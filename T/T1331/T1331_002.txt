聞如是一時佛遊於舍衛祇樹給孤獨園與大比丘眾千二百五十人俱爾時有七比丘尼名修陀利在山中塚墓間禪思一心有諸惡鬼神噉人精氣者嬈是比丘尼脫其衣裳不聽遊行入村乞食是時修陀利比丘尼語同座諸比丘尼言汝等當正心憶念我師釋迦牟尼多陀阿伽度阿羅訶三藐三佛陀作是言已是諸噉精氣鬼神退散馳走於是修陀利比丘尼等相將俱到佛所稽首作禮白佛言天尊我等七人受天中天無上真法思惟一心求四道果是諸噉精氣鬼神七萬餘頭來亂我等不得正念亦復遮圍不令行求飲食之具現惱如是當奈之何唯願天尊說於聖術而辟除之說是語時阿難在右邊佛顧語阿難言汝見是修陀利比丘尼七人等不阿難答曰見佛言阿難是諸比丘尼常為七千萬鬼神所嬈我今當為其召須彌頂上及海中諸大神當護是等諸比丘尼不令諸小鬼神得其便也佛於是便以神力召須彌頂上諸鬼神王來已是諸鬼神王將從七萬鬼神來到佛所稽首禮足佛告諸鬼神王等我若在世及滅度後在所國土城邑聚落護諸比丘尼不令諸小鬼神之所得便令諸比丘尼所到之處常隨護助使得安隱諸惡之鬼不得嬈近佛復告勅大海居止水精山中龍宮所住處有五萬鬼神將其營從來到佛所各禮佛足却住一面佛又告須彌頂上七萬神王及海中五萬神王等汝從今以後當護諸比丘尼令得安隱離諸恐怖得定意得定行令諸小鬼退散馳走遠於是處百千由旬不得作害佛說是已賢者阿難長跪叉手前白佛言是等神王其字云何願為解說佛言阿難其神名字我今說之灌頂章句其名如是神名枝活吒貨󱁉字淨自在此神主護某頭神名倪提惒和󱁉字妙善生此神主護某眼神名波羅惒和󱁉字暉日光此神主護某鼻神名和沙頭提手字信堅固此神主護某耳神名頭荷尼迦移字開疑惑此神主護某口神名臏迦利迦移字光普攝此神主護某頸神名沙提舍鳩羅字善安吉此神主護某肩神名波羅闍迦提字耀雪山此神主護某臂神名波羅頭阿銖字演光明此神主護某手神名迦摩隷吒遮字香珍寶此神主護某胸神名俱波婁閱叉字如福輪此神主護某背神名沙善般遮壚字清微徹此神主護某腹神名旃遮󰴽摩休字音和柔此神主護某脇神名遮揵陀利手字福德光此神主護某心神名遮羅揵波頭字真寶種此神主護某肝神名波羅斯奴遮字遠聞聲此神主護某肺神名蘇賀迦闍羅字建行至此神主護某脾神名劍浮耆梨惒字慈悲普此神主護某腎神名迦俱壚絺迦字越眾行此神主護某腸神名恒多羅菩提字威解振此神主護某𦝩神名摩多羅和提字真如天此神主護某臗神名至那比舍尸字愛事業此神主護某髀神名曼比舍尸羅字除恐畏此神主護某膝神名迦羅鋪阿尼字願施廣此神主護某脚神名阿沙耶迷和字消諸惡此神主護某出神名挱伊摩陀伊字護世王此神主護某入神名阿提摩陀伊字加諸願此神主護某坐神名阿奴摩陀伊字星中王此神主護某臥神名破仇摩陀陀字首安寂此神主護某夢神名蘭脾留波利字行寂然此神主護某起神名耶頭破那坻字德明遠此神主護某食神名比尼槃頭倚字蓋天地此神主護某飲神名波斯離次離字真不邪此神主護某語神名具梨揵陀離字施願普此神主護某笑神名跪離那波羅字快善意此神主護某戲神名末梨遊沙梨字頭高明此神主護某樂佛語阿難是須彌頂上三十六神王名字如是有七萬鬼神以為眷屬當作擁護令修陀利比丘尼及未來末世中諸比丘尼等若為邪鬼神所惱亂者不令得便所到安寧不為邪惡所中設有嬈者心當存呼灌頂章句三十六神王應念即至導從左右為諸比丘尼現威神力攘諸魅魔使不得便辟除兇惡消滅不善令得吉祥佛復告賢者阿難大海之中龍宮居止有三七大神王之女我昔得道與其眷屬來到我所稽首作禮說如是言當於佛滅度後五濁末世之中護佛弟子我已面勅此諸神王令當擁護修陀利及未來末世諸比丘尼等此諸神王亦不違本誓若有危厄禍害之日常當淨心歸命三寶然後呼其名字無不為護輒在左右阿難白佛言是諸神王有如是利益唯願速說灌頂章句善神名字為守護故使諸比丘尼離諸恐懼不為邪妖之所惱近佛言阿難是大神王女名字如是神王女藍婆惟藍波字珠瓔珞神王女鴛那多烏那陀字摩尼寶神王女蘇貿迦羅闍字好莊嚴神王女摩奴羅摩遮字嚴飾妙神王女劍浮耆梨惒字寶連珠神王女惟舍羅遮迦字流離光神王女攎樓迦攎樓字身撤照神王女迦羅博多尼字華開敷神王女澠迦陀羅遮字香烟氣神王女稜迦移陀羅那字妙王頂神王女劍蒱闍浮無耶字遊戲樂神王女迦俱攎絺迦字淨如梵神王女遮羅絺迦那字音深妙神王女慢羅鳩梨陀字信善法神王女臀頭梨架羅字師子音神王女訶栗提羅伽字樂音樂神王女薩遮摩陀利字聲清徹神王女慢多羅阿佉尼字欣樂快神王女鳩蘭𦪣吒羅子字結明誓神王女抄多摩尼摸字柔軟音神王女沙﨟波提敷字心安詳佛告阿難我所說海中灌頂章句神王女其名字如是此諸神王女與其眷屬五萬鬼神遶海邊行一日一夜周匝八萬四千由旬以血肉為食今皆得道末世比丘尼輩現威神力作大護助辟除邪惡萬毒不行佛語修陀利及未來諸比丘尼等若有能持是灌頂章句則離一切無數恐懼若持此神呪夢安覺歡不畏縣官水火盜賊怨家債主自然避去鬼神羅剎妖魅魍魎邪惡薜荔厭鎮之鬼樹木精神百蟲精神畜生精魅溪谷精魅門中內外鬼神戶中內外鬼神舍宅四方井竈鬼神洿池鬼神廁溷中鬼神若比丘尼帶持經者此諸惡鬼終不得便若有厭禱呪咀之者其人帶持神呪經故自然辟除兩作和解俱生慈心惡意悉滅無復惱害諸比丘尼若在山中溪谷曠路抄賊劫掠自然不現師子虎狼熊羆蚖蛇悉自縮藏不害人也何以故此十二萬神王大神呪經至尊至重能為諸比丘尼作大利安佛語修陀利及未來諸比丘尼等說此灌頂無上章句若後九百歲中為諸邪惡魅鬼嬈人因衰作害或有惡魔吐種種雜毒之氣以害汝等復有鬼神吸汝五脈又有鬼神噉汝精髓如是惡鬼噉人肉者不可稱數我今為汝略說少耳佛告阿難若後末世諸比丘尼為惡鬼神所嬈惱者當洗浴身體著鮮潔之衣當專心一意讚詠此經當以五色之綵作好幡蓋香汁泥地縱廣七尺然十方燈散雜色華燒眾名香膠香婆香安息香等禮拜十方七日七夜長齋菜食不噉五辛審諦莫疑是諸惡魔聞見此經神呪力故即馳散而去遠百千由旬不能為害消滅不善吉祥感應於是以後修陀利及未來諸比丘尼等悉共讀誦書持是典而供養之中有闇鈍比丘尼輩不能讀誦者但書持是典以好繒綵作囊盛之若欲行來出入之時輒著衣前所往來處獲善吉安若有惡魔自然消亡無敢當者此大神典至尊至妙極有威神若後末世書持此典佩帶在身遊行十方無所復畏以是因緣出此神呪令人讀誦受持供養而帶佩之佛說是語時天帝釋如人屈申臂頃從天來下往到佛所稽首作禮長跪叉手白佛言天尊然諸佛至真德過須彌智超江海慧踰虛空獨步三界無能及者十方一切莫不蒙度天帝釋說此讚歎時虛空中雨天香華以散佛上諸天歡喜鬼神亦然佛說經竟阿難從坐而起長跪叉手白佛言演說此經當何名之佛言阿難及諸四輩我說此經名十二萬鬼神之王灌頂章句汝善持之於吾滅後若有清信諸比丘尼歸命求者應當授與佛說經已阿難叉手白佛言設有諸比丘尼若欲受者云何授與佛言當如大比丘受七萬二千神王灌頂大法無有異也佛說是已四輩弟子天龍八部莫不歡喜作禮奉行
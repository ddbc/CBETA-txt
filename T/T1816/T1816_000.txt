一部分三初敬所師敘標作意次科宗義正釋經文後嘆愚深法成隱滅初中三頌分二初二頌半歸敬所師後半頌敘標作意初中復二初二頌別顯三寶後半頌總禮所師初中復二初一頌半唯敬法後半頌敬佛僧法中分三初半頌歎佛法神功出生報化顯法身故次半頌歎法深妙詞理堅貞群聖迷故後半頌歎法玄約文略義廣威勢勝故智者佛也聞已為我說者慈氏菩薩僧也天親論偈彌勒菩薩為無著說無著授與天親令造釋故天親偈云法門句義及次第世間不解離明慧大智通達教我等即明彌勒親教無著無著轉教天親也歸敬福田理應周普但說此三者是經所依及能起故能說所說教依義依各敬勝首攝餘一切次科宗義正釋經文分二初明七句申正述之宏綱後世尊為何故以寂靜者下重解前文釋玄宗之巨委初文復二初標七句彰一部之大旨後釋前文配經文之所在所明名義能詮名句以教詮義名為有義句義之句故或義是所詮文為能詮以文隨義皆有七故名七義句若文若義皆有七故若依天親法門句義及次第法門句義者為句之義名為句義或唯義故初標七句中分二初標列七句後顯七有異初文有三初標次列後釋結七中前六是所詮義菩薩事故第七是能詮句能詮義句故二釋義句皆能詮也前六之中初三文之次第分段義意流三住處所明其對治是所斷邊執不失是所修中道地是此二法之別位總名為住處發大乘心者所依處故別名為地彼位有漏無漏諸法順生彼位各別勝法能持不失名之為地總法所依所止名住別法能持能生名地是二差別後釋前文配經文之所在分七隨前標釋故佛種不斷有二義一者明佛能為善攝善付善現發請欣佛為說令諸菩薩當依修學得紹佛種姓不斷故論下解有六因故善現發問令佛種不斷二者明佛能為善攝善付令所攝付諸菩薩等依位而修由佛能令紹種不斷故論結云此善攝付囑二種顯示種姓不斷故經說云教發菩提心令佛種不斷即是此也文分為四初標佛種不斷是問答之大綱玄宗之巨意二別配文三逐難釋四結成前難雖一部經問答之意皆為願欲令佛種不斷由能問故方能答生初從勝名故次別指准在問中此中初標論其實義故言般若為佛種不斷流行於世別配文中希有世尊意總標歎如來以下別顯歎希有有三義一由能攝付佛成希有餘不能故二時一出現經多劫中不可見故三福德智慧生可度種種莊嚴無與等故此中世尊是第十號如來是初號舉終括始以略中間故能斷云乃至如來應正等覺由舉終一略其中間六至於初三餘文皆略無乃至言十號如瑜伽八十二釋又此論牒經云何如來以第一善攝等云何之言經本皆無又此欲歎佛希有攝付乃言云何翻成問佛非是歎詞深為乖角善攝等者能斷云言最勝攝受餘文但言善護念等下文遂開第一及善二義有異最勝之言其具第一善二義故此能攝受法下論自解逐難釋云於中善攝等者合經及二論攝付有六義一能攝付者如來唯在果位瑜伽三十七能成就有六一勝解行地菩薩二淨勝意樂地菩薩三行正行地菩薩四隨決定地菩薩五決定行地菩薩六到究竟地菩薩彼在因位此說果位說一切位極深妙法非餘能故又此說法王彼說佛在世時及佛無後能成熟者故不相違二所攝付者謂諸菩薩雖所成就通有四乘行二利行通他三乘餘解不能故此唯菩薩此上二種經文自有三攝付之時此中論云於佛證正覺轉法輪時以五義中菩薩乘法化根已熟名為善攝於佛涅槃時亦以五義化已得攝受菩薩名善付囑四所攝付類天親論云善攝化根已熟善付化根未熟此中二時俱化根熟一解二論義同此中意說根熟菩薩佛初成道佛自攝受令依教行稟於佛訓佛入滅時佛化既無無能攝付但以佛法付根已熟令根未熟於彼受化名善付囑故此說言已得攝受菩薩於佛滅時亦以五義而建立之非是二時俱以五菩薩法建立已熟名善付囑故二論同由佛若在未熟菩薩亦自攝付劣故隱之或此中付論遇佛皆熟名善攝受滅後令度是根未熟名善付囑便無有妨故真諦經云善攝受者由無上利益故善付囑者由無上教故二解兩論意別此依二時俱依根熟已顯攝付佛在所化當來之世成能化故根未熟者非當能化故略不說彼依一時當來能化所化二類以分攝付各聖義別彼所無者此便解之五所攝付法論云五種義中菩薩法而建立故或有解云謂五乘法中菩薩之法若爾云何名為五義不名五乘既法付五乘如何言攝付菩薩今為二解一云即下重釋前之玄宗之巨委中釋布施云自此已後餘住處中有五種隨所相應而解釋一依義二說相三攝持四安立五顯現即是經中所明理事二行善惡二門菩薩修斷之法是佛二時所攝付法二云即前七義句中後五句義所明菩薩行法前二門問後五佛答是正所明能攝付法天親釋此能攝付法彼云護念是此攝受攝受根熟有二一與智慧力令自成就佛法二與教化力即是大悲令攝取眾生付囑中彼論有二一總解云謂根未熟於得未得功德中懼其退失付授智者二別解云又得不退者不捨大乘故此所付法謂十住第六住已前所已得法未得不退於大乘中欲令勝進故此所付法第七住後所未得法此中總顯根熟菩薩在七住後不退位中未熟菩薩在六住前可退位內故瑜伽論說能成熟有六種住又勝解行位亦名能熟即是此中在七住後所善攝者六住已前即是此中所付囑者由以位可退令不捨大乘攝付囑故又此意言說不捨大乘定信非不捨位若作此解十信之中第六已前名根未熟專信大乘猶未定故第六心已後名根已熟信決定故又不論定故若全未信名根未熟猶住劫外若起信心名根已熟即入劫內故瑜伽言能成就者通勝解行上來且說三位二類初地八地證行二種有退不退兩位二類亦應分別上化下故下稟上故下文已成就有三品其所善攝付囑在此明之二類隨應當知六所攝付相此卷下文利樂相應為善攝第一有六種第二付囑亦有六種自下當解上六義中經文有二一能攝付者二所攝付者無著論有二全一少分二全者一攝付之時二所攝付相一少分者所攝付法天親論有一全一少分一全者所攝付類一少分者所攝付法二論但解攝受付囑即總言故合開四總或六義天親論以一頌頌前文義菩薩地說菩薩已成就有三品初劫名下品第二劫名中品第三劫名上品唯三品前名未熟二發起行相者發起了於行謂般若行解即慧體名相以無相故非是相狀如十六行慧勝得名三問皆因慧行相佛所正答是慧行相今為問起名發起於行相能起佛說慧行相故或此三問皆問所修行之體狀名為行相於中修慧雖標總稱而得自名別名修行若依前解雖諸福智有無為等皆所修諸法慧為般若之體獨得其名若依後解唯在有為無為非行便成大過以問有為行無為自證亦無有失以此理微前解有典據文有三初指文次釋三後結第二文有二初總顯後別解欲者希求初希也願謂思念復欲也願以欲勝解為體入諸善法欲為根本本名正求次生勝解名欲思念欲願體通聞思二慧三摩鉢底名等至唯定非散非通有無心此簡唯取無分別定非散無心正修慧法相應等至三慧相應無分別定正名等持三摩地也有放逸分別生如實覺悟雖住散位非無分別亦不生執尋當攝念通等持位及等至位名降伏心下文云乍觀此論在此文明之觀此文意初一聞思次一修慧後一若放逸生心尋還入定制之一處無事不辨故下論解經名中能斷者般若波羅蜜中聞思修所斷如金剛斷處而斷故由此聞思皆折伏名能斷又在修位學勝慧時最初證得心平等性次後證得明心正直性最後證得心無功用住性故為三問經云第一顯前攝道攝彼彼行故第二顯成熟道勝修慧位故第三顯不失道不過故正解此同又初是加行道次是無間解脫道後是勝進道但在因中非佛位有信行地中三皆有漏八地已前初地已後通有無漏八地已上純是無漏無勉勵加行有任運加行故無別發勝進即於一念外行身語亦無放逸故此具三或一剎那真俗並用剎那剎那皆具三種任運欣趣內平等觀外起化故然天親論中初住心深念眾生次修行菩提心後降伏厭離有為又此三問初恩德因次智德因後斷德因即是化身報身法身因亦逆次第斷惡修善度脫眾生此初名攝道攝受眾生故次成熟道修佛法故次不失道離惡盡故乍觀此論以聞思修解初二似有別不離修慧位有此三種故不相違然依菩薩地初答有三持謂諸菩薩自乘種姓為第一堪任性持以此為依堪證大菩提故最初發心為第二行加行持以此為依行於能證大菩提行皆圓滿故所修一切菩提分等一切萬行為第三所圓滿大菩提持故無種姓不名為持其有種姓雖未發心望彼為勝若依天親論別答三問前後文別由初能持故可起菩提心有初住問由有第二能持故別起行有第二修行問由有第三能持故得大菩提有第三伏心問或天親文與此無別文中一一皆有三答據文顯相且就偏說別配經文不遮一一文皆具三故前所解三佛因緣不爾便與二論相違三持義別不次此配文又初二問能治道第三問斷所障故但三問不增不減羅什二問住中合故准下解五種相文從初發心次修行布施等乃至未入佛地皆通此三即勝解行位有無分別三摩鉢底攝論等文云尋伺實智唯識觀等皆在決擇分位便與此文相違解云別作無相三性觀等在決擇分位總觀無相起無分別修慧在勝解行何妨亦得天親菩薩明此道理不得別作無相觀故修行但說散布施等三輪清淨修無相行不說入等至無著菩薩以總觀作無相觀等說勝解行位亦作無相等至即以此理天親菩薩住心初發修行次生後降心斷障方作無相觀斷分別故初二聞思伏後方修慧斷故答三問前後別文別修行別別位故無著菩薩以總得作無相觀修折伏正斷俱名為斷隨應位位皆運得作故於文文皆答三問以有二義故二論主各各別解各據一義亦不相違合二論義方是由此順古無著一周為利根一人久修行者樂聞凡夫十地及佛三位者說天親二周為鈍根一人初修者未聞凡夫發心修行斷障有疑者說亦不相違由不樂聞十地等行合說二義方周備故經然今給審觀天親論主作兩周說讀者自錯應以無著成就天親天親義𨷂無著方解但是捨迷天親論頌彌勒所說無著菩薩豈與相違有少不同至經當釋又依古釋利根一聞即解鈍人再聞方悟利根初後二時而至無著一周天親兩周兩論釋別所望異故依此釋經全無相合違文似重昏乍謂兩周據後釋經全無重相下自當悉預解難知行所住處者行謂三問所發起行相住處謂所依止彼修行相所依止道理處所文有二初說初處後結已說住處初中復二初說十八住處後說八住處初中有三初標名列次解次第後別配文標名列有二初標名釋次列名列名有三一標二列三結解次第中有三初以七義攝十八處次解次第後結成釋八住處中前六住處即此七種次第是彼後三住處通一切處後文自解六中第四合名離障礙此中開為三一離障二求教授據實求教授亦離無教授障故八住處中第四合名離障礙處論下卷初亦言今說離障處十二種障礙對治無教授障亦入障中今此以外求法為名名求教授餘說離障故離障外說求教授又此名證道八住處中名為淨心名異義同然發心等皆雖離障復離障等皆亦有行各據增上為名不相違前十六住處信行地中分三一發心住處是十住位波羅蜜行欲得色身欲得法身是十行位餘十二種是十迴向位後文牒釋中有二名不同初名智相至得後名福相至得此依可樂對智名福彼依證獲故名至得又彼依能得所得通名至得此總對智俱總名福問何故欲得色身不名欲得法得法身餘名欲法答四蘊無為名法不可見故色蘊可見而守自名餘名少別及分三位由相難知皆至文解證道中解妙身大身至得身成就身得畢竟轉依故名妙身此意說無為法身名至得身報化名成就身或自受用真如合名至得身依金光明經俱法身故能得所得性故他報化佛為佛形佛不為佛形佛皆名成就身後卷重解中意明得三身皆妙身故至彼當知大身謂一切眾生身攝身故下文由得五平等故攝一切生與已無別攝一切生以為自體故名大身普度故此中應說一切道品染品在證道離慢二中配屬即十障十度略無十如但明能證求佛地中有三初標次曲列釋後別指經為十地菩薩所求佛地故說後經故名上求上求佛位故此上總顯住前前位所起之障後障後位因彼位起障後位故隨其所應俱生分別斷之位次能伏即異前位所起後位能伏即佛地障十地中起八地以前名起彼故佛位國土淨等通三佛國如是一一皆當了知為流轉不染中有二初配經後別解九喻九喻中有二初標四有為相後別解標四中天親論束九為三一觀相二觀受用三觀受於三世事束此四中第二者所住味第三隨順過失為一觀受用彼以所受用境能受用身能受用所受用合為一受用此以境處為所受用其身及受為能受二別分為所味及過失能味身身受皆過失故又此論以相為初以星為喻以見為次以翳為喻彼論以見為初以星為喻以相為次以翳為喻略有二解一云二論望別亦不相違二云此義錯彼論正義准第二觀受用中以所著味境為初後方說能受故知觀自性相中亦爾以相為初以見為次故此論初舉相取能見相之見第二舉見取所見相翻文有別亦不相違前後俱是作者異端以相通是見識義二相故初舉之彼論心亦同彼初皆舉境後方舉能餘皆同也自性相總談世間外道邪妄一切凡夫法性見相為妄性識相為凡性著所住味隨順過失別明二類不知因生或業由外五塵為所味著能依止身能用之受因生過失無常等執為常我等其能受用順生三苦而彼不知若有受皆苦是經文下是論解苦受彼苦生故是苦苦樂受破滅故是壞苦與前二無常不相離是行苦欲界具三色界有二第四禪已上有一後說三世喻隨順出離相以離三世不生前失順二無我便得出離以攀緣三世則知二我無得出離故由此但說九喻不增不減與八喻五喻等有差別應會釋之然天親論云觀此九法得何功德亦與此同觀相及受用於三世事於有為法中得無垢自在由觀此九法依他性不為生死惡業所拘便得勝果出離自在隨順過失文有二一標二釋初中有三初總釋次引經若有受皆是苦故後釋義順出離中有三初標解順出離次別解三喻後結順出離初有三初牒名次釋出離以二無我為出離體即是真如滅諦性故後解隨順以三世喻知無實相便能順彼出離無我上說十八住處後別說八住處攝經文或復重攝前十八住處為八亦無過失八住處中分二初說八後釋通局初中有三初標次列後配釋住處謂初發心攝持正法攝受菩提利生功能波羅蜜淨住處行勝善故淨諸障故淨心住處以無漏名淨心餘皆可解已上求佛地者佛位果尊位極名上求或後文名上自此以後十地等中求佛地也解通局中有三初標二通次解通相後結成通四下解對治上來三相問答俱有次下三義唯在答中對治是障所治金剛由此經明二障或唯所知障法執及三業故不失是能治金剛地是闊狹金剛由不失中明中道理智境正是能治體故對治中有二初問後答答中有二初標二後解二標二中有解耶行者是法執分別是菩薩煩惱名耶行故共見正行者共見是生執是正行之所對治由前以標對治之言列名中略但言共見正行正行非所治故耶行即對治後共見是正行之所對治法執唯菩薩斷但言耶行是菩薩耶行即知法執其生執三乘通斷故言共見見是分別違生空無分別智名分別非是俱生分別之惑名為分別彼義不然此論後卷上求佛地國土中云若菩薩言我成就莊嚴國土則非菩薩此義為共見正行中轉為斷彼故安立第一義等又云若言我成就即為人我取莊嚴國土者是法我取故知二取俱名共見障於正行今正解者耶行者是身語意行二執所起行今論多說是意耶行生如是心意分別耶行業故第二住處中應行布施是耶行對治故共見正行對治方是二執見謂分別故分別執著是菩薩煩惱正是所除如次前引後卷中說此中二種如第二地說斷二愚誤犯三業即是此中二種對治耶行對治於彼彼位各各因行彼行方起不名為共但名耶行共見正行見煩惱障及所知障分別見體諸位之中共所斷故此解雖通人法二執准所知障名金剛不說煩惱障彼唯佛菩提智之所能斷故復異釋如前既說解二中有二初總解見義後配二經文經文有二依初二住處解二治故五不失中有二初徵後顯顯中有二初解不失之義後指經文有遍計所執名增益無依他圓成名損減此是無著義依龍樹義執有俗諦名增益撥無真諦名損減又真諦中非無非有故執有為增執無為損於中若說言下指經文配有二復次釋福聚及佛法二文即福聚佛法俱是第四住處欲得法身第三欲得福相法身文解佛法中有二復次解初復次中有三初配經增損次解不共相應義後指通配不共者不與相應義謂妄所執佛所說不與相應相應者相契當故所說契理故解不共相應中初標二後重解重解中但解相應所不相應即是不共以雖不說亦自知故者謂依真諦妄計所執不共之法佛雖不說以為真道般若之體令人修學佛亦自知為無故無自性今就世諦說名佛法由離二邊境斷除法執故能斷對治無分別道不復更失地文可解地前勝解行地名信行以信為首而起於行未為證故又勝解長時必由斯初信信於一切功德有故為名又信自是初住處行是餘住處合以為目十地證得無漏智見得四證淨心分除障名淨心地如來地顯不須別配即究竟住處故問何故前問唯問因中發大乘心初信行地種性發心次淨心地是證發心中三種義不問佛位及其佛答答如來地答因中三行是成佛位三德之因若不答佛三身三德果位明顯何以勸行因中三行故乘言便答佛三身今前前故趣後後故又問者問以可修修通凡聖現當修位答者答已前所證證通因果通現證故七立名中有二初問後答答中有三初解金剛次解能斷并般若體後重解不共義初解金剛有二初顯金剛通能治所治二義相後解能治金剛如說入正見行入邪見行者正見謂正定聚邪見謂邪定聚行善惡行能入彼聚名彼二行或汎指言如說說善惡二人行善惡此行入正見聚類此行入耶見聚類邪正雖殊俱名見行今者能治三慧所治二障染善雖殊俱名金剛涅槃經云金剛極堅萬物不能壞除白羊角及以龜甲智障雖堅凡夫俗智二乘菩提智皆不能斷或障雖堅凡夫智不能斷種二乘真智不能斷習唯發大乘佛菩提心三慧方能折伏或斷此喻入耶見行又如玉石性極堅牢非物所壞唯除金剛方能摧破二障亦爾性極堅牢非凡俗智二乘真智之所摧壞大乘三慧如彼金剛方能伏斷究竟斷位金剛修慧故經唯說金剛喻定此喻正見行是謂金剛名有二義相一所破義二能破義非是能斷亦有二義非所斷故亦非以金剛及能斷為有二義故邪正二見喻不相應故故不可以金剛唯為所斷智因堅細不成故亦不可以金剛唯為能斷二義相不成故由此應如此中所解然文略不解出所治金剛於能斷中菴含方顯解能治金剛中標細牢固以隋時翻國諱堅遂改為細智固者種子不可壞者現行現行中初是聞思後是修慧修慧之中初是有漏修後是無漏修無漏修中初是十地位後是如來位十地中初加行道後是無間解脫道無間解脫道中初是無間道後是解脫道佛位中初是種子後是現行能斷中聞思修為能斷觀照能斷之體七地已前初二有漏後一通二設前二慧修中通成雖無文說然為修慧等別時起作用八地已上念念俱能起二用初二伏或後一正斷如金剛斷處而斷者智如金剛所斷如玉石二障處而斷又障如金剛能斷為地如白羊角聞思修能斷處而斷解不共義有二初標指如畫金剛等後顯五通依此不共義初中有三一標二指三結如畫金剛有二一如畫金剛膊跨則闊其腰則狹有動作故喻令進趣二如畫金剛杵兩頭闊其腰狹極堅勝故令知深妙在信行地佛地闊者此喻文義俱長淨心地狹文義狹故所以然者有二義以凡夫時凡所修行求佛果萬行究修欲願廣大雖有四善根位欲入見道少別修行從長時多分廣大意樂故名闊佛位中通業智見證達利樂皆是廣大故說二文正所廣闊十地菩薩等地皆修一行進求後地雖少求佛位非無分齊而修故名挾故隨三位說經闊狹又今為不定性及定性先未有種性發心者為問三答有三種性發心無分別行令求佛果故佛果及初位皆文義闊十地行相彼雖有而由不能修因言而顯不須廣指非二乘等初發心所行故略指狹結云此顯不共義諸經不爾不名不共由此所明理智闊狹故此文字教獨名曰金剛故第三金剛稱不共義顯五通依不共中意說下文所說五種依義說相攝持安立顯現皆依此三地離此地外無別所明故此三地各有多行所住處故名上上依止以非一故名上上此中略不解般若但說三慧不論實相等不盡法故上來解七句中正述之宏綱竟自下正釋經文中第二大段重解前文釋玄宗之巨委中分二初解序中威儀成就結加趺坐正念不動後解正宗雖行住坐皆可說法今顯靜坐於覺說勝表內心覺安真理外相方說利生但以一義解之餘義如說法華威儀安坐中說後解正宗分三初解種姓不斷中文次解何故唯問發行菩薩乘等解發起行相中文後解以善問故於上座下解行所住處中文初中分三初解三問意次解發趣菩薩乘者菩薩摩訶薩言後解次前最勝受等義於經文中從後向前釋觀此論所釋上下等文皆是天親釋彌勒頌中所無文者方始解釋非是昆季自知相󱈁楯初文有二初問次答答中有三初標次解後結略標中有三初總標次別列後結所為別列六中初五為利樂眾生後一為正法久住前五之中初二佛法外人心有疑或不生定信次二已入佛法欣佛法者不解進修後一已進修者不能證達此但問因是須菩提所欲修故唯問種性及證發心二所修法不問佛位十地菩薩己證達者心所欣求出離解脫佛果之位總顯種性不斷有二義一此中已聞欲令當來佛種不斷二明佛能令佛種不斷以能善攝及付囑故此中六因依古所說合有四解一云第一住佛法外由有疑惑多生誹謗今問冀答以斷彼疑令發信心不生謗誹起菩提心二起信解者若先雖不疑惑誹謗但處中位由不聞解不能發心今為於彼聞法起信入十信中前五心位三若入十信住第六心後信決定位名入甚深義位若先雖發大菩提心猶在十信前五心位尚斷善根未信決定不名入甚深義位今為令入第六心後得信決定深識佛法因果理智信智不退屈由解深義方無退信名入深義四若先雖得信不退屈入甚深義十住位中入前六位尚有退作二乘之心今為彼等無退大意入第七位後名不退五若先雖得入位不退乃至得入十迴向後得四善根入決定擇分位猶未證達真淨法界不名生如來家未名住極喜地未得法苑樂未證諸相增上喜愛不名生喜今為彼等得入十地證得法界入後後道六由人信學進趣證達當來正法教行果三久住於世為此六因生隨喜故以發三問地前地上皆有發心修行斷障三義別故結云此是問者欲令佛種不斷故問以上一位配下更三義位配次解中有二初問後答答中順第一解初人可解第二有樂福德等者有先凡位不謗不信佛法三乘但處中住意其何在世耶有樂為福德未發信心名未成就今為令彼起信解故得入十信第三入甚深義即前二人深達因果得信不退第四若已得入信不退位名為已得不輕賤者常住法決定出離堪當得果名不輕賤入位不退第五已得順攝是先根熟但在位不退後及淨心者位不退前諸菩薩等不由於他起根本智於法自證入起後得智於法得見得入十地後後亦復如是生歡喜故又第二解初一人法外令入十信前五心第二人五心前入信第六心後信決定名信解從初人作第二第三入甚深義即第二人在六住前者得入位不退中第七住後名入深義第四人不退轉者已得位不退得入初地證不退第五為生喜者即是次前得入初地根已就者名為順攝展轉得入二三地等若已入位不退後人名淨心者得入初地合名生喜又第三解初人法外初入十信位第二人業五心前得入第六信不退後第三漸入初地證入甚深真如法界第四證入第八地後行不退後第五見道已後證不退後名順攝入八地名淨心得無漏心恒相續故皆生歡喜初地順攝展轉得入佛地生歡喜八地淨心不久得入佛位皆生大歡喜雖有三釋此解似佳由問但問因中三行今因得證後後勝品乃至成佛具答三位諸行從初發心及至佛果是前前位所修入故今細審勘地前凡夫唯三十心初住法外令信入法次在六住已前令入七住次在地前令入初地次在七地已前令入八地後在因中令入佛地各隨彼位以釋其相令法久住故眾生可得入前五因由眾生得入前五因故法成久住故發問者廣為六因略為二因餘如玄記說結略為四但結前五所學教理即法久住故不說之其法外人疑者令見因果等理發生信心入佛法內如已發心樂福德信未定者能攝受信及勝解定已信解定成就之人攝受初地入甚深義故今此二名為攝受攝受信定及證定故得入初地知紹佛位名得不輕賤欣八地後勝品妙行令精懃心不生行退八地已後無漏觀心念念相續名為淨心得入佛位令生歡喜此結次第依行位說但說淨心生大歡喜前廣釋中并說順攝令生大喜即入初地順可世尊善攝受故總令作佛故二合說若依次第應依結略略為四因中初一因為法外入法第二人為內凡入聖第三為七地前入八地第四為第八後入佛位說信行地為初人說淨心地為第二第三說佛地為第四人上來三解依位配之第四解作三問者初問為初人令發心次問為第二第三人具修行後問為第四人令斷障由三人各修自所求行已淨心生喜乃至作佛故結略中合第二第三為一攝受攝受行故解種性不斷中自下第二解摩訶薩言即兼解大乘義中大義諸譯並略無摩訶薩言大唐及隋並有七大七大者一法大對法第一名境大緣於廣大教法為境二心大彼第七名業大窮生死際示成菩提建立佛事三信解大彼名智大即了二無我四淨心大彼第五名方便善巧大不住生死及於涅槃五資糧大彼第二名行大行二種行六時大彼第四名精進大經三大劫修難行行七果大彼第六名證得大證大功德彼論意說緣教起行達甚深理精懃長時不滯二邊證大勝果窮生死際建立佛法故名為大此論翻倒或此意說緣教發願建立佛法事得智達理不同凡夫二乘有所住著常行二利長時精懃便得勝果二論意別前後不同更勘菩薩地十地論初卷說摩訶薩者有三種大一願大二行大三利眾生大第三解攝受菩薩等文中分二初攝受後付囑前解攝付時初成正覺及入涅槃時及所攝付根器天親云根熟名攝受未熟名付囑而未解釋二種自性天親但解所攝付者及攝付之意即此種姓不斷未釋彼自性故今釋之於中有二初標問後別解此中分二一善攝二第一攝羅什菩提流支真諦並無兩文唯大唐本云最勝攝受攝受諸菩薩摩訶薩最勝付囑付囑諸菩薩摩訶薩經文但以一最勝言前文牒經文云第一善攝攝受所有菩薩等遂開為二以最勝言具善攝第一兩義故下解付囑唯言第一付囑道理定爾又善攝是總出體第一是別解義善攝第一攝為二第一攝中有三一標二列三解樂謂與現在利益利謂與後世益即差別中世間定是現樂三乘果是後利利樂有十義如唯識疏此中唯在第四牢固謂後益畢竟果體現益畢竟因體俱名畢竟第六異相未淨菩薩者謂地前信行地未得淨勝意樂故於彼菩薩不可善攝中此善攝法最為勝上畢竟難壞能利自他更無過上為二世益解付囑中亦三初標問次列後解善友所者謂將入涅槃時根熟菩薩為所入處為根未熟者之善友故故知天親依根未熟說後付囑付囑與根熟無著說在入涅槃時解不相違以根未熟為能入者其根已熟為所入處其根已熟法爾教化佛教根熟汝既得已可轉教他由此未熟不失善友所入之處法爾根熟悲愍未熟佛令轉教令根已熟轉生尊重求佛教故下解正宗第二以發起行相總文初二句問後二句答答有三意一答由三乘菩提果各差別唯問大者發大乘心最勝乘者所趣究竟果故能廣益故不問餘二二答以能化法化所化生後得果時有三身果別若問發行菩薩乘者能以三乘法化所化生令得三菩提二乘不能故不為問三由三乘者菩提有異涅槃無差別大乘菩提斷二障證二理行二利成二智唯問趣此不得取餘三問別義如前已解下第三段解行所住處中文分二初解讚印中善哉言後解正陳以須菩提問順可深理是五問中為欲利益有情故問佛讚其問故言善哉重讚歎之然菩薩行見善說者施言善哉今以須菩提問契玄宗深可道理重言善哉准十地論第一卷解善哉云所說法中善具足故善哉有三一所緣謂淨慧二體性謂說諸地未曾說法三果謂具十力等無障礙佛菩提故此亦如是准彼應說正陳之中大分為三初明信行地次後卷中為證道下解淨心地後上求佛地下解如來地說彼彼地令住前前下位欣趣下皆准知初文分四初解攝住處在十住位創則安其心於彼彼法行猶未勝故名為住次自此後餘住處中下第二解波羅蜜多淨住處次為欲得色身住處下第三解欲住處合欲得色身法身二住處為一欲住處此上二住處在十行位行六度諸行勝故名之為行次後卷初已說欲住處竟下第四解離障礙住處在十迴向位凡所修行皆為迴向立迴向名依前略為八住處中初六住處說為三地以彼八住處中後二住處通諸住處非別配地故後卷初云今說離障礙住處有十二種障礙對治十八住處中合十二為第四離障故前十六住處為信行地分為四文初二各一合二為第三合餘十二為第四故或分為二初解攝住處後解餘三住處以波羅蜜住處文初云自此後餘住處中有五種等合明以下文各以五義解之故合為一段初名攝住處若遠解者亦發大心遠期攝受大菩提故近解釋者發心已攝受正法攝眾生故通二解者發期願攝受正法成佛利生近遠二攝皆在中故前十八住處中名發心是種性發心初所起行相為名此名攝者以當成果及能利眾生而為名目文分為二初別解四心後總答三問依天親論初文為四初解廣大心即是初住次所有眾生界施設住施設已者下解第一心即第二住次如是無量眾生入涅槃已者解第三常心即次四住何以故若眾生相命人相相則不名菩薩下解第四不顛倒心即後四住如中卷釋彌勒天親總科文意此中別釋釋彼所無初文分二初解總所有眾生文與羅什同單言一切眾生故後卵生下別解三類流支重言所有眾生眾生所攝大唐本云所有諸有情有情攝所攝初言有情總談也後言有情者世間有二一有情二器今有情世間類攝之所攝不是器世間類攝之所攝又不佛化眾生菩薩觀行有五無量如障廣說一有情界無量二法界無量三世界無量四所調伏界無量五調伏方便界無量今總言所有眾生在五無量中初有情界無量有情攝所攝是第五調伏方便界無量此調伏方便界無量名為能攝是諸有情之能攝故為此有情能攝之心所攝者即所堪化一切有情初總欲化度先觀有情有情無實唯有諸法以為自體彼諸有情必住世界依彼界處觀察所化性欲勝解所調伏異然後應彼設調伏方便由初有情數非一故名為無量故經總言所有諸有情乃至最後設調方便亦復非一故言所有有情攝所攝初所有言貫通下人法人法即是五無量中初後二種令初發意當成初觀故舉初後以例中三廣大第一等義皆如玄記說五無量如章說恐繁不引卵生等者別顯三類分三初總標差別顯前文總次略舉三別後配別三受生依止二義可知境界別者無所有處已下乃至欲界中除住無想天二無心定無心睡眠無心悶絕此五有情外餘皆有麁境有明利想名為有想顯五位中無六識故不緣境界皆名無想在有頂地極闇劣故即以無少所有地法而為境界不如於前有想地境界麁顯心想分明名非有想亦不同前五無心位全無心想名非無想有少細想無麁明想是故雙非想能取境分齊像貌對境名想外道多計為生死因故偏說想不名有心心所等舉想攝餘諸非色蘊色像之身相狀易知心以想微隱故對依止名有色等不名有心等死滅為終生起為始因初有後無故依生類名為卵生等不名卵死等此顯初心願意所化總說一切無不周盡應依界趣地居止等種種義門分別此三問何故不明界趣所化但明此三答受生通五蘊總也依止於五蘊中色非色蘊以辨差別境界復依四非色蘊能有境界而顯差別從麁至細展轉而談亦顯界趣在於中矣欲令捨生死而得涅槃故說受生欲令捨無常色等得常色等故說依止欲令斷除分別因故故說境界心想為分別因故斷此疑想成無分別智又外道說想為生死之因無想為涅槃之果今說彼俱生死可度更不說餘故論說言受生依止境界所攝問依勝鬘經及瑜伽三十七有四所化謂三乘眾及無種姓或依楞伽說五乘等此中言總亦攝法盡何故次須言我皆令入無餘涅槃無餘涅槃三乘眾入非第四故其勝鬘云無聞非法眾生以人天善根而成就之善戒經菩薩地亦爾豈無種性亦入涅槃經皆令作佛者說一乘一道皆得作佛應解佛意答有三解一解若久學行識知根性於無種姓人天善化勝鬘經文云若初學行未識根性但總發意皆令入滅此經文是亦不想違二解望其願意皆令入滅此經文是據實而論有無姓者人天善根成不得入滅彼等經是三解彼別此總理不相違解第二段第一心中分二初解所有眾生界眾生所攝文後解皆令入無餘涅槃總中羅什全無流支云所有眾生界眾生所攝此論云所有眾生界施設住施設已與能斷同能斷云乃至有情界施設所施設此中意說外道尼乾說草木皆悉有命佛則不爾於五無量中彼初說有情界無量是也此中施設者名也能詮之名或名為想因想起故或名無體但是心想之所意解能起於想故名為想或名施設法本無名名者皆是假所施設施設不稱法體非但名是法上施設亦是世尊為異外道說草木等以為眾生唯說若有內五蘊者以為有情能施設者佛也正施設體名所施設有情之體皆欲度之非度外道所說有情諸草木等亦欲令其入涅槃也是此中意論云謂上種種等者謂上所說三類差別種種體相在眾生界為世尊施設有情之名所辨施以為有情體者總牒上來所說眾生下期化度我皆令入無餘涅槃分三初解何故不願與餘法而願與涅槃次解卵生濕生等願得涅槃義後解唯設令入無餘不說令入餘義初文問云何故願此樂果體通世間出世間何故不願與世樂果出世有二一菩提二涅槃何故不願與菩提果善戒經第一及菩薩地說發菩提心願令眾生得大涅槃及如來智何故此中唯願與涅槃依初解問何故唯願與此涅槃不可得義而不願與世間之樂可得之果依第二解問何故唯願與此涅槃而不願與當菩提果其不可得義是答之文攝依初問解答云生所攝故無過以皆是生故者前說四生而生有死以生為苦滅生為樂世間樂果增生不滅涅槃滅生故願與之故言生所攝故無過以所度者皆是生攝故與違生涅槃樂果依第二問解答者以菩提者不可得義二乘定性不可得菩提一切種智故然依所度化者皆生所攝故與涅槃皆是生故為滅其生與涅槃樂同華嚴經初發心願言樂普令入涅槃故非三乘者皆得菩提故不說與非一切生皆悉得入無餘涅槃此中說者如前已解又解雖菩提智非皆可得瑜伽初願一意樂普廣二由未解故發願與之此文據實故不說與更有別解至下當知如所說卵生等者下解第二卵濕生等得涅槃義謂有難言四生之內胎化二生人天所攝可有令得入涅槃義濕生卵生多分鬼畜云何能令入涅槃也境界三中有想一種可令入涅槃既住無想及非有想非無想天云何皆入涅槃也依彼身現身入聖涅槃義皆悉不得故為此問非是餘地先已入聖後生有頂不能入涅槃若依此文不作此解即生有頂無入涅槃者便與一切聖教相違又言等者於依止二現住有色少分可令入涅槃現住無色少分云何亦令入涅槃也有色中地獄等不能入涅槃故一一義中皆應疎失初問意言如此亦有無性有情不入涅槃此問略無以宜聞有不宜聞無又初發心宜聞總有不宜聞別無故略不問又彼義謂決定不得故不須問答有三義隨應料簡八難處生待時而濟出難根熟必化之故如小山比丘鴿鬘比丘頂生王等卵濕二生皆亦可化此中據總以為問也答中以有彼類可化之者但約難處決定為答何故說無餘涅槃界等者下解皆令入無餘涅槃義有二初問次答前問可知何故不總言得一切涅槃而但言無餘耶然涅槃義諸教不同涅槃經說具足四德大般涅槃大般涅槃具常樂我淨四勝德故攝論但說一無住處涅槃又說二聲聞之人以小涅槃而般涅槃大乘之人以大涅槃而般涅槃十地論說二謂同相別相勝鬘說二有餘無餘金光明說三有餘無餘及無住處涅槃又說四自性淨方便淨有餘無餘唯識舊梁攝論說四自性淨無住有餘及無餘涅槃又說三事具足入大涅槃具足三事非是三个涅槃涅槃亦非三種體成一涅槃此中但簡世間六行所得彼分涅槃及有餘涅槃不簡自性簡中有四一但簡彼分涅槃非擇滅者二但簡有餘涅槃擇滅少分三自以宿業下雙簡前二涅槃四如是涅槃等下結釋簡不說二涅槃因初中但總言得涅槃與佛所說凡夫外道所得世間六行伏或所得非擇滅攝彼分涅槃不異言中濫故彼是五果中士用果丈夫力得故非離繫果體因所得無佛亦得由非究竟故不願與此彼分涅槃亦名方便涅槃行世間方便因之所得故無餘不爾下第二簡不說有餘涅槃前問可知次答云彼共果故彼有餘涅槃有苦所依身無苦所依身皆共得之雖解脫果非如無餘三乘聖人要無苦依方始能得不共之果是故偏說令入無餘第三雙簡不說前二涅槃中自以宿業又值佛說而得果故以二因解不說方便涅槃所以又非一向故以一因緣解不說有餘涅槃之所由謂世間得彼分涅槃不但丈夫力果而非究竟亦由宿業數習為因而得現入如劫壞時任運而得又如下地曾習次上地定退生次下地生已彼下地由宿習力任運漸習上定現前豈無餘滅亦宿業得其無餘涅槃要由外緣聞法力等值佛說得不同彼分方便涅槃不待佛說方便而得又無餘涅槃一得已後圓滿安樂更無微苦其有餘涅槃惑業雖盡苦依未除而非一向果身苦有餘故故但說無餘不說二涅槃此通三乘二涅槃義若依佛位有漏身智無名無餘依涅槃無漏身智在名為有餘滅便無是義上來已說不說彼分有餘所由細料簡者由度三乘不說令得大般涅槃及無住處及三別相自性清淨并大菩提論中以經說發大心所度令得三乘通化故但簡二今彼如有餘三乘通得餘非涅槃論亦自說非究竟第四結釋不說二涅槃所以初牒二涅槃次別以四因結後總結是故說無餘一丈夫力果故二非究竟果故即前習業果其究竟果必加行因得故此二因結釋不說方便涅槃一是共果故二非一向果故此二因結釋不說方便有餘涅槃總結是故但說無餘便無是過其無住處及大般涅槃大乘得二乘定性皆所不得亦不說與然菩薩地及善戒經第一卷初發心願大般涅槃及大菩提與此全別此同華嚴經初發心位願得無餘略有三解一云彼即同此說大乘無餘涅槃勝故影彰亦得菩提二云此依種性非皆得佛故得無餘彼說意想願作佛亦不相違三云初猶未解彼願皆得此依種性不說菩提此皆發願故略不問亦不願得自性清淨涅槃彼已舊成不須問說故但簡二第三段解常心中分三初解經牒已所度生次正顯常行後釋成常義初文可知無有眾生得涅槃者下顯經常行初牒經文問可知解云如菩薩自得涅槃無別眾生雖度入滅如菩薩身自入涅槃不見身外別有眾生故是常行何以故若菩薩等者第三釋成常行初牒經文問可知唯言有眾生想對自明他故唯說一不說餘名解云若菩薩於眾生所起他身想不作攝他同已想者不名菩薩下解證道等中由諸菩薩證真智後得攝諸有情同自性意令初發心設雖未證亦依此解由無此彼不生勞倦故能常度若見身外有別眾生無同體意執生勞倦便不能度設度不常故辨中邊十六空中畢竟空云為常益有情由觀有情畢竟皆空故能常益此亦如是不見身外有眾生故第四解不顛倒心中有三初牒經文問次正解後成之所牒經中流支何以故下有非字餘三本及此論皆無由上來再个何以故皆乘前起問方起下文此後何以故徵逐有非字何以故非菩薩能斷之中初何以故後所以者何此本及流支說三謂眾生命人羅什本四增我能斷說八唯說三者但說所化別有三世三界等異他三界身三世身多異故不說自我說有四者順上下文自他總別通說故四說有八者依貞觀年中玉華所譯杜行顗本說有八故後顯慶年於玉華寺所翻大般若勘四梵本皆唯說四然瑜伽論攝釋分中亦解經八以此准知經本自有廣略中異杜顗廣本能斷文是略于闐本羅什文同中者是天竺本與真諦流支本同玉華更譯文亦相似今於慈恩梵經臺具有諸本但以前帝勅行能斷未容閏飾已所於代恐更極謬遂後隱於玉華復譯所以諸本增減不同學者知矣正釋中若以煩惱心取所度生起三想者彼能化菩薩便有自他二種相轉乃起顛倒云何名為菩薩也釋成云菩薩於彼不轉者證真菩薩於彼所化不起他身眾生想故由二因緣不於他身眾生想轉一已斷我見得無我故煩惱無也得自行平等想故法執無也故下論云得麁惡平等故能信解自他平等勸發心者亦應如是通結成云彼菩薩非眾生命人取見者者非者無也由諸菩薩無眾生等執取故無自他能所化度是經之義故不顛倒若有如是能取見心乃名顛倒能斷更結善現是故無有少法名為發趣菩薩乘者結成無我所化無故能化亦無餘本無此又羅什本於經文中但有一文即非菩薩闕無初結合為文故其天親論唯以一頌配解此經菩薩地說最初發心有二奇法不共世間一攝諸眾生皆為眷屬上來解是二攝眷屬過所不能染由無增損染違順故於彼眾生發生利益安樂意樂離惡進善拔苦與樂故此最初發生四意解攝住處中第二段指答三問中分二初指文後重釋次願即攝廣大第一二文為欲願答初問正求思念故以常心為等至答第二問略無經文實無眾生得滅度者若依羅什無初重即非菩薩文便無此答正起無分別定故答修行後翻不名菩薩設住散心無分別答第三問文有三初配文次釋義後成前釋中爾涅槃者境界也定位觀諸境相都無自他故在散位如在定中住觀境界亦無他相後却成前修行云是故無眾生得涅槃者此義得成就重釋欲願中有三初顯勝二顯行三顯不說初文意說欲說利行先欲希願滿足次修正行修正行者應於定散一切時位伏除執障執障不除行不能修行不能修欲願不滿故以欲願攝諸住處而為最勝進善滅惡之勝首故顯行中但行無相無分別定滅諸執障行諸住處與定相應其所欲願決定成滿住有分別不除執障謂浪自濟生隨自後生廣大欲願無由滿足顯文不說欲願勝義其文可知若依天親上來合是唯答初問云何住問無著天親共遣慈氏內稱昆季外號師資俱釋經文並為人範何因弟制兩周別酬先問兄分三段總答前徵成依地而漸修或釋疑而顯起玄宗便異粗梗概以為言識義殘文故不可而言󱈁盾以為師義師文固不可而言也既而󱈁盾前哲如何華蕚後賢願辨指南以駿未悟為辨指歸以駿來悟答為謀日積久應彼道同入室歲盈信成風靡此中三問第一問弟制兩周者是先德之迷宗兄分三段者乃今修之悟旨無著稟偈於彌勒天親受旨於賢兄何得兄說一周弟分兩遍天親亦一周而說解者自迷云爾有別解已如前釋又第二問弟別酬先問兄總答前徵者弟隨文增以制答兄逐義具而酬問又兄隨利根以釋文弟逐鈍品而解義又弟逐初學以申宗兄隨久修陳旨由此不同不相違也又第三問兄依地而漸修弟釋疑而顯起者聽者但隨信定即說進善滅惡之門聞者有疑生即逐他情以陳妙道兄隨前義依地漸修弟遂後說釋疑顯起又兄但依宗以釋義弟乃假說以明生文二製狀似不同理實非相󱈁盾大同小異應釋二文如下當說此中發心有二問答一問或有種性而發大心或無種性亦發大心既俱發心云何應知當得佛果二種有異答菩薩地說若有六度種性相者發心得佛不爾不得謂有施種性相者性樂均布廣大慧捨無財慚恥讚勸隨喜受寄無差他債不抵共財無負雖求財位意樂廣大設得速厭濟拔怖畏好說無罪有戒種性相者性成軟品不善三業不極暴惡不損惱他起惡速悔多行愛受應敬不慢所作機捷善順他心先言悅視知恩質直如理希求喜修福業見苦深愍過於自身小罪重怖如法同事非法不同廢已成人愛德謙自有忍種性相者性被他害無返報心陳謝速受不久壞怨遭苦能忍能印善說有精進種性相者性自翹懃夙興晚寤所作勇決方便究竟善事堅固於真理心不怯弱於求勝果不自輕蔑難業無畏大事無倦有靜慮種性相者性思法義常樂寂靜愛慕出離纏蓋輕微惡思不擾見苦深愍隨力拔濟樂施利樂記法無忘有慧種性相者成俱生慧能入明處性不頑鈍昏昧愚癡於放逸處迺能思擇若先有此六度習相發菩提心當得佛果無種性者無是本習雖復發心當不得佛二問若有種性先成何故不速作佛答由四因緣故不得作佛一不逢善友說菩提道二雖遇為說倒執倒學三雖無此倒方便慢緩懈怠嬾墮不懃精進四雖懃精進善根未熟資糧未滿亦未長時修菩提分無此便得此初發心有五德相一者最初發心所有正願普攝一切其餘正願是故發心以初正願為其自性二者謂起願言願我決定當證無上正等菩提作能有情一切義利畢竟安處究竟涅槃及以如來廣大智中是故發心決定希求為其行相三者以大菩提有情為境故有所緣四者此初發心攝諸妙行能違有情一切惡行故與一切功德相應五者此初正願於諸世間出世間願最上第一此初發心即名趣入無上菩提在初劫內預在大乘諸菩薩數能為無上菩提根本大悲等流故分為一切學之所依止從此已後或有退屈或無退屈明退還修有退不修此初發心由四種緣一見聞佛等有大神通力二聽聞宣說菩薩藏教三見法將滅念言法久住能滅眾苦我應當發心當作是利四末劫末時見惡眾生十煩惱多愚癡等之所惱亂念言於此發二乘心尚難可得況大菩提我當發心令他學我復即四因一具足種性二善友攝受三悲愍眾生四難行無怯攝大乘云清淨增上力堅固心勝進名菩薩初修無數三大劫大菩提心以善根而為自體名清淨力降伏所除障故以善友為緣名增上力以不退屈為策發名堅固力雖遇惡友方便阻壞終不棄捨大菩提心所修善法運運增長如此勝進齊是名為最初發意從發意後新熏有漏聞思種子辨所資長無漏種子合二名為習所成種於生死海作出限量不久定當速證彼岸故所修行法名波羅蜜多所遇善友有四種相應當了知親近受學一聰明點慧不墮惡見二不教放逸不授彼具三不教惡行不授彼緣四不勸捨先所修勝法令修劣者乃至終不勸捨大乘令修二乘與此相違是惡友相應當遠離廣應分別發心住差別因緣功德多少等皆廣如華嚴經第五十七卷并善戒經第一菩薩地第一等釋解信行地大文分三初攝住處是十住位竟次二住處是十行位波羅蜜淨住處是初六行其欲住處是後四行波羅蜜中初明布施是初五行不住相想是初六行欲住處是四行欲得色身是第七行欲言說身是第八行欲智相身是第九行欲福相法身是第十行或分四上來解攝住處竟自下第二波羅蜜多淨住處文分為二初標五義通解下住處後方解施行或信行地大文分二上來已解攝住處竟自下方解餘三住處文分為二初標五種通諸住處後別解三住處初文分三一標五種隨文與彼五義相應之處即配解釋次列五名後釋其義問何故上說攝住處中不以此五各別配文也答道理皆有謂應生如是心依義顯示對治不失心故我皆令入無餘涅槃等是說相即此令入無餘涅槃是攝持攝持心即欲願實無眾生得滅度者是安立第一義若有我相人相眾生壽者相即不名菩薩為顯現是相應三昧及攝散心但以前問有三答文皆具三義初且釋配三答不以五種配文非前文中無此五義據增說故如天親解初文答初問施文答第二問非無餘義隨增為答亦不相違又為影顯中間之文顯具五義影顯前文理亦具五故略不說依義對治即所斷障住處安立即所證理初問欲願即攝持後二問相應三昧及攝散心是顯現即所問行等總為說相三問但問能對治行略無所對治障及所證理并總說相影顯問故彰理難故逐易問故答皆具明欲令解故斷修證三皆具答故對法等云真如聖道煩惱不生今明因三亦當得彼故隨住應說釋義中解此經所明諸住處內此所對治為依義依其所對治方說能治行能治行者即次願等故所治者名為依義其總所明住處之行為所說相所說相者即是欲願等持攝散三種行也每欲修行初生欲願為能攝持能攝持故所攝持行等持攝散方得成滿住處之內第一義諦為所安立內證實際名非安立今以言說施設真如勝義諦理故名安立前所對治能對治法無分別定名為顯現正是經中初欲願心所顯宗趣無分別心名為顯現攝伏散時亦是此攝文中略故准下定體前說欲願名能攝持無分別心攝伏散時是所攝持此說等持攝散二位名所顯現彰前欲願是能顯現前後名別影顯勝故行彼行時無分別定名曰相應所對治障相應之定是修行者所相應定亦是無分別智相應定亦是真境相應之定名為相應五瑜伽中攝四或五能修行者名曰瑜祇解波羅蜜淨住處經文施行中分二初解五義以答三問後何以故菩薩不住相下釋此疑難准天親論初明施行答第二問不住相下答第三問答第三問中復二初正答問何以故下方釋此疑彼隨文相增明以辨答此隨義具以明於答亦不相違各據一義初解五義答三問中據義具五論自配文答問分二初三不住施答初問欲願後不住相答後兩問答初問中義具四種三不住者是依義三行施者是說相即此行施是攝持即此不住是安立當審尋文自應悟解依義文可知三不住皆依義皆除住著執故解說相中分三初總配屬說相經文次解唯說施行所以後彼諸波羅蜜下解不住施行差別配說相者三不住中所行施者皆所說相發心已後應修諸行故以施行為發心後所說之相次解唯說施行所以中有二初總標釋後別顯釋謂即有難言菩薩妙業經陳八萬四千何此中唯說布施故此總標六波羅蜜攝在一切檀那行自性故此中文倒應云一切檀那行自性攝六波羅蜜故此經中唯說施度一切已周問此若爾者乃至般若亦攝六度行何以故不但說一慧攝於一切答施為修行之初麁而易習體又廣而包總故唯說此亦顯而包總標經名據勝慧而為目答修行舉初業而為名然觀文意百千諸行唯說施者以施攝於一切行也前攝住處是十住位此波羅蜜淨住處等是十行位說歡喜行等各各次修一略故唯說施攝於六度不說施行攝一切行故又菩薩行有四一菩提分二波羅蜜三諸神通四成就有情今舉初行以明攝彼亦不相違下當配文別釋有二初標施有三後隨別釋此中三種天親論中各別解釋玄記之中亦會同異應尋攬之法施中有三初標列次顯相後結成彼諸波羅蜜有二種果下解經文中三不住施差別有三初標列次隨釋後配經隨別釋中施得大福報謂多財富增上果戒得自身釋梵等生尊貴身異就果忍行得大伴大眷屬精進得果不斷定得身不可壞並增上果慧得根利是等流果多悅樂果有二一無為離繫果二大眾中得自在士用果現在果有二一得信敬供養是增上等流士用三果昔施於他今得他施位等流果二得現法涅槃謂世間六行所得非擇滅似無為等現法涅槃法謂道理現世滅麁重得非擇滅理是士用果故前說言丈夫力得故又現法涅槃有五一現得五欲樂餘四引得色界四靜慮現在前與輕安俱除少麁重亦名現法涅槃俱名現在果隨其所應施等所得配經三不住施中有三施未來果為一餘五度未來果為一現在果為一然色等五塵與法塵別遂離為二信敬供養等五塵攝故五現涅槃法塵攝故解攝持中經言應行布施者即上來說三應行布施解安立中不住行施者亦是上來三不住也文分為二初屬經文後釋初第一義相以不住故者無住著是第一義故如所有事第一義者即三種施中不住是第一義如所有事者謂前說一於事施不住二無所住施三於六塵施不住如此三種所有事中皆不住施名第一義故論結云所不住物等是所有事等言顯示舉初事等取無所住於六塵施合此三種名所有事於此三事等中不住名第一義諦故上來行施解初四義下解第五等持及攝散心文易可知相者境想者心天親論云施者受者物等隨應六度三事之相取此三相名為相想即是想倒謂有七倒即常樂我淨想心見倒今明想倒攝心見等觀三事空起三輪淨故名不住能斷云如不住相想上來欲願尚不住著其等至等持攝散亦爾應如初不住施也故有如言或依真理性無住著故應施想如理不住依天親解若降伏心而除障者如所修行不住相想障心自斷此隨義具總答三問天親論主依初行者漸次而修文相增明別答三問如上來說天親論中解三不住施與此差別云自身及報恩果報斯不著自身果報是此未來果報恩者是此現在果雖大體相似然所望有別義出百途亦不相違也依此義故真諦經云不著已類而行布施不著所餘行於布施等上解五義以答三問解初五行竟後解何以故若菩薩不住相布施下釋疑難次明第六行文分二初徵後釋天親論云此中有疑若離施等相想云何能成就施福謂有疑云三事不空施可有福既空三事施福應無故此論云或有菩薩貪福德故於此不堪由貪福德能行於施聞此三事空不能堪忍而行施等故次徵云何以故後釋經文分三論中分二初釋法後解喻不解法說解喻中初因不住相施如空遍滿相無相果皆得依故住相施不然不得無相故非遍滿次因寬曠無住相施後得果時形上下高無漏之法過三界故形橫曠大滿十方故住相施不然後得果時但在三界非十方故或含容故名為寬曠後因無盡順無相理廣運眾生無窮盡故住相不然不順真理非遍益故經結說中真諦無但應等文與中天梵本同餘本皆有此論牒經不解故知亦無其結無住相施福德皆多諸本同有次第三解欲住處此依八住處解依十八解此中有二初欲得色身是第七行後欲得法身是後三行初經文有三初問次答後成問中有二依義說相成中有三攝持安立顯現三種答中全無不異初後文義相故取佛說故欲得色身住處者初學菩薩多有相修乍聞無相三輪淨施便生疑惑且如釋迦佛身既有生住異滅相然故知有相施因還成有相之果故天親論云云何生疑若不住於法行於布施云何為佛菩提行於布施彼以釋迦生滅之身為菩提依身行有相施得若行無相不住法因應還得彼不住相果云何得彼生滅果耶今此論中不以有疑但說行者初修學故未悟無相行有相因希求佛位釋迦有相生滅之身此是色身相好身故以此相身為佛菩提勝所依止故論說言欲得色身彼論解意由因前說無相施因以生疑慮為彼破此疑故有下經正破彼疑此論意說由初行者有相施欲得釋迦等有相之身即以化相身為真身體得少功德謂是真身多功德體故言為欲得色身對治色身之慢得少有相功德之身謂得真實多功德身是增上慢為破此慢故有下經故合兩論今兩乘前文以生或名疑悕偽相以為真稱慢為破疑慢二或故說下經初修行者定不定姓大乘異生疑或是煩惱障亦兼所知障初修行者聖人發心便通二障有學通煩惱無學唯法執如舍利弗聞法華經方斷疑悔及憂惱等此亦如是即由上來所說義故諸人不悟謂天親論乖無著說應審觀察此會同意實不相違故天親云自此已下一切脩多羅示現斷生疑心故知彼論依因前說初學疑起生下經文以破彼疑此論依於初學希後非真實功德而修於行者為破彼慢生下經文不相違也又彼論依利根初學多生前疑故說下經此論依於鈍根初學多生後慢故說下經又彼論中依文相增前後三文以答三問故別作道理以生下經說破疑起今此論中依義具足文文之中皆答三問故非異道理以生下經說為除慢實不相違又彼依破不定煩惱初學者疑以生下經此依初學斷決定煩惱增上慢故以生下經上來四義且依同義以會二論依異義者復有四義此論依為樂廣聞者故說三地從凡至佛皆具說之文文具答生慢起文彼論依為樂略聞者別答三問後皆斷疑又此論依為利根之人一聞即悟故說三地一周說經文文具答生慢起文次第不同彼論依為鈍根之人再方聞者解故兩周說別答三問餘皆破疑又此論依為初來利根一周而說故說生慢彼論依為後來鈍根兩周而說故說破疑又理出百途何勞一徹破執生慢各各不同一會之中樂有廣略根有利鈍聞有單重理有多徹種種別故兩論解異不爾無著受偈於彌勒下付天親命其造釋無著豈乖於慈氏天親苟異於賢兄者乎無著論初歸敬偈言智者所說教及義聞已轉為我等說故知聞已為我說者即是慈氏所說偈天親論中所釋偈是彌勒作故天親頌云大智通達教我等頂禮無比功德身正與此論敘敬皆同應會如前解三問中及攝住處總應說此以此和會下諸經文應當決了下文但當釋其文相更下會釋論文准釋經文三初解問文中有二初屬經釋依義後論文解說相此中具足即流支成就義同名異真諦經云諸相勝德成就有為相佛菩提身故具足成就是正所翻勝德者以有為相為佛勝德之體是義翻之下觀諸相謂相好天親論解乃四相相謂是有為三種相故不說住相如唯識說須菩提懸解佛意故言不爾也不可以有為三相成就得見佛之真身所說有為非法身相法身相者無相為相三有為相是有為相故行無相因還得無為無相實法身果非行無相因而得有為有相假化身報後佛為成滿前徵次答之義故重告之分三初凡所有相皆是虛妄是攝持欲願顯有為相是虛妄翻明異此虛妄無相之相非是虛妄令其攝持後發生欲願非是欲願攝持有相虛妄之法有相虛妄非是無分別定修行攝持二云意欲願是初行者妄行有相之惡欲願非是般若無相欲願般若無相欲願求無相故論所言欲願攝持是無相定攝散二心根本欲願故此欲願是正行者無相欲願次第二云若見諸相非相則非虛妄是安立第一義相者為虛妄化身非相為真實法身見化身諸有為相非法身之無相則非虛妄彼以化身有相為真實身相故是虛妄後第三結諸化有相非真無相則見法身如來此為顯現正是所說無分別定及攝散時有相中非是真實法身相見故見如來此觀見如來應勘無垢稱經觀如來品說下解欲住處准前十八住處中文分二初解欲得言說法身後解欲得法身欲得法身因果雖別正法身體諸功德法所依止故佛果三身及因福慧俱是法身所攝言說聲教非是法身法身之因亦名法身如說般若實相觀照正是般若文字般若能生能顯般若亦名般若此亦如是文字能顯能生法身故稱言說亦名法身文字般若從能詮辨能依作用以立其名言說法身從能詮表所依能依體用和合以立其名聲名等合名言說故問何故前說欲得色身名之為慢今下文說欲得法身不名為慢答欲得色身為真身者全不順理故名為慢欲得法身不違道理雖因前說而生疑起非全不順不與慢名由此欲得色身等已下文不名離障但名欲得非疑極障故說欲得色身是慢障法隔欲得法身非慢障法不與離障之名天親論中依為破疑生下經文謂前所說不住行施是因深義次說法身非有為相是果深義因深果遠義旨難知未來像法欲滅之時惡世眾生能生信不於前好世正法之時信不須疑末法惡生不信不惑但問像法欲滅之時能生信不信經時說行十法行非末法故以有持戒定慧等行皆非勝故故作此徵末法更無有三學者故不為問彼論依文前說疑起此論依因欲得言說法身而證得法身之本當來流行於世以生後經故不相違文分為三初配經文次釋問文後釋答文欲得言說法身者顯經來意須菩提聞法深妙實相難知佛在可然信者極眾時機病行驗勝可知佛無已後頗能信不時機病行皆非勝故須菩提欲得此教言說法身現在當來俱流行世故問來世惡世惡生能信不望佛答有難末代尚能深信況乎今者何故不信故言欲得言說法身此文來也初文有二初配經後釋難釋難中修多羅句說者謂所有義句為能詮七句說是所說之義理也即流支真諦羅什等云章句是明義句所明理此中名說能斷經云色經典句色是類義所詮義類非但問此金剛般若大般若等咸在問中故言色類經典句者能詮教也此義色類能詮經句當來惡世能生信不此有二意初明不信所因後正興問不信所因有二一時惡二經深時惡惡生經深實相於此經句頗生信解為實相不為正興問故真諦經名為真實相此及能斷云生實想不經言稱正理名為真實於此經中頗生真實想解以不想者取像之能信心取信以為真實之像貌已不羅什云生實信不名異意同釋問文中須菩提以惡代惡生經義深妙無能信者故為此問釋問來意解佛答有二初總答有為遮此故世尊言有也後別解有義別解有義分二初廣別解答有義後釋以是義故下解法身要義初文復二初廣釋經後於中言當生實相者下配五種義初文分二初釋有時次釋有因及釋由此能生實相正法欲滅時者謂修行漸滅時此釋有時善現總問未來難信世尊別答修行欲滅於經有信翻顯已前理多信者有教有行有得果證名為正法有教有行不得果證名為像法有教無餘行名為末法然依大乘大集經中以五百歲為配初五百年解脫堅固第二五百年禪定堅固第三五百年多聞堅固第四五百年福德堅固第五五百年鬪諍堅固小乘不依五百為配如記正法住經及傳并摩訶摩耶經等佛所記事但以一百二百而為配故今依大乘故此經言後五百歲以五百歲為分配故佛之法教正像末等皆名正法非是初時有證解脫名正法也時尚解脫況無信者故不為答佛初記別正法一千年像法一千年末法一萬年由度女人滅減正法唯五百年於中兩說一云正法今者但五百年由度女人減五百年歲雖說八敬不減正法由彼不行正法還滅故經有說及薩婆多等宗皆唯正法俱五百年若依彼義此中正法欲滅之時者謂修行漸滅時非是前時初五百歲有解脫故行盛興故亦非後時行已無故今說修行漸欲滅時即是第三五百年時此於像法一千年中後五百年行方漸滅當此惡時尚有於經當生實相況以前位而無信者自此已後時遠人澆少有生信故經不說故能斷云後時後分後五百歲正法將滅時分轉時後時者初五百年後分者第二五百年後五百歲者第三五百年即行正法將滅時也第二說云正法一千年若不說八敬全無行者正法欲滅既有行者正法依定大眾部等皆作此說若依彼說即是第四五百年時名為修行漸欲滅時於此惡時尚生實相況以前位而無信者已後惡時少有生信故經不說其能斷云後時者顯佛滅後非但佛在位言後分者明非正法一千年內即證果時言後五百年者於其像法一千年內行欲滅時非初五百年行盛興時此後分四一後時初五百年二後分次五百年三後五百歲第三五百年四正法將滅時分轉時第四五百年即行正法後將滅時由有二解經文不同流支羅什總奄合說當來末世不識三後之深義故真諦經云現時及未來世以此為誤矣不問勝時問惡時故又云於未來世後五十歲以一當十五百即五十亦不相違算家有此差別門故上釋有時下釋有因及釋由此當生實相文復分二初明有四因故生實相後別配經四因者次前時後佛為於如是惡時之中顯有四因一久修三學行二遇佛集勝因三為佛所攝受四雖無三學集因攝受由與福德果報相應故能生信即是彼人於彼無法障故福會生信惡世由具四因故能如是於實相法中能生實相天親論意由未來世有菩薩者內具三學之德即此菩薩外遇良緣於諸佛所種三種因當知是人能生實相故頌說言於彼惡世時菩薩三德備不空以有實即此菩薩佛悉知見有持戒修福德取生福德由有智慧佛悉知見無人法執各四八過經言有戒有功德者明修行初配經文後逐難釋此中三學有四法迹無貪無嗔是戒學迹正念是定學迹正定是慧學迹由對三根三藏所說各有異故但說三學又戒出惡道因定出欲界因慧出三界因又聲聞多學戒獨覺多習定菩薩多學慧又戒能離惡因定能修善因慧能利生因又戒得勝自體定能離惡慧能攝善因如是等種種別義故說三學應勘攝論及瑜伽等功德者少欲等功德為初乃至三摩地等此逐難釋如遺教經持戒有六即是瑜伽六支一持戒二制心三知量四懈愧五安忍六直心皆是戒學所攝正定亦六八大人覺中攝初六故一少欲二知足三遠離四精進五不妄念六正定正慧攝二一者智慧二不戲論持戒智慧易不重釋正定相隱重解之以功德言奄含說故即八大人覺中少欲為初等至為後攝此六法以為功德前六後二唯知戒慧更應勘瑜伽聲聞地涅槃經及八大人覺經等以配遺教具三學者以經為實教順理故能生信心信心即是真實相也二經言已得供養等者下解集勝因文分二初配經文後逐難釋由逢諸佛集二種因一財供養二行供養行供養者種善根是以財供養經但名為修行供養供養為十一現前二不現前三現前不現前四自五他六俱七財敬八廣大九無染此上九種經中名為修行供養十正行供養此中名為種諸善根集是十因名集因也逐難釋云一心淨信尚得如是業何況生實相者此解經中乃至一念淨信之言非唯逢少數之佛即能於經生一念信翻顯由逢千萬諸佛供養樹善方能於經生一念信信難生故故經初非供養少佛後方顯由供養多數佛如是一念淨信之業尚由前世遍供多佛何況於經廣生實相不於前世遇供養多佛以於廣經能生實相為首於經少句一念淨信為終略去中間修行不信故言乃至乃至一信尚由前遇多佛供養況生廣信三經言如來悉知等者下第三解佛所攝受分二初散解後配文顯現有異以明心別知者知名身意識知四蘊見者見色身五識知色蘊威儀三業皆知故言一切行住所作中知其心見其依止天親釋言佛非見果知願智力現見謂佛非見果比知由有願智現前見故言悉知者簡非眼見言悉見者簡非比知為防此二故說知見然諸本中皆唯二悉知悉見能斷經中乃有三悉更有悉覺天親論具彼經本略論云求供養恭敬彼人不能說彼自釋云若人欲得供養恭敬自稱己身有持戒等彼人不能自說己身能生實相是人自謂有智起增上慢故為簡彼故文言如來悉覺是人但名有戒等佛皆善知於此經中能生淨信論既具解故知經略唯能斷中具此三悉其流支經下為離寂靜味中亦有三悉准下知上應有悉覺此等顯善友所攝屬配經文四經言生取無量福聚等者解第四攝持福德初配屬經後逐難釋經中別言生如是取如是合今牒之故言生取無量福德逐難釋云生者福正起時謂由現行正起福德取者即彼滅時攝持種子故謂由先造福德事故今雖不起由有福德種子隨逐現行滅己身中但有攝持種子故天親云生者能生因故現行能熏名能生因取者熏修自體果義現行滅已唯有所熏修種子自體是現行因所生果義二論無別或彼論中翻此說然觀經意像法欲滅有持戒等眾生生在彼時能生實相即於惡時有惡眾生不言願生能生實相法華經說於惡時中行十法行行於法等當知此人是大菩薩發願生此豈法華經勝此般若彼願生持此實生持耶答此論像季彼論末法又此同彼願生彼同於此實作俱出末法像季二時互影顯故兩經無別俱深妙故又此說一念淨信彼說廣能受持若持一句二俱實生若能廣持兩俱願生又此經直深實作彼經曲深願生亦不相違經言是諸菩薩等者下解故生實想文分三初總配屬經次別解經文後重釋我執別解經中由經有二何以故論亦分二初何以故徵顯前說有三學等能生實相之所由後何以故顯有法執我執隨逐初文復二初明對治五種耶取別屬經文後此中顯了有戒等者釋文來意初有三一標二顯三結此言五耶取者初三依人辨取後二依境辨取故合為五執人雖有四總說一無故此合說天親論中依取行想以辨差別故成八義我執法執各有四故外道異生多起分別計三世等執實有我故四我執皆稱外道轉者起也執想生故內道凡夫猶處下位并聲聞等多執法有一類頓悟菩薩及不定性迴向大乘多執法空名增上慢此三依人以辨執取初一我執次二法執法執有空攝一切執執所執為有執二性無故執取世間共相定者名有相轉下之靜慮下三無色全第四靜慮及非想非非想少分名有想定欲界有想不生執取為勝涅槃故不說但說共想定不說無想定第四靜慮及非想非非想少分名無想外道二乘隨應執取以為勝果欲界雖有睡眠閟絕無心以非定位非勝不執故此不說但言無想定於法執中分別起者多緣此二以起緣執故此偏說例顯可知結對治言是諸菩薩於彼皆不轉者釋經二執皆說無言隨應人法取說無非義故天親論中解四法執與此差別初二有空與此相似後二金剛頌云一切空無物釋云有所取能取一切法無故言無法想以無物故遍計所執執有能取所取體性名為法相今說空無名無法相頌云實有釋云彼法無我空實有故言亦非無法相真如圓成體性實有彼撥為無名無法相今說為有性非全無故言亦非無法相頌云不可說釋云彼空無物而此不可說有無故言無相即此勝義諦性離言說非空不空執為有空名之為相今雙非彼故言無相顯此真理不可說為有空相故頌云依言詞而說是法相四種釋云依言詞而說故言亦非無相顯勝義諦因空所顯亦名為空談體實有亦名不空非全無體故言亦非無相總結四句顯除四謗初句除增益謗第二句除損滅謗第三句除相違謗第四句除戲論謗唯依行相通而依起人故與此別由是文等龍猛無著師宗不同各應准立此中顯了有戒等釋文來意此說無彼人法二取故顯了前說於彼惡世時有持戒等故生取福德若迴心無學我執先無法執今伏若餘有學一切異生有持戒等云何人法二執皆無經言何以故者等者顯有法執我執隨逐分二初釋意後屬經取法相轉者取有也取非法相轉者取空也此經意說於彼惡世諸異生等雖修正行而起善心若起法執執空有時由我執種尚未斷故必有我執之所隨逐設於此位法執心中無現行我執亦為我執種子隨逐後必現起名有我取故論釋云但起空有二法執時非皆起煩惱執我等想以取我想及所依癡此時不轉麁易伏故此於我想由有隨眠種子不斷隨法執故亦得名為有我取也故天親云但有無明使無現行麁煩惱示無我見無我見者現行不起也想既不轉俱時所依癡亦不行故此論云以想及依止不轉有彼種子名有隨眠亦名為使名有我等取或復此時亦起我執我執必隨法執起故乍可獨起法而無我執如二乘等我執種子先以斷故此中不依有學等聖說彼時無故故云若取法執等即為著我等取唯依惡時異生等說故知煩惱障以法執為本故斷法執煩惱不行是此深意屬經可知然此論釋經能斷真諦皆於法執說法非法空有雙陳流支本中雖有二文乃言取法相及有法相二文何別羅什本中有三何以故初何以故同此以何義故具足四因便生實相第二何以故下言若心取相總顯取法必定執生若取法相與流支同取有也第三何以故下方言若取非法相言顯取空微執順理故尚有其執何況執有執不生何以故徵義可知也不應之上便無何以故并剩一文若心取相由如此也此我等想轉中餘義猶未說等者下重解我執分二初標未說方欲重明後正顯示由法執中既別配屬我執四種猶未解故標重解正顯示四義我執別有二解一云與彼天親論別自體之我從前際來相續不斷取名我相他身有情是自體我之所取故名眾生想若取現在自我乃至壽住名壽者相若執取今身死已復生餘趣名人想第二顯他我為實有餘三執自我三世實有故成四執皆分別執故外道起天親頌曰差別相續體不斷至命住後趣於異道是我相四種初句我相但執五蘊以為我故不斷是第二句執體前世以至今故至命住是第三句現存活故後趣於異道是第四句取未來故彼依三世總別執取以分四執與此不同二云此與彼同此中取自體相續是我相者即計五蘊為我想也執現在我從前世我流轉至今前世我是現在我之所取執名眾生相非是執他我而我所取餘二可知故知此論與彼論同翻文稍異義意無別此依執者合稱外道彼依行相故分四種諸經兩論皆唯四我唯能斷中初對四法以明無我乃有九無後明執法若空若有我執隨逐但有四我故此二論皆唯計四三世總別自他異故依單行相勝作用故初但有九如樞要說上來二執顯多伏或有智慧者故能生信天親論云謂離人法相是故說有智慧有智慧便足何故復說持戒功德為示現生實相差別義故頌曰彼人依信心恭敬生實相顯彼眾生唯無智慧無彼二執但持戒等信心恭敬亦生實相故作是說於中言當生實相者下配五種義修行集因中生實相言是依義即此中脩多羅句說是說相即前當生實相是攝持其二無我是安立不應取法等是顯現天親解云不應取法者不應如聲取法除所執故非不取法者隨順第一義智正說如是取又非離言說可求第一義智第一義智順教生故此論意言不應取法者若所執有法及法無我並不分別如言執著皆不應取不應取非法者論雖不解翻顯離言說外亦不可求順教便生第一義智證真義故正與彼同又解不應取法謂取法體如言執實不應取故不應取非法者謂此教說法無我性順教便生第一義智不應離教以求真義證法無我故不應依教而生執著法體分別亦不應離教外覓法無我執著分別亦與彼同文牒經雖略但牒不應取法解中便具不應取非法又言說法身義者下佛別答有義中第二牒解法身要義分三初牒經次釋義後結成法尚應捨者初生實相緣教而生依之漸修便得證智得證智已捨先假解所緣之教此所緣教名之為法如欲渡海假栰而渡度已捨未生證智假教而生解得證智已便捨教門假解亦除況乎教跡得魚忘筌之喻獲菟捨蹄之方皆同此矣法為順理之跡證理尚須捨之非法背真之行未證理先須棄故言法尚應捨何況非法由此不應如言取法又亦不應離教取非法法尚應捨實想生故由依教法實相得生實想證真已更不須教故此教法證真尚捨何況非法非法之事理不應留教外別求背真理故理應除棄天親解同能斷經文法尚應斷斷者除捨之義名別義同准前應捨教與假解今正捨教故下解欲得法身亦名證法身法身有因有果因果位別佛果真證果圓滿身十地位中亦分證彼地前菩薩熏習種子仍未現行未證真理能起能顯十地佛位真法身故亦名法身前之言說近為因中法身之因遠為佛果法身之因亦名法身地前異生及十地位因聞四句為他說勝福田便生名福相法身可樂故名福慧劣故不名智若至佛位名智相法身理強從說非無福也故論前說證得法身分為智福初地前勝福證得因生故十地已上正證得故由此下文分之為二初明智相顯在佛位後明福相顯在因位天親論云自此已下為遮異疑前說如來非有為相若爾云何釋迦稱佛而得菩提為生說法說法是有相之徵證覺非無相之術即是此中欲得智相如來既非有為之相無得無說今勵已修希有證說證說智相云何可得生彼欣心故名欲得智相身智相身者有二一自利智即菩提二利他智即說法菩提有二一能證道此名為得是能證得道諦體故二所證滅此名菩提是所證得滅諦體故無有菩提二證無相之體不成既有說法兩利有相初已顯行者欣求智相所以勵已勸修聞證無相之身疑生乖其欲得破疑順其所欲故有下經文起分二初問後答解問之中有二一依義二說相菩提內證而無外取今既翻於能證正覺所證菩提執外實有能取所取故所對治是為依義由此內證故無少法如來可說可說可證是所執故能執所執皆所對治阿耨菩提是為說相能得所得至極真覺皆此攝故至後卷解為正覺中當具顯示無有定法者下解答文分三初解總答文是攝持次解初何以故是安立後解第二何以故下是顯現初文有三初解文來意初上坐善現說佛心故次顯欲願菩提是所證滅得證道大智度論云說智及智處皆名為般若解深密經云菩提菩提斷俱名為菩提故由世俗諦方便引接說有位諦故說菩提故瑜伽說若勝義諦已立為諦何須復說安立諦耶為後證得之方便故正與此同若如佛言勝義諦中二俱非有彼論復問若安立諦已立為諦何須復說非安立諦耶若不爾者已得世間第四靜慮應斷二執不應後時二執還起廣如彼說正與此同後指經成經云何以故如來所說法等者下解初何以故是安立分三初總屬經次釋妨難後逐難釋初文可知天親論云應化非真佛等佛有三種謂法報化釋迦如來是化身佛不證菩提亦不說法故無實法可取可說勝義諦中無取說故如無垢稱難彌勒說由說法由故下釋妨難謂有難言何故經言佛所說法不可取說不言佛所證知見覺等法皆不可取說耶今釋之云由外說法深妙難量知內得覺唯於說法安立第一義依能斷經乃云如來所證所說所思惟法便無此妨諸本唯言佛所說法更無餘故若依能斷諸義具足所證身也所說語也所思意也三業所履之法皆不可取說此中論文應言由說法等外三業勝知內得菩提以於三業說法利生最為勝故論中偏說天親論云何故唯言說不言證有言說者即成證義故若不證者即不能說故以外說法悉知內證如入無量義處三昧方說法法華即內有證故能外說法互相表故正與此同於中不可取者謂正聞時此在聽者不可說者謂演說時此在說者夫說法者無說無示夫聽法者無聞無得故法皆不可若取若說非法者分別性分別性謂遍計所執體性都無虛妄所執法謂真理彼非真理故名非法故說非法名分別性非非法者法無我故法無我性道理是有即非虛妄有即名非非法虛妄所執名非法故天親論云說法不二取無說離言相者聽者不取法不取非法說者亦不說法非法故何以故彼法非法非非法依真如義說故此名安立非法者一切法無體故遍計所執都無體故非非法者彼真如無我相實有故經言何以故以無為等者下解第二何以故以是顯現分二初解經後生下文諸下經文皆解無為得名聖人所以初文中初解無為義後解一切聖人無為者無分別義也謂不生不滅擇滅真如名無分別義義謂義理此解無為義是故菩薩有學得名分證真如猶有修故無起無作中如來轉依名為清淨是故如來無學得名此真如理體無生故無起無造者故無作於此理中如來已捨有垢障法名為轉依離垢清淨是故如來無學得名者無所修故此解一切聖人能斷經云以諸賢聖皆是無為之所顯故由證無為有分滿故天親論云此句明何義彼法是說因故由諸聖人皆內證真如真如妙理不可取說順真如故說者如來無說無示聽者菩薩無聞無取此為所因方顯聖人如彼所證尚不可說況其聽者而可取也由彼真如離言語相非可說事故何故不云佛乃說一切聖人以諸聖人皆依真如清淨得名故如來具足清淨菩薩如分清淨正與此同前說菩薩有學得名於真如中分清淨故依此論說於中初無為義三摩鉢帝相應等顯了此配五義由在因位尚有定散過失時生由修上定以證無為折伏散位故初無為名為等至攝伏散時第二如來無學得名於真如中具足清淨唯在勝義佛果之中無上覺故非修等至及攝伏心等至攝心皆在因位非極果位故自此已後一切住處中等者生下經文諸下經文皆解無為得名聖人所以上諸住處雖說無為未說聖人以無為得名此方說故在佛果位無為得名此中說意因猶未了下當顯示下解欲得福相法身前說諸法不可取說一切聖人無為得名持經及說應無有福欣彼福故名為欲得天親釋伏疑云雖不可取說而不空故雖在因位持說能生福相之身上在地前初生位也文分為二初總問答解文來意後別解釋初中初問後答由在因位受持法及說一四句偈生福甚多況在果位所有至得福相法身多因中有智智劣福強佛果有福以智為名佛但名智相因但名福相非在果因無福智也別釋經中文分三初問次答後結論中亦三初解結中出生等言次配五義後解難義初中有二初問次答言說之法聲名為體實非法身何故於此非身之中說能生福此為問意一四句偈諸解不同上說各取當經所明之正宗顯義周圓名之為句顯義四句不定字數名為一偈短一句者三四字長一句者七九字不長不短者五字梵本不長短者阿耨瑟陀制多即八字極多三十二字極少八字已下名一句漢法不定答中阿耨菩提從此出者但說真如名無上覺此經中普集十法行行阿含故謂十行者辨中邊論說一書寫二供養三施他四聽聞五披讀六受持七開演八諷誦九思惟十修習初八聞慧次一思慧後一修慧於此經中普皆集故又自利十行經說受持皆已集故利他十行經陳演說亦已集故已相資助無不盡故但標持說阿含者阿笈摩也此經教是三世十方供傳說故即顯此經十方三世諸佛傳說十行定故能顯出諸佛法身此依第一義諦顯出法身諸佛世尊從此生者於報化菩提正覺此依世諦出生報化能顯妙理能生真智報法既成外化斯備但問三種為三身之因具三答說三問之果隨其次第以說三身故說此經為諸佛母由此二並故名佛法佛法無為菩提有為報佛二法別故重言佛法天親論云於實為了因亦為餘生因唯獨諸佛故言佛法即此佛法餘人不得是不共義故言即非佛法故此持說福成第一施福不然故非第一復次已下配經五義無量阿僧祇者華嚴經第四十五心王菩薩問阿僧祇品有一百二十二數無一十百千萬五數以百千為首百千百千名一拘梨如是倍倍積至第一百三名阿僧祇第一百十六名無量無量阿僧祇者即以無量數阿僧祇也結中重言福聚者以持說於經是一福聚布施大千世界七寶是一福聚雙二福故說重言福德聚即非福聚者天親云福不趣菩提二能趣菩提故布施之福不趣菩提感世果故持說幅聚能趣菩提是持說之福勝彼布施非趣菩提之福故牒之言布施福德即非趣菩提之福德後便雙結福德聚福德聚能斷經中初雙牒二福次單非一布施福後雙結二福佛法亦爾然世俗言福德福德佛亦如是於諸經中數數宣說福德福德今牒數說言福聚福聚結亦如是但可單非安立勝義布施之福不趣菩提名第一義此非迴向施故不作菩提因天親又云聚有二種一積聚如重擔二進趣如收質布施如重擔故名為聚無收質義持演如收質故與福聚名如世收質數進利得故俱舍云汝三蘊還我當與汝是收質義顯現易了故不重釋捨分別心名相應定及攝散故下解難義甚多婆伽婆即足何須又說甚多修伽他耶初言甚多世尊顯示攝心故以攝自心命不散故即顯自利故說受持一四句偈後言甚多善逝者顯示持心命他持心不外散亂故言為他演說解釋句味即是文顯名句故如樞要說欲顯持說二勝福聚令自今他於此經中攝心持心專意求學不散亂故由此二論真諦流支羅什三經皆但受持演說故此屬當攝心持心能斷經中說有五種法若善男子或善女人於此法門乃至四句伽他一受持二讀三誦四為他演說五如理作意與諸本不同初三自利後二利他令他於此經如理作意計有十行略言二五諸經誦本各各不同不須和會亦猶諸本說四我執能斷說九論但解一本略者不解廣故無量阿僧祇言如前已說廣說六住處中上已說三下解第四合此已前四種住處為信行地前一大阿僧祇劫異生位也大文分三初結前生後以發論端次徵列名後隨列釋此中所明雖有異行離障為首從勝立名如說發心及修度行雖皆離障但以勝位而為其名大菩提心以善根為自體降伏所治障故云波羅蜜能裂慳悋乃至愚癡故皆除障發心攝受大菩提果六波羅蜜淨修諸行各勝為名此亦如是隱異行不說此十二障次第生起攝四二行果因初後至下當知為離無巧便下及無教授下合解釋故初文可知列名之中但列障名此於二障何障所攝至下當知第三段隨列釋中即分十二初離慢中有二種一我慢二邪慢亦下當知初文有二初配四義上坐已下後釋難義經文有二初問答四果以釋離慢後引已為識四果為四一一有二初問後答此問四果正人觀時頗作是念我得果不以明離慢善現答中能斷經內初果後果皆言我能得果即為有執中二果無略舉初後例中間故餘本皆唯第四果有例前三果若爾無學尚說執生何因有學不說執起故能斷正天親疑云向說聖人無為得名彼法不可取說若爾云何預流果等能自知我得彼果如是證為他說即是四果可取可說以成疑意故此論前卷云為修道得勝中無慢故經言等即彼疑同若以無為不可取說云何四果言得可說彼既有疑於無得無說之中謂有得說我者我慢踞倣性故或是我見得者於無所得中謂有所得功德是邪慢說亦如是所說皆利眾生中所說我見我慢為根本故邪慢等生故此論言若有我相則為有慢等菩薩所應斷正是法執舉煩惱名以顯法執下皆唯知今此總言為離此慢故經言等意顯入證無為之時四果皆不言我得我說出觀已後方言我能證得此果又後得智觀前所證所證深妙觀之不著觀證前加行行相逐依行相而宣說之言有得證非實真智正證無為言有得證前之三果若言得證以有種子煩惱隨逐此時雖無現行煩惱由有種故應二執隨生故言即為有我等執第四果人若有得證唯所知障種子隨逐正起四智我生已盡梵行已立等雖非現執由執種逐言我等者應法執起故天親言以有使煩惱非行煩惱何以故彼於證時離取我等煩惱是故無如是心我能得果等此顯證時若言我既證有種隨逐應起現行我煩惱等如餘起時論言使者是種子故四果證時既不言取說明知有取之慢皆應離也今為離此故此文生須陀洹等羅什文別餘經多同釋名斷或皆如理知配四義中分三初解依義次解說相及攝持後解第一義後釋難義中有三初解經文由根本我相方生邪慢等次解上坐須菩提自顯所由後解說二無諍行所以自顯之中釋經何故須菩提自顯得無諍三昧第一及阿羅漢共有功德者謂說是離欲離欲阿羅漢阿羅漢者得無為功德離欲得故由離貪欲內證無為外行無諍故無諍是外行證無為是內德然羅什流支皆言世尊佛說得無諍及離欲真諦能斷皆言世尊及初三號說得無諍自顯離欲又諸本皆言無諍三昧唯能斷言無諍住者如八解脫中第三第八獨言身作證具足住餘六便無此亦如是顯諸三昧此為最勝世尊為多自住故標住名或處定義由含二義故翻為住以己所證為令信故引此為證天親亦言自歎得記以自身證果為於彼義中生信心故何故唯說無諍一行佛多住功德天親論為二說一為明勝功德故令生欣求二為生深信此論唯一解為令信故後解說二無諍行所以內證真理離我所執住無諍理無有少法得阿羅漢外住無諍都無所行行無諍行由理及行二種無諍故經重說無諍無諍行以無少法及無所行名為安立第一義也天親云依彼善吉者說離二種障者一煩惱障二三昧障離彼二障故言無所行二障現前有所行故由離煩惱障內證真理得理無諍此之功德諸阿羅漢皆悉共有故此論言及阿羅漢共有功德名初無諍離三昧障及外住彼定而行名後無諍彼依離二論障說二此論依得理事二無諍故重說二定故不相違第二為離少聞中分二初屬經離障後指可觀知經文分二初問後答天親論云此中有疑釋迦如來昔住第八地逢燃燈佛為說授記彼佛有說此佛有受云何言法不可取說今此論意言有取說者由不遇善友離佛出世法不廣聞解由少聞故言於彼時此佛彼佛有取有說今為除此少聞之障故有下經前卷為外不遇善友故有下經令逢善友此卷為內有所知障𨷂多聞故有少聞障故說下經令學多聞故經中說多聞能斷或多聞能引樂多聞捨無義多聞得涅槃又論言多聞熏習是出世心之種子由此少聞是所知障疑生通二障牒彼論疑從前起此論依自少聞不逢善友各望一義亦不相違若遇善友得逢諸佛廣學多聞便知釋迦於燃燈佛所真實義中無少法可得不生分別言於彼時有取有說起此分別由不遇佛有少聞障為令遇善友離分別障而學多聞故經文起世俗諦中有得有說勝義諦中便無此事二論三文各望一說諸本皆同唯流支本云昔在燃燈所得阿耨多羅三藐三菩提法不有是意於勝義諦中有所得不說此本緣如過去現在因果經第一善慧仙人作五夢等婆沙論有少不同疏中當解第三為離小攀緣作念修道中天親疑云聖人既以無為得名不可取說云何諸菩薩取嚴淨土佛為說之即前卷為願佛淨土小菩薩所修行願此佛淨土是小攀緣作念修道求生淨土作淨相求即令眾生欲生西方皆作此願今為離此小念修道故有下經文實願生淨土應修無相嚴淨自心廣如無垢稱經說嚴土相天親疑從前起此卷願及色形前卷願生嚴相亦不相違小攀緣者執有色相而修淨土亦是法執貪愛生故亦是煩惱是此論意彼從前無為疑起故不相違經文分二初明嚴淨土勸捨有相果莊嚴後勸生心令修無相因之飾論文分二初配屬經勸捨有相後敘分別令修無相佛地經云勝出世間善根所起廣大自在淨識為相天親論云智習唯識通如是取佛土非形第一體非嚴莊嚴意上半偈解第二令修無相文下半偈解初勸捨有相文學無分別智善根為因內證法身法性真土無相理土既圓無相報土便滿不可智知不可言說外為利物方現他受用土及變化土故諸淨土淨識為相勝善根為因故成佛時殊勝眾生復感淨剎故維摩云欲嚴佛土先嚴自心初學不知以五塵為土體發願希求小念修道而行有相今為除此初學疑生初文起非形莊嚴為第一嚴真莊嚴者習無相識真實智慧便通無相清淨佛土佛依無相以為舍故言莊嚴土為不實語天親論解以無相有相莊嚴故重標能斷經中雙牒雙結流支雙牒單結真諦羅什皆單牒結所言即非莊嚴者以有相嚴非真莊嚴故淨土差別有三有四如章中說解第二文有三初標令修無相應無所住生心次顯所不住五塵心即所離小念修道後應無所住結成真心餘本皆同唯能斷經於所不住中言不住於色不住非色諸本意說以麁五塵為淨土體而修求者非真嚴土故但令其不住五塵能斷經具說住五塵及住非五塵餘五蘊等但生住著而求淨土皆非真嚴要無住著習真智者為真嚴故由同內有情及外器界出淨土體故不住二身不住具足是此嚴淨土義門廣大不可略說廣如淨土章無垢疏解能斷云功德莊嚴佛土直示嚴者無勝德故遂增功德莊嚴佛土第四為離捨眾生中天親云若諸聖人無為得名云何受樂報佛取自法王身云何餘世間復取彼是法王身耶此疑報身能取自體勝身大身他人亦取為勝大之身能化眾生有非聖人無為得名若以無為得名不取勝大身者便無諸佛利眾生事即成諸法斷滅既無大身捨利眾生今為釋此故下文由此標云為離捨眾生故經言等然佛方便善巧有十二種一悲心顧戀二了知諸行三欣佛妙智四不捨生死輪五迴不染六熾然精進七以少善成無量果八以少力攝攝大善根九增聖教者除其恚惱十處中住者令其趣入十一已趣入者令其成就十二已成熟者令其解脫故佛菩薩不捨眾生捨即為障又四障中緣覺捨心為正為障也彼以聖人無為得名便無報佛勝大之身利眾生事故名捨利益眾生今為離此分別執著故有下經前卷直爾云為成就眾生故經云等雖以無為聖人得名由無分別如山王等而佛亦能成就眾生天親論疑從前起前卷明有彼行此中為破彼執者各據一說故不相違執有大身是法執障捨離眾生言無大悲經文分二初問後答論亦分二初標配經後問答釋後文有二初解問文經言已下方解答文此何所顯示問也此中問意初地菩薩所見報佛坐百葉華身稱華座化身不定此中說喻何所顯示此說報身以破他疑舉大身說喻無所顯且舉報身一小量喻為成就欲界眾生故且舉報身如彼羅睺阿脩羅王等者等取毘摩質多羅王等華嚴經第五十卷偈中說如阿修羅化作身金剛地上安其足海水至深僅半身其身廣大如須彌佛之報身為化欲界眾生現如於彼須彌山量由無分別尚不應見其自體何況其餘為化十地而現大身浪生分別而見自體今者論中釋云佛經說指如須彌為是誰也而彼羅睺阿脩羅王化身實如須彌山量故佛指喻化身化量雖能為大所化人天居土小不應見大故身如須彌但是報身此中假說為化欲界人天所現報身耳以此遠准阿彌陀佛身長六十萬億那由他由旬非是地前凡夫所見化身佛也解答文中分三初解佛說非身言次解彼身非身言後明所顯之法初文如來說為非體者顯示法無我故天親云此說受樂報佛體同彼須彌山王鏡像義故此說報佛如須彌山王勢力高遠故名為大如鏡中之像智識影故而不取彼山王自體我是山王無分別故報佛亦爾以得無上法王體故名大而不取彼法王自體我是法王以無分別故有分別者是煩惱等橫心是有漏法王離漏法證無我故無分別故彼論言若如是無有物無有物者無分別故意言佛說法王所現大身非是有漏分別之身是名大身彼身不利眾生故法王所現大身由證無為法無我理無分別故而不捨棄利眾生事彼體非體顯示法體無生無作故天親云若如是即名有物以唯有清淨身故以遠離有為法故以是義故實有我體以不依他緣住故者彼論意說彼受樂報佛體唯清淨身由如是故名為有物所言非身二種身一非依他有漏之身名為非身報身二非惡業所為之身故名非身前非身者非是煩惱所縛後非身者非是惡業所為之身故論說言遠離有為遠離有為者顯佛報身非是遠離因緣之身因緣起故此身無為如對法說非是惡業之所為故又即由此非惡業為故所遠離遍計所執實有我體不依他緣自然住故法王報身猶如鏡像非彼身故為大身體既非實何更有生及實作者然今此論及能斷中說身為體體依聚義總說為身體同名異然能斷中云如有士夫具身大身真諦本云譬如有人體相勝大二本無別具身者即是勝義具足大夫相故大者形量大故餘本皆闕有大無勝義又真諦本云如來說非有名為有身此非是有身初非有故說有身初非有者非有漏分別後非有者非有為分別名異義同明所顯法中此顯示自性身者所證法無我理法身也與相者報身鏡像也差別者謂唯有漏有為之身遍計所執實有我身唯在所非但依他所執二我差別三身異故有此三種由內所證法無我理所現報身而無分別非是有漏有為之身亦非所執實我身故名大身第五為離樂外論散亂中前卷有隨順言由順外論便散亂生此有樂者即是隨順亦不相違准天親論下第二校量中分二初校量勝劣後顯勝劣所由勝劣所由有四初明般若居處則處勝居人即人尊施福不爾二顯般若諸佛同說非唯一佛說施福不爾三世界等喻明施福煩惱染因般若不爾四明般若當得法身亦成相好施福不爾即攬此論三文取第六觀行第七供養并此第五合為一文彼以校量勝劣同故合而為一此以觀行流轉別故開之為三此論初文中經文有九問答等初五問答校量勝劣正破隨順外論散亂後四問答破如言執義然論但解初中第五佛告之文并解後文如言執義真諦譯本名恒河江以在南翻南人以河為江如河已北說水為河在河已南說河為水說江亦爾天親論云何故不先說此校量喻為漸化眾生令生信心上妙義故又前未顯以何等勝功德能得大菩薩故以此喻成彼功德是故重說勝喻論中分二初解破隨順外論散亂文後顯示此下解破如言執義初文分三初標列次隨解後釋說校世間有人隨順世俗書典外論以為深奧而為散亂不習內經今破之人言滿爾所恒河沙七寶持用布施尚不如於此經以一四句偈受持為他說隨外論而生散亂又少聞人多修施福名隨外論散亂不修持此經而為慧因今為除此假以爾數恒河界施亦不如持一句為他說復多也故別經言若恒河世界珍寶滿其中以施諸如來不如以法施施寶雖無量不如一法施一偈福尚勝況多如經典議今為除此故有下文隨外論散即法華經安樂行品所遮不聽習外書論也六散亂中隨應一攝通所知及煩惱障有四因緣顯示內法勝異書論及布施攝福二可解供養之中真諦流支羅什唯有持說能斷有五謂讀誦持說及作意此論唯三一說二授三釋乃是說而無受持准前但應一持二說或十法行說五及三誦者異故支提者即能斷云靈廟餘本云塔廟也梵云制多訛云支提窣堵波高顯義支提者為靈廟此顯在處即處貴也難作者顯彼行者與理相應故為難作起念者有法身佛或報化身佛不在相似報化身在此亦說此故可尊重弟子亦復如是能斷有三一大師所住二尊重處所有此經處即是祇恒精舍等故三同梵行者謂菩薩聲聞於中說者等解經所說說授差別餘本但說而無授義天親論云此義云何尊重於二處因習證大體一所說處隨何等處說此經令生尊重奇特相故二能說人隨何等人能持說與佛證諸法作證因故初天等供養為處尊次成希有是人勝後起念中雙說二勝破如言執義中初結前顯法勝異已前後重生下文分三初明諸佛共說此般若非唯一釋迦如來獨說此般若不可如言我釋迦佛說般若故即謂我獨說獨說不可尊共說可重故次明不唯般若是諸佛共說非唯一說亦無有一佛法唯一釋迦說諸佛不共說者翻明餘一切佛說諸佛共說非唯一佛釋迦所說故天親云此義云何無有一法唯獨如來說餘佛不說故又觀此論破如言執與彼解別名金剛般若假立名字佛說般若不可如言便生實執故言即非餘一切法無說可說亦如是也由前理勝故無結文是名般若後解應有結文能斷本便有結文可通解後結之云此顯自相通結般若即非般若及平等相解也成無所說形一切法無唯釋迦如來說也既言即非破如言執故是法門第一義也第六為離影像相自在中無巧便者心所變身及五塵等五蘊境相是心識影像相之像貌故影像相由執蘊身及五塵色以為實有法執即起煩惱隨生惡業既興諸苦遂作所為所慮皆不自在名無巧便無巧便者不順理義無智慧方便義證神通等皆不能得故不得自在若觀身境非實假合知是識心之影像相不生執或所緣所作皆得自在順可正理是慧有能名為巧便故瑜伽五十四云謂說極微有五勝利即解此經等說極微等義今為離此於影像相身境得自在中無有巧便故有下經前卷云為色及眾生身摶取觀中破相應行故者色言顯外五境色等亦是所觀通內外故眾生之身雖通五蘊今說四蘊以為眾生已說色故摶者一合相義五蘊和合為一聚身如摶聚故取者執著義愚夫不了此摶聚身執為實我常淨樂等名為摶聚取摶聚故今說世界極微等喻深妙道理令諸學者觀身及境為微等知無常我并法空等起與此理相應之行即是人空行也令執惑等皆悉不生為觀破境實有等執令起相應聞思修行故有下經相應者契當義相隨順義心契妙理與理相順前卷舉所觀破顯能破行以生經文此卷舉所觀境生無巧便不得自在行所除以生經文故卷初標示十二種皆名障礙生無巧便法執等及諸煩惱通二障故各據一義實不相違菩薩修行雖復無邊略而論之不過四一菩薩分行二波羅蜜行三諸神通行四成就眾生行波羅蜜行即前波羅蜜淨住處是菩薩分行即欲得佛身離慢少聞離小攀緣修道等是成就眾生行即不隨散亂是諸神通行即此破於不巧便是若有內外色等障礙不自在故不得神通供養利眾生雖人法空由此成滿從增勝說亦不相違又菩薩修福德智慧二種資糧總攝諸行次三離障謂不具福資糧樂懈怠等不能忍苦此能對治是福行攝次三離障謂不具智資糧而不自攝及無教授此能對治是智行攝十二離障中前之四行後之二行皆因發心若無初發心次進善滅惡別總二行皆不成立是故初說發心住處次波羅蜜欲住處方離障等雖是地前別所修諸十地所修多亦同前故略不說如菩薩地等說初地等證道發心行布施等及離少聞障皆如彼說此中且依麁相而說至無教授下當別細料簡此中經文有三初問次答後結文分二初標名配後正解經正解經中分三初釋經說三千界義次解極微義後解世界義釋說三千界義者何故不說一身一境乃說三千大界也今釋之云彼有執身境時逢境即緣遇塵便執觸處惑起無定分齊故論說言彼不限量攀緣作意然諸菩薩從初發心恒於世界攀緣作意修習唯識慈愍眾生故經俱說三千界不減不增解極微中初標後釋諸有愚夫皆執色身影像相是實有一合相二執便生今破此故顯二方便方者因也一合麁身以細為因故不念因是實有名不念方便又方便是慧妙用觀麁合身以極微為因麁既是非實及合不念極微實有俱慧用故即唯識云為執麁色是實有者佛說極微令其除折正是此義故細作方便即是極微合麁世界極微為因故又以慧折麁界為微慧功用者即唯識云諸瑜伽師假想慧漸次除折至不可折假說極微不念方便者不執因微為實為有念者觀察執著之義此之極微佛雖假喻恐有執者謂說實有說非微塵名為不念又教菩薩寄喻觀察不生執著是慧巧能故唯識云非謂諸色實有極微破其執也解世界中有二初配經文後逐難釋為破眾生身影像相者前觀破色蘊色身影像通情非情不名眾生今破四蘊不通非情故名眾生雖標五蘊眾生之總稱即是但解四蘊之別名於中世界者顯眾生世但以名身名為眾生世者意說世界通情非情今說有情非非有情所以然者前說極微觀破色即內外色皆在其中今文更通說非有情界觀色者便成重踏然有情義通色非色唯取非色四蘊名身名為有情世界在此觀破即簡內色不在此中不然成重繁之說前說三千大千世界即麁色也所有微塵即細色也極微既多明麁色而不實即非微塵明細色亦不實破麁細皆已周畢乎故知前說三千大千世界雖亦已說四蘊眾生世間然猶未說觀破四蘊今明觀破故復牒中是故單說四蘊名身名眾生世不念名身方便者然由色蘊有麁有細前說世界所有微塵即顯麁色世界不真復云說非微塵方說細色亦不實四蘊名身既無麁細前說世界雖已總說未明觀破今為觀破故經後文說非世界不念方便雖無細因是麁方便而可除破名不念而觀四蘊現在不住過去已滅未來不生亦非實有起智功用不執著亦說名為不念名身方便義此是經說即非世界也此意但說總破四蘊性非實有以無細四而成麁四故論云不復說細作方便也是中文難可應依此以求深妙理依天親論校量勝劣所由有四此中第三喻因施福生煩惱如界之有塵般若不爾故彼論云彼珍寶等福德是煩惱因然能成就煩惱事故此持說因遠離煩惱因故說地微塵喻此文意說布施當來近生世福成勝自體如彼世界因彼世福所生煩惱亦甚眾多如因世界而有微塵由此世福自體成就煩惱事故能生煩惱所緣相應二隨縛故名煩惱事此持說近能遠離諸煩惱等遠得菩提故說界地微塵為喻持說之福體非成就煩惱事故不生煩惱非二縛增不順惑故既爾何故經中復言即非微塵即非世界彼論自云何故如是說彼微塵非貪等煩惱體故名地微塵彼世界非煩惱染因界是故說世界意言外道衛世師等說界成時有實極微和合生一子微三皆實有乃至展轉二大地合成一世界一世界者冥密合成亦是實有世界壞時分一為多俱實有劫空之時散在處處無生無滅不共和合生子微麁者故不可見因此耶執斷常煩惱一切隨生今假彼宗世界壞生時喻又經部師執塵界非實說假部等執極微真薩婆多等麁細俱實由此執故鬪諍便起今隨彼宗假借為喻如彼界壞微塵極多因執界塵生惑不少今假耶小以喻大乘由因施福而生煩惱如彼世界而有微塵非我如其有實塵界以大乘中界若為和聚塵為慧析俱非實有假和合故即因佛喻說塵界故如言便執有實塵界成同彼邪小是故雙非彼論亦云此明何義彼福德是煩惱塵染因是故說微塵彼福德善根為近何況此福德能成佛菩提及成丈夫相福德中勝也意說施財所生之福近為煩惱因似界有塵此持說福遠成正覺及丈夫相故彼爾所恒沙界施不如持經一句為說然餘本皆同唯能斷及此論中說大地極微以大千界通假及實及通一多今說一實為喻故言大地塵方喻多問何天親解經塵界福德校量無著解經界塵稱破蘊身摶聚答理有百途何勞一轍天親據釋疑以明義成勝福以述文無著依次第以陳宗說彼觀而彰理初觀有異復審無違又二無別天親總指無著別釋無著意說如何財施之福乃為煩惱之因經義具彰故作是說謂由財施感五蘊果色通情非情四蘊唯情凡夫不達亦觀假相一摶合中取為實有起我常等種種煩惱因此生死輪轉無窮故不巧便不得自在今說界塵以為譬喻令觀施福所得果體是便不得自在合說界塵以為譬喻令觀施福所有心影像相內外麁細色及內四蘊身皆非實有不應於中堅執生惑輪迴生死應得巧便獲大自在此別陳釋勸應起此妙理相應聞思修行而為觀察世果非真不應修作持說四句果福不然應依修學故彼論說與此無違又二無別天親心總說施所生福是有漏故為煩惱因持說之福是無漏故非煩惱因無著意說施所生福五塵自體尚非實有況復能為諸煩惱因持說不爾二所生福是法身果既為實有況復能滅一切煩惱非煩惱因故持說福勝財施果第七為離不具福資糧故者夫修正道福慧雙修莊嚴論說福德智慧二資糧菩薩善修無邊際於法思量善決已速了意解如言義故闕福德非具資糧由有法執慳貪等故不樂善友不行供養便不遇諸佛闕福德之因為離此障故有下經此說由癡慳等故闕行福德因前卷說由慧悟無貪嗔等故樂逢善友親近供養行正行故有下經文故言為供養給侍如來亦不相違此攝二行初親近善友即給侍如來二供養諸佛即供養如來親近供養種諸善根植福德故云何名為親近善友善戒經云戒無穿缺多聞修證哀愍無畏堪忍無倦言詞辨了名善友相求施利樂於此正知有力有能善權饒益不捨大悲無偏無儻名為善友所作不虛威儀圓滿言行敦肅無倦不嫉儉畜隨捨諫舉令憶教授教戒能為說法是名善友可為依信具上三相當稱善友況復如來有病無病愛敬供侍翹問迎禮修和敬業四事什物不闕應時詣承事問問許無動名為親近由此義故經稱給侍云何供養如來有十供養一現前二不現前三現前不現前四自五他六俱七財敬八廣大九無染十正行供養皆廣如菩薩地前九供養修福德因第十一種修智因為修福因親近供養如來之時勿取諸相以為如來親近供養法身如來是真佛故無垢稱說佛問無垢云何觀如來乎如彼廣說觀如來此亦應爾依天親論有四因緣校量勝劣此為第四持說得菩提及以諸相施福不爾論云何說此持說經福德能成佛菩提及成就丈夫相福德中勝故施福不爾又此福降伏施福故持說經福最近最勝意言持說雖得諸相諸相非為真菩提體不應取為真如來相亦同此論由為外遇良緣親近供養如來故持說經時不應取諸相以為佛之真身三十二相狀身非法身之體相故即顯持說因得真實法身菩提外現諸相及持說故當得聖道能斷施福施福不爾故持說勝施福為劣經文分二初問後答論文分二初標名配經後釋意可知佛妙體即是法身不應取相以為真佛第八為離懈怠利養樂味等者若修福資糧次應修福因若為當來親近供養如來具足福資糧故持說經時應捨懈怠放逸及利養恭敬等而當常精勤行不放逸不應著利養恭敬等故持說此經以修福因若於懈怠及利養等而生悅樂及愛味者即便不能行勝持說當來不得親近供養如來其智資糧便不具足此言利養等者即前卷言為遠離利養疲乏熱惱於精進若退若不發故經言等此舉懈怠等取於精進若退若不發障及舉利養中生樂味緣等取疲乏及熱惱緣此由樂味供養及精勤時身有疲乏熱惱為緣故遂退精進及無不起并退已不發起精進之心若准論中并有放逸放逸即不發精進心合有三緣四障三緣者一利養攝恭敬二身疲乏三心熱惱四障者一者懈怠二退即非得三放逸四樂味即貪愛翻有四行一精進二不退即得三不放逸四無貪著准論中更有慚愧心為五六由破彼障明彼行故有下經文天親論云此下經文明彼福德中此福轉勝損捨身命重於捨資生珍寶等校量微勝命施勝財彼如是捨無量身命果報福此持經福勝彼福但爾捨身命苦身心故福尚無量何況為法捨多身命而福不多其福雖多亦不如於經持說之福無上菩提之因故彼助福故故欲為於當來之世親近供養如來種福資糧時於此經中受持及說勿生懈怠等以持說福勝捨多身菩提因故言滿所求福資糧故為是義故有下經文分三初校量問次悲泣答後印可顯論文分二初標名配後釋經文釋經亦三此何所顯示解問文可知何故此中下解餘二文合有五一釋流淚意二破如義想三破味著利養有懈怠過生慚愧及離退精進四為離不發起精進五勸不放逸生第二慚愧初三在答中後二在顯中一釋流淚中由聞法勝捨多身命故為流淚天親云念彼身苦故生悲泣即說捨如許多身苦不如聽法聞經深妙感激生悲非念彼苦假為喻故論文闕少理定應爾不應於中浪生穿鑿天親云善現雖明智眼昔所未得聞是故希有說聲聞有智眼等何故希有以此法門是第一故為成此希有第一義故引上所已說勝義成之云佛說般若等何故如是說彼般若五彼岸中是智彼岸故諸佛共說非佛無人能量智岸是故非也證經勝上令生勤學餘本大同唯能斷中讚佛如已云如來今者普為發趣最勝乘者作諸義利餘本至下為離寂靜味中方有此文亦是誦者不同下自解釋真諦流支及此論皆有此重言佛於般若等羅什能斷二本皆無誦者簡略二破如義想中有二初配解初文離過後釋破實想執實想之智證法離言如言便執有實義者非為實想破聞前說生實執也此論及能斷真諦皆言實想羅什流支皆言實相實相則經之所詮實想乃能證真智誦者有異後釋重破實想執即此實想非實想故言非實等破執著也天親解云此法門不同此中有實相故此釋前言佛說般若非餘人般若之義餘者非實相除佛法餘處無實相故以彼處未曾有實相未曾生信佛所說處由有實相實相便生非佛說處既無實想實想便不生若為此誦經有想相別羅什既言實相云何復可說生應細尋云三破味著利養有懈怠過生慚愧為離退精進中分四初牒經釋來意次顯生慚愧相次釋無二取後釋成離退精進文意可解此牒經云若分別若信解下文之中釋餘經皆無唯此本有天親云又此法門堅實深妙何以故受持此經思量修習不起我等想故由經深妙當來有持便無我相此中別配經文無二我相彼論少別不起我相等者示所取境界不倒相故我等相即非相者示能取境界不倒相故此二通明我空法空無我智當來持經生此二智故會二論二義解經以佛證成此義云何以故離一切相則名諸佛故合為一文今此分二能斷經云若當來世後時後分後五百歲正法將滅時分轉時羅什譯同即是行法將欲滅時如何前二解經持及說俱是行故十種法行皆攝故至末法時無此行故不須為問正證之時有行無疑行法初器有行無惑故說行法將欲滅時餘本皆略總言當來此論作言當來一受持流支羅什云二信解受持信解即是十法行中聽聞行也真諦本三恭敬受持為他人說恭敬即身供養也能斷經亦云一領悟信解聽聞也二受持三讀四誦遂究竟通利五為他說六如理作意誦有略廣也釋為離退精進中分三初釋經說云離一切相令菩薩學相謂取像言說因故分別因故即七倒中一相倒也相當想倒極使此想分別乃為廣也次釋經起所因後方釋前第三文中經言若分別若信解等羅什流支云信解受持真諦但言信解能斷云領悟信亦無受持此牒經無釋中既解受持之義故攝即持應言持者攝義文傳錯寫信解即分別後句釋前句四為離不發起精進等者一退退已更不發二亦無總未發分二初配經釋意可知後於聲聞乘下釋驚怖等義此經但說二時法輪一小二大大即國王調御駕象小即驢車故說空有皆聲聞乘空無我體中有法我體也故化迴心而說此經故彼於此聞不驚等二釋可別知觀此經文不破依他圓成二性龍樹不然故天親云謂非處生懼是故名驚以心可訶故如非正道行故謂此般若體性為惡非道理處可訶之處非正道行故驚彼云怖者心體怖故以都不能斷疑心故謂聞此經雖非究竟不能斷疑疑為非勝故怖彼云畏者一向怖故其心畢竟墮疑怖故謂聞此經一向生懼恐依修學當墜墮故遠離彼三名不驚不怖不畏差別諸本皆同能斷之中開驚懼為三合怖畏為一亦但說三五勸不放逸生第二慚愧中分三初標配經次明勸相後釋經文前第三中已勸味著利養過懈怠諸菩薩生慚愧今此第五復勸不起精進菩薩生慚愧故名第二生慚愧處配此處文明令菩薩慚愧心行處所也勸相中言此法如是勝上汝等不應放逸不學釋勸慚愧之行相耳釋經文中即顯勝上六波羅蜜及三藏教并所詮行皆到彼岸此經慧度是無相行為勝為道能至菩薩餘所不及佛第一法故名第一非是餘人所知第一天親二義解第一此法門勝餘修多羅又為大因故云第一以正與此同不但我釋迦佛之第一彼無量佛共說第一以同說故可尊可重最勝第一故天親云又此法門名為清淨以無量佛說故清淨者離過義自性淨義能順離過證性淨故由此對於捨珍寶等故此為勝此及流支二本皆同能斷經中初明共說後方說非餘人第一故名第一真諦本中無非餘第一羅什本中但有初非無後共後文勢雖少解亦可得第九為離不能忍苦故者既希當福便修福因勸勵雖成須能忍苦若修正道不耐他害不能安受寒熱疲乏生老病死雖動修道便同二乘了入寂滅亦無福果故不能忍生死輪迴苦趣便則不能捨生死及著涅槃不發大意若不耐害與己相違便生恚心不能攝受亦無相好四眾八部等一切眷屬若不能耐乏受用苦不能精勤數生退敗若能不忍佛二諦理不能順學成佛勝福如何得生即亦不能證深妙理故不能忍即是嗔恚懈怠愚癡通二障攝非修勝福之遇良緣故能忍者即是無嗔精進審慧三忍性故忍生死流及乏受用皆精進故修勝福因之良助也論文分二初標名屬經後釋經義此中為離不忍苦舉所治障顯能修行前卷但言為忍苦故但明意正行以生下文天親論云廣為斷疑云何疑向說捨身苦以彼捨身苦身果報而彼福劣依此法門受持演說菩薩行苦行彼苦行亦是苦果云何此法門身果報福勝不感生死諸苦果耶下文意說前捨身命不能忍苦故感劣福為法捨身乃能忍苦故感勝福天親疑從前起此論直釋彼文各據其經理無乖背釋經義分二初標四種顯下經經亦分四後依標釋四種者一如所能忍如所對真境之能忍體故論解云由達法無我故或能忍者之所能忍法對能行名所對所惱境名能是能行者如所對境之能忍體名如所能忍即忍體性二以何相生忍處此中有二一忍相狀以何為相謂無嗔相二忍處所以何法為生忍處即以他處忍度及餘一切法而相生忍處所謂於他處忍即無嗔於忍度等中不生有無相是諦察法忍體即審慧略無安受苦忍三如忍差別即種類忍種類忍是相似義舉指前後所行忍度以顯忍行名忍差別四顯示對治彼因緣故因緣者道理所由義為三種苦之所逼惱是不能忍道理所由今說忍行是能對治不忍之道理所由依標釋四中初解如所能忍有二初顯後屬經此初問意何者所知之真境而行能忍能忍者即是無嗔勤慧之心此無嗔等如其所證法無我理境而方能忍境既無我忍心亦何有我故能忍無嗔等修無我理所知境也此翻文略但言能忍應言何者如所證境而為能忍謂法無我前經之中羼提波羅蜜方正顯示能忍之體天親論云雖此苦行同於苦果皆生苦故而此苦行不生疲倦以有忍度名第一故前捨身苦乃生疲倦不名忍度非第一故波羅是彼岸義彼岸有五所一知二教三理四行五果窮此五際名到彼岸依華嚴經迴向品有十彼岸一永度世間生死彼岸二度諸陰彼岸三度語言道彼岸四度眾生相彼岸五度身見彼岸六度不堅固彼岸七度諸行彼岸八度諸有彼岸九度諸取彼岸十度諸世間法彼岸此十彼岸分之為三第三度語言道是教第七度諸行是行餘八皆是所知彼岸以佛果為此岸故說彼岸略無理果天親論云彼岸有二種一清淨善根體行彼岸二彼岸功德不可量即果彼岸彼以生死為此岸故故說二經言忍辱波羅蜜牒忍行即非忍辱波羅蜜彼論云無人能知彼功德岸故言即非故為第一意說忍行彼岸餘人已不知忍行所得彼岸功德果故非餘人之所能到故言即非忍辱波羅蜜餘人之所能到故言即非忍波羅蜜餘人不知故名為第一諸本但非而無是結能斷本有是亦無一難准諸本多無准前能斷多有次陳解第二以何生忍處有二初釋相後配經釋相中初問後答答有三句一他害不嗔為相由如理境無我等故菩薩地說若遇他害應作是忍此我先業應令他害今若不忍更增苦因便悲愛已成自苦縛又自他身性皆行苦彼無知增害我身我既有知寧增彼苦二乘自利尚不苦他我既利他應忍他害作是思已應修五相一親善想二唯法想三無常想四有苦想五攝受想自無憤勃不作他怨亦不隨睡眠流注相續故於怨害皆能忍受此於四觀因緣觀故亦應思惟唯識無相真如觀等此論但說無性無生忍法無我故若人無我即是第二唯法相也二於忍度生有想故彼執著修習三於非忍波羅蜜中生空無相撥無體故不斷不修不欣不厭不利不樂棄後二忍度諦察法忍審慧為性後配經中初問後屬一無我想二無相無有相也三非無相等無空也如次配前三相於三境處生名三忍相故知以何相生忍處此中雖引迦利王等依文次第而引顯之意說無三相名忍相不顯釋迦利王又解迦利王者即他怨害生忍處亦是正引略無餘二處理亦無失為義增明勸令修學下望引解天親論云是故為得第一法此苦行勝彼捨身結前忍辱波羅蜜即非忍辱文又云何況離我等嗔恚相故此解無我想又云此行無苦不但無苦亦有樂以有慈悲故如經乃至無相亦非無相故此明慈悲心相應故彼論意說無苦相故經說無相以有慈悲有樂相故經說亦非無相無相之前明與慈悲心相應迦與此少別又此無別於忍度生有苦相故言非無相不於非波羅蜜外眾生之中於無相不救不化由見生苦而行濟拔與樂相應而起慈悲故云亦非無相正與此文同又有別解此即三忍無我相耐怨害忍無想者安樂受苦忍不見苦相故能安忍非無相者諦察法忍撥之為無是耶見故然依能斷此無三相二處皆有一迦利王下二五百生下餘本唯在迦利王下梵文具有道理定然何故五百生下而無餘二相但有無我想故知餘本但翻者略或復誦者不同又此論王名迦利羅什流支云歌利真諦云迦陵伽能斷云羯利詞異名同此云忍苦害次解第三如忍差別初徵列後屬經生生常行前後相似各種類忍非唯一忍名忍差別迦利王加害名極苦忍五百生忍是相續忍依此經文亦分為二第四解對治因緣中分二初解不忍因緣後正解經能對三行不忍因中流轉苦通三界是行苦後二苦唯欲界眾生相違是苦苦乏受用是壞苦此依相增或流轉攝五苦謂生老病五盛蘊苦眾生相違攝二苦怨憎會愛別離乏用攝一苦謂求不得苦前明忍相中論解有二忍一耐怨害二諦察法今對治流轉及乏受用方解安受苦忍其耐怨害初行難修眾生相違重明彼義令修學故苦雖極眾如瑜伽第二等說略標此三經行所除下正解經能治三行初對治流轉苦中有三初配苦忍因緣對治標經初總文次若著色等下釋經不應住色生心等文後為成就彼諸不住故下釋應生無所住心等結文初文復二初配後釋有三苦相現前逼迫不欲發心不捨生死而為救度便著涅槃而興小意或全誹撥耶見沈迷常處生死故不發心是流轉苦之因緣也即法執三想癡貪等一切二障以為體性近流轉因正是煩惱癡無明緣行故癡之根本即是智障三想心是生死起次第如無垢說此對治應離三相起無分別發心等是離三相故癡等自無無明滅故乃至老怨亦復隨滅流轉自息天親論云若有菩薩不離我想等彼菩薩見苦行苦亦欲捨菩提心為對治彼故經云應離一切相發心等未發心前有是過故下經文破之彼云為何等心起行相而修行為何等心不捨菩提謂為忍波羅蜜修彼能學心謂以無我等相而修行亦以無我等相習能學心不捨菩提又得忍成就無我第一義者謂入初地已上菩薩謂初地已上菩薩得忍成故離一切相證發菩提心勸初種性發心亦應離一切相及釋何以故下文相有二初明相縛故生麁重縛屬經不住色等後逐難釋此初意說若著色等諸有境相即於流轉中便增疲乏故菩提心不生若為境相之所拘礙心執有相故於生死中身生麁重縛麁重縛者不安隱性不調柔性無堪任性身心勞倦疲乏等性故深密經頌言相縛縛眾生亦由麁重縛善雙修止觀方乃俱解脫如觀戲調境相拘心耽嗜不已便生勞倦後休息已方覺疲乏此相拘心生乏亦爾此相縛者體通一切三界三性有漏境相所生麁重亦通一切有漏之性故說三界皆是行苦不安隱性無堪任等然由執心取境相故諸有諸有漏境相皆拘心不得自在非一切相皆執所執此護法義若依安慧一切相皆所執取故能拘心不得自在或此文意逐難釋中由執色等以為實有便起希求追戀慳惜於流轉苦更增疲乏覺心不生復增生死為遮此故次經文說不住色生心等如前為願淨土中文義中說天親云彼心不住佛菩提非真住故勸不住此論及真諦羅什能斷四本並初應離一切相發心次說不應住色生心等後方說應生無所住心若心有住即為非住等然流支本便大相乖於初住發心後即說何以故若心有住即為非住方說不應住色生心等應依四本為正其流支本前願淨土中自同四本先說不住色等後方說應無所住而生其心故知彼經後文自倒其羅什流支皆唯說不住六塵無不住非六塵能斷之中於六非六皆令不住其真諦及此論但有不住於前五塵無不住非五塵其法非法中即出故此論中不解不住於法以可覺故不住非法者謂非法無我故即顯不住法者不住法無我理中不應住非法者亦不住非是法無我理中即顯有法我故名為非法亦令不住執法有我於非法我及法我二皆不住故後釋結文為成就等者上說不住色等非色等及不住我無我令生其心為成此義應生無所住心住空住有皆不應故釋此所由云若心有住便是執著非為真住真如理住真如理中無所住故發心亦應順理無住故無垢云無住即無本從無住立一切法經引前說諸菩薩心不住色布施布施攝六此中偏說論中略無經文具有舉初不住起行方便以勸久學或舉十地真行方便不住布施以勸地前不住修行如勸離相發菩提心對治三苦因緣中上來明對治流轉苦因緣能發大心下解第二眾生相違苦因緣對治雖復發心但為眾生相違之時便生勞倦不能濟度勤修自行對治此故有下經釋疑有三初明對治次勸信佛語故忍後破如言執著初文有三初牒經配次解忍相後釋二無我文解忍相者既為一切眾生而行於捨等者即五忍中住親善想及攝受想捨即布施天親云以檀度攝六度偏說之云何為利益眾生修行而不名住於眾生事為斷此疑故下經云此意既為眾生行施云何不名住利生事偈云修行利眾生如是因當識眾生及事相遠離亦應知此說利益是因體故彼行利益眾生非取眾生相事故雖利生亦成不住釋二無我中由不能無眾生相故相違之時即生疲乏由有人我必有法我二我既行利益之時便為勞倦故生疲乏顯二無我以破彼執經言一切眾生相即非相依法無我一切眾生即非眾生顯人無我此中總說天親別釋云假名及陰事如來離彼相諸佛無彼二以見實法故眾生事有二一眾生名二五陰事即彼眾生能詮名相非實體相以名自性無實體故由是一切眾生相即非相眾生名相無實體故能詮名成法無我又以五陰假名眾生於五蘊中無眾生體以無實故由是一切眾生即非眾生明人無我但有假陰和合及假呼名若人若法皆無實故成二無我故相違時不應嗔恨五忍中住唯法相人無我也法名亦假法無我也彼偈又云如來離彼相諸佛無彼二以見實法故者諸佛見實二無我理由佛離二相故二我不實觀此誦意何義故來流支本中更無別說唯真諦本非眾生下更有何以故諸佛世尊遠離一切相故諸本以重至皆刪略也如前一段中已說此故然觀彼論及真諦有即顯世尊由內證實二無我故外離不實人法二想故勸發心修行之時眾生相違故觀二無我不生嗔恨故言何以故微出二無我之所由方言世尊離諸相等有似重踏乃順理成文雖省繁不闕成前說勸信佛語故忍中有二中初生經意後正釋文世上賢善良猶無諸誑況乎大聖對誘天龍有四諦語而為軌說總說俗諦相語名真別依俗諦修行有所斷煩惱相有能斷清淨相語名實於中實者此有為行煩惱此有為行清淨或依俗諦而修行了時此行生煩惱如為名利行此行增煩惱此行增清淨如捨名利行故言實者此行煩惱清淨總說真諦語名如語別說真諦修行有所斷煩惱有能斷清淨語名不異或依真諦而修行時此行生煩惱如有住心施此行增清淨如無住心施准前應知今勸菩薩依真諦修應信生忍天親云此中有疑於證果中無道云何彼道為果於果能為因耶謂諸聖人以諸無為而有差別則無聖道云何觀二無我利益眾生道行能為彼因為破此疑故說四語果雖不住道而道能為因以諸佛實語彼智有四種智境有四故說四語四語與此論解全別一菩薩二小乘三大乘四授記除此以外或假施說今說菩薩及大乘故勸信語果雖不住道而能為因破彼疑也於小乘中說苦諦等不可令樂於大乘中說法無我真如不可令異於受記中記三世事決定無別如義而記不顛倒故對治眾生相違苦因緣中第三破如言執著中有二初來意後釋文所執法非有名無實非所執法不無名不虛可名法無故無實不可言法有故不空天親總云諸佛所說法此法不能得彼法而隨順義故初二句解無實後一句釋無虛以所說法不能得彼證法如所聞聲無如是義是故無實以有所說法隨順彼證法是故不虛此及依流支真諦皆言所覺所說法無實無虛羅什但云所得法能斷云所證所說所思惟法內智有所得外言有所說故言得說天親依此解云若爾何故說如來所得法所說法以依字句說故此意說言由法內有所得外依字句而說雖復如此其所說法於所得法無實無虛不如言故能順得故天親復問何前說是真語者今復說言無實無妄偈言如聞聲取證對治如是說意言若聞聲教便如取證此事既非為對治故復言不實隨順可得前言真語即後不虛亦不相違羅什文略能斷文廣此文處中三文同故對治第三乏受用苦因緣中有二初牒經屬後別釋文由著未來果事行施心有相故果有限量受用便乏即執著等是乏受用因緣所乏受用是外資具增上果故此依此論所解不住於事行施是布施度未來果說又依天親自體名事此中說是乏受用故若不住施心無相故果無限量受用無乏受用無乏即是外具增上果攝無相施心是彼因緣能治執著所受資具乏因緣故為說此行對治彼因故有下經天親云復有疑若聖人以真如無為得名真如三世一切時有三界一切處有云何不住心得佛菩提有得則非不住性故既說一切時處實有何故有得有不得者為破此疑故有下文偈言時及處實有四而不得真如無智以住法餘者有智得義雖時處有以無智故乃住法故不得真如答後同也若有智心及不住法後得真如答初問也及答後問亦有得者以諸佛清淨真如得名故無智有住既不得如當果有限便乏受用有智無住便得真如當果無窮受用無乏彼因疑以生下此明行以起後已觀雖異正與此同別釋文中有二初釋有相著果報施後釋無相不著事施初文復二初喻三施時由著未來事得當果時不解出離彼喜樂欲樂亦爾下後喻喻現在正行行施時心生執著不解出離而希當果施者現在正行布施其異施者即施所得未來事果與因異名異施此當事果是五欲樂是三受中樂受捨受施行得果故非三中苦受此捨樂受即名苦受前引經云諸有所受皆苦故故說欲樂名為苦受或成欲具假名欲樂有漏皆行苦亦名為苦受所受苦故於此果中不解厭捨不悟唯識不知無相不證無我不為四觀不修出離譬如入闇盤桓於中不知今者我何所趣不求理槃求理槃正為出離體也由得事果不解出離有相受用正體修施時行於有相喜樂當來欲樂亦爾由有相行行布施時不知執著是顛倒故不解出離亦正得有相果時不知顛倒執著受用不解出離亦正得有相果時不知顛倒執著受用不解出離或前喻現境後喻現行心俱有相故不解出離此說執著無知如闍俱心如目不見種種物不解出離者喻不見物由執著闇故雖有心目不見物如名不解出離故真諦經及能斷云菩薩隨相行墮相施亦復如是後釋無相不著事施中亦二初喻無相行布施時未來果位得種智故見種種物後却釋前有住相施不解出離當來欲樂苦受果故於中布施時喜樂欲樂若解出離當苦欲樂果便無施時因樂故明喻不執著有智過夜闇故目喻俱時心種種物喻真如等由不執著明現前故菩薩智心便證真如及一切物翻前執著解不執著亦應二文無相違故不復別喻天親云闇者示無智執也日光照示有智不執也并有同三法等皆廣如彼大意皆同第十為離闕少智資糧者菩薩二因上來已勸修福資下勸修智慧資糧前福資糧有三初勸親近如來引供養因次勸修福因時少欲精勤勿貪利養勿退勿懈後勸聞證法諦察他惱害以無嗔逢苦緣以安忍修因不息福德當滿所以者何常行供養攝因行以果生善支恒遇好聞勝法淨土果圓珍饒樂滿少欲精勤等故舉手摩空皆成七寶明珠寶柱處處皆有所為究竟好為勝事由聞法以忍察為他說法所言誠諦他皆信受忍他害故菩薩天龍多善眷屬三十二相八十隨好嚴以其身逢苦緣以安受雖行無生隨類化生生死不拘無苦惱逼故修福業有上三文勸修三行下修智因文亦有三初勸依經而捨定味受持讀誦為因發生修慧前資糧道中雖復物為無相理觀修三摩鉢帝而耽定味當未別修無別修無相理觀四尋伺等從修智因已下是加行道廣說相貌如花嚴經第十迴向此初得修慧是煖位中由得智慧名德既高我慢便增逐生喜動為離此故此說第二文令離喜動喜動除時在於頂位次為將入忍第一法位外求良緣以希教授隣近即入初地證道非世第一法後更求教授唯一剎那即入見道故求教授在見位中煖頂雨位學觀所取無初作難故今至忍位即所取無學觀能取無久修易故世第一法位二空雙印因成滿故前修福德是四位前近迴向位即修修慧正入四位由此准前文亦三段解初段中分二初標名配屬後別釋經上離少聞多是聞思障除已捨令多聞由有分別二障時時微起俱生二障多數現前未能別修無相修慧由闕此故不得證慧真正斷二執今於修慧位中別觀真理觀無二取令分別除一向不行俱生二障亦能徵伏速入見道故說下經其闕智因體唯智障障修慧故此據斷正障而說智行以生下經前卷據離愛味樂定不肯修慧為說智行令斷定愛以生下經又此闕智即由愛定愛定即是障修慧體故前後卷亦不相違前卷云寂靜味者靜慮愛味味者定故不肯修慧能味定樂體即貪愛能障勝慧即餘論說四無記報天親云於何法修行得何等福德復成就何業如是說修行顯以下文於此經中讀誦受持以生修慧修慧功德所作福業明此等生故以下文別釋經中分二初解五法相應除愛定障令學修慧相應是觀行故後釋過阿僧祇劫下經重解前攝福德義依天親說下總分三初明於何法修行即如來憶念次明修行得何等福德即此攝福德後明復成就何業即此歎法修行下乃至重解前審解前攝福德文皆屬第三第三文中復有五至後當知五中復二文即是無著重釋攝福約初文中分三初標五勸除散亂障次列五名後配經釋標中三摩提者等持義攀緣者作意義對法論說得定心者名得作意此所除者即散亂障法相應者法謂經教即下經文與經相順而修作意能除亂障有五功德自然發生殊勝修慧以斷愚癡配經釋中五段初有二初問後逐難釋天親云於何法修行顯於此經外從他聞內待不忘數數思慮修慧便生頌云名字三種法受持聞廣說修從他及內得聞是修智此說何義於彼名字得成聞慧意言經說於此法門法門者教名字名為體即是外從他聞所聞者教成已聞故因此名字成三種法一受二持三讀誦此論釋意言受者習誦故習諷誦也復釋經有四已受為讀誦持者不忘故明記在心不忘名持彼云受持修行依總持說受外別有其持合名總持即聞持是得陀羅尼領記不忘初受後持得轉故開為二此讀之外別有一攝觀此攝者乃是彼持攝持法故十法行中更無攝行為受故讀者由修諷誦先讀其文為持故攝者先包攬已後記憶之皆下釋上習讀攬其義者觀其理彼論云讀誦修行依聞慧故廣多讀習亦名聞慧即顯受外別有習誦依十法行一受持二讀三誦為三種法彼論已受說持讀誦者為一者受持之行體即總持初受後持者故開為二讀之與誦俱一聞慧故合為一以分三種此論說四義少難知彼說讀誦修行依聞慧廣多讀習亦名聞慧與中邊論同即顯少讀少解義意是生得慧非聞慧也流支經中說三行以已復有修行之言修行是三行通稱又彼論說修行云何得從他聞法內自思惟而得修行從他聞法聞慧也內自思惟思慧也而得修行修慧也他善友上來合說四親近行流支羅什並無為他人說如理作意等真諦本中復言教他修行為他正說能斷有五受持讀誦究竟通利為他宣說如理作意但說聞慧以為因故修慧便生為他說者為他眾生餘皆自利流支經本此中方有三慧如上已說解攝福德論文但一經文有二初明前行所攝福德後成前說福德多義天親云得何等福德者示現勝校量福故此中捨身福勝前捨身福以事勝故以時大故即一日時捨多身故復多時故於十法行一一行中復起四行一自作二勸他三讚勵四慶慰慶慰謂隨喜即是此中信心不謗但總隨喜小福無邊況行法行其福何量此論不顯流支羅什皆言信心不逆能斷真諦皆但說言不生誹謗以為校量而無信心隨喜之語直爾不誦尚多於前況生信意雖不信學但不生謗他不生謗即生福德勝捨前命上來至此已四校量初一校量佛欲得福相法身中以三千界七寶布施不如於經持說一偈無量不可數以第一百六無量數第一百一十二不可數彼文為在十行之位諸菩薩說解行尚少持說未勝所說攝淺故以少施校於持說第二校量在遠離隨順外論散亂中以一恒河中一沙為一恒河復以爾許河中之一沙為一大千世界滿爾許界七寶布施不如於經持說一句無量阿祇以第一百六無量數第一百四數阿僧祇彼文為在十迴向中第五向位諸菩薩說解行雖增持說次勝所說故微多施校量持說第三校量在遠離利養疲乏熱惱等中以恒河沙身布施不如於經持說一偈無量阿僧祇彼文為在第九迴向諸菩薩說解行漸高持說轉勝望前雖勝望後猶劣所說更深故以三千界身命校量今此第四校量在離定味中於日三分皆捨恒河沙身經百千萬億那由他劫百千為劫故百一億也那由他第四數即億箇萬億那由他劫不如於經信心不謗此文為在十迴向轉將入四善根位諸菩薩說行位漸高信心轉勝所說轉深故以經爾許劫自捨多身校量信心上來但以外財內身校量持說至此位已能持說所得功德不可捨身捨財為此但以修行以比持說故次下文比於燃燈所親承供養此在異生於經法行所生福德等彼校量聞十地法在十地位能持能說至下當知第三歎法乃修行中分二初問後釋釋中經文隨論分二一顯法及修行二種別故初文復二初明歎法後此法門下重顯前言不可思議是世間有漏尋伺法非彼境界名不可思唯自聖智自證覺故既無齊等亦無過證名不可稱能斷云加應當希有是不可思議所感異熟以有漏持說尚在地前故感異熟由此善根所修行得十王果此相好文後義可知前義難解此法門下重更彰依天親論下明成就何業有五初歎法行二供養必成勝德三遠離一切障此前三種與無著同四於燃燈下速證菩提五當知是法門下成大勢力此後二種總是無著重釋於前攝福德義天親釋不可思議者示現難思故不可稱量者唯獨大人不共二乘故唯佛獨知為住第一大乘眾生說故不為二乘二乘不能知為他說及修行故重彰前說不可稱量中三乘中勝名最上乘真諦名無上乘此與能斷同名最上流支羅什俱名大乘障淨故名最勝乘流支羅什名最上乘此及能斷名最勝乘真諦名無等乘談乘之體依論可知為彼二說如何可了此中意云佛說三乘中大乘名最上乘餘二不及故即為頓悟大乘根性所說之法名最上乘形二下故名為上也希求此法眾生名為最上乘者為不定姓中大乘根性所說之法名最勝乘能離二障故若離或障未離智障名為劣乘今學一乘方離二障名最勝乘希此法者名發最勝乘者故諸論說般若唯為求大乘者說大乘一乘雖性無別依彼根性直往迂迴二種別故所求所學別立兩名此實無異故勝鬘云一乘即大乘大乘即佛乘也天親云又說大乘者最妙大乘修行勝故彼意大乘者勝由修行勝故信小乘等則不得聞此示希聞而能信法經歎修行中以下三別釋總無量文雖少異與真諦能斷同流支羅什唯有別三應勘華嚴數之次第天親云此顯福德滿足性故准下有四一福德滿足此文是二受持真妙法三小品不堪法四有我不堪聽以受持真妙法蘊在心故即為兩肩荷擔菩提情樂小法信解人空不悟法空諸二乘者有法執故不堪聞外道凡夫執有我自謂菩提人法執縛不求二法亦不能聽第四天等供養中初配屬經後釋支提供養之儀以華為鬘繫掛項咽今捨入塔塗香者磨紫白檀沈香等以水和之塗於塔上末香者碎擣沈檀以散塔內餘者可知外財內敬略無言讚第五滅罪中有二初標配經後逐難釋經文分二初標輕賤後釋所由但罪滅轉重令輕被人訶罵便為無當來重地獄苦亦得菩提對法論說業有五種一人教勅二他勸請三無所了知此前三種雖作不增長不必受異熟果若有此三業受持經時一切都滅以業非是受報定故四根本執著五顛倒分別此二業重作必增長定受異熟故先世業是此後二定受異熟異熟決定時不定攝所以者何由報定故轉重令輕由時不定墮惡道令人中受即四業中第四不定不定有三是第二句餘之二句一切都滅其三定業此中言何涅槃經言未入我法名決定業已入我法名不定業由此闍王生報五逆時報俱定見佛懺悔聞小乘經初懺悔故入拍毱地獄轉重令輕後聞大乘至誠懇悔逆罪消滅故入佛法名不定業若准此義此中且說中容受持若心懇勵一切都滅然瑜伽說未得解脫名決定業已得解脫名不定業謂得阿羅漢名得解脫一切不受然說阿羅漢迦留陀夷及指鬘等或前二果定得無學從當所得勝果為名名阿羅漢或實無學示現惡業苦異熟果不然不善離欲已無如何無學更有彼果後有苦受非不善果經論文異相就兩處皆得會同以論就經論據一切悔不悔業定不定業非勝心聞大乘法至誠懇勵如來生怨等故瑜伽說不業定中悔所損轉業名為不定故未悔前別名定業若已悔者名不定業以經為正以經就論論說四業定不定報法門定故所言悔損名不定者不定業中有此悔故由此處處皆言作業受果決定諸佛神力所不能轉三乘通義經說總滅唯大乘用理亦無違然依前說但言作業受果決定自不悔者神力不排不說自悔而定受報任意通取涅槃經云智者重業名不定故若入聖已及聞正法而自悔心業報不轉一切眾生無得聖者後師說言一切眾生不定業多定業甚少故得入聖非排定業令其不定方得入聖若定業成不定初定無姓後成不定而亦有姓便成大過又此中有難諸有持經讀誦修行理應為人恭敬供養獲大智果翻被輕損失中夭一何善報返招惡報故此釋言修勝行時為輕賤者此由先世惡業有果當墮惡道由持經行轉重令輕非由持經翻招惡報有人釋言此是頂位先造惡業未免惡道今持說經方不受果此理不然依花嚴經第十七卷說初發心住云無上佛種姓三世法王家一切如來諸菩薩由此生清淨妙法身應現種種形猶如大幻師所樂無不現或處為眾生究竟菩薩或復現初生出家行學道或於樹王下自然成正覺或處為眾生示現入涅槃如是佛真子境界甚深妙眾生若思議迷亂心發狂無量那由他甚深諸三昧菩薩自在力一念悉能入如是觀察十方諸世界嚴淨一切國而心無所著初心菩薩八相現化已嚴淨土若有發心更不退者更不造作五無間業不墮地獄又第四住中云第四生貴真佛子從諸賢聖正法生有無諸法無有所著捨離生死出三界又不退人於此位後更不起造不共無明等墮三惡趣等又第八行中得十無盡藏第二戒無盡藏不受外道戒不造五無間業戒皆具足無所毀犯此說初發心當有退者六住已前當斷善根造無間業故舍利弗等昔發大心經六十劫退大已後流轉五道故法花言捨父逃逝五十餘年正法花云五道生死瓔珞經云如我初會有八萬人退如淨目天子法才王子舍利弗等欲入第六住值惡因緣故退入凡夫惡不善中退入外道作大耶見及五逆罪無惡不造第七住後方不退位不作二乘不造五逆業不墮地獄當入餘惡趣花嚴第七迴向中三品善根修習究竟積集長養廣開行位能住忍力閉惡趣門自後更不墮三惡趣門何因至頂尚應墮惡道但今無相修方始不入未滅分別二乘之人煖不斷善根頂不墮惡道但一二三生修尚能如是況復菩薩至頂位中一大劫滿更墮惡道必無是事但是此文為入頂位諸菩薩說令其修智讚法殊勝令前六住諸退菩薩入第七住成住不退六向已前入三惡趣聞法進修入第七向不墮惡趣法既若此故爾應修進成勝智攝大乘云由聞熏習力故生出世淨心雖未生時已能對法煩惱結等四蓋中第三已作一切所有惡業折壞對治又八業經說加行根本後起三時總有總無煩惱各為一句二有一無有三句初一定報次一作業後六不定涅槃經三十一云一切作業有輕有重此二各二謂定不定乃至或有重業可得輕受謂智者所作業此中即是智所作業故重作輕受攝論第十頌云有情界周遍具障而闕因二種決定轉諸佛無自在等皆應勘文由此依前若不退者初發心後能八相化至十信第六信不退故不斷善根至第四住不起分別不共無明及我見等更不新造往惡趣業而墮惡趣若先退性至第七住方住不退不入地獄自後不妨入餘惡趣花嚴經中不說十信故作是釋至第七迴向方三惡趣一切處不墮入初地後卵濕二生人三惡趣身形永不受逐難釋云復言為人輕賤者此釋經中輕賤言流支羅什唯一輕賤此及能斷皆有二言真諦本云受輕苦等皆輕賤也殺打盜婬事非一也應觀此理解因果門天親云示現遠離一切障故何故為人輕賤而離諸障以有大功德故不但罪滅亦得菩提作此深解信心緣故真諦本云先世罪業及苦果報則為消滅餘本唯言罪業消滅不說果滅以業既消果自不受所以無之前所說以此因緣出生無量阿僧祇下重解前第二攝福德文分二初彰經來意後威力者下釋配威力重釋福多令生欣樂釋配威力有二初標後配配中有三一能威力二配多三明何人能說威力中初配文二釋文三釋難義逢燃燈佛釋迦住在第八地初故阿僧祇劫過阿僧祇者更過前故謂說七地至初地初逢寶髻佛至今成佛兩大劫故此在聖人供養比校或更過前至初劫初逢釋迦佛已來逕三大劫故俱舍頌云於三無數劫逆次逢勝觀燃燈寶髻佛初釋迦牟尼依彼宗說初劫逢釋迦牟尼自後供養五萬七千佛至第二劫初逢寶髻佛自後供養六萬七千佛至第三劫初逢燃燈佛自後供養七萬七千佛三大劫滿百劫修相報業初逢毘婆尸佛此言勝觀但由翹足超九劫故所以經言九十一劫毘婆尸佛自後三十劫逢尸棄佛鞞濕婆佛至第九十一劫滿逢賢劫中過去三佛此住劫中初之五劫無佛出世第六劫有拘留孫佛第七劫有拘那含牟尼佛第八劫有迦葉佛此第九劫釋迦出也依大乘中真諦師解初大劫中供養五恒河沙佛第二劫供養六恒河沙佛第三劫供養七恒河沙佛依涅槃經四依菩薩前後總計供養二十六恒河沙佛方得菩提今流支本云於燃燈前值八十四億那由他百千諸佛羅什本云值八百四千萬億那由他諸佛真諦本云值八萬四千百千俱胝諸佛能斷云值八十四俱胝那庾多百千諸佛計名雖殊數有大小並不相違但約一位所逢且說各依總說理數難知初他菩薩且初分齊得見百佛百佛者即百百億如是上位逢佛極多云何此中但言爾所故知且約一位所逢羅什本但有一阿僧祇更無過阿僧祇言餘本皆有親近者供養故已如前說親近善友不空過者不離供養故行法供養常不離故彼行福行此智因故不可校量依天親釋此下示第四速證菩提法故以多福德莊嚴速疾滿足故觀此即同法花挍量實相觀照同一乘故正是中道多力中一為狂因生狂病故二復不狂亦生心亂果故不具說以經文有狂亂二言故作別釋何人能說中福體及果二既難測唯佛能知以外不測天親論此為第五成大勢力得大妙果報所謂攝受四天王釋梵等果成就勢力故即是顯得地前生彼四王天等十地得彼十王果等若聞此事心迷亂者以彼果報不可思議皆為勝妙故示非思量智境界故上來總顯彼修行中成是功德修行業等第十一為遠離自取入加行中𤏙頂二位創觀所取無作四尋思觀時即稍長前文為入𤏙位人說彼位依修已得別別修觀安立有情而作利益分別二執雖皆折伏俱生二執猶有少起我能住心修行伏障度眾生大所住所行所降伏者是所取及心者是能取所取既未除能取全未伏我能如是住修行等二取皆有我有能取等是故名為自取前卷名為證道時遠離喜動由得修慧下品四尋思觀無所取遠生我得之慢喜動等生執有自我能為此行故名自取心生喜躍掉動高舉名為喜動喜動起時正在𤏙位斷此喜動即入頂位此卷初標名離不自攝放逸其心遂生煩惱名不自攝攝謹攝也或自攝者謂自攝持不自攝持名不自攝今在頂位重觀所取無作上尋思觀即名自攝論文分二初標配後釋經釋經分三初問文來意即釋經初標答文次釋即非菩薩文後釋無有少法名發趣者問答來意中有三初問次答後引經成初地名證道證道之中證無二取真明相現前𤏙位中初得無所取明相初起即生喜動我能住等論中說四我能住等初三自利行後一利他行無著以三行為自利後方為利他自利既成利他亦滿或不問自利利他皆有三行故文文具三答天親以菩提心有三初一利他後二自利故文前後別答三徵於引教成中所住所行所降伏所取也及心者謂彼三心即能取也𤏙位尚有二取故令除之且除所取須菩提問佛引十地勝行為說破除彼執令進入頂天親論云何故前說三三種修行今復重說偈言於內心修行存我為菩薩此即障於心違於不住道與此論同答初三問似同於此所為全別若菩薩於自身三種修行生如是心我住修行能降伏心生此分別則障菩提行心及心法懷無住道謂彼智即菩提行故又障心者由起慢故斷障後頂心此心不生初地不住道亦不得起雙違近心及遠道故即由𤏙位猶存我故生如是慢不能入聖故重為此問問似初重答亦如是所為根別且如三問依無著論通凡聖位答亦如是故此位有定無不是重無著解經文文皆有此三答故又如十行位多行勝行遂有慢動生我能如是故將入十迴向先除彼慢為說勝道令其進入今得勝𤏙位以亦復生慢先令除慢令進入頂亦復如是經初問者未入佛法先有慢等我能如是住作業等故初發問勸發勝心先教無相故為三問令其進修今將入聖彼得勝道斯慢更生故為三問令斷進習乍觀文勢欲似兩周熟審尋根所為全別故同無著唯一周也又說二周如前應悉一周為勝非是無著敢違彌勒亦非天親有乖無著釋即非菩薩者若起法執即有我執取現行我執依彼起故或法執時復無現行我執取由有隨眠名有我執如前已解此說有學迴心及異生等至此位中尚有我執二乘無學有法無我執後釋無少法名發行乘者真理無我故無少法發行彼乘前說能取我想既無今顯所取無我亦非有正位所觀第十二為離無教授者既住頂位樂觀所取無將起忍及世第一法印無所取觀能取無入真聖證證道位既無教授不能進成故引燃燈以顯教授我住八地尚遇燃燈以求教授進入上位況猶住頂不求教授規上位耶即此位中言不求教授是所知障為離說下生經文前卷但言為求教授勸求教授是此位行天親云此中有疑若無菩薩云何釋迦於燃燈佛行菩薩行此意但說將入忍位觀無能取頂位疑云既說無能取菩薩亦無誰於燃燈修菩薩行雖下忍位亦印所取無中上忍位正觀無能取遂隱下忍及第一法印無二取略而不論經文具有經文有三初問次答後成成中有三初明三品忍位行須菩提若有人言如來得下明第一法位後須菩提如來所得阿耨多羅菩提不實不忘語等釋妨難初但問所取有無次答所取無觀成忍中有三初下忍位印所取無次須菩提若有法如來得下明中忍位觀無能取後何以故須菩提言如來者即實真如等明上忍位印無能取論文分二初標屬經後釋正告正告亦三初解忍位次或言燃燈如來所法不得等下解世第一法後又有經言須菩提如來正覺所學法下釋妨難解忍文有二初解中忍觀無能取後又何以故彼法不可說下解上忍位印無能取略而不解下忍初印無所取以文為易故天親論亦然解中忍中有二初解經中若有法得後解經中以實無法得初文中初牒文問後正釋意正釋意言若正覺可得說如彼佛所說者我既有勝行我於彼時便得正覺我於爾時既得正覺燃燈不應與我記云當來始得但由正覺非非少實有不如所說我無能得之勝行故于時不得證大菩提故與我記當來始得故天親云以後時授記燃燈行非上於燃燈佛時非第一菩薩行何以故我於彼時所修諸行無有一法得大菩提若我於彼佛所已證菩提則後時諸佛悉不授我記是故我於彼時行未成佛此意總說由我爾時行非第一上勝成故說無一法能得菩提故授我記後時可成若我于時有勝實行于時即得云何與我後時成記故知無實能證行也自後諸佛皆記當成故知前時無法可得釋實無法得云以法不可說故等者由我于時知彼能取行無有實體唯有真如不可說故順理行故我於彼時不得正覺記當未得我若于時執能取行有實自性以為可說行背理故非直于時不得正覺亦不可記我當來方得此意極深應細尋究解印無能取中此中問意何故彼行不可說耶由法身如來即真如故如體清淨無有垢染如真金故由此諸教多以真如喻真金以性淨故天親云若無菩提即無諸佛如來有如是謗謂一向無諸佛故說真如彼意說言既無能證行所證菩提亦無若無能證菩提體者即無諸佛今言諸佛以真如為性真如既無能取之性故能證行亦無自性菩提亦爾非無菩提又菩提者所證覺覺義既教授他所取無故能取亦無菩提能取既無應無諸佛諸佛但以真如為性真如既無能取說諸佛能取皆無實體非無菩提所證覺性天親解實真如義云實者非顛倒義此簡所執人法二我彼顛倒故真如者不異不變故不異簡無漏有為彼生滅故此解如義不變簡有漏有為得對治道便變易故此解真義但言真如如論所說解世第一法中天親云菩提彼行等此義云何彼菩薩行若言有實此則虛妄此解經言若有人言如來得阿耨菩提是人不實語此說無能取如是如來得阿耨菩提若人言得者此亦虛妄此說所取菩提亦無所取菩提能取彼行皆非實有相似名等說二取無令其雙印此一念後即入見道此中云或言燃燈如來所於法不得正覺等者此意難言於佛燃燈時行非上故不得正覺可說無能取佛於今生自得正覺豈是無有能取證行今佛說言非但今生唯無能取菩薩證行亦無所取真實菩提故顯二取皆悉非有前修智中在初煖位觀無所取由此論說名事互為客其性應尋思前遠離自取在煖位次頂位重觀所取非有故論言於二亦當推唯量及唯假彼二正在四尋思位此無教授在忍世第一法上忍起位印所取無中忍起位觀無能取上忍起已印無能取世第一法二空雙印故攝論復說實智觀無義唯有分別三彼無故此無是則入三性初兩句在下忍位後兩句中上忍位世第一法唯一剎那時促不說此經具有續世親論方實解文釋妨難中有三一顯真如不妄以釋疑次顯攝一切法性即真如以釋疑後安立第一義天親云有人謗言如來不得阿耨菩提為斷此疑故下經文起此意說言既無二取者能取無故無能證者所取無故無所證覺今舉經意非實故無二取非妄故有覺證論意以真如之中無實無妄以為無二云何不實重顯前說故如言說以得覺者不實於正覺中寄世間言說以顯得證得證不虛天親云無實有為相故不實真如理中無得無證有為相中當有得證真如無彼故言不實非有為相即菩提相故說不虛文雖少別義意大同攝一切法即真如中意說真如是一切法自性淨體通在諸法攝相歸性故一切法皆是佛法無垢稱云一切皆如是等一切皆是佛真如法故即非五蘊相故為菩提相是異性門此即佛法是一性門安立第一義中一切法者謂五蘊體悉是非法不如名說悉非五蘊即是五蘊名安立第一義非如小乘如言有體一切法者即一切法今說一切法但是假名之所呼召非如其名有實自性故法即非法天親解同但不如名之所說體亦非體三世之法無自性故名非法問此求教授說於燃燈即有法得不耶次前離寂靜味復說於燃燈佛前不離佛出時復說於燃燈所得菩提不三處何別諸佛極眾何故唯一燃燈佛答初說燃燈為離少聞障修不離佛出行說我曾為八地菩薩任運雙修真俗無生已於一切法能堪能思能持尚為多聞不離燃燈以修彼行汝今猶住十迴向初分何故不修不離佛行以求多聞作無生等次說燃燈舉喻校量我為八地菩薩從彼佛如來一劫供養所得功德尚不如於此經讀誦修行所得功德況汝今住十迴向中分不於此經修行進習今說燃燈顯於八地尚求教授習進無生任運以修無生法忍況今住加行頂位不求教授以進無生入於忍位由無生忍因有五時一資糧位依因緣唯識總修無生二加行位即此位是創依修慧別修無生三見道位創證無漏無性無生四八地位創能任運進入無生五佛位自在因位有四果位有一即此亦得名如實智觀如實智觀體通無漏由此前經三說燃燈亦無重踏此經多說無相無生勝義之性佛於燃燈任運相續以得此道布髮散華以超八劫掩埿髮跡今現猶在生信既多故唯指說上來所說信行地中合十六住處依八住處攝之為四一發心名攝住處二波羅蜜淨住處三欲住處四離障礙十二住處合為第四今總合為三初攝住處是十住位次波羅蜜淨住處及欲住處是十行位後離障礙住處是十迴向位所以者何依華嚴經佛在摩竭提國寂滅道場始成正覺第一處中諸菩薩請說十住十行十藏十迴向十地十願十定十自在十頂後至第二處佛在天帝釋忉利天宮妙勝殿上加法慧菩薩方說十住至第三處佛在夜摩天宮莊嚴殿上加功德華菩薩方說十行至第四處佛在兜率天宮一切寶莊嚴殿上加金剛幢菩薩方說十迴向至第五處佛在他化自在天王最上摩尼寶藏殿加金剛藏菩薩方說十地此上四種是別階位餘五十種是彼位中所別修法十藏是十行位中別修法十行第八名尊重行此位成就諸尊重事乃至廣說尊重佛法利眾生事行無盡功德入淨法界譬如火珠出火不可窮盡如是菩薩諸功德藏不可窮盡教化眾生生亦不可窮盡自後十種無盡功德藏方始成滿依十地論十願十定十自在十頂皆是十地別所修法故說因中但四十二位依瓔珞經上卷說四十二賢聖地前凡夫有三十位十住名銅寶瓔珞十行名銀寶十迴向名金寶十地聖人名瑠璃寶前四十人名為學行入法流水中以自灌注等覺菩薩名摩尼寶其名金剛慧菩薩住頂寂定以大願力住壽百劫修千三昧已入金剛定後住千劫學佛威儀象王視顧師子遊步神通化法故諸佛法皆現在前入佛行處坐佛道場超度三魔復住萬劫化現成佛入大寂定等覺諸佛二諦等法二習無餘乃至現同古佛常行中道大樂無為而生滅為異勿實而非佛現佛神通常住本境觀此文意金剛三昧乃經多劫住佛位中名水精寶瓔珞內外明顯妙覺常住性湛然明淨名一切智地超過四魔彼位各以功德瓔珞嚴持其身故以為名以前諸位名六種性謂習性道聖等覺妙覺亦名六堅謂智信法修德頂願亦名六忍謂信法修正無垢一切智亦名六慧謂聞思修無相照寂寂照亦名六觀謂住行向地無相一切種智於十住中初發心住未上住前有十心名字菩薩常行十心所謂信心念心精進心慧心定心不退心迴向心護心戒心願心修行是心若逕一劫二劫三劫乃至入初住位中住是住中增修百法明門所謂十信心信心有十故修行百法明門常發無量有行無行大願得入習種姓中彼經既以十住位名習種姓修信念等經三大劫方入十住修行百法即顯十信是初住攝未入僧祇此在外凡發求大意若二乘等發向大心涅槃經八萬劫等應說其相彼經又說初發心住於四諦中如次發四弘願二住作四念住觀三住作十一切處觀四住作八勝處觀五住作八大人覺觀六住作八解脫觀七住作六和敬觀八住作三空觀空無作無相九住作四等觀十住作六念觀十行中初行作四正懃二行作四神足三行作五根四行作五分法身五行作八正道六行道作七覺七行作五善根正觀煖觀頂觀忍觀三界空世第一法觀八行作四辨觀九行作十二因緣觀十行作三寶觀十迴向中初向作二諦觀二向作五神通觀三向作四不壞信觀四向作三有為相空觀五向作五陰不異空觀六向作十二入我不在內外中間觀七向作十八界觀八向作因果假觀九向作二諦非空有觀十向作中道第一義諦般若觀而非真中道初地以上有三觀心入一切地從假入空名二諦觀從空入假名平等觀是二觀方便道因是二空觀得入中道第一義諦觀雙照二諦心心寂滅進入初地前三十心入一乘位因法華經同地前所修不名一乘六住已前猶退作五逆惡等罪無惡不造至第七住常住不退廣說相狀觀彼經文大違諸教無和會理且以仁王恐成非則但是諸位隨增且說不爾道理甚為乖誤依仁王經上卷復與諸教不同彼云大王五忍是菩薩法伏忍上中下信忍上中下順忍上中下無生忍上中下寂滅忍上下為諸菩薩修般若波羅蜜意說地前十住十行十迴向名伏忍以有漏智伏煩惱故初二三地名信忍相同世間修三福業證淨信故四五六地名順忍順同二乘作菩提分等出世道觀故七八九地名無生忍長時相續作彼觀智故十地佛地名寂滅忍因果滿故初發相心生習種姓有十心一信二精進三念四慧五定六施七戒八護九願十迴向是菩薩能少分化眾生已超過二乘一切善地長養十心為聖胎也瓔珞經中念後說懃彼既非也六名不退彼文是也從此次第起于慧性種姓有十心四意止即四念住觀身受等又三意止即三善根慈施惠止三意止即觀三世過去因忍現在因果忍未來果忍能過我人眾生等相及外道想復有十道種姓謂觀色識想受行得戒忍智見忍定忍慧忍解脫忍觀三界因果空忍無願忍無相忍觀二諦虛實一切法無常名無常忍一切法空得無生忍作轉輪王化四天下生一切眾生善根初二三地名信忍所謂善達明斷三界色煩惱縛常以十五心為首四攝四無量四弘願三解脫門以此為本乃至佛位四五六地名順忍見勝現法能斷三界心等煩惱縛七八九地名無生忍遠不動觀慧亦斷三界心色等習煩惱現不可說不可說功德神通十地佛地同寂滅忍入金剛定下忍行名菩薩上忍名薩婆若共觀第一義諦斷三界心習無明盡相為金剛盡相無相為薩婆若超度二諦為第十一地三界外無別眾生佛之三身亦無出三界三界外無別眾生佛有何所化是故我言三界外別有一眾生界藏者外道大有經中說非七佛之所說依此經准題目下自注之云鳩摩羅什集出佛語不可和會令與諸經論同依此仁王即說十信以為十住十行十迴向仍名不同皆成乖角今依華嚴不說十信假復許有是初住中離出十信仍言三劫行十信故方得入初住大莊嚴論及對法說四善根在第十迴向位彼云一大阿僧祇劫修習滿已方作持任鏡明依煖頂忍世第一法觀更無別位故華嚴經但說地前有三十心不說四十及四善根然諸論中以觀行別故離別說經中以無別位次故合一處論亦不相違依華嚴但說地前有三十心此攝住處即是十住華嚴十住品亦說十住名一發心住創總發心二治地住淨行自業地三修行住勝修理觀起上妙行四生貴住從諸聖法正教中生五方便具足住所行善根為救眾生六正心住所聞讚毀心定不動七不退住聞十法心以堅固不動轉八童真住心得安立成童真行九法王子住學法王十法當成法王十灌頂住如王太子堪受王位行漸勝故初發心住由見佛相好尊重難遇或覩神變說法教誡見生受苦等發菩提心如前說相得十力分學十種法一恭敬供養佛二讚歎菩薩三護眾生心四親近賢明五讚已退法六修佛功德七欲生佛前八修寂靜定九欲遠生死十為苦生依持治地住中於眾生所發十種心一大慈二悲三利樂四安住五歡喜六度脫七念眾生八無我所九深心十如來心學十法一專求多聞二修離欲定三近善知識不逆其教四能知時語五學無所畏六明解深義七了達正法八知堅法行九捨離癡瞋十安住不動修行住中以十種行觀一切法一無常二苦三空四無我五不自在六不可樂七無集散八無所處九離分別十無堅實和合堅固學十法生貴住中修十法學十法乃至灌頂住成十智學十智初發勝心求大菩提既在初住起大慈悲度脫眾生既在二住此上二住即廣大心第一心是初欲願知空無我等在第三住所聞讚毀心定不動在第六住合此二種總是常心不見身外有眾生故無分別三昧三住已後六住已前合是常心知一切無性無相在第七住中是不顛倒心即攝伏散時七住已後皆是不倒心故知發心是十住攝由十住中解行尚少所知當淺故略說之攝多住行十行已後解行所知皆漸勝故尚以廣說其次二住處謂波羅蜜淨住處及欲住處是十行位依華嚴經之明法品中精進慧菩薩問法慧菩薩發心菩薩云何能令功德轉勝諸佛歡喜法慧答言發心菩薩應滅放逸有十種法得不放逸何等為十一持戒清淨二遠離愚癡淨菩提心三離諂曲心慈愍眾生四勸修不退五常樂寂靜遠離凡夫六不樂世樂七精修勝善八捨離二乘九修功德心無染十善分別自他身次修十淨法乃至滿諸願得十種無盡法藏發心菩薩功德轉勝諸佛歡喜次方說十行波羅蜜淨住處是初六行然分為二初不住施五行不住相想是第六行其欲住處是後四行不住施度中初檀波羅蜜是初歡喜行歡喜行中為大施主悉捨所有等以惠施三時無悔不望果報不求名譽不求生勝處不求利益凡行施時有十所為一但欲救眾生二攝受眾生三饒益眾生四學佛本行五憶佛本行六淨佛本行七持佛本行八顯佛本行九說佛本行十令一切眾生離苦得樂乃至廣說所生之處常行施行令一切眾生歡喜愛敬名歡喜行故施波羅蜜即是初行二饒益行常持淨戒不染五欲說無染法不求生人天尊貴勝處不樂利養端正帝王但持淨戒惡魔以五欲惑亂菩薩菩薩終不起一念愛欲之心寧捨千命不加惡法於一切眾生每念眾生長夜愛欲水沒其中我今當學令魔王等及一切眾生立無上戒乃至正學入無餘涅槃常持淨戒饒益自他名饒益行故戒波羅蜜多是第二行三無恚行常修忍辱謙卑恭敬和顏愛語無自他害無自他俱舉無自他俱是不自讚歎念常說法離一切惡大忍安立復為無量惡罵毀辱刀杖捶打思惟忍受種種觀行思我解空無常為人說故雖遭怨害愍念應忍令成菩提遭一切苦不恚不恨名無恚行故忍波羅蜜是第三行四無盡行常行精進不為一切煩惱所亂乃至廣說精進所為念言假使多劫受苦後成菩提亦行精進廣說譬喻無量世界破為微塵如是念念常不廢忘大菩提心若聞是語不退不悔歡喜勤修因我精進令無量眾生永離眾苦常代受苦普令一切眾生離苦得涅槃樂我然後成無上正覺常行精進心無盡故名無盡行故精進波羅蜜是第四行五離癡行常住正念恒無散亂堅固不壞乃至死此生彼處胎出胎無有癡亂廣說其相常住正念離癡散亂故名離癡行其禪定智慧二波羅蜜是第五行未能別修勝定慧故所以合修初四易行故能別作六善現行成就寂滅三業所有示現三業無縛無脫乃至解一切世間悉皆寂滅世出世法無分別乃至不捨化眾生心我不化生當誰化之我不令歡喜誰令歡喜眾生受苦起諸煩惱捨取正覺是所不應故我修行未成令成未調令調未度令度解寂滅法及利眾生諸善根顯現名善現行故不住相想是第六行合前六行是波羅蜜淨住處欲住處有二初欲得色身後欲得法身初欲得色身是第七行第七無著行中以無著心常念佛剎見嚴淨剎心無染著往詣供養乃至見菩薩大眾心無染著見不淨剎心不憎惡平等觀故念諸眾生不知真諦不求調御師入魔羅網受種種苦便增大悲觀諸善根心觀法無所著乃至廣說願利生行於一切行心無染著名無著行故不應以相見如來是無著行欲得法身有三一欲得言說二欲得智相三欲得福相欲得言說是第八尊重行成就尊重善根愛樂佛法專求菩提分別深法住無所畏乃至廣說利眾生行入淨法界譬如火珠出火不可窮盡如是菩薩諸功德藏不可窮盡教化眾生亦不可盡尊重善根尊重佛法利眾生事名尊重行故於此經欲得言說能生實相是此行故百千萬佛所種諸善根修供養方始能生一念淨信況生實相欲得智相法身是第九行等九善法行中為諸眾生作清涼法池守護佛法佛種不絕得陀羅尼故得四辨等遍三千界變身如佛妙音具足於法無障而作佛事得詞無礙隨一切問皆能別答心無所畏得十種身作清涼法池得佛法底名善法行故欲智相說無定法可得可說是彼依修欲福相身是第十第十行真實行中成就第一誠諦之語如說能行如行能說學三世佛真實之語成十力智因菩薩作念我見眾生受無量苦若未度此先成正覺是所不應我當滿足大願然後成佛令諸眾生悉求菩提究竟無餘涅槃非眾生請我始發心行菩薩行我自發心普為眾生欲令究竟得一切種智故我於一切最為殊勝諸行相應心色皆順名真實行故欲福相能於此經持說四句勝智無邊三身菩提此出生故令修實行第四離障住處有十二種離障合是十迴向於中前九種離障是前九種迴向及第十迴向未終滿足已前住攝從初發心至十迴向未終滿位合是資糧道順解脫分善根攝故後三離障是第十迴向將終滿位合是加行道順決擇分善根位攝前九離障是前九全第十迴向少分十迴向位者華嚴經說十迴向名者一救護一切眾生離相迴向修六波羅蜜四無量等善根念所修習為眾生除滅煩惱究竟清淨以此善根迴向為眾生作舍令免苦事故為眾生作護念解脫煩惱故乃為作主寶臣令得無礙淨智身故怨親無二常愛眼看有來怨逆為作善友為說深法譬如大海眾毒不壞如日不以盲人故隱不以眾生無量怨心菩薩嫌恨退行迴向不以難調退捨善根所修善根悉為救度迴向為生由於所度不見生相名救眾生離眾生相迴向前十行中諸菩薩等由行十行及得十種信慚愧戒聞施慧念持辨無盡功德故心遂慢生我能行此行此行證得彼功德我能說此法此法利益彼眾生由此不能近入初迴向今佛為說預流等小聖尚不言我得我說法況菩薩耶令彼離慢修無慢行得入初向故初離慢是初迴向二不壞迴向於三世佛於諸菩薩於佛教法得不壞信慈眼觀生以此善根迴向令得此不壞信以此於三寶不壞信迴向力攝取一切善根無所損壞名不壞迴向故第二離少聞障令彼不離佛出時行是第二迴向常得見佛聞深法故第三等諸佛迴向學三世佛迴向見好惡色其心清淨而無愛憎迴向作念諸佛妙樂迴向菩薩滿足諸願證薩婆若迴向眾生見佛聞法我心近僧乃至雖有妻子俱不離菩提心隨其受用四事什物不離菩提心皆悉迴向無上菩提不著五蘊等一切法如佛所知菩薩迴向我亦如是第三迴向名等諸佛迴向故第三離小攀緣作念修通障令修願淨土行是第三迴向第四至一切處迴向修善根時以此善根如是迴向令此善根功德之力至一切處譬如實際無處不至謂以善根通至佛所供養諸佛三世莊嚴乃至於一念頃充滿十方一切世界復念十方佛菩薩所有供具皆以善根以不亂心乃至無詔害心悉為迴向迴向相好乃至迴向清淨世界佛十方至此菩薩得至一切處神足隨順諸陀羅尼辨才令一切眾生悉歡喜故由此善根無佛等所不至無眾生處不至名至一切處迴向故第四離捨眾生障修成就眾生所是第四迴向第五無盡功德藏迴向修悔過善根離一切業障於三世佛從初發心乃至成佛現涅槃所獲善根皆悉隨喜乃至三世眾生一切善根皆悉隨喜由以善根隨喜一切功德無盡後得十種無盡功德藏迴向故第五隨順外論散亂障修離彼行是第五迴向諸過失悔業障皆離故第六隨順一切堅固善根迴向若為王時得勝國土安隱豐樂乃至七寶成就堅固那羅延身離業障得淨業捨內外救獄囚以自身代死者乃至攝取一切惠捨隨順一切堅固善根則皆隨順一切佛乃至順清淨如是迴向已令一切眾生得如來法諸佛歡喜於一一行皆不違逆善根堅固迴向彼岸名隨順一切堅固善根迴向七等心隨順一切眾生迴向增長三品乃至普覆一切眾生境界善根行此善根修習究竟能住於忍閉惡趣門善調諸根威儀具足乃至念諸善根若有果報我盡未來行菩薩行不捨眾生修行大捨迴向一切眾生悉無有餘乃至此菩薩得無生道到無二處於一切身得自在於諸行願得自在智能遍至一切佛剎得無礙耳聞一切剎聲得淨慧眼見一切佛以平等心隨順一切眾生迴向諸善根名等心隨順一切眾生迴向故第六離影像相自在中無巧便障順色及眾生身摶取中觀破相應行是第六第七二位迴向為令他巧便多在第六位為自得巧便獲神通等多在第七迴向位故八如相迴向成就念智安住不動於一切智境得不退轉乃至修習種種善根一念觀無二一切智境界於一念中能嚴淨一切佛剎於諸通慧而得自在入法實相乃至不著世界不著眾生界心無所依寂然不亂正念諸法具足諸佛無選擇智不違一切平等正法不壞佛相等觀三世了眾生空無所依住隨順如實通解真實義為至佛地凡所修行善根皆順如相而為迴向名如相迴向第七離不具福資糧障供養給侍如來行是第八迴向雖觀法身入法實相不壞佛之三十二相然不以為佛真身九無縛無著迴向於諸善根不生輕心不輕出生死心等凡諸善根常樂攝受堅固不壞以無縛無著解脫心善根迴向具足乃至住於此迴向諸金剛山所不能壞一切眾魔所不能壞悉能摧滅眾魔邪業悉得聞持三世佛法常無染著得普賢行諸願滿足所修一切諸功德不為自己及為他人以無縛著解脫心迴向饒益一切眾生名無著心迴向故第八離懈怠利養等樂味障修離利養疲乏熱惱於精進若退若不發行是第九迴向十法界無量迴向離垢繒繫頂受大法師記能廣法施成大慈悲安立眾生於菩提心乃至行法施等一切善法攝取薩婆若心究竟正力到於彼岸乃至一句法味佛所說法若聞若持若說以此迴向一心正念無量無邊虛空等世界中三世諸佛行菩薩行令一切佛常所守護於一切世界盡未來劫為一眾生修菩薩行為一切眾生亦復如是乃至調伏法界等無量眾生嚴淨法界等無量佛剎如法界無量出生智慧亦復如是凡所有善根迴向悉等法界名法界無量迴向故第九離不能忍若障修忍苦行是第十迴向成唯識等云從發深固大菩提心乃至未起順決擇識求住唯識真勝義性齊此皆是資糧位攝為趣無上正等菩提修集種種勝資糧故為有情故勤求解脫由此亦名順解脫分故此經中從初發心乃至此中離不能忍苦障修忍苦行已前合是此位所攝菩薩先於初無數劫善修福德智慧資糧順解脫分既圓滿已為入見道住唯識性復修加行伏除二取謂𤏙頂忍世第一法此四總名順決擇分近見道故立加行名非前資糧無加行義𤏙等四法依四尋思四如實智初後位立依明得定發下尋思觀無所取立為𤏙位謂此位中創觀所取名等四法皆自心變假施設有實不可得初獲慧日前行相故立明得名即此所獲道火前相故亦名𤏙故此第十離𨷂少智資糧修離寂靜味行是此𤏙立伏除所取求智行故彼論又云依明增定發上尋思觀無所取立為頂位謂此位中重觀所取名等四法皆自心變假施設有實不可得明相轉盛故名明增尋思位極故復名頂故此第十一離自取障修證道時離喜動行是此頂位由於煖位觀所取無創獲明得定發下尋思智心生喜動言我能等不能進修障當聖位所有證道故說離行令入頂位彼論又云依印順定發下如實智於無所取決定印持無能取中亦順樂忍既無實境離能取識寧有實識離所取境所取能取相待立故印順忍時總立為忍印前順後立印順名忍境識空故亦名忍此中意說忍有三品下忍印無所取中忍順觀能取空上忍印持能取非有初作尋思觀無所取觀猶未勝分為𤏙頂時節稍長於忍三時初印所取無次觀能取無後印雙無能取易故合立不分多位由下品忍印所取無上品觀位印能取無中忍雖非印初後印故總立忍名於無二取已能別觀已能印但未雙印故未證真故次此後一念雙印名世第一法即便入證故唯識云依無間定發上如實智印二取空立世第一法謂前上忍唯印能取空今世第一法二空雙印從此無間必入見道故立無間名異生法中此最勝故名世第一法故此第十二離無教授障修求教授行是忍及世第一法世第一法唯一剎那雙印前空無別廣行故總合說由此頂位至尋思極順所觀住於忍位中行相轉勝不求教授無以進修欲令進修必求教授教授得已依教而行便得入聖非過四位始求教授方入證道一念無間更無隔越即入真故唯識又云如是煖頂依能取識觀所取空下忍起時印境空相中忍轉位於能取識如境是空順樂忍可上忍起位印能取空世第一法雙印空相皆帶相故未能證實故說菩薩此四位中猶於現前安立少物謂是唯識真勝義性以彼空有二相未除帶相觀心有所得故非實安住真唯識理彼相滅已方實安住依如是義故有頌云菩薩於定位觀影唯是心義想既滅除審觀唯自想如是住內心知所取非有次能取亦無後觸無所得此加行位未遣相縛於麁重縛亦未能斷今說無相教除其相縛由十迴向前依因緣觀作唯識觀全不能除相麁重縛以彼為因入十迴向四善根前依唯識觀作無相等觀作無相等觀雖分別縛少折伏觀猶總相未能別作亦未除縛四善根位依無相觀作真如觀猶帶相故尚未證真分別二縛皆折伏盡但生二縛雖少折伏亦未除斷入見道位作真如觀於一一法證實真如達無相理方斷二縛故佛地論等說別相觀能斷煩惱諸論有說依總相觀斷煩惱者依加行說有三師異如彼說初作因緣觀亦作唯識等觀但總相作因緣唯識等未能別作初因緣觀至唯識觀位猶總相作唯識等觀方能別觀因緣諸法勝知劣故至無相觀位亦但總相作無相等觀於唯識之法方能別觀故諸論說在資糧位於唯識理但隨聽聞能生勝解至加行位能漸伏除所取能取引發真見此依無相別作唯識觀至真如觀既別證真亦能別知無相等法觀行極故根本觀故無分別智能別證理後得智中能取別事真如但是諸法自相故得自相是名別知諸法之理其諸法體既亦別知故聖二智能證圓成依他二性名得實法若總觀真隨其麁細即前二觀遍計所執人法二我無既別體無分別智觀觀無之時所見無理所見事即二性故佛地論說遍計所執無觀心所變無依他起攝真如理無圓成實攝故證別法唯說二智以前三觀在見道前唯加行智入聖已後可通後得然入聖已隨其所應說十真如十重證者由所離障及能證道各有分齊知真諦理說有十重非真如體有十種異非如前三觀境相俱差別由前所說能觀觀行有初後所觀真諦亦有四重體理真諦既有四重所形俗諦亦說有四中智所知名為世諦上智所知名真諦故應審觀察特為允當所觀諸法淺深既異說諦四重能觀觀心依境差別亦應說異前三觀心通真俗觀真諦前三即俗後三故真如一觀唯真非俗唯觀真故然無別觀唯初俗者無別體可觀必挾真觀故真法上無此初俗故此之所執實非二諦依心俗計故說為俗此故觀行唯說四重不可說無唯真如觀言言必狹俗理故此必癈詮以證真故觀行證真不同立法相持而說細審方知如別章說雖見道前觀非安立以為無相尚帶相未能除斷乃至廣說此位菩薩於安立諦非安立諦俱學觀察為引當來二種觀故及伏分別二種障故非安立諦是正所觀非如二乘唯觀安立故在諸位皆以唯識無相為首而修諸行此前諸位所修願行所觀境理所利眾生皆如餘經及論廣說自下解證道住處謂前修習加行位滿即入初地得無漏智體會真如故名證道八住處中名淨心住處三地之中名淨心地得無漏故名曰等心四證淨故名淨心也於見道前在加行位雖觀空有猶帶彼相故於三性未真證入帶相觀心有所得故於真勝義尚未能證加行位後入見道時以泯相故住無所得內冥至理證真勝義名入證道得證道時獲一種智成妙大身為顯此義有此文也天親菩薩論云第一大段釋疑之中從如來所得阿耨多羅三藐三菩提於是中下有二此當第二舉喻彰身以譬虛實由此所得明阿耨菩提不實不妄謂以如來得彼菩提故不妄非實有為相故不實即顯離二障故得名妙身遍一切處功德大故得名大身雖非有為相亦名妙大故法報兩種如應說妙大有為相也兩論其文義各異耳又云世親菩薩論唯依真如釋妙大也或二論同俱妙大亦通法報故淨心地名有通有別依莊嚴論唯判於初地名淨心地從初得處為名若依天親菩提攝論有兩釋若以四人分十地則唯初地名清淨定行人二地至六地名有相行人七地名無相行人八九十地名無功用行人若通則從初地乃至十地總名清淨定行地此中說入淨心地人得二種智據通說也離慢亦通十地說故十地說斷十無明故斷十重障八十地故經文有二謂得智離慢得智有三初如來告即依說相欲願令未得者起願心故次善現安立第一義令離增益損減失故後佛言善現下印可什本文略無印可相也論文有二初標名屬經次正釋義釋義中初總標得智離慢二門次隨釋二義云何得智下是釋得智中有二初問標二智後正釋二智初釋種姓智云能得妙身者由得無分別智決定能紹如來位故名種姓智得此智已當得成佛法報等身故言能得於妙身也故前卷云至得成就身得畢竟轉依故當得畢竟二轉依果也天親亦云遠離二障得畢竟法身妙身之義如前皆說戒即初地分得三身名為能得謂初地以上隨位證得遍行等真如故名畢竟通達轉亦不違也次解平等智由證平等真法界故離我我所化眾生時於自他身得五種平等心能攝一切眾生身總為自大身一故名平等智大莊嚴論亦說入淨心地得五種平等與此名有同異其義不殊也此初麁惡平等者是我我所執是障根本果苦同生故名麁惡由離此故得平等名莊嚴論第一名無我平等第二法無我平等謂出觀度生但見自他五蘊之法皆如幻化名法無我莊嚴第二名有苦平等彼自釋云謂於自他所有苦法無差別故意云由無我所分別相見彼有苦法時與自身空有苦法平等名法無我平等自他苦法名為法故第三斷相應平等謂永斷他苦與斷自苦心相應故莊嚴第三名所作平等彼自釋云謂於自他作斷苦事無差別故第四無悕望心相應平等謂斷他苦與他樂時不望其報與斷自苦與自樂不望報心相應故名平等後論第四名不望平等後自釋云謂於自他拔苦與樂不求報心無差別故第五一切菩薩證道平等如諸菩薩證平等法界於自他身得平等心我亦同得彼第五名同得平等彼自釋云如諸菩薩所得我得亦爾無差別故由於眾生得此五種平等心故能攝一切他身總為得一大身故論結云得此平等故得大身等也世親論意真如自體離二障故名妙身遍一切處及功德大名為大身十地經說入初地時得百法明門即此但說得二智者自利證真利他平等此二要故佛偏說也莊嚴論云何故初地名歡喜耶由見真利物故於二利中此二最要故如來說有是二智也次第二釋善現安立第一義中初標其經次解其義此有二意一為破前攝他為自大身執若以平等心總攝自他為一身非自非他亦非自身故論云於彼身安立非自非他等二為破尋二身名起執故雙安立二身為第一義故論云此於妙身等中安立第一義如是等依真諦本及唐本此論本皆雙安立二身即非身令諸菩薩離增益失又亦雙結令離損減失羅什本及魏本非結皆闕妙身也世親菩薩云非身者無有諸相大身者有真如體如是即名妙身大身經在第三佛為印可什魏二本不正餘本皆云佛言如是如是須菩提以須菩提安立二身合理故重印可下解離慢經文有三初明起我度發慢不名菩薩次顯諸法無實除度執後引佛說證結成上論解有二初標問屬經次正釋義正釋義中有二初釋經中執我度慢不名菩薩真諦能斷此論皆言若菩薩作是念唯什魏本無菩薩字以錯入前印文中故其義可解不釋經文第二教除度執如大品第一及第六中說菩薩但有名字名字亦空故言實無有法名為菩薩若無一法是能度菩薩則不見有法可作慢者故言無法名菩薩也能斷本中重言有情者能度所度二有情也第三引佛說證中初標能經次反解成上若菩薩有眾生念等是標配中云為顯示此故者謂顯次前實無有法名為菩薩故佛世尊自引前說以成今義已觀魏本似須菩提引佛先語熟尋餘本皆是佛言能斷為正將此為本少有不同應前被演問前說淨心地人於自他身得五種平等心則彼度眾生時應無我度他想何須呵彼度他慢耶答前說出觀攝散心時反緣所證平等法界則於自他得度平等心然俱生我習未除又未既念退故度眾生時或有其念不一覺起我一見我度他慢故大品經云發趣品中教初地菩薩離於憍慢教五地菩薩觀內外法空遠離自大蔑人乃至七地猶教不著我眾生不見有法可作慢者十地經及莊嚴論皆說三地有我慢解法慢四地有身淨分別慢亦名相續異慢五地有苦染淨法分別慢莊嚴論判第七地有我當作佛慢此有失念故起今此所呵我度他慢是四地已還身淨分別慢若生執習及法執慢則至七地已還失念皆有我度他慢故大品經教七地菩薩不著我不著眾生不見有法可作慢者故知至七地終方除度他慢盡也然於地上雖有多慢而我度他慢正違菩薩平等度眾生心故此偏訶餘應唯離成唯識說修習位中謂於十地修十勝行斷十重障證十真如方能證得究竟轉依今說淨心即攝十地分位雖殊皆淨心故得二種智攝十勝行自他利中智為首故離我度慢十種障攝彼據礙智通名此以高舉偏過由斯攝論名十無明迷闇增故別舉隨增通皆說障亦不違也據實慢地地除然大品等隨位對機於一相偏說今此雖慢以實而論通於十地位位中斷煩惱所知若現若種若體若習或伏或離如應說故淨心通名貫十地故然於此中略而不說證十如也離相為宗顯如不二故於真理不說十如由斯略也其十地勝行十障等義廣如十地經論及解深密并唯識攝論等釋世親菩薩論解若菩薩作是言下大段破疑中第二文也於中然有三段一者於前本宗上疑疑云若無菩薩者佛亦不成大菩薩眾生亦不入涅槃亦無清淨佛國土若如是為何義於諸菩薩發心欲令眾生入涅槃起心修行清淨佛國土耶即此已下及嚴淨佛國文是矣若菩薩作是言等一段經文二論釋別世親菩薩為同破一疑故遠入後文無著論主入證道時顯出離慢故合為前段各不違也第二第三疑至下當述自下大文第三釋如來地此說佛地功德令淨心地上求故十八住處中名上求佛地又八住處內名究竟住處義可知也何故次說佛地者為顯淨心地人願滿成佛功不虛故又令行未滿者慕上懃求故次說也問既說佛地令彼上求未知佛地有幾答依唐日照三藏所翻契證大乘功德經中第二卷說如來有十地第一名最勝甚深難識毘富羅光明智作地第二名無垢身威莊嚴不思議光明化地第三名作妙光明月幢寶懺海藏地第四名淨妙金光功德神通智化地第五名光明味場威照作地第六名空中勝淨無垢持炷開敷作地第七名勝廣法界藏光明起地第八名最勝妙淨佛智藏光明遍照清淨諸障智通地第九名無邊莊嚴俱胝毘盧遮那光作地第十名智海毘盧遮那地正士是名不可言說如來智十地與此經中如來地六具足文相攝者彼經復云如來初地微細習氣皆悉正斷於一切法自在無礙者此顯最後細障入如來地由斯佛地說斷二愚斷已成佛於是總句也彼經又云如來二地施設聲聞教誡安立三乘如來四地說八萬四千法聚降伏四魔如是二地即是此中施設大法施設大法時教誡三乘令修正道降伏四魔令捨耶故彼經又云如來五地摧諸異論乃至耶妄皆調伏一切行惡道者即是此經施設大利中破外疑執文即此中念處攝由住念處降耶妄故又此中見智淨攝他心智等摧異論故彼經又云如來六地安立無邊眾生於六神通及六大通所謂示現無邊佛土以佛功德莊嚴清淨示現無邊菩薩侍奉圍遶示現佛土廣博無邊示現於無邊佛土顯現自身示現滅度乃至說法隱沒示現無邊神力神通變化彼六通者即此天眼化心念處念處亦攝漏盡通故又是名色觀自在行住即離通障獲神足也彼六大通唯佛所起故稱大也於中示現佛土者即此國土淨示現菩薩侍奉者即此施設大法利由生聞法便侍奉故又即不住涅槃及流轉不染其利生故有侍奉也又淨土中亦有侍奉眷屬輔翼皆圓滿故示現佛土博廣者亦即是圓滿淨也示無邊土中現自身者即此相好無住涅槃流轉不染皆現身也現滅度者即前現身皆有示滅現神力神通者則此破名色自在行住淨由觀名色得自在故隨宜轉變起神通用也又彼經說如來七地三十七菩提分法以無自性為所著故為諸菩薩如實開顯即是此中語具足設利法及說法不染又說云如來八地以四記法授一切菩薩阿耨多羅三藐三菩提記即是此中語具足等所攝又云如來九地以善方便示諸菩薩又云如來十地以一切法無性教諸菩薩開大般涅槃聲說一切法究竟般涅槃樂此說隨應可解然彼經中多據外利應化身說如來十地此中總說法報身應化身義配三身者至下方悉問此下既明佛地功德與唯識論佛地經等有何同異答大義可同廣略為異佛地經初說所居淨土即是此中所說淨土彼經次說清淨法界體即此說法身中攝彼經第三明佛四智體即不離此中所說五眼明他心念處等攝四智品亦隨應即五眼等故然彼淨土法界四智皆以多義分別此明佛色身說法念處正覺不住生死涅槃行住淨等雖此不離四智然非彼經所明故此說之是則與彼文有廣略也對唯識論唯此應判准論判經文有其六如前已屬經然上論云佛地論說有六種具足攝轉依具足攝轉依者謂六轉依中此說如來果地功德即攝第四果圓滿轉依轉依四義中是所轉得隨有無為生顯得故或此雖說佛地功德欲令信淨二地菩薩若近若遠修行求故成就轉依六轉依中具攝五種隨位如應信行淨心及如來地成轉依故但不攝於下劣轉依四義亦具足攝三地始終成四義故又轉依四義之中第三所轉捨者異熟識等生死劣法總皆棄捨由斯經說捨無常蘊獲得常蘊攝論復說轉五陰依者由轉色陰依故得淨土色身光明無邊音無見頂自在即此淨土相好二身及語具足中無邊音是也由轉受陰依故得不失無量大安樂自在即下不住生死涅槃行住淨等是也由轉想陰依故得於一切名字文句聚等中正說自在說自在即語具足及施大利法時於名字文句及法義三解等是由轉行陰依故得引攝大集引得淨法自在即施設大利法時引集大眾及轉得淨自在法令入彼心是也由轉識陰依故得顯了平等妙觀作事智自在顯了鏡智是餘三可知四智如次即是佛眼慧法眼體及肉天眼所發識也麁相如是究竟理更思四智至佛皆佛眼故言攝依具足六具足中應開轉具足為七或於六中應合相好為身具足成五具足然論除廣去略判為六也六中初明國土淨具足者是外果故所依器故經文有三初明取相及我莊嚴不名菩薩次徵及釋教捨相心及我嚴意後正勸入二無我理無相莊嚴論文有二初標經來意次正釋文標來意云為淨國土三摩鉢帝故者意顯世尊欲令菩薩修無相因證無相土無相因者即謂等至為令菩薩修等至因嚴淨土故有此文也世親論主此淨土文與前離慢合為一段俱是破疑故彼論言不達真法界起度眾生意及清淨國土生心即是倒此顯未證真如不除二我起度眾生意及嚴土心皆是顛倒故非菩薩正釋文中有二初正解釋經後重釋前苦見正行前中有三初釋經三段如次三第三段中初解二無我次釋經中重言菩薩顯雙證二無我文異解也或唯證人無我亦名菩薩故即二乘也世親云眾生及菩薩知諸法無我非聖自智信及聖以有智此意說言凡夫眾生但信解二無我聖者菩薩以世出世間智證知二無我即由凡聖則重言菩薩也世出世諦攝各別故唯什本無重無我或一無字貫下我法無菩薩文闕略矣然淨土義如餘處說佛身依土各自有異成唯識說又自性身依法性土雖此身土體無差別而屬佛法相性異故自受用身還依自受用土謂圓鏡智相應淨識由昔所修自利無漏純淨佛土因緣成就從初成佛盡未來際相續變為純淨佛土周圓無際眾寶莊嚴自受用身常依而住他受用身亦依自土謂平等智大慈悲力由昔所修利他無漏純淨佛土因緣成就隨住十地菩薩所宜變為淨土或小或大或劣或勝前後改轉他受用身依之而住若變化身依變化土謂成事智大慈悲力由昔所修利他無漏淨穢佛土因緣成就隨未登地菩薩所宜化為佛土或淨或穢或小或大前後改轉佛變化身依之而住自性身土一切如來同所證故體無差別自受用身土雖一切佛各反不同而皆無邊不相障礙餘二身土皆隨諸如來所化有情共不共前此經中勸捨後二勸求前二得二真莊嚴能現後二故此中所說與前文中離小攀緣法用相似所為機別前信行地若因若果皆未圓滿上教十地菩薩因成得佛淨土故致具足之名自下第二為見智淨具足六具足中上明外果下彰內果內果之中先明見智淨化用中要故令菩薩求有此文也世親論解第二疑中子段第二謂有疑曰前說菩薩不見彼是眾生不見我為菩薩不見清淨佛國土何以故以不見諸法名為諸佛若如是或謂諸佛如來不見諸法為釋此疑故此文生也故論意云雖不見諸法非無了境眼諸佛五種眼實以見彼顛倒准論釋經為二初明見智淨後明福自在即福智二行也前中初見後智五眼他心如次二故論文分二初標名屬經次正釋義釋義中初智後福智中初解見智後為應智中證故下重釋料簡前中先明見淨見淨中初顯經來意次正釋五眼上來意云以佛向來說諸法空人或謂佛唯有慧眼或謂唯慧眼勝或謂唯教菩薩求佛慧眼由此說佛有五眼也為令知佛見淨勝故說有五種眼非唯一慧眼云何勝者說有前四顯同有中勝說有佛眼顯於一切修得中勝說有慧眼於二乘菩薩慧眼中佛眼顯獨有故勝謂說有肉眼顯於一切肉眼中勝說有天眼顯於一切修得中勝說有慧眼顯於二乘菩薩慧眼中勝凡夫無慧眼故說有法眼顯於菩薩中勝二乘無法眼故此上四種明佛見彼所見能勝彼所見故同有勝說有佛眼顯佛獨有一切種智能見一切所不見法故名上見淨若不說佛具有五眼菩薩乘佛前說則唯求佛慧眼不求餘四為有離此過故次說佛有五眼也總名眼者以見境為義見境有五故名五眼釋別名者四塵名肉眼清淨色根依肉而住故名肉眼靜慮名天因天得眼故名天眼慧舉能見法舉所見佛者舉人義可知也肉天二眼以四大造淨色為性肉通長養異就無記天據離障修生說唯長養慧法二眼以慧為性佛眼攬前四種為體故龍樹說譬如四河流至大池通名大海四眼至佛亦爾又云人等有肉眼天等有天眼二乘有慧眼菩薩有法眼佛有佛眼由此是說五然說肉眼名法果者在佛身中行滿所成非業異熟故佛之五眼唯無漏故在餘身中肉天二眼唯是有漏如是體性如論應知若薩婆多宗肉天法三唯有漏慧佛二眼亦通無漏如其次第以肉眼見近非遠見麁非細見明非闇見障內非外於用有闕故修天見已雖無前過但見色虛妄相不見諸法實性未是出生死道故修慧眼雖得慧眼於諸法中無知故修法眼雖得法眼於所知中由未周極故修佛眼上來次第約自用說若約化他明次第者菩薩已肉眼見眾生受生老病死貪病憂惱等諸苦相故心生怜愍欲遍知六道中眾生苦樂故修天眼得天眼已已見三惡道中眾生受燒煮等種種苦惱益生憐愍欲救度彼故次修慧眼雖得慧眼未知度眾生方法又未知眾生根欲性等於化生有闕故修法眼雖得法眼於化他猶劣未能普化一切故修佛眼若依此論以辨次第隨應就釋所見分二句者瑜伽十四說有三眼一肉眼能照顯露無障礙色大智度論云凡人肉眼最勝者無過輪王見百由旬內無光明色若如日月星等有光明色雖更處遠餘人亦能見二乘肉眼同凡夫說若菩薩肉眼如大品說小者見百由旬大者見三千界何故不說見他方者彼論釋云菩薩肉眼帶障故不得見他方若修法華經方以父母所生肉眼見三千界上至有頂亦見眾生善惡因果與上淨天眼相似此體是法果用是修經果非修禪果也二天眼能照隱顯有無障色大論云凡夫修得天眼但見一四天下小羅漢見小千界大羅漢見中千界阿那律以偏修力見大千界小辟支佛同大羅漢大辟支佛任運見大千界此等但是見色塵相菩薩天眼小者見百由旬乃至最大菩薩見十方無邊界能見諸天所不見色及三世因果又大品經說聲聞天眼見色虛妄相不見色生滅相亦不見色如不同菩薩者聲聞天眼見色塵相同於菩薩不見生滅等不同菩薩俱天眼攝若爾聲聞應有法眼見塵同故然大論於判菩薩法眼知眾生根欲性及知種種度眾生法聲聞全無智故無法眼三慧眼能照一切種若色非色法眼之體合慧為一不同色眼壞有隱顯故略不論今此中肉天合一以色攝故慧法別開觀於理事空有別故瑜伽但談於因故唯三種此說佛有故通四五眼任運見一切不同菩薩故大品說佛眼無所不見所不聞所不知論正釋五眼經文有五五眼別故一一先佛問次善現答初問有肉眼不者以經中說八地已上無有肉身恐自疑佛無肉眼故須問答顯佛有清淨肉眼體無漏故勝過一切除佛餘肉眼見非無限故此有依義說相欲願三義令諸菩薩起欲願心故為問也下皆准知能斷本言如來等加等字者舉於初號等餘九也次善現答明彼有佛依世俗諦問以顯有故還依俗答云有餘皆准知一一皆舉餘人所見以比佛勝餘人眼境前以釋訖只如慧眼二乘唯見生空地前菩薩亦得相似慧眼十地真得猶有障故未得於佛最為勝顯故問餘皆准知論文有二初列四五眼開合別故次虛境界故下釋四眼義解慧眼中但明先後不列釋義以可知故自下明智淨中經文有三初明如來能知一切若干種心次徵釋知多心所以後重徵釋非心住義前文有六一佛問二善現答知佛欲以恒河中沙為數依俗諦問還依俗吞也三重問四重答五約前多界顯眾生多六約前多生顯有多心一一生有多種心故論文有二初引經屬當次正釋難問慧法二眼何不名智其他心智亦見外境何不名見論說智耶答法門各別若照境義即見門說若決斷義即智門說問大論中說法眼知生根欲性等此則亦知他心何故此經於五眼外別說他心智答通則法眼佛亦知他心佛今別以有別義故大論斷法眼但知眾生根欲性等不言知他有貪無貪等若干種心大品涅槃華嚴並云他心智他有貪無貪等心不言知他根欲性等據此兩文別明法眼不攝他心佛眼雖是一切種智由四眼至果以成佛眼四既不攝他心佛眼亦等或說佛眼亦知他心不爾何名一切智但由知相不顯故佛於五眼外別說他心智也又以法門各異遂乃差別而談然六通三明亦是見智何故不說餘通明者神足但是身之作用非智見相天耳聞聲為知彼心但知彼心言聲非要故不說之宿命乃知未來事天眼所攝故亦不說漏盡中緣自漏盡是佛眼攝緣他漏盡知是此他心智攝是故不說或說一會對機所宜何要須具正釋經中論文有二初解心住及若干種次釋經中心住即為非住言心住者唐本云流注以心住言有過失故據尋此心竟無有住故云流注即三世中念念流注生滅相續不離三世若干種者約前多生顯令生類有多種心論文易解十地經說菩薩他心智能知一切眾生有貪無貪等二十二種心彼論義束為八初有貪嗔癡及離貪嗔癡六心名隨煩惱心第七染心第八不染心名使心言如是與餘相應心第九小心第十廣心十一大心十二無量心此四名生心約生為別生四天下者知見小故名小心六欲天知見稍廣名廣心生色界知見更大名大心生無色知見無量名無量心十三攝心十四不攝心名學三昧心學三昧心者名攝心不學三昧者名不攝心十五定心十六不定心名得三昧心入三昧時名定心不入時名不定心十七解脫心十八不解脫心名具縛離縛心十九求心二十不求心名妄行心此是作業心二十一自上心二十二無上心名增上慢心此二十二心中小廣大無量四心皆通染淨餘十八心皆一染一淨此等諸心不可具說故總言若干種心論言世者謂過去等分者有一期三世剎那三世染淨諸心念念生滅不離三世顯心雖多如來總知故經說言如來悉知世親云何者是顛倒偈言種種顛倒識以離於實念不住彼實智是故說顛倒謂四念處是是為住不住四念是顛倒也自下第二釋非住中有二初標配經安立第一義次釋經文推三世心皆無實體言何以故者第二文中先徵後釋也大論釋此責有二一佛心常樂空寂云何遍知一切眾生心二佛心一心何能知爾多心故言何以故次經文釋知所以由佛證諸心故言非心由見諸心通體故能悉知諸心故無性攝論云若於一切法真如總相即遍知一切法名一切智若歷法而知雖經多時不能知一切法大品經中佛亦自問云何佛知眾生染心佛釋云佛依諸法實相故知大論釋云眾生心雖多種不離諸法實相依理照事故能悉知眾生諸心摩訶衍品又云若一切眾生心心數法是實有非虛妄者佛不能知一切眾生種種諸心以眾生心法虛妄無來處無去處故佛能知眾生諸心又云若分別取相則不見實法不見實法故不能通達一切若不取相心無分別則得法實性得法實性故能悉照知一切法此中釋意亦如是說諸心住皆非心故能照知眾生若干種心次釋經文推三世心皆無實體諸經論中推現在法多以念念滅釋未免諍謂住相未滅何妨是有今以第一義推之剎那住相亦不可得自下論文第二重料簡有二初云何故先說見淨後說智淨者論自釋云為應知中證故安立見為教彼彼眾生寂靜心故安立智非所應知中先須自證故先說見淨自證解已為教眾生斷惡修善名寂靜心故次說知他此則自覺覺他為次第也次釋同是一住處故於智淨中安立所知心非心類前見淨中說有能見五眼亦非眼理亦得成若爾復福具足與見智亦同一住處何故不於福具文後總安立者福是見智因同一住處福慧體不同是以別安立自下第二名福具足明佛有大福德莊嚴何故與見智同一住處者此福德是前佛智根本非顛倒福德由有大福德莊嚴故見智皆淨勝過一切天親菩薩論同天親自下子段破第三疑疑云向說心住顛倒若如是福德亦是顛倒若是顛倒何名善法為顯福德非顛倒故偈言佛智慧根本非顛倒功德以是福德相故重說譬喻自下所有舉福校量其福皆是佛慧之因十地轉轉勝故或復自下唯舉地上勝福還自校量持說功德不同上來非慧福行經文有四初問次答第三佛為述成若福聚下第四破尋名執什本無述成文又別以福德無故下文論文有二初標名屬經次逐難解云何能以滿三千界七寶布施者大品經說阿毘跋致菩薩能以七寶滿三千世界布施第三十八中又云菩薩或以三千世界珍寶施與三尊次以衣服飲食國城妻子頭目身肉等施及法施無畏施隨喜迴向乃至孝養父母師長供養慈悲喜捨等福與法界虛空量等今且七寶滿三千佛施悲敬二田為問也若言若有人者舉過去修福業人逐難解中恐人尋福德名起執故安立福德第一義教請菩薩修福而不取離增減二失世親論云以此福德聚是有漏所以如來不說福德聚又解意云若道分善福德聚者即福德聚若非道分福德聚者如來不說為智慧根本由福分道分或有無漏別故經中重言福聚也自下大文第三論名隨形好身具足并復相具足文明佛轉色陰依故得佛地相好色身令菩薩求八十種好如大品涅槃諸經中說無見頂相大品在八十種好初涅槃在三十二相末若據大論持地校量詺相功德無見頂相最大然諸經在八十種好初經文初問後答論判可知此問有二意一依對治義問破菩薩取佛色身相執令以無相心求二依說相意問顯佛身具足八十種好令請菩薩起欲願心故如來說具足色身即非具足色身者此引大品經釋佛於大品經數處說八十種好空故言如來說即非也若爾何須理此八十種好者涅槃經釋世間眾生事八十種天彼八十天各有一一好相令人信向佛為化彼事天眾生信入佛法亦令彼天除憍慢心故佛於一身土現八十具相令求故舉問也善現知問有破執意故即安立色身為第一義故言即非具足色身是故如來說名具足色身者為成菩薩求佛色身意故俗諦說名具足色身第四論名相身具足義與隨形類相好文相似皆准下次前釋論亦可解世親論中自下大文第三段破疑謂上兩疑即是因前本宗起下有四疑皆是展轉而生就此文中然有三段此第一也謂有疑云若諸佛以無為法得名云何諸佛成就八十種好三十二相而名為佛無著論主相好別故開為兩門世親菩薩論主同破色身有疑故合為一彼論云法身畢竟體非彼相好身以非相成就非彼法身故不離於法身彼二非不佛故重說成就亦無二及自以彼法身中無故言即非成就以不離彼法身故而言成就餘言易解自下第五論名悟具足顯佛語業所說具足為所說若爾云何顯佛所說具足謂如前說相好色身於無色中能現相好妙色佛語所說亦爾於無說中能具法說故論名語具足也然佛地中總顯如來三業功德既知見智淨者即顯如來意業功德色身具足者即顯身業功德語具足者即顯語業功德心具足者顯如來心所作作用多種下具顯世親論自下子段第二疑云色身及相成就既不可得云何如來說法為斷此疑故偈言如佛法亦然所說二著別不離於法界說法無自相謂顯所說法義二種離真法界不可得其自相與此論同經文有四一問二遮三徵釋遮之所以四重徵釋不解佛所說義之由論文有二准上可知今此但言無法可說不釋所以八卷楞伽言不說法依二種義一依自內證法離言語分別相離名字相我不見有一法可說二依古先聖道我今但依古佛舊道而說此道常有如趣成道古佛舊道外更無一字可說故言無法可說是名說法由法義二重言說法准什本無重自下第六論名心具足此中明佛六種心所作用乃至第六明佛三業行住淨以身語行住亦是佛心之所運用故論總名心具足也上論判此文復有六如前已配此初明佛三念處功德故名念處世親第三子疑疑云若言諸佛說者是無所說法不離於法身亦是其無有何等人能信如是甚深法義經文有二初問次答答中初先依二諦以空有兩觀答次重徵釋以成義論文有三初標屬經次解來意後釋經文解來意云此處顯示如世尊令處故此中明佛於信謗人皆如世尊一平等念約三人說故名三念處頗有未來開生信者此舉信佛語人不者舉不信人此信謗二是動念境故偏舉之不舉中人由違順境一切處時有故今且約聞此經者說論來意故即釋經善現問也釋經有二初解佛答文次解佛欲信法之人若以第一義觀眾生性相俱空言彼非眾生此是空觀若一向無眾生佛於何處起平等念依俗諦非無虛假眾生此是假觀空中假中皆無實違順者故佛於信謗中人俱起一平等念次重徵釋以成前義無著論不解以易知故其徵意云即說彼非眾生何故復言非也釋眾生眾生者牒空假二說非眾生者約第一義是名眾生者依世俗諦又論次解信佛法人云是人則為第一希有者顯示說第一義是不共及相應此解意云今欲信佛語人能利益信佛說彼非眾生此約第一義顯不共義信說非不眾生此約俗諦顯相應義此人難及故言第一希有請本皆無此文然佛雖於信謗平等今言信者非不平等世親論云所說說者深非無能信者非眾生眾生非聖非不聖上兩句正答前疑釋善現問下之兩句解如來答此顯能信是經者非是凡夫眾生故言非眾生乃至聖眾生故言非不眾生也什本闕無此一段文自下心具足中第二段論名正覺此中明佛得無上正覺義世親論自下大文第四破疑於中然有三段此第一也疑云若如來不得一法名阿耨多羅三藐三菩提者云何離於上上證轉轉得阿耨多羅三藐三菩提此則於前如來昔在然燈佛所於法實無所得文上以生疑在或於然燈授記文之上此疑生也既無一法可得即是離其上性證法云何復言轉轉得於無上菩提經文有三初問次答後印述什本闕無答文論文有二初標名屬經次正釋釋中有三初釋答詞次解印述略不解問然於問中亦有依義說相欲願三意依義意者此問為破菩薩取佛無上正覺執故佛問顯第二說相意者此問則是說佛菩薩無上正等覺相欲願意者令諸菩薩於佛無上等覺起欲願心須菩提答亦是安立佛無上覺為第一義故先直答言不也次云世尊無有法如來者釋不也意故論釋云無有法者為離有見遇說佛無少法得菩提非但顯佛離有見過亦令淨心地人離有見過若一向無得云何不墮無見過者若無見無得實亦是過但為病多起有故此偏說佛離有無二種見故解印述中經文先印後述我於阿耨下述文世親菩薩論云彼處無少法知菩提無上法界不增減淨平等自相有無上方便及離於漏法是故非淨法即是清淨法彼以四義釋佛菩提有無上義一明佛菩提更無一法可得故知菩提得名無上即初二句也屬經可知二是法平等下明佛證平等法界不增減更無有上故名無上即第三句也三以無眾生下明佛法身平等無差別故又以法無我自體真實更無上上故名無上第四句一切善法下明佛菩提有無上方便修一切善根是故名無上皆對二乘說為無上此論第二解經印述文中有二謂菩提及菩提道初約果明佛菩提有無上義即是所標菩提也次一切善法下約因釋佛菩提有無上覺義即是所標菩提道也前中有二謂二語別故即此二語配釋法報二身如義應知論文有二初標二種次配釋初語中先牒指配此顯示菩提自相故下釋義釋義中菩提自相故者明佛得菩提時雖得諸法實相而不分別見有得此解經中不可得菩提自相不得故解脫相故者亦不見有菩提實體此釋不可有也離障解脫所有相體不可得故彼中已下重釋結也什魏二本皆總相云無有少法可得唐及真諦本咸以無有為先無得為後若爾即以菩提自相解無有不見菩提自體有故以解脫相釋無得不見解脫是可得故或有解云無有者雖得能得無上覺智而不見有能覺知故無得者雖得所得之實相亦不見有所得實相配論應知即是大品經說無知亦無得也此解意說初語之中通能所證第二語中唯能證智若據真諦本先云無法如來所捨明佛轉依捨徵障時不見少法可捨此顯菩提解脫相後云無法如來所得明佛得無上覺於一切法得無礙知見亦不見能得所得此顯佛無上覺相故名菩提自相下第二解三佛陀語經名菩提以通二乘及因果故論名佛陀唯在佛果依論有三初言是法平等者顯諸佛同有無上覺智平等諸佛同有正覺智故次云無有高下者顯示諸佛第一義中壽命等無高無下故化身隨緣示有高下諸佛實報同證一義成故壽命色身神通福報皆無高下故名覺等第三以無眾生下明法諸佛同無我我所等生死不平等心故名等覺此論及魏本並漏無餘皆有也何故說二語者一為簡二乘菩薩彼非無上故二為破二乘疑執彼疑如來菩提與已不異故故大論云二乘不名無上覺者不得一切種智有所不知故以彼二乘法執未除故見有所得我我習未斷故見有能得由當起我生已盡等念今明如來不同於彼故佛菩提有無上語自下大文第二舉佛菩薩因顯佛菩薩果有無上等覺經文有二初正顯後破執論隨解經亦分為二梁什魏本皆云修一切善法得阿耨菩提從明佛因時具修一切善法滿足故得無上正等菩提不同二乘大品經第三十八說一切善法是無上菩提因須菩提白佛何等是一切善法佛言六波羅蜜四念處等乃至十八不共法皆是菩薩道菩薩行是諸善法具足已得一切種智轉法輪度眾生轉法輪度眾生即復施設大利文是此明佛具修一切善法故得無上覺等若依真本及唐本云一切善法無不現證一切善法無不妙覺論通說佛因因果善法圓滿謂無間道時一切善法因滿足徵或永盡與諸佛同證寂滅忍故言一切善法無不現證至解脫道時微苦亦盡功德圓滿與諸佛同名為妙覺故言一切善法無不妙覺因果皆悉不同二乘故佛菩提有無上等覺語次破執者有人尋善法名起執故約第一義說善法即非善法論於此為安立第一義破增益失復恐撥無緣生善法故約俗說是名善法令離損減失世親解云是故彼漏非是淨法此中說善即是清淨無漏法故又此善法無有漏故名非善法以漏無故是名善法由是唐本重言善法或因果二故重言也自下心具足中大文第三論名施設大利法前明佛證正覺此明依證起說施設正教大利眾生世親此下子段第二疑云若一切善法滿足得阿耨多羅三藐三菩提者則所說法不能得大菩提何以故以所說法無記法故經文有二初約施設此經利益大小顯佛一代所說皆大利益眾生次汝謂如來作是念下破外疑執前中先舉大施多福若人以此般若下比顯不如修一偈經大益初文有三一舉施福多二顯修經少三比校施設此經利益大小論文有二初標名屬次逐難解依檢新本此中有十重比校此百分不及一即是一分修此經一偈福為百分以彼大施多福比此百分中一分猶不及故言百分不及一千分不及一者此第二更分修一偈經福為千分百千萬分不及一者第三四合舉之也依新本第三云百千分即十萬分中亦不及一第四云俱胝百千分者俱胝當此千萬以百千為數數至千萬即萬億分亦是非一彼大施福比此修一偈經福萬億分中亦不及一魏本三四合說仍脫億字故言百千萬分不及一也歌羅分者此第五也是西方別數名耳依新本此第五名俱胝那庾多百千分一俱胝是千萬萬俱胝是一那庾多當千億以百千為一數數至千億是一那庾多百千又以一那庾多百千為一數數至一俱胝名俱胝那庾多百千百千該分也不知魏文何故喚千該說為歌羅分耶下之五數未見解處諸本中亦有差別異應對檢之世親偈云雖言無記法而說是彼因是故一法寶勝無量珍寶上二句就他宗以釋疑下兩句依自宗而遣滯大乘諸佛名句文三唯是善故十地論云一者聲二善字又彼論中束此十重比校為四種勝初及第八竿分第九數第十喻總名數勝以數無限故攝得餘數第五歌羅分不及一名力勝彼論不釋第六數分不及一名不相似勝此福無數彼福可數故此福若無數云何言不及一第七優婆尼沙陀分不及一名因勝此福因果勝彼因果故雖作此釋未見所以此十皆是數名何故有顯力勝有顯無似勝有顯因果勝此論不釋意一分數彌多則一分彌少言彼大施多福比此最少一福亦不及也故彼偈言數力無似勝無似因亦然一切世間法不可得為喻自下第二破外疑執謂凡夫二乘聞佛施設教法大利眾生便謂佛有我度生想故須明佛雖常度生而無我度眾生之想世親此下子段第三疑云若法是平等無有高下者云何如來名為度眾生為斷此疑故文生也與前正覺文同為一段相承展轉有疑生故無著正覺法利分二自利利他證已方說有差別故實無違也經文有三初問次遮第三徵釋問中即依對治之義說相攝持在前文也第三段中先徵次釋釋復有三初破凡夫疑佛有度他想如來說有我下次覆破凡夫疑前文有二初順釋次反解論逐難解中唯釋破外疑文有二初總指經數安立第一義次別釋文中亦三初解度他想疑次若實無我下解有我想疑三凡夫凡夫下解脫凡夫疑初中但釋反解文順釋易知正破凡夫謂佛設教度眾生時有我度想二乘知佛我無所想不起此疑故佛自說度眾生時尚不見有眾生可度云何得起我他度想故言實無眾生如來度者世親論云平等真法界佛不度眾生以名共彼陰不離於法界如彼論釋應知次下反解證佛無我度想論釋云如來如爾涅槃而知此先成前實無眾生如來度者言佛尚如所證而知故雖度眾生不見有實眾生可度又云若有眾生如來度者如來則為有我取此始依經反釋若謂佛見有眾生可度佛應還同凡夫不如爾涅槃而知若信佛如來如爾涅槃而知不同凡夫亦須信佛不見有眾生可度故無我度他想世親論云取我度為過以取彼法是取度眾生故上一句總次句釋中一釋取眾生一釋起度想次下雙破凡夫執佛說有我想什魏二本似破說我依餘經本及此論皆云如來說我取者即非我取此疑依前起若佛如爾涅槃而知不見有眾生可度亦應如爾涅槃知我相性空何故佛說凡夫有我等相故論云若實無我而言有我等取為離此著故經言我取者即為非取等我取是我見佛為破凡夫執我故說凡夫無我但有執我妄想二乘遂執佛說凡夫有我想為破此執故佛說我想即為非我想但毛道凡夫生者以為有我毛道之名譯經人錯梵云婆羅必栗託訖那言婆羅者目此二義一目毛二目愚此經意取愚癡必栗託訖那此名異生各乘異業受生故前代譯經人異生以愛生是凡夫故名凡夫取前愚義目此凡夫故新本云愚夫異生真諦名嬰兒凡夫此論名小兒凡夫嬰兒小兒並取愚義言凡夫二乘愚癡如嬰孩小兒不知我本體空聞佛說凡夫有我想即尋其名執有我想為破此執故言即非然魏本云毛道凡夫生者彼著我愚凡如畜生故近取負毛之類皆釋之也或愚夫異生如次即是二乘凡夫此二同執故即唯識論名凡愚也世親論偈釋此云不取取應知以彼不實義故是故如來不於執取然以佛不取者即是凡愚於中執取由此故名不取取也次下第三又破說凡夫疑若佛無我等想亦應無凡聖想何故佛說有我想者名凡夫耶故佛破云即非凡夫此經既以破執為宗恐諸學者尋名起疑故佛隨說即遂破之此論但牒出經而不標解世親論云如來說名非生者不生聖人法故言非生解云無種姓故聖法不生以有二乘異生別故此論牒經重凡夫也自下大文第四論名攝取法身明佛如來攝取法身以為身故經如來地攝三身者無上見智念處正覺及不住生死涅槃雖通化身大位判之顯報身也攝取法身顯法身也行住淨中具顯法報化三如次即是三行住故或彼但顯如來三業餘皆通顯報化二種成唯識說清淨法界攝自性身說自性身本性常故無生滅故證因得故乃至雖有真實無邊功德而無為故不可說為色心等物四智品中真實功德鏡智所起常遍色身攝自受用平等智品所現佛身攝他受用成事智品所現隨類種種身相攝變化身廣如彼說今此法身即彼初二若有無為諸功德法皆法身故金光明說如如及智皆法身故世親大段第五破疑然亦有三初云雖相成就不可得見如來以非彼體以如來法身為體而如來法身以見相成就比知則知如來法身福相成就由此文生此中明佛攝取二種法身為身初長行及偈明佛攝取真如法身為身不應以色聲相見後偈明攝取五分法身真如法身相應故得菩提不以色相為菩提其五分法身者即四智心品前中先長行後偈頌長行有六一問二答三印可四反釋五順結六生後其文可解什本文別并略也偈既頌前長行中意即四種偈中結義偈亦應頌經也論文有二初標名屬經次正解經正解經中不解頌前長行世親論云非是色身相可比知如來諸佛唯法身轉輪王非佛此頌正答前疑也次釋轉輪聖王非佛此頌正前答無前疑也次釋轉輪聖王應是如來謂有人言福德能成是相果報以成是相故則知福德力得大菩提若如是如來則以相成就得阿耨多羅三藐三菩提為遮此故遂有反釋順結等文故彼偈言非相好果報依福德成就而得真法身方便異相故此顯福德果報是差異相不同法身以智內證無差異相故此方便各別也此論正解經中先釋偈次若爾如來若下釋偈後經文兩偈為二解初偈中上半顯如何不應見下半顯不可見故今言若以色見我者此舉凡夫二乘以相好色身相觀佛以音聲求我者此舉凡夫二乘以佛色身八種妙聲及六十種莊嚴音聲相觀佛諸佛四蘊凡夫二乘不能知見故佛但示色聲二相令彼見聞作入道因緣凡夫二乘及小菩薩多取諸佛妙色聲相以觀於佛由此相轉不能得見無相法身故佛破彼取色聲相令觀諸佛真如法身何故初解名如何不應見者言如彼所取色聲相但見色聲虛妄相不應以此覺見佛真如法身何故取佛色聲相不見佛法身故下半明不可見故言取相心不可見佛無相法身何故不可見論云諸見世諦故法身是第一義唯出世無分別智始能證會非見色聞聲等世諦法見所知境界故下釋云是人行邪道不能見如來論釋行邪道名行邪靜以得禪者說名寂靜者故寂靜是定名言取佛色聲相觀佛是行取相耶定不可以此見佛法身故言不能見如來唐本云履耶斷道斷靜三皆是定之異名耳又解法身名斷是斷性故以智契證稱之為履若觀化相執為法身非正證故名履耶斷前解應為勝取論為正後釋違論又約禪定別名釋耶定義禪定亦名思惟修思者意所攝意以思量為義欲入定時先意思量定境故正在定時名修定中境相是定識變還為定識所取前耶定是世俗諦意及識攝非是菩薩無分別智不能以此見佛法身故言不能見如來次解第二偈顯示如彼不應見及不可見因緣上半是初分顯如彼不應見言如彼如來法身如來妙體不應以凡夫二乘取相麁識所見故言彼如來妙體即法身諸佛唐本文別什本闕此後偈真諦及此論初句皆云以法應見佛此順西方倒語若順此方語應以法見佛論釋法者真如義也何故但教以真如法觀佛故次經云導師法為身言佛導師唯法為身故但應以真如法觀佛人惑生疑佛現有妙色妙聲相何故不許以色聲相觀佛故論釋云以如緣故出生諸佛淨身此不可見但應見法言但由觀色聲如故出生佛果妙色妙聲故大品經諸佛語薩提陀波倫言我等無所念中住謂是金色身大光明三十二相等此是法身末事故不可見但應觀佛真如法身法身非取相心所見故論名如彼不應見次釋不可見因緣即下二句法體不可見顯佛法身非凡夫二乘麁識所緣彼識不能知顯凡夫二乘麁識非見法身因故此兩句名不見因緣論重釋云復何因緣故不可見等者文易解也非見實不能知故若不證見實際必不知也世親論云唯見色聞聲是人不可知佛以真如法身非是識境故釋意可知耳次解偈後經文明佛攝取五分法身與前真如法身相應故得菩提不以諸相為菩提亦不以諸相為因得菩提經文有三初問次遮後徵釋什魏二本皆皆闕徵釋之文論文有二初牒外難為離此著故下屬經成來意此中初問依上義破外疑也依前卷論為破二疑一破疑佛諸相即是菩提故上論釋此問明相具足體非菩提二破疑佛為太子時先具諸相為因始得菩提故上論云亦不以諸相為因得菩提前意可解故此不舉上論釋不以相為因云以相是色性故菩提正覺智即五分法身為慧身是由修得此正覺智故證真如法身始得菩提諸相是色性不能正覺諸法故知諸相非菩提亦不以諸相為因得菩提自下大文第五論名不住生死涅槃若依世親攝論等悲智所輔名為無住以簡二凡若依大品及此經意不但二行輔亦由般若不見有生死涅槃可住故名無住經文有二先明菩薩不見有煩惱可斷故不見涅槃可住顯佛不住涅槃何故此文來者時眾聞佛不諸相為因而得菩提遂執諸佛同於二乘由斷煩惱得住有餘捨此身始住無餘為破此執故次明佛不住涅槃於中有三初問次遮第三徵釋魏本問中云菩薩發菩提心者說諸法斷滅相已以明菩薩不說有惑可斷譯人失也若依真諦本云汝謂如來說行菩薩乘人有法可滅可斷耶此則明佛不說菩薩有惑可滅可斷若依唐本直問發行菩薩乘者頗有少法若壞若斷此則直明菩薩不見有惑可滅可斷真諦釋云滅者滅集顯住有餘斷者斷苦顯住無餘若見有苦集可滅可斷則見有涅槃可住今教菩薩不見有苦集可斷可滅故不見有涅槃可住故為問也論文分二初標名屬經次正釋經正釋經中初解不住涅槃中第三文次解不住生死文然徵釋文義亦不正如問中解應取唐本為定如所住法而通達者謂能通達所住涅槃無定實法而可住也不斷生死影像法者顯生死幻化猶如影像又是識變之影像相教諸菩薩不於涅槃而有住著故留煩惱助願受生住在生死影像法內故名不斷由得涅槃雖居生死而能自在行利益事不同二乘一向寂靜由此顯示不住涅槃世親論自下子段第二破疑疑云若不依福德得大菩提如是諸菩薩則失福德及失果報為破此疑故有文也偈言不失功德因及彼勝果報得勝忍不失以得無垢果示勝福德相是故說喻譬是福德無報如是受不取於中初二句解不說斷滅文既於諸法不說斷滅即顯因果皆不生也次後二句釋知無我得成於忍次後二句解重譬喻次後二句解不受福德應依此配論釋似錯依無著論自下第二經文明佛不住生死論文有二初舉難屬經次正釋義二乘及初學菩薩聞佛不住涅槃便謂如來有生死者故以為難屬經可知正釋經中以其三義明佛不住生死一明佛達生死空無生死法我執故不見有生死可住不受生死苦即是本性無生忍依世親論生法二我本來無故二明佛身非惑業所生故不受生死苦即惑苦無生忍也由證真如惑苦滅故三明佛無取福不住生死因故無生死苦果可住即自然無生忍也即從因生非自然故義雖有三而文但有二初合明佛無我無生故不受生死苦以諸菩薩下明佛無住生死因故不受生死苦今言大施多福比顯不如菩薩信解無我無生之福也信者信佛無我無生解者自解無我無生其信解福尚能勝彼大施多福況佛具證無我無生福智與虛空等而反受生死苦論次教解無我意云由佛達生死法空無生死我執故不見有生死可住故言無我解無生意云佛身化現非惑業所生故言無生故雙結云名無我者無生者上教解文次問答顯問意云此中以大施多福比顯不及菩薩信解無我無生福多云何顯佛不受生死苦答意云諸凡夫以取相心修施戒等有漏之福尚於人天受樂報無諸苦惱何況菩薩通達無我無生無相心修自利利他福勝彼無量無邊而反受生死苦菩薩分證無我尚不受生死苦況佛具證二無我身又非惑業所生何乃翻有受生死苦故知佛處生死而不染如影之在水火也自下義第三文第二明佛無取福住生死因故不受生死苦於中有三初轉約教菩薩不取福德顯佛無取福住生死因次善現問後如來釋什魏二本譯人失故違前校量福多即云以諸菩薩不取福德故已釋前福多所以真諦及唐本皆別云菩薩不攝應受福聚前卷論舉此文亦云菩薩於福聚不應受不應取彼又釋云受者說有故取者修彼道故謂修福時說不福體可受又執福德能取善道果以此心修福是住生死因今教菩薩修福時不見有福體可受亦不見福業能取善報故於福體及果中皆不應著故名不受不取福聚大品經云教菩薩行布施時莫著布施何以故若著布施尚更受身若有身則不得離生老病死豈非以取福故受生死苦佛從值然燈佛得無相無生已來雖恒修福不見有福體可受亦不見有福能取善報無住生死因故佛不住生死論解此文易而不述次解善現問以世尊於餘處說應受福聚故者謂上諸處說修經福無量無邊何故此中反教菩薩不受不取福德耶次解如來釋文我言不受非不修福而不著故言受而不取故論云以方便應受而不應取此無取福住生死因故不住生死世親論說不生二種無我相是故受而不取者謂諸菩薩得法忍時能了生法二我為無而於二無不生二相名受不取執著福德求有漏果名之為取此取善道是有過故同如下彼非善道失故云如取非道若不取善福德而得有漏之果如是修時名受福德而不取也自下大文第六論名行住淨此中明佛三業行住皆無染故名淨何故有此文者為釋伏疑成前不住生死義凡夫二乘見佛三業行住不異眾人何能受生而不染故次明佛示有行住異無所染依論判住為三初名威儀行住淨明佛身業現行住而非行住次名色觀自在行住淨明佛意業於破名色觀中自在行住若菩薩以滿無量下第三名不染行住淨此中有說法不染顯佛語業行住有流轉不染明佛於一切有為法中行住淨故論總名行住淨然上所明已配三業與此何別者謂念處已下總明如來心所作業名心具足於中若理性心若事相心若報心若化心皆在此說其理性心法身文是體無作用從能證說此言三業者皆據化現成所作智現三業故即是如來心所作用前配三業通於報化故與此別初威儀中經文中有二初舉外疑遮破次徵釋出其所以論文有二初標名屬經次逐難解世親論下子段第三破疑疑云若諸菩薩不受彼果報云何諸菩薩福德眾生受用為破此疑分文有四所一明化身外利物故亦受福德法身無去來故無受福德次破微塵下明法身一化身多三若人言佛說我等下明我法無實四若有菩薩以滿下明化身有無盡福偈云是福德應報為化諸眾生自然如是業諸佛現十方此之一偈正破外疑次一偈顯不去來義云去來化身佛如來常不動於是法界處非一亦不異偈上半正解不去來義下半生起後經若有人言如來等者此舉凡夫二乘疑執見佛身現行住等相謂同凡夫實有行住坐臥或化身成道名來入滅稱去是人不解者約上釋如來名以遮外執明佛證如成佛如佛中實無行住坐臥若人執佛有來去坐臥彼不解我前釋如來義次徵意云何故不解釋云上明如來即是真如無前際故無所從來無後際故無所至去無中際故亦無住處住處亦不可得何況坐臥而可得故大品經中薩陀波論菩薩問曇無竭菩薩諸佛從何處來去至何處曇無竭答諸佛無所從來亦無所去何以故諸法如無動相諸法如即是佛如中非但無去相亦無來相佛以眾人多緣來去相執故約如來名明佛無所至去無所從來故名如來此則顯佛身四威儀似行住而非行住淨自下第二破名色觀中自在行住謂此約教淨心地作破名色觀顯佛於破名色觀中自在行住故有經文世親論自下明法身是一化身是多他受用身亦化攝故二論其文各有異意准論科經為二初明破名色身二種方便次若人如是言佛說我見人見等下顯作二觀時不分別前中有三初佛舉界塵為問次善現答而復釋後如來述成善現所釋佛言下是問中有二初標兩重塵界次正以為問問中但舉細作方便破自他色身答中始具二種方便今言善男子等者舉求佛地人也以三千世界微塵者此先教以細作方便破三千世界地為微塵即是破自色身為微塵後以爾許微塵世界破為微塵者此破一切眾生色身亦為微塵以諸眾生迷自色身相起相縛依此復起愛憎等麁重或業故教破自色身為微塵已復破一切眾生色身亦為微塵問前破名色中云以彼不限量攀緣作意菩薩恒於世界作意攀緣故說三千世界已是通破自他色身何須更破餘世界地比破一切眾生色身耶答前以信行地人於破色身影像於中無巧便故且破一三千界地比破自他色身今顯佛巧便大故以破三千界地為微塵比自色身雖大破之則為微塵復以爾許微塵界地比一切眾生色身破之亦是微塵阿僧祇者顯微塵無數此文諸本或有或無復既問塵多不何須自言微塵無數是以諸本多無正為問中有二意一若不明見多塵則不破色身一執故須問顯塵多成前細作方便二顯色身是一破此得為多塵則知微塵雖多破則非微塵生後無所見方便故自他色身為微塵已復問微塵多不世親論兩行頌釋前頌釋界破為微塵以喻法化一多及喻煩惱盡而法界淨後頌顯界空非實喻三身一異初云世界作微塵此喻爾彼義微塵破為末示現煩惱盡此頌上半正顯一多以成前頌云於彼法界處非一亦非異故云此喻示彼義下半頌明煩惱盡而證法身謂麁界塵而為末虛空得淨二障體而即錯法身得顯一多中經有四重一世界二破界為塵三算塵為界四彼界皆塵今為四喻初一界者聚塵成喻滅煩惱以成法身復喻法身唯一無二法佛證故次破為塵者喻化受用依法身起而有多故算塵為界者喻一一土有一大化身決釋位中菩薩見故彼界皆塵者喻一一塵土百億喻化身凡夫二乘共所見故其他受用及變化身隨他機見之有異只如初地菩薩所見報佛坐百葉華一葉是一三千界量有百億化釋迦牟尼初心凡夫及二乘見四善根位應隣初地所見殊故一葉上有一大總主化佛王三千界由此經說一三千界是一佛土不爾如何名一佛土應撿法華六根中疏以成立之若至二地所見佛身坐千葉上即有十箇初地菩薩所見之佛百箇四善根菩薩所見之佛千箇百億國土釋迦牟尼此隨大小二地菩薩皆悉得見上得見下下不得見上然彼菩薩自身身量與彼所見千葉總主大小相稱地地皆爾具應准知故經中說我今盧舍那方坐蓮華座周匝千華上復現千釋迦一華百億國一釋迦各座菩提樹一時成正覺千華上有千釋迦即知千葉各各一大化主四善根菩薩之所見佛此好證也什本界塵唯有一重便闕上義次又頌云非聚集故集非唯是一喻聚集處非彼非是差別喻此第二顯界塵非實喻三身非一異於中上半釋微塵即非微塵以喻化身法身非一異處次且破界為塵塵界而非一異法身流化化法亦無即離寄塵以喻化身多豈即有實塵體故復非之後半頌釋世界非界界破一合執義准可知彼論長行初解上二句次如是三千世界一合相喻下解後二句但凡夫之人下解次頌云但隨於音聲凡夫取顛倒也世親解此一段配釋稍隱難知委尋古德所陳釋處皆甚無指的大師既往痛絕追訽慈顧未成悲無發悟且隨鄙見若以裁規庶有鑒通伏希改決善現答中文分為二初別破名色二相若世界下第二合破名色二相前中亦二初別破色身明相分非有顯所取空教作無相觀佛世尊如來說三千下別破名身明見分非有顯能取空教作無生觀名身雖亦通於所取今對色身唯所取故四蘊體見故說能取收所執相見即能所取依他二取即相見故隨應釋皆可通何故先破色身者此有二意一為除前威儀行住淨中疑佛所證如雖無來去佛色身相豈無去來故佛先破色身為無成前實無來去二為相麁見細先破相分相分破已見無依故破之則易故先破色色中有五一直答二却徵三反釋四重徵五引佛前說順成論文有二初標名屬經次正釋經義釋經義中先釋別破名色次解合破名色別中先破色於中復二初指同前次解別義解別義中先牒經屬細末方便次牒經屬無見方便答微塵多還有二義一述世尊顯塵多意成前細作方便故論判此甚多之言答是細作方便此是善現述佛細作方便非自說也二佛問塵多意欲破塵為非微塵生後無所見方便有此兩意故答塵多次却徵云何故前言甚多第三反釋顯塵非有故論判此已下是無所見方便論責此反釋有何義者云佛問塵多不只應直答甚多何反釋若塵實有佛則不說前義此說有何意耶論自釋云若微塵聚第一義中是有者佛前信行地中不應說微塵佛非微塵佛前說塵即非塵故知今問塵多還欲顯非微塵問第一義中無一切法何故獨說無微塵耶答以凡夫二乘不能破微塵故或執微塵是實是常或執第一義中有實微塵為破此等妄執故言若微塵聚第一義中是有佛則不說是微塵眾又第四重徵云何故前言若微塵第一義中是有佛則不說是微塵眾次下第五引佛前說順成佛前說微塵非微塵故知問多不還欲顯非微塵故論說云世尊說微塵聚非聚是名微塵聚者以此聚體不成就故若異此雖不說亦自知是聚何義須說言佛問塵多不言明微塵體空若不爾破色身為多塵凡夫二乘皆自知是多塵何須問塵多不故知此問是無所見方便上來以二種方便破色身明相分無所取非有竟次下破名身見分非有經文可知論文有二初牒經屬義指同前說次明世界唯屬有情但名身也今觀名身界空故言世界即非自下大文第二合破名色身通能所取無相無生破能取心令不生故名無生文中有三初依前重徵若世界下第二指出執體如來說下第三正破今言何以故者乘前起責何故前說微塵即非塵微世界即非世界次第二覆釋亦是指出執體言若執微塵及名身界為實有皆是妄想中一合妄想故論釋云於中為並說若世界若微塵界此二皆是一合妄想何故不舉色身一合相者色身破相麁相易知界塵破相細而難知故重破之若執此二為實有此是二種一合妄想非相字也故新本云名一合執真諦本名聚一執即是中邊論八分別內聚中執一分別亦是地持八妄想中積聚妄想八妄想者一合妄想是貪二不合妄想是嗔三合不合俱相違妄想是癡此三是彼煩惱四我妄想謂執自為我五我所妄想謂執眾生為我所此二是宍煩惱六自性妄想謂執諸法有自性亦名自性分別七差別妄想謂執法有大小好惡等差別亦名差別分別八積聚妄想此於多物和合處起一執此三是心煩惱善現知名身聚及微塵聚以多物合成前雖異破為無恐初學人猶起一執故重指云若執名身界及塵界為實有即是二種一合相故論名二種摶取謂一摶取及差別摶取摶是一合取是執相然世界是名身界不可破一為多故但是一摶取微塵是色身中差別故執微塵有者是差別摶取故論云以取微塵聚集故善現言破此二執故先指此二執皆是八妄想中一合妄想第三引佛前說正破一合相故論云即非摶取者名安立第一義謂安立一合相為第一義是名一合相者依俗諦假說為一合相自下大文第三如來述成善現所釋理亦合述別破名色由次合破名色言故偏述成次意云世諦故有彼摶取第一義故彼法不可說言第一義中無彼摶取可說但凡夫二乘不知一合相空尋名強執故論引經云彼小兒凡夫如言說取非第一義世親論云但隨於音聲凡夫取顛倒即是釋此文也自下大文第二顯作二觀時不分別是教入相應三昧時不分別於中初乘前起徵若一合相即非一合想但是凡夫隨執者即我見等諸見亦應非見何故佛說凡夫有我見邊見等諸見耶此論牒經并什本無徵文也次破說我見等執文中有三初問次答第三佛為述成亦是結勸菩薩一切法應如是知見信解論文有二初解等至方便次顯不說欲願及攝散方便所以前中有三初結前已明彰後未說次標問四門後隨標配釋前總別破作無想無生觀合而言之總是無所見家方便故云已說未說淨心人證真俗時相應三昧不分別故次說云配釋中先配釋此文後例餘住處前中初問及答顯示如所不分別菩薩發心者顯示何人不分別於一切法者顯示何法不分別第四何方便通前問答及後觀知見信解皆是不分別方便故釋問答已云如是觀菩薩乃至即此觀察為入方便世親自下大文第三明我法無實故彼偈云非無二得道遠離於我法非不無此我法二種而得菩提必離此二見方得菩提故此偈總釋一部文意無著論初解如何不分別中初問起指答次正解經文解經文中有三初牒經配屬次問答正解後如是觀察下結通方便以何方便亦通用此問答故問答正解中初問意言云何顯示如所不分別寧佛雖說凡夫有我人等見知諸見體空不應如佛所說起執有分別若爾何故佛說凡夫有我人見等論釋云如外道說我如來說為我見故安置人無我故經云如愚所分別外境實皆無習氣擾濁心故似彼而轉佛為破凡夫外道說有我故佛說凡夫但有執我妄見實無有我即厚嚴經云為對遣愚夫所執實我法故於識所變假說我法名今顯佛說所執我無但假說有彼我見故與彼義同佛說凡夫有我見者且為成立人無我理內凡二乘聞佛說凡夫有我人等見復執佛說有我人等見此是法執佛今於此般若經中總破凡夫二乘諸見分別顯諸見體空故問善現論釋此問意云佛為凡夫二乘說有我見欲明我見體空顯法無我故作此問成唯識云為入我空說六二法復唯識論二十云依此教能入數取趣無我所執法無我復依餘教入法空如是等文皆同此說答文有三初直答次却徵後引佛說釋佛前於施設大利中說我想即非我相故彼執佛說我見非正語也何故佛說我見等即非見者論云若有彼我見是見所攝言若執有我見還是法執見攝障入相應三昧故佛教觀我見等即非見也故世親論云見我即不見無實虛妄見此是微細障見真如遠離此顯執我之見本不見我以無實體但妄見故我見無體然法見亦爾以證如時不見二我此微細障便得遠離故知此二見說名不見彼論之意舉生類法說即非見故配此文讀者應悉論第三文結通方便意云先以聞思修慧推我見體本空不起諸見分別始得入相應三昧故云即此觀察為入方便次下第三佛為述成亦是勸行菩薩乘人准前我見非見亦應如是知見信解一切法非法於中初述成次破尋名執菩薩發心者真諦能斷及此論並舉發行菩薩人故論云菩薩乘發行者此顯示何人不分別答前第二問也言行菩薩乘者應如是不分別於一切法者顯示何法不分別言於一切法皆不分別非但我見等應如是知見信解者此以答第四何方便今據論釋如所不分別已又云即此觀察為入方便故知方便通前三義知見信解者經有三論判為二謂定慧學即心智也於修二時無漏戒俱亦為戒學無別修位故略不說若爾云何成知見信解三句論云於無分別中知見勝解意言修無分別時定慧別修為二合修入觀為一故有三句初言應如是知者此教修定時應知諸法非法論言若智是修無分別人智依止奢摩他是修定時名止品也言修無分別人若修諸定及依定起天眼等觀諸時法應知定心定境及所知法皆非法如前我見非見故言應如是知應如是見者論云依止毘鉢舍那觀通理事言菩薩若以智慧觀諸法時亦應明見諸法非法如前我見非見前故言應如是以慧觀法明了不同定智故名為見此二在加行中定慧隨增修二未均修故應如是信解者雙持定慧二心正入真觀時解故論云此二依止三摩提故勝解爾時正解諸法非法此是證信時解故經名信解論勝前知見時解故名勝解故無性攝論云謂於法界內證相應而起勝解云何勝解論云以三摩提自在故此據入真觀時離取相轉故名自在勝前取相解故名勝解又云解內攀緣影像彼名勝解此據入俗觀時解識內法如影像等故名勝解論牒經結云如是知解已而不住法想者撿尋諸本皆無結文唯此論牒經有斯一句結前三句結前三義推其文勢有亦無妨而不住法想者明得此勝解時於一切法無住著想如於我見住非見想故能斷云如不住法相什本云不生法想者即不起執著然闕如字此不住想正顯無分別前知見二是加行故或知見勝解三種皆方便攝正不住法始是根本後得二智故論牒經結釋云如是知解已而不住法想者此正顯示無分別也世親論解三句云二智及三昧如是得遠離謂世出世智如論說知見二皆依三昧故名為勝解能伏及斷我法見故名為遠離次下第二破尋名執佛說不住法想以有法想可住故後安立法想為第一義破言即非法想即非法想是不共義是名法想是相應義皆准前釋自下大文第三論名不染行住淨此不染中有二初長行中明佛於說法中不染次偈文明佛於流轉中不染初中復二初以大施多福比校不如無染說法福多欲令諸說法人學佛以無染心說法次云何為人說下問答釋不染說法相前中復二初舉大施多福次善男子下以彼多福比顯不如無染心說法論文有二初標名屬經次正解文義隨前判經亦為二段義顯易知勝天王般若中佛自以兩義釋一以財施有竭法施無盡此顯行施時施財有限故施必有盡法無限故說而不盡二以財施但得世間果報昔曾已得即已墮落今雖更得必還退失若以無染心說法未得決定當得證大涅槃得已不失自利利人永無究盡此明得果時異大論文云財施得有量果得欲界繫果得三界繫果法施得無量果得三界繫不繫果彼文皆據有相財施以對法施今此見智淨下凡所舉福皆無相施果亦無量然比法施法施猶勝福德智慧名之為導正是道法福為助故有此大益故佛勸修論云有如是大利益故決定應演說如是演說而無所染受持讀誦是說法因是以兼舉世親論云化身示現福非無無盡福雖佛化身作業而說法時有無盡福勸諸學人心無染說也問答釋中有二意一問云何為人演說勝前大施多福二問云何為人演說而不名說佛自釋云而不演說名演說魏本作而不名說及新本皆作如字言雖演說如不演說有二義一觀能說所說體空雖恒演說如不演說故論云不可言說故不演說彼法有可說體應如是演說若異此則為染說以顛倒故言若不觀說體空則以取相心說非無染說故什云不取相如如不動謂說法時如證真如離於動搖即餘本言如不演說二云以名利心說則雖恒說如不演說故論云又如是說時不貪敬供養等亦為無染說法然佛於說此經末無染說法非唯顯佛於說法中無染然佛亦教後人以無染心說也世親論云諸佛說法時不言是化身以不如是說是故彼說正彼論意云佛說法時不言我是化身故名而不演說此意別自下第二明佛於流轉法中不染不住生死中論亦名為不住流轉者前總說佛不住生死由達法無我此中別說九種觀行顯於流轉不染即是成前不住生死義又釋前雖說佛不見有生死可住何妨生死是有故此觀佛九種生死法皆虛妄如星翳等故佛雖處生死生死不能染污是名流轉不染世親論此下大文釋第六疑疑云若諸佛如來常為眾生說法云何言如來入涅槃此疑於前化身有去來法身無去來中起或是次前如不演說中起若作此解便是第五段中開出無別第六段也為斷此疑故說九觀偈言非有為非離諸如來涅槃九種有為法妙智正觀故此顯諸佛得涅槃故不住生死示現世間行利益故不住涅槃化入涅槃法身恒住上二句正答所疑下二句明化身示現世間行而不住有為法中以觀有為作九觀故此經偈分為三初一句總舉有為法為所觀境次兩句正以九喻教觀九釋有為下一句結勸修行能斷云諸和合所為者謂四相等因緣和合令所生住故曰所為無漏有為體亦遷變二乘厭背故教不染或唯有漏為煩惱之所為故名曰有為生死雜染沈溺有情教令莫染作九觀故餘如大師前卷中解
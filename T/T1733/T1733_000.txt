歸依大智海十身盧舍那充滿諸法界無上大慈尊方廣離垢法圓滿解脫輪普賢文殊等海會大菩薩我在具縛地悕心大法門唯願見加哀令增念智力開此祕奧藏廣益於自他願令法久住傳燈報佛恩夫以法性虛空廓無涯而超視聽智慧大海深無極而抗思議眇眇玄猷名言罕尋其際茫茫素範相見靡究其源但以機感萬差奮形言而充法界心境一味泯能所而歸寂寥體用無方圓融叵測於是無像現像猶陽谷之昇太陽無言示言若滄波之傾巨壑是故創於蓮華藏界演無盡之玄綱牢籠上達之流控引令階佛境然後化霑忍土漸布慈雲灑微澤以潤三根滋道牙而歸一揆是知機緣感異聖應所以殊分聖應雖殊不思議一也華嚴經者斯乃集海會之盛談照山王之極說理智宏遠盡法界而亘真源浩汗微言等虛空而被塵國於是無虧大小潛巨剎以入毫端未易鴻纖融極微以周法界故以因陀羅網參互影而重重錠光玻黎照塵方而隱隱一即多而無礙多即一而圓通攝九世以入剎那舒一念而該永劫三生究竟堅固種而為因十信道圓普德顯而成果果無異因之果派五位以分鑣因無異果之因總十身以齊致是故覺母就機於東城六千䟽其十眼童子詢友於南國百十圓成以一生遂使不越樹王六天斯屆詎移華藏十剎虛融示寶偈於塵中齊輝八會啟王珠於性德七處圓彰浩浩鏗鋐隔思議而逈出巍巍煥爛超視聽於聾盲是故舍那創陶甄於海印二七日旦爰興龍樹終俯察於虬宮六百年後方顯然即大以包含為義方以軌範為功廣即體極用周佛乃果圓覺滿華譬開敷萬行嚴喻飾茲本體經即貫穿縫綴能詮之教著焉從法就人寄喻為目故云大方廣佛華嚴經世間淨眼品者器等三種顯曜於時光潔照明況於淨眼法喻合舉故云世間淨眼語言理一格類相從故稱為品此經有三十四品此品建初故稱第一故言大方廣佛華嚴經世間淨眼品第一餘義如下說將釋此經略開十門一明教起所由二約藏部明所攝三顯立教差別四簡教所被機五辨能詮教體六明所詮宗趣七具釋經題目八明部類傳譯九辨文義分齊十隨文解釋初教起所由者先總辨後別顯總者夫大教之興因緣無量故智論之初廣辨般若教起因緣如須彌山不以無事及小因緣而能令動佛亦如是大因緣故而有所說所謂般若波羅蜜流行世間廣益群品故也法華亦云如來為一大事因緣故出現于世所謂開示悟入佛知見等此經下云如來應供等正覺性起正法不可思議所以者何非少因緣成等正覺出興于世以十種無量無數百千阿僧祇因緣成等正覺出興于世何等為十一者發無量菩提之心不捨一切眾生如是等乃至廣說應知次別顯者略提十義以明無盡何者為十謂由法爾故願力故機感故為本故顯德故顯位故開發故見聞故成行故得果故初法爾故者一切諸佛法爾皆於無盡世界常轉如此無盡法輪如大王路法爾常規無停無息盡窮未來際是故下文不思議品云一切法界虛空等世界悉以毛端周遍度量一一毛端處於念念中化不可說不可說佛剎微塵等身乃至盡未來際劫一一化佛身有不可說不可說佛剎微塵等頭一一頭有不可說不可說佛剎微塵等舌一一舌出不可說不可說佛剎微塵等音聲一一音聲說不可說不可說佛剎微塵等修多羅一一修多羅說不可說不可說佛剎微塵等法一一法中說不可說不可說佛剎微塵等句身味身復不可說不可說佛剎微塵等劫說異句身味身音聲充滿法界一切眾生無不聞者盡一切未來際劫常轉法輪如來音聲無異無斷不可窮盡解云准此經文於一毛端處於一念中出於如上業用餘念念中皆亦如是如一毛端處如是念念業用無盡餘一一毛端次第周遍虛空法界等一切世界各皆如是無盡無盡此即處以毛端該於法界時以剎那盡於劫海謂於此處明頓起業用謂於此時明常起業用此亦不待因緣諸佛法爾此經下文所說皆爾問若爾何故處唯八會時局二七耶答遮那品云一一微塵中佛國海安住佛雲遍護念彌綸覆一切又云一毛孔中無量佛剎莊嚴清淨曠然安住彼一切處盧遮那佛於眾海中演說正法解云況八會處而不該攝十方法界又發心品云知無量劫即一念一念即是無量劫解云況二七日時不攝無量劫海不思議品云一切諸佛於一微塵中普現三世一切佛剎於一微塵中普現三世諸佛自在神力於一微塵中普現三世一切眾生於一微塵中普現三世一切諸佛佛事解云此中塵內三世通括一切前後際劫是謂諸佛法爾常說故也二願力故者謂是如來本願力故令此教法稱機顯現是故盧遮那品云十方國土中一切世界海佛願力自在普現轉法輪又云盧遮那佛神力故一切剎中轉法輪普賢菩薩願音聲遍滿一切世界海解云即是此經該於十方虛空法界等一切世界及諸塵內諸剎土中同時說此經者皆是本師願力所致是故下諸會初皆云盧遮那佛本願力故又雲集品頌云無量無數劫此法甚難值若有得聞者當知本願力解云此即由佛願力令眾得聞又云如來不出世亦無有涅槃以本大願力顯現自在法三機感故者如來平等無有改易隨應眾生現身說法此有三義一以佛果色聲清淨功德為增上緣應彼機感以成攝化雲集偈云有眼有日光能見微細色最勝神力故淨心見諸佛又法界品云佛於過去行得一微妙音無心於彼此而能應一切二佛果無有色聲麁相但以平等理智增上願力機感相應有形言現雲集偈云三世一切佛法身悉清淨隨其所應化普現妙色身又云一切諸如來無有說佛法隨其所應化而為演說法三通上二義有無無礙以稱法界無障礙故舍那品云佛身充滿諸法界普現一切眾生前應受化器悉充滿佛故處此菩提樹一切佛剎微塵等爾所佛坐一毛孔皆有無量菩薩眾各為具說普賢行解云正是此經所說分齊四為本故者謂將欲逐機漸施末教故宜最初先示本法明後依此方起末故是故最初說此經法然後方於鹿園等處漸說枝末小乘等法又下性起品云猶如日出先照高山等如下立教中引說五顯德故者謂顯佛果殊勝之德令諸菩薩信向證得此有二種一依果謂蓮華藏莊嚴世界海二正果謂如來十身通三世間等竝如下文說此二無礙有四句一依內現依如塵內現剎海二正內現正如毛孔現佛等三正內現依如毛孔現剎等四依內現正如塵內現佛等是故隨舉一門即攝一切無不皆盡竝如下說為顯此果德故說是經六顯位故者為顯菩薩修行佛因一道至果具五位故此亦二種一次第行布門謂十信十解十行十迴向十地滿後方至佛地從微至著階位漸次二圓融相攝門謂一位中即攝一切前後諸位是故一一位滿皆至佛地此二無礙廣如下文諸會所說七開發故者為欲開發眾生心中如來之藏性起功德令諸菩薩依此修學破無明㲉顯性德故此亦有二種一以言說顯示令知有故二教其修行得顯現故如下文破微塵出經卷等具如彼說八見聞故者示此無盡自在法門唯是極位大菩薩境而令下位諸眾生等於此見聞而得成彼金剛種子不毀不盡要當令其至究竟位故也亦如性起品說九成行故者謂為示此普法令諸菩薩成普賢行一行即一切行初發心時便成正覺具足慧身不由他悟又云菩薩受持此法少作方便疾得阿耨多羅三藐三菩提等此亦二種一頓成多行二遍成普行竝如下說十得果故者令得佛地智斷果故亦有二種一斷果謂除障故即普賢品明一障一切障小相品明一斷一切斷廣如下說二智果謂成德故具足十身盡三世間逆順自在依正無礙如不思議品等說此上略由顯示如是十義令此經教興起故也第二藏部明攝者略顯十義以明收攝一明三藏二顯所攝三辨二藏四釋相違五開種類六定所攝七一部收八三部攝九或九部十具十二初明三藏者一名修多羅或云修妬路或云素呾囕此云契經契有二義謂契理故合機故經亦二義謂貫穿法相故攝持所化故貫穿者世親釋云謂能貫穿依故相故法故義故名素呾囕謂於是處由此為此而有所說名之為依真俗諦相名之為相十善巧法等名之為法隨密意等以說諸法名之為義又無性釋為貫穿縫綴解云貫穿是契入義縫綴是契合義謂以聖言貫穿義理令不散失令不隱沒縫綴連合令成詮表令得久住佛地論云能貫能攝故名為經以佛聖教貫穿攝持所應說義及所化生名為契經契理之經依主釋也契經即藏持業釋也又雜心五義一涌泉二出主三顯示四繩墨五結鬘正翻名線何故稱經謂線能貫華經能持緯義用相似但以此方重於經名不貴線稱是故翻譯逐其所重廢線存經從譬立名二毘柰耶此云調伏調者和御伏者制滅調和控御身語等業制伏除滅諸惡行故此是所詮行謂調伏之藏也或翻名滅滅有三義一滅業非二滅煩惱三得滅果或云尸羅此名清涼三業過非猶如火燃戒能息滅故云清涼十誦律中名為性善或云守信如昔所受實能持故或云波羅提木叉此云隨順解脫由持戒故順至解脫亦名別解脫三名阿毘達摩藏達摩名法阿毘有七義一名對法此有二義一對向謂因智趣向涅槃果故二對觀謂果智觀證涅槃滅故雖因智亦有對觀然以仰進修故但名對向世親攝論云此法對向無住涅槃能說諸諦菩提分等諸妙門故此約因智說此唯所詮二名數法梁攝論釋云諸法中隨一法或以名相或以別相或以通相等數數顯此一法故名數法三名伏法者彼論云此法能伏諸說立破二能由正說依止等方便故故名伏四名通法此能通釋契經義故契經稱法此法能通彼即法之通梁攝論名解法由阿毘達摩修多羅義易解故也五名無比法六名大法七名擇法此三唯約所詮又順正理云或契經名為達摩論能決了名為對法此即以教對教同上通法或云摩得勒伽此云本母以教與義為本為母亦名分別解脫或云優波提舍此云論義雜集中名解釋也此契經等上三種皆含攝所詮出生義理俱名為藏莊嚴論第四云彼三及此二云何名藏答由攝故謂攝一切所應知義也初藏通持業依主後二藏唯依主以從所詮為名故餘出體性及諸門分別廣如別說第二顯所攝者此經何藏攝者或唯契經攝以非餘二故或二攝以有決擇義理對法收故或三攝下文亦顯諸戒行故此約同教辨或是下文十藏所攝以主伴具足顯無盡故此約別教問三藏據教十藏約義如何以義而云攝教答若小乘教義俱不融三乘義融教不融一乘教義俱融是故得攝如意言無分別觀入教攝等三乘中已有況一乘耶但標召表示即屬教攝思之可見第三約辯二藏者謂聲聞藏菩薩藏初者約聲聞小根立三藏教詮示聲聞理行果等為聲聞藏二約菩薩大根立三藏教詮示菩薩所行等法為菩薩藏莊嚴論第四云此三藏由上下乘差別故復說為聲聞藏及菩薩藏第四釋相違者問經中亦云為求緣覺者說十二因緣何故不名緣覺藏耶答以諸緣覺亦唯斷我執唯證生空果成羅漢入滅不殊望於菩薩俱是下乘故不別說問等俱是下何故獨名聲聞藏答以緣覺亦有出無佛世無教者故聲聞不爾故偏得名問小乘教中亦有詮示菩薩乘法何不亦名菩薩藏耶答以彼宗菩薩所斷所證所入涅槃亦與二乘無差別故又以菩薩唯一不多故亦不說問若爾何故普超三昧經三藏品及入大乘論說彼三乘即為三藏一聲聞藏二緣覺藏三菩薩藏答彼經論中皆云大乘之中有此三藏故非謂小也問即據此文緣覺有藏與莊嚴論如何會釋答前據理果不異故合也此約教行小別故分也是故二說不相違也第五開種類者就聲聞藏中准諸經論曲開三種一諍論聲聞藏謂契經四阿含調伏五部對法二十互相違諍所說不同不妨聖果是故總名為諍論藏二稱實聲聞藏謂如瑜伽聲聞地及聲聞決擇詮示聲聞行位果等皆悉稱實與理相應不同婆娑及諸異論以補處所說非諸異論所能諍故是故總名稱實聲聞藏問此中所說既與小乘諸部不同豈聲聞人有兩種耶答此約教中說聲聞法盡理不盡故開為二非謂聲聞亦有差別三假立聲聞藏如大乘經中為引聲聞令迴心故所立法門亦同聲聞名數而說如無作四諦及道品等如諸大乘經中說不能繁引既非菩薩所學是故名為假立聲聞藏問此中名雖同小乘義實是大何得總說為聲聞藏答只為此義名為假立問諸聲聞人根熟迴心所學即是菩薩藏收此假立藏於彼何用答但聲聞迴心有二種一勝二劣勝者一往入大不藉此藏劣猶怖大是故方便同彼名數令易信受故立此門第二菩薩藏中准諸聖教亦有三類一小乘中菩薩藏謂詮示菩薩依三十四心等次第成佛亦不論於十地行位仍復不同聲聞等者是也如婆娑俱舍說二大乘共教中菩薩藏謂詮示菩薩次第行位雖說有迴心直進不同俱依十地行布漸次修至佛果如瑜伽菩薩地及諸大乘經論中說三不共教中菩薩藏詮示菩薩依普賢行位五位圓融謂一位即一切位一行即一切行圓極法界無礙自在始終皆齊一一位滿即成十佛主伴具足等故智論云般若波羅蜜有二一者共謂此大品經及餘方等經與諸聲聞共說故二者不共謂不思議經不與聲聞共說故解云此中共大之小非愚法共小之大非別教是故有三菩薩藏也問菩薩聲聞二藏別故即彼二人各別得果菩薩藏中既分三位應三種菩薩各別成佛答成佛唯一但機有淺深教說三類匪謂成佛體實有三今就教開不約佛體問若三說俱稱理佛體亦成三若成佛理是一二說即為虛答於一成佛通有三義一以本從末門如小乘說以同聲聞故二開本異末門如共教說以與聲聞相對辨異故三末盡唯本門如不共教說二乘聾盲無對異故佛體圓融具斯三義是故三說各異佛無若干是故今菩薩藏中有此三類第六定所攝者此經何藏攝者俱非前三聲聞藏攝於後三種菩薩藏中正唯後攝以智論中別指此經為不共故或三類中唯除初一後二俱攝以此經中具普別故或亦通彼假立聲聞藏收以經中亦辨四諦等故或亦總通二藏所收以聲聞藏法竝依一乘法界所流味無別故第七一部攝者於十二部中或唯約方廣一部所攝對法論說一切有情利益安樂所依處故宣說廣大甚深法故名為方廣又瑜伽說聲聞藏中無方廣故或此經題目已顯現故第八三部攝者謂記別自說方廣以法華中說餘九部為小乘故此經非彼故唯三攝第九或九部攝者謂除因緣譬喻論義以涅槃第三說護大乘者受持九部除前三故第十具十二者一是契經攝以涅槃經說始從如是終至奉行是契經故二應頌如下文具有重頌故三記別如下文具有記成佛等故四諷頌如下文有直說頌等故五自說如下文從定起即說本分等六緣起如下文因請說故七譬喻如下文廣說喻故八本事如下說盧舍那等及普賢本所經本事故九本生如下說舍那等本生相故十方廣一門可知十一希法如下文毛孔說法及座出眾寶柱現佛等十二論義如瑜伽八十一說謂諸經典循環研覈摩怛理迦一切了義經皆名摩怛理迦謂於是處世尊自廣分別法相等如下文明難品等說是故此經具有十二部攝也餘義如下十二部經處說藏部攝竟第三明立教差別者略提十類一敘古說二辯是非三述西域四會相違五明現傳六定權實七顯開合八教前後九就義分教十以理開宗初中古來諸德立教多端難以具顯略敘十家以成龜鏡一後魏菩提留支立一音教謂一切聖教唯是如來一圓音教但隨根異故分種種如經一雨所潤等又經云佛以一音演說法眾生隨類各得解等二陳朝真諦三藏等立漸頓二教謂約漸悟機大由小起所設具有三乘之教故名為漸即涅槃等經若約直往頓機大不由小所設唯是菩薩乘教故名為頓即華嚴等經後大遠法師等亦同此說三後魏光統律師承習佛陀三藏立三種教謂漸頓圓光師釋意一為根未熟先說無常後乃說常先空後不空等如是漸次名為漸教二為根熟之輩於一法門具足演說一切佛法謂常與無常空不空等一切具說更無由漸故名為頓三為於上達分階佛境之者說於如來無礙解脫究竟果德圓極祕密自在法門故名為圓即以此經是圓頓所攝後光統門下遵統師等亦皆宗承同於此說四齊朝大衍法師等立四宗教一因緣宗謂即小乘薩婆多等部二假名宗謂成實論及經部等說三不真宗謂諸部般若說即空理明一切法不真實等四真宗謂華嚴涅槃明法界真理佛性等故五護身法師等立五宗教謂此於前第四宗內開真佛性以為真宗即涅槃等經第五名法界宗即華嚴明法界自在無礙法門六陳朝南嶽思禪師智者禪師等立四教一三藏教亦名小乘教如法華云不得親近小乘三藏學者智論中說小乘為三藏大乘名摩訶衍藏二名通教亦名漸教謂大乘經中通說三乘通被三根等又如大品中乾惠等十地通三乘者是也三名別教亦名頓教謂諸大乘經中所說法門道理不通小乘等者是也四名圓教亦名祕密教謂法界自在具足圓滿一即一切一切即一無礙法門亦華嚴等是也七唐朝海東新羅國元曉法師造此經疏亦立四教一三乘別教謂如四諦教緣起經等二三乘通教謂如般若經深密經等三一乘分教如瓔珞經及梵網等四一乘滿教謂華嚴經普賢教釋此四別如彼疏中八唐吉藏法師立三種教為三法輪一根本法輪即華嚴經最初所說二枝末法輪即小乘等於後所說三攝末歸本法輪即法華經四十年後說迴三入一之教具釋如彼九梁朝光宅寺雲法師立四乘教謂如法華中臨門三車即為三乘四衢道中所授大白牛車即為第四乘以臨門牛車亦同羊鹿俱不得故若不爾者長者宅內引諸子時云此三車只在門外諸子出宅即應得車如何出已至本所指車所住處而不得故後更索耶故知是權同羊鹿也以是大乘中權教方便說故具釋如彼法華疏中十唐江南印法師敏法師等立二教一釋迦經名屈曲教以逐機性隨計破著故如涅槃等二盧舍那經名平道教以逐法性自在說故如華嚴等彼師釋此二教略有四別一主異謂彼釋迦化身所說此是舍那十身所說二處異謂彼說在娑婆世界木樹草座此說在於蓮華藏世界寶樹金座三眾異彼與聲聞及菩薩說此唯菩薩極位同說四說異謂彼但是一方所說此要該於十方同說廣釋如彼華嚴疏中第二辨是非者此上十家立教諸德並是當時法將英悟絕倫如思禪師智者禪師等神異感通迹參登位靈山聽法憶在於今雲法師依此開宗講法華感天雨華等並如僧傳等所顯又此諸德豈夫好異故分聖教但以解該群典異軫呈根言不得已開宗別釋務令聖說各契其宜問此上十說誰是誰非答依成實論佛說內外中間之言遂即入定時有五百羅漢各釋此言佛出定後同問世尊誰當佛意佛言並非我意諸人問佛既不當佛意將無得罪佛言雖非我意各順正理堪為聖教有福無罪況此諸說各有少多聖教為證是故不可全非棄耳第三述西域說者真諦三輪笈多四教波頗五說竝如別說又法藏於文明元年中幸遇中天竺三藏法師地婆訶羅唐言日照於京西太原寺翻譯經論余親于時乃問西域諸德於一代聖教頗有分判權實以不三藏說云近代天竺那爛陀寺同時有二大德論師一名戒賢二稱智光並神解超倫聲高五印群邪稽顙異部歸誠大乘學人仰之如日月獨步天竺各一人而已以所承宗別立教不同謂戒賢即遠承彌勒無著近踵護法難陀依深密等經瑜伽等論立三種教謂佛初鹿園說小乘法雖說生空然猶未說法空真理故非了義即四阿含等經第二時中雖依遍計所執自性說諸法空然猶未說依他圓成唯識道理故亦非了義即諸部般若等教第三時中方就大乘正理具說三性三無性等唯識二諦方為了義即解深密等經又此三位各以三義釋一攝機二說教三顯理且初唯攝聲聞唯說小乘唯顯生空二唯攝菩薩唯說大乘唯顯二空三普攝諸機通說諸乘具顯空有是故前二攝機教理各互有闕故非了義後一機無不攝教無不具理無不圓故為了義第二智光論師遠承文殊龍樹近稟提婆清辯依般若等經中觀等論亦立三教謂佛初鹿園為諸小根說小乘法明心境俱有第二時中為彼中根說法相大乘明境空心有唯識道理以根猶劣未能令入平等真空故作是說於第三時為上根說無相大乘辯心境俱空平等一味為真了義又此三位亦三義釋先攝機者初時唯攝二乘人機第二通攝大小二機以此宗計一分二乘不向佛果三唯攝菩薩通於漸頓以諸二乘悉向佛果無異路故二約教者初唯說小乘次通三乘後唯一乘三約顯理者初破外道自性等故說緣生法定是實有次即漸破二乘緣生實有之執說此緣生以為似有以彼怖畏此真空故猶存假有而接引之後時方就究竟大乘說此緣生即是性空平等一味不礙二諦是故法相大乘有所得等屬第二教非真了義此三教次第如智光論師般若燈論釋中具引蘇若那摩訶衍經說此云大乘妙智經此昔所未聞也第四會相違者問此二說既各聖教互為矛楯未知為可和會為不可會耶答無會無不會初無會者既並聖教隨緣益物何俟須會即是智論四種悉檀中各各為人悉檀亦是攝論四意趣中眾生樂欲意趣於一法中或讚或毀是故二說不須強會二無不會者有二門一約教應機二約機領教前中但佛教門了與不了有其四位一約攝機寬狹二約言教具闕三約益物大小四約顯理淺深初者若唯攝二乘不兼菩薩或唯菩薩不兼二乘各攝機狹故非了義若寬攝三機周盡方了義二者若唯說小不兼說大或唯說大乘不兼小乘教言各有闕故非了義若言包大小具足三乘方為了義深密經等據上二門戒賢所判亦有道理三約益物大小者若令一切眾生得小乘益或令一切有情得大乘益有得小益不能全令得究竟益俱非了義若能令彼一切眾生及入寂二乘悉皆當得大菩提益方為了義四顯理淺深者若於緣起隨說實有或雖破實猶存假有既會相未盡顯理未極故非了義若說緣生即是性空不礙緣起融通無二會緣既盡理性圓現方為了義彼妙智經據上二門智光所判甚有道理是故二說各據別門互不相至豈有相違二約機領教者問二說三教各初說小華嚴初說如何會釋答諸德三釋一云此三法輪約漸悟機說華嚴最初約頓悟機說若爾密迹力士經初時具說三乘法此為屬漸為屬頓耶若是漸教應唯說小若是頓教應唯說大彼既具三極成違害是故此釋亦難用也一云若依顯了門則有如前三法次第若約祕密門即諸說同時若爾者即初時小顯而大密何不以大顯而小密耶又判此顯密出何聖教理既不齊復無聖教故難依用此上二釋此三法輪攝法不盡初即漸而非頓後即顯而非密一云但是如來圓音一演異類等解就小結集唯說小乘就大結集唯說大乘就通結集具說三乘若爾隨一結集俱無前後何有如此三教次第今解此難便會二說汎論如來圓音說法大例有二一為此世根定者說二為此世根不定說初中三節一或有眾生此世小乘根性定者見佛始終唯說小乘如小乘諸部結集三藏總無大乘二或有眾生此世三乘根性熟者見佛始終但說三乘如密迹力士經佛初鹿園說法之時無量眾生得阿羅漢果無量眾生成辟支佛道無量眾生發菩提心住初地等乃至廣說大品大般若亦同此說以此義準後時所說皆通具此三乘如諸大乘經中所說三或有眾生此世一乘根性熟者即初見佛於樹王下華藏界中依海印定唯為菩薩演說無盡圓滿自在無礙法門具足主伴乃至終極亦同此說以此法中通括九世攝前後故也二為不定根者有二位一此世小乘根不定故堪可進入三乘位者即初聞唯小以為不了次聞唯大亦非是了後聞具三方為了義解深密經就此根辯二此世小乘根不定故堪可進入一乘位者即初唯說小為不了教次通大小亦非了教後會三歸一唯說一乘方為了教妙智經當此意也由根不定有此二門是故二師各述一門故不相違由有如是此世根定及不定故是故令彼教門或有前後或無前後準釋可知第五明現傳者當今諸德於大乘中自有二說一立三乘大乘以此宗許入寂二乘定不成佛是故約彼五性差別具說三乘二立一乘大乘以此宗許入寂二乘亦並成佛是故約此佛性遍有唯說一乘前師引教成立云如大般若經第五百九十云若有情類於聲聞乘性決定者聞此法已速能證得自無漏地於獨覺乘性決定者聞此法已速依自乘而得出離於無上乘性決定者聞此法已速證無上正等菩提若有情類雖未證入正性離生而於三乘性不定者聞此法已皆發無上正等覺心又解深密經第二云乃至更說法要謂相無自性性勝義無自性性乃至諸聲聞乘種性有情亦由此道此行迹故正得無上安穩涅槃一切聲聞獨覺菩薩皆共此一妙清淨道皆同此一究竟清淨更無第二我依此故密意說言唯有一乘非於一切有情界中無有種種有情種性或鈍根性或中根性或利根性有情差別解云此約三乘同一所觀無性道故密意說此名為一乘理實三乘各證涅槃非是一也又瑜伽論第三十七云補特伽羅成就者略說四種有聲聞種性以聲聞乘而成就之有獨覺種性以獨覺乘而成就之有佛種性以無上乘而成就之無種性者即以善趣而成就之善戒地持皆同此說又解深密經云一向趣寂聲聞種性補特伽羅雖蒙諸佛施設種種勇猛加行方便化導終不能令當坐道場證阿耨多羅三藐三菩提深密解脫亦同此說十輪經第九卷亦說三乘各定差別如是等文並非小乘是大乘中許三差別是故各為三乘大乘教也二後師引彼一乘大乘教者涅槃經三十三云一切眾生同有佛性皆同一乘同一解脫一因一果同一甘露一切當得常樂我淨是名一味又法華第一云十方佛土中唯有一乘法無二亦無三除佛方便說又云初以三乘引導眾生然後但以大乘而度脫之又第三云我滅度後復有弟子不聞是經不知不覺菩薩所行自於所得功德生滅度想入於涅槃我於餘國作佛更有異名是人雖生滅度之想入於涅槃而於彼土求佛智慧大智度論第九十五亦同此說又法華論中四聲聞內退菩提心及應化此二聲聞佛與授記決定及增上慢此二根未熟故菩薩與授記方便令發心解云既但云未熟不言無根故知定當得佛菩提又復云方便令發心即是發菩提心也又入楞伽第二第四第七皆同說二乘無實涅槃但是三昧力住後必當得無上菩提法華論云第四人者方便令入涅槃城故涅槃城者諸禪三昧城過彼城已令入大般涅槃城此同楞伽住三昧樂離分段故假說涅槃而實有彼變易身故於淨土中行菩薩道勝鬘經云言諸二乘得涅槃者是佛方便唯有如來得般涅槃又此經及無上依經寶性論佛性論皆說入滅二乘於三界外受變易身又密嚴經中二乘必無灰斷永滅如是等文亦是大乘不許三乘決定差別是故名為一乘教第六定權實者或有說者一乘是權三乘是實以深密經第一時教唯為發趣聲聞乘者說即總無成佛第二時教唯為發趣修大乘者說即總無不成佛此二若過若不及故俱非了義莫若第三時教有種性者成無種性者不成方為了義法華既當第二時教即是密意權說是故勝鬘經以一乘為方便說是故理實但約不定種性說為一乘攝論莊嚴論顯揚論等皆同此釋又法華第三生滅度想入涅槃等依瑜伽八十一並是變化聲聞示現入滅楞伽密嚴皆同此會釋無上依經寶性等論並是不定二乘向菩提者增壽變易非謂入滅更起受身瑜伽說本轉二識成就不成就四句中第四俱不成就者為聲聞獨覺入無餘依涅槃界時又八十云無餘依涅槃界中唯有清淨真如法界依此等文入涅槃已身智俱滅根識永無豈有變易修行成佛是故唯有一乘非極了義深密經中第三時普為發趣一切乘者說名為了義故知三乘是盡理實教又深密第二第四皆云一乘是密意說故知是權也或有說者一乘是實三乘是權謂法華經唯一佛乘是深密經三乘後說定性二乘滅亦不存故方便說三實唯一故若言法華是第二時教為引不定二乘故說一切悉皆成佛而猶未說定性不成故非了者若爾法華之時猶未說有定性二乘何因彼論立四聲聞彼定性言從何處得若有定性豈得總成若許總成何名定性故知定性之言牒前深密所說後至法華明悉全成佛是故彼論順此經文會前權說歸後實教故知法華定在深密後說妙智三教一乘在三乘後梁論成立正法三中亦一乘在後並同此說法華中生滅度想入涅槃等釋為變化示現滅者極違教理違教者若是變化聲聞即實是諸佛菩薩豈可迷自所示涅槃乃生滅度之想若作此釋元未讀經違理者若入涅槃是永斷滅諸佛菩薩於所化前示現涅槃若彼所化不定種性是勇猛者不怖生死能修勝行若有一類性怯弱者怖畏生死學佛菩薩先入涅槃擬欲於後行菩薩道汝宗入滅既無有起豈不誤彼一類眾生此乃誤眾生何成引導況復此文無不相干又亦未見勝鬘經意乃輒斷一乘以為方便彼經云若如來隨彼所欲而方便說即是一乘無有二乘二乘入於一乘一乘者即第一義乘又彼經中廣破二乘云無涅槃又云此經斷一切疑決定了義入一乘道豈說一乘以為方便解深密經一乘是密意者是未說法華之前故作是說及後說法華時會前三乘皆是方便瑜伽轉本俱滅顯揚六義說一乘攝論十義說一乘皆同深密會釋以此等論隨彼經造故法華論說決定二乘亦受記等是隨此本經造故若不信一乘守權乖實甚為可愍故百喻經第二卷云昔有一聚落去王城五由旬村中有好美水王勅村人常使日日送其美水村人疲苦悉欲移遠此村去時彼村主語諸人言汝等莫去我當為汝白王改五由旬作三由旬使汝得近去來不疲則往白王王為改之作三由旬眾人聞已便大歡喜有人語言此故是本五由旬更無有異雖聞此言信王語故終不肯捨世間之人亦復如是修行正法度於五道向涅槃城心生疲倦便欲捨離頓駕生死不能復進如來法王有大方便於一乘法分別說三小乘之人聞之歡喜以為易行修善進德求度生死後聞人說無三乘故是一乘以信佛語終不肯捨如彼村人亦復如是解云此經即是金口良斷權實顯然可息諸說耳第七顯開合者然此三乘一乘各有二種三乘二者一異時三乘如深密經初時唯小乘第二唯大乘二同時三乘如第三時普為發趣一切乘等於此教中一乘相隱三乘相顯是故就顯總名三乘一乘二者一破異明一如法華經破二實滅及涅槃經破無佛性俱是對權會破方說一乘二直體顯一如華嚴經不對二乘無所破故為大菩薩直示法界成佛儀故是故初說華嚴無權可會終說涅槃會前諸權是即非盡權無以顯實是俱名一乘又復更開各有三種初三乘三者一始別終同三謂始約因修四諦緣生六度等別終就得果三乘之人身智同滅如俱舍等說比約初時小乘教說二始同終別三謂同聞般若同觀無性三乘之人各得自果如前所引說若據聖諦緣生六度行異亦得名為始終各別此是第二第三時教說也三近異遠同三謂法華等初以三乘方便誘引後同以大乘令得度等一乘三者一存三之一如深密等說二遮三之一如法華等三表體之一如華嚴等是故通說有其四句一或唯三無一如俱舍等二或唯一無三如華嚴等三或亦一亦三此有二位初三實一權如深密等後一實三權如法華等四或非一非三約理絕言故大般若中舍利子問善現云如來授諸天子記於三乘中何乘得記善現答言於法相中無一無三云何問言於何乘得記是故一乘三乘有存有泯諸說不同或聞唯破二乘即謂唯約不定種性或聞無二亦無三即謂大乘實教亦破或聞不破大乘即謂大乘權教亦存今釋有二位一約事破二乘實滅二約教亦會大乘權教大乘權教許入寂二乘不成佛故但深破二乘即是破三是故破二破三皆不相違第八教前後者今辯如來一代所說約時顯教大例有四一本末差別門二依本起末門三攝末歸本門四本末無礙門初中本末同時始終一類各無異說然有三位一若小乘中即最初度彼憍陳那等最後度於須跋陀羅中間亦復唯說小乘唯益小機如四阿含經及五部律遺教等說二若約三乘即從始至終皆說三乘通益三機如前所引力士經大般若等諸大乘經於中雖有權實不同皆具三乘三若約一乘即從初至極為大菩薩唯說一乘如最初時說華嚴等其中不通二乘復攝九世該於前後是故至極更無異說然此三類既依此世根定者說此即諸教相望各通始終竟無前後二依本起末門者有四類一謂初時為大菩薩說大乘次說中乘次說小乘後說人天如此經下性起品云譬如日出先照一切諸大山王次照一切大山次照金剛寶山然後普照一切大地如來應供等正覺亦復如是成就無量無邊法界智慧日輪常放無量無礙智慧光明先照菩薩摩訶薩等諸大山王次照緣覺次照聲聞次照決定善根眾生隨應受化然後悉照一切眾生乃至邪定為作未來饒益因緣又此品中如三千界初始成時先成色界諸天宮殿次成欲界諸天宮殿次成人處及餘眾生諸所住處如來應供等正覺亦復如是先起菩薩諸行智慧次起緣覺聲聞及餘眾生一切善根依此等文明佛初時說大後漸說小約法以明依本起末非約根器以無先學大後學小故問法豈不別耶答小乘之法定從大乘所流出故文殊問經云十八及本二皆從大乘出普超三昧及入大乘論意並同此三攝末歸本門者依無量義經初時說小乘次說中乘後時說大乘依解深密經初時唯小乘第二時唯大乘第三時具三乘依妙智經初時唯小乘次具三乘後唯一乘此即無量義經合大開小深密等合小開大謂於大乘開於權實然深密妙智既各聖教不可取一捨一是故合此二經總有四門一初時小乘二經同說第二時唯大乘唯深密說第三時具三乘此是深密第三妙智第二第四時唯一乘唯妙智第三時說是故當知妙智經在深密後說若謂妙智經此土未翻而不信者彼深密經既當第三時教然許定性二乘及無性有情並不成佛具足三乘名一切乘者是即法華涅槃既在深密後說然定性二乘及無性闡提悉皆成佛當知即是第四時名一乘教是故與妙智經懸會無疑又初小乘教依法華等佛成道後三七日等說依真諦三藏記云佛成道七年後說諸部般若是第二時教又云三十八年後說解節經當第三時教今依法華經及無量義經並云四十年後說法華等故知是深密後說真諦此說必有聖教若無聖教豈可自作年數若不信此者即涅槃經最居末後是即無疑然此四時皆前權後實以後會前法華涅槃會深密之三乘歸究竟一乘其義決定是故此四從淺至深明攝末歸本之漸次也四本末無礙門者謂初舉照山王之本教明非本無以起末後顯歸大海之異流明非盡末無以歸本是即本末交映與奪相資方為攝生之善巧也是故通論總有五位一根本一乘教此如華嚴說二密意小乘教三密意大乘教四顯了三乘教上三如深密經說五破異一乘教如法華涅槃等說此上四門既圓通無礙是即前後即無前後無前後即前後皆無障礙思准之耳第九以義分教教類有五此就義分非約時事一小乘教二大乘始教三終教四頓教五圓教初小乘可知二始教者以深密經中第二第三時教同許定性二乘俱不成佛故今合之總為一教此既未盡大乘法理是故立為大乘始教三終教者定性二乘無性闡提悉當成佛方盡大乘至極之說立為終教然上二教並依地位漸次修成俱名漸教四頓教者但一念不生即名為佛不依位地漸次而說故立為頓如思益云得諸法正性者不從一地至於一地楞伽云初地即八地乃至無所有何次等又下地品中十地猶如空中鳥跡豈有差別可得具如諸法無行經等說五圓教者明一位即一切位一切位即一位是故十信滿心即攝五位成正覺等依普賢法界帝網重重主伴具足故名圓教如此經等說若約所說法相等者初小乘法相有七十五法識唯有六所說不盡法原多起異諍如小乘諸部經論說二始教中廣說法相小說真性所立百法決擇分明故無違諍所說八識唯是生滅法相名數多同小乘固非究竟玄妙之說如瑜伽雜集等說三終教中少說法相廣說真性以會事從理故所立八識通如來藏隨緣成立具生滅不生滅亦不論百法名數不廣又不同小亦無多門如楞伽等經寶性等論說四頓教中總不說法相唯辯真性亦無八識差別之相一切所有唯是妄想一切法實唯是絕言呵教勸離毀相泯心生心即妄不生即佛亦無佛無不佛無生無不生如淨名默住顯不二等是其意也五圓教中所說唯是無盡法界性海圓融緣起無礙相即相入如因陀羅網重重無際微細相容主伴無盡十十法門各稱法界具如下說然此五教有開有合亦有五重一或總為一謂唯是如來一大善巧攝生方便也二或開為二謂一乘三乘教前諸教中雖有存三泯二不同然皆通三乘趣入故名三乘教後一直顯本法不通二乘故唯是一即智論中名共教不共教此亦同上印師等所立二教也三或分為三謂小乘三乘一乘教智論既將此經為不與二乘共故名為不共即是一乘大品等為通三乘同觀得益故名為共即是三乘義准四阿含經既不共菩薩亦名不共即是小乘依此三位梁攝論第八云如來成立正法有三種一立小乘二立大乘三立一乘第三最勝故名善成立此亦同上妙智經說又真諦三藏部異執疏第二卷中亦同此說四或分為四此有二義一於上共教中約存三泯二開兩教故為四一別教小乘二同教三乘如深密等三同教一乘如法華等四別教一乘如華嚴等二約歷位無位開漸頓二教故為四一小乘教二漸教三頓教四圓教五或散分為五於上漸教復分始終二教此上五教非局判經但多分而論如上所指通諸經論並可知第十以理開宗宗乃有十一法我俱有宗謂人天位及小乘中犢子部等彼立三聚法一有為法二無為法三非二聚即初二是法後一是我又立五法藏一過去二未來三現在四無為五不可說此即是我以不可說是有為無為故二法有我無宗謂薩婆多等彼說諸法二種所攝一名二色或四所攝謂三世及無為或立五法一心二心所三色四不相應五無為此即但有此法無別有我三法無去來宗謂大眾部等說有現在及無為以過未法體用俱無故也四現通假實宗謂說假部等彼說無有去來二世於現在法中在蘊可實在界處為假隨應諸法假實不定成實論及經部別師亦同此類五俗妄真實宗謂說出世部等彼說世俗法假以虛妄故出世法實以非虛妄故六諸法但名宗謂一說部等一切我法唯有假名都無實體此又通於初教之始七一切皆空宗謂大乘初教說一切法悉皆性空超於情表無分別故如般若等皆辯八真德不空宗謂終教諸經所說一切法唯是真如如來藏中實德攝故真體不空具性德故九相想俱絕宗謂頓教中絕言所顯離言之理理事俱泯平等離念十圓明具德宗謂如別教一乘主伴具足無盡自在所顯法門上來分教開宗粗陳挭概廣引教理具明義相如別記說第四教所被機者通有十位於中前五簡其非器後五正顯所為前中五者一違真非器謂不發菩提心不求出離依傍此經求名求利莊飾我人經非彼緣故非其器下云為名利說法是為魔業又如不淨說法墮惡道等二背正非器謂詐現大心偽修邪善近感人天終成佛恐墮阿鼻地獄多劫受苦如提婆達多為闡提頂又如八大善人當成不善前據初時即可知此就終時方顯下云忘失菩提心修諸善根是為魔業經非此緣故亦非器三乖實非器謂雖不巧偽然隨自執見以取經文遂令超情至教迴不入心故成非器地論云聞作聞解不得不聞又如隨聲取義五種過失等此上三位俱是凡愚眾生境界下云此經不入一切眾生之手唯除菩薩良以此經非是眾生流轉之緣故不入手四狹劣非器謂一切二乘無廣大心亦非此器下文云一切聲聞緣覺不聞此經何況受持又舍利弗等五百聲聞皆如聾盲不聞不見五守權非器謂三乘共教諸菩薩等隨自宗中修行未滿初阿僧祇亦非此器故下文云菩薩摩訶薩雖無量億那由他劫行六波羅蜜修習道品善根未聞此經雖聞不信受持隨順是等猶為假名菩薩問瓔珞經等十千劫修十信行滿何故此中無量億等不信此經答以彼但於行布位中修行信等於此圓融普賢十信一攝一切猶未聞信由此故知二宗差別若不爾者修行既經爾許時劫不信此經何名菩薩摩訶薩也簡非器竟第二顯所為中五者一正為者謂是一乘不共教中普機菩薩正是此經所為之器下文云如是經典但為乘不思議乘菩薩摩訶薩說不為餘人解云乘者運轉為義若依別門初運至十信次轉至十住乃至佛果次第相乘以階彼岸名可思議若依普門一位即一切位故亦一運即一切運名不思議乘乘此乘者十信滿心即得六位如賢首品等說又十住等位皆亦如是如下文諸會處說又如善財一生具五位等皆是普法相收故也又舍那品云非餘境界之所知普賢方便皆得入又普賢誡眾云普眼境界清淨身我今演說仁諦聽如是可知問何故此法非餘境界答以盧舍那周遍塵方普應法界一切群機若彼別機稱自根器但各見己所見聞自所聞皆不見他所見不聞他所聞此普賢機乃見一切所見聞一切所聞皆盡盧舍那能化分齊故云普眼境也是故當知普別二機感普別二法各不同也二兼為者謂遺法中見聞信向此無盡法成金剛種當必得此圓融普法如下文吞服金剛喻又小火廣燒喻等又如兜率天子從地獄出得十地無生忍展轉利益不窮盡等皆由宿聞此法為本因故又下文云雖在於大海及劫盡火中決定信無疑必得聞此經三引為者謂彼如前共教菩薩於彼教中多時長養深解窮徹行布教源即當得此普賢法界既云無量億那由他劫不信此經即知過此劫數必當信受以離此普法更無餘路得成佛故經不說彼過此劫數猶不信故問若彼地前過彼劫數必信受者即知地上二宗不別豈彼所信無十地耶答於彼教中具有行布十地漸次乃至佛果長養彼根器務令成熟極遲之者至此劫數定當信入如其疾者是即不定可准知耳四轉為者謂諸二乘以根鈍故要先迴入共教大乘捨二乘名得菩薩稱然後方入此普賢法故說此經唯為菩薩不攝二乘若不爾者餘大乘經有聲聞眾為所被機亦引二乘令其入大唯獨此經眾無聲聞之機文無迴小之說何成了義深廣之典設第八會有聲聞者為寄對顯法表如聾盲非是所被其六千比丘非是羅漢故不相違是故當知一切二乘總無頓入普賢法界依究竟說無有二乘而不迴入共教菩薩無彼菩薩而不入此普賢之法是故展轉無不皆是此法之器五遠為者謂諸凡愚外道闡提悉有佛性以障重故久遠亦當得入此法如佛性論及寶性論皆說以一闡提謗大乘因依無量時說無佛性非謂究竟無清淨性又如此經性起大樹於二乘闡提二處不生牙亦不捨生性等又如日照生盲喻等是故當知一切眾生究竟無不皆入此法以此普法眾生具有故下文云菩薩知一切眾生身中有如來菩提等問若爾何故瑜伽等論定性二乘及無性有情定不成佛答此由教門有了不了故有諸說若依小乘一切眾生總皆無有大菩提性如小論說若大乘初教即五性差別一分有性一分無性如瑜伽等若依終教一切眾生悉有佛性如涅槃等經佛性等論若依頓教眾生佛性一味一相不可言有不可說無離言絕慮如諸法無行經等說若依圓教眾生佛性具因具果有性有相圓明備德如性起品如來菩提處說第五能詮教體者通論教體從淺至深略有十門一言詮辯體門二通攝所詮門三遍該諸法門四緣起唯心門五會緣入實門六理事無礙門七事融相攝門八帝網重重門九海印炳現門十主伴圓備門初中有二先辨小乘後顯大乘前中依薩婆多宗諸德三說一云但名句文身以為教體故發智論云十二部經以何為性答名身句身文身次第住等一云以聲善故是佛教體名等無記是教作用婆娑論第一百二十六云佛教云何答謂佛語言詞唱評論語音語路語表是佛教乃至說者語業為體佛語何法答謂名身句身文身次第行列次第安布次第連合此即總顯佛教作用解云評家正義音聲為體經部宗亦以音聲為性故順正理論第十四破經部云汝不應立名句文身即聲為體又無性攝論破彼云諸契經句語為自性不應理故初是法處後是聲處亦又因前二說諸德合取以為教體餘如彼說就大乘宗有四句初攝假從實唯聲為體以名等依聲屈曲假立無別體故無性攝論云依弘誓願立菩薩聲雜集論云成所引聲謂諸聖說二分假異實以名等為性故唯識論第二云若名句等不異聲者法詞無礙境應無別三假實合辯亦聲亦名等維摩經云有以音聲語言文字而作佛事十地論中說者以二事說聽者以二事聞謂音聲名字問依此宗聲表善惡聲是無記又名句文是自性無記何得無記為聖教體答若有漏心變可是無記若佛菩薩後得智說俱是善攝十地論云依止何事者謂音聲及善字四假實雙泯非聲非名以即空故言即無言故維摩云文字性離是即解脫十地論中風喻音聲畫喻名字若動樹葉風及壁上畫是即可取若空中風及空中畫皆不可取大乘聲名當知亦爾皆不可取以相盡故此上四句為一教體是故空有無礙名大乘法謂空不異有有是幻有幻有宛然舉體是空有不異空空是真空真空湛然舉體是有是故空有無毫分別故佛藏經云諸法如毫𣯛許不空者即諸佛不出世又下云諸法畢竟空無有毫末相如是非一也第二通攝所詮門者非但如前取能詮教亦漸通取所詮之義以並是所知所解法故瑜伽八十一云諸契經體略有二種一文二義文是所依義是能依如是二種總名一切所知境界解云以義依文而得顯故第三遍該諸法門者謂一切諸法悉為教體此亦二種一有為法二無為法以無不能令生開覺故如下文華鬘寶地香樹雲閣法界法門無非佛事如勝音菩薩及所坐蓮華即通人法教義行位因果理事總能發生勝解行故並為教體准思可知第四緣起唯心門者此上一切差別教法無不皆是唯心所現是故俱以唯識為體然有二義一本影相對二說聽全攝初中通辨諸教總有四句一唯本無影如小乘教以無唯識變現等故達摩多羅等諸論師多立此義二亦本亦影如大乘始教眾生心外佛有微妙色聲等法由聞者善根增上緣力擊佛利他等子為因於佛智上文義相生為本性相教由佛此教增上緣力擊聞法者有漏無漏善根種子聞者識上文義相生為影像相教也二十唯識論云展轉增上力二識成決定護法論師等悉立此義三唯影無本如大乘終教離眾生心佛果無有色身言聲事相功德唯有如如及如如智大悲大願為增上緣令彼所化根熟眾生心中現佛色聲說法是故聖教唯是眾生心影像故下文云一切諸如來無有說佛法隨其所應化而為演說法又云如來法身不思議無色無相無倫匹示現色像為眾生十方受化靡不見如是非一龍軍堅慧諸論師等並立此義四非本非影如頓教中非直心外無佛色等眾生心內所現之佛亦當相空以唯是識無別影故色等性離無所有故一切無言無言亦無故是故聖教即是無教之教如經云如來不出世亦無有涅槃又密嚴經明佛常在法界無不出世等龍樹等宗多立此義此前四說總為一教圓融無礙皆不相妨以各聖教從淺至深攝眾生故思之可見第二說聽全收者亦四句一離佛心外無所化眾生況所說教是故唯是佛心所現此義云何謂諸眾生無別自體攬如來藏以成眾生然此如來藏即是佛智證為自體是故眾生舉體總在佛智心中下文云諸佛悉了知一切從心轉又云如來菩提身中悉見一切眾生發菩提心修菩薩行成等正覺乃至見一切眾生寂滅涅槃亦復如是皆悉一性以無性故又云三世一切劫佛剎及諸法諸根心心法一切虛妄法於一佛身中此法皆悉現又佛性論第二如來藏品云一切眾生悉在如來智內故名為藏以如如智稱如如境故一切眾生決定無有出如如境者並為如來之所攝持故名所藏眾生為如來藏是故離佛心智無一法可得二總在眾生心中以離眾生心無別佛德故此義云何佛證眾生心中真如成佛亦以始覺同本覺故是故總在眾生心中從體起用應化身時即是眾生心中真如用大更無別佛起信論中盛明此義又下文云若人欲求知三世一切佛應當如是觀心造諸如來三隨一聖教全唯二心以前二說不相離故謂眾生心內佛為佛心中眾生說法佛心中眾生聽眾生心佛說法如是全收說聽無礙是謂甚深唯識道理四或彼聖教俱非二心以兩俱形奪不竝現故雙融二位無不泯故謂佛心眾生無聽者故眾生心佛無說者故兩俱雙泯二相盡故經云夫說法者無說無示亦其聽法者無聞無得又此下文云眾生所生非是生亦無流轉生死中又經云如來不說法亦不度眾生如是等是故此四於一聖教圓融無礙方為究竟第五會緣入實門者亦有二義一以本收末二會相顯性初中以諸聖教皆從真流是故與真性常不異如海起潮不失鹹味論中名為真如所流十二分教又云從最清淨法界等流教法等是故以本收末唯是真如也二會相顯性者謂彼一切差別教法皆悉從緣起從緣起故必無自性無自性故即是真如是故空相本盡真性本現唯是真如故經云一切法即如也又下文云彼生滅法如如相也第六理事無礙門者亦有二義一謂一切教法舉體真如不礙事相歷然差別二真如舉體為一切法不礙一味湛然平等前即如波即水不礙動相後即如水即波不失濕體當知此中道理亦爾是故理事混融無礙唯一無住不二法門維摩經中盛顯斯義又此經云知非有是有有是非有非相是相相是非相良由本以非有為有是故此有即是非有聖教准此理事無礙思之可見第七事融相攝門者亦有二義一相在二相是初中先一在一切中謂如一教法不礙在事全是真理真理遍餘一切事中同理教事亦如理遍是故一切法中常有此一依是義故無一微細塵毛等處無佛說教故此經云一切佛剎微塵中盧舍那現自在力弘誓願海振音聲調伏一切眾生類二一切在一中謂無分齊理既不改性而全是事是故一事攝理無不皆盡餘事如理在一事中以理無際限不可分故隨一事處皆全攝也是故一中常有一切依是義故此經云於此蓮華藏莊嚴世界海之內一一微塵中見一切法界又云於一法中解眾多法眾多法中解了一法若具通說有其四句初一在一中謂別說一切差別事中一一各有彼一法故二一在一切中謂通說一切悉有一故三一切在一中謂別說一中攝一切故四一切在一切中謂通說一切悉有一切故又此常含一切之一即復恒在彼一切中同時自在無障無礙不動一方遍十方等皆是此義思之可見既一切法悉為教體皆互相收圓融無礙方是此經教之體性二相是者先一即是一切謂如一教事既全是真理真理即為一切事故是故此一即是一切一切即一反上應知此經云若一即多多即一義味寂滅悉平等通亦四句準前思之良以全理之事與全事之理非一非異由非一門故得相在也由非異門故得相是也深思可見依是義故一句即是一切句而無窮盡一切亦爾下文云欲具演說一句法阿僧祇劫無窮盡如是自在是此教體第八帝網重重門者亦二義先辨一門後類顯一切前中如一句內即具一切此一中一切復一即一切如是重重具即不可窮盡總是一句二類顯者如此一句餘一切句一一皆爾是即無盡無盡具唯普眼所知非是心識思量境界下文云於彼一一修多羅分別諸法不可說於彼一一諸法中又說諸法不可說又云若於一小微塵中有諸佛剎不可說於彼一一佛剎中復有佛剎不可說解云如是重重如因陀羅網是謂此經圓宗教體第九海印炳現門者亦有二義一約果位如前差別無盡教法皆是如來海印定中同時炳然圓明顯現設所化機亦同緣起在此中現是故唯以此三昧海為斯教體如下文云一切示現無有餘海印三昧勢力故二約因位要普賢等諸大菩薩方得此定同前業用亦無差別是故十信滿處普賢位中亦得此定如賢首品說第十主伴圓備門者謂此普法教不孤起必主伴隨生如下文普莊嚴童子聞佛說一切法界無垢莊嚴經有世界微塵數修多羅以為眷屬如是等文處處皆有此眷屬經有其二義一同類二異類初同類者如說十住十方各有十剎塵數菩薩來證同名法慧我等佛所亦說十住大眾眷屬名味句身等無有異是故當知一十住經十方各有十剎塵數修多羅等以為眷屬如一十住餘一切處所說十住皆攝爾許塵數眷屬十住既爾餘十行等一一品會皆有證法數量准釋可知二異類者謂隨一方一界為一類機說一會法既無結通十方等說故非主經然亦與主為勝方便故為眷屬是故主經必十方塵道同時同說伴經不爾隨方各別是故一一主經各有塵數眷屬是謂本末相資主伴圓備教體門竟第六宗趣者語之所表曰宗宗之所歸曰趣然此大經宗趣難辨略敘十說以顯一宗一江南印師敏師等多以因果為宗謂此經中廣明菩薩行位之因及顯所成佛果勝德下文所說不離此二故以為宗二大遠法師以華嚴三昧為宗謂因行之華能嚴佛果此上二說但得所成行德遺其所依法界三依衍法師以無礙法界為宗四依裕法師以甚深法界心境為宗謂法界門中義分為境諸佛證之以成淨土法界即是一心諸佛證之以成法身是故初品之內初天王偈讚無盡平等妙法界悉皆充滿如來身末後復明入法界品故知唯以法界為宗此上二說但得所依法界遺所成行德五依光統師以因果理實為宗即因果是所成行德理實是所依法界此雖義具然猶未顯六今總尋名案義以因果緣起理實法界以為其宗即大方廣為理實法界佛華嚴為因果緣起因果緣起必無自性無自性故即理實法界法界理實必無定性無定性故即成因果緣起是故此二無二唯一無礙自在法門故以為宗七別開攝法界以成因果謂普賢法界為因舍那法界為果是故唯以法界因果而為宗趣於中分別有十事五對一所信因果如初會中舍那品內先明蓮華藏世界果後顯普莊嚴因二差別因果如第二會至小相品說於中初二十五品說五位差別因後三品說三德差別果三平等因果如普賢品說平等圓因性起品說平等滿果上二門是生解因果四成行因果如離世間品中二千行法內先明因行後顯果行五證入因果如入法界品先祇洹林中現自在果後善財童子辨證入因因果五周一部斯畢是故唯辨因果不失所依但以因果為宗理亦無咎八會因果以同法界法界法門略顯十事五對一教義相對舉此所說教法為宗意顯所詮義理為趣或反此以辨義深教勝故二理事相對舉事法為宗意取理性為趣或反此以依理性方成事故三境智相對舉所觀境意欲令成觀智行故或反此以令修起智證同真境故四行位相對舉所依之五位意令依之修成勝行或反此以積行成位故五因果相對勸彼修因意在證果或反此以舉果勸樂令修因故此上五對通於一部處處皆有故不別屬是故唯辨法界不失所成但以法界為宗理亦無違九法界因果分相顯示中亦有十義五門一無等境即理實法界此有二位一是出纏最淨法界二是在纏性淨法界此二為所信所證故二無等心此亦二義一大菩提心為普賢行所依本故二信悲智等隨行起故三無等行此亦二義一差別行各別修故二普賢行一即一切故四無等位此亦二義一行布差別位比證不同故二圓融相攝位一位即具一切位故五無等果此亦二義一修生果二修顯果此五門十義通收此經一部略盡是故具以為宗義亦備矣十法界因果雙融俱離謂性相混融無礙自在亦有十義一由離相故因果不異法界即因果非因果也二由離性故法界不異因果即法界非法界也三由離性不泯性故法界即因果以非法界為法界也四由離相不壞相故因果即法界以非因果為因果也五由離相不異離性故因果法界雙泯俱融迴超言慮也六由不壞不異不泯故因果法界俱存現前爛然可見也七由上存泯復不異故超視聽之法恒通見聞絕思議之義不礙言念也八由法界性融不可分故即法界之果統攝法界無不皆盡因隨所依亦在果中是故佛中有菩薩也九即法界之因攝義亦爾故普賢中有佛也十因果二位各隨差別一一法一一行一一德一一位皆各總攝無盡無盡諸法門海者良由無不該攝法界圓融故也是謂華嚴無盡宗趣餘義如指歸等說第七釋經題目者略釋十名一數名二法名三喻名四義名五德名六事名七開名八具名九合名十品名初數名者依梁攝論第十勝相云百千經者是華嚴經有十萬頌名百千經此即從本數以立其名二法名者依智度論屬累品云名不思議解脫經有十萬偈又彼中自指是華嚴故良為此經所說之法皆一攝一切無不悉是不思議解脫故以為名三喻名者依涅槃經及觀佛三昧經名此經為雜華經以萬行交飾緣起集成從喻標名猶雜華耳四義名者如下離世間品出生菩薩深妙義華等十義立名至彼當辯五德名者如性起品末就十勝德以立其名亦至彼當釋六事名者華嚴之稱梵語名為健拏驃訶健拏名雜華驃訶名嚴飾日照三藏說云西國別有一供養具名為驃訶其狀六重下闊上狹飾以華寶一一重內皆安佛像良以此經六位重疊位位成佛正類彼事故立此名人天八會亦似彼應知七開名者此一名開為十事五對一通別一對謂大方廣等一部通名世間淨眼是當品別目二就通中教義一對謂大等是所詮義經之一字是能詮之教三就義中法喻一對謂大等是法華嚴為喻四就法中境智一對謂大等是所證所覺佛是能證能覺亦是人法一對五就境中簡持一對謂大字是能簡方廣為所簡即簡大異小簡實異權簡果異因故也八具名者大有十義一境大謂十蓮華藏及十佛三業無邊依正為所信境如初會等說二心大謂依前大境起大心故如賢首品及發心品說三行大謂依大心起大行故如離世間品等說四位大謂積大行成大位故即五位圓通等如第二會至第六會來說五因大謂行位普圓生了究竟如普賢品等說六果大謂隨緣自體果德圓明如不思議品等說七體大謂大用平等皆同真性如性起品等說八用大謂念念益生頓成行位如小相品等說九教大謂一一名句皆遍一切如下結通等說十義大謂所詮皆盡無邊法界如一塵含十方一念包九世八會等說此上十義一一統收一切法盡莫不稱大又有七義如瑜伽等七種大性相應等以釋大義又依涅槃經更有三義釋大經云所言大者名之為常又言大者其性廣博又云能建大義名大涅槃又起信論亦以三義釋大謂體相用等次釋方廣亦有十義一周遍義謂言教廣遍諸塵方故二普說義謂普宣說一切法故三深說義謂說甚深法界海故四備攝義謂普攝無盡眾生界故五廣益義謂要令眾生得佛菩提大利樂故六蕩除義謂遍除二障及習氣故七具德義謂具攝無邊諸勝德故八超勝義謂獨絕超餘無比類故九含攝義謂通攝眾多異類法故十廣出義謂能出生佛大果故然此十義如二論說入大乘論一為眾生說對治法故二有眾多乘故三多莊嚴具故四能出生無量大果故五除斷一切諸邪見故名毘佛略又雜集論釋方廣者謂菩薩藏相應言說名為方廣一切有情利益安樂所依處故宣說廣大甚深法故亦名廣破以能廣破一切障故亦名無比法無有諸法能比類故次釋佛義亦有十種如無著佛等尋文具辯次釋華嚴問華有幾義復何所表以華為嚴答華有十義所表亦爾一微妙義是華義表佛行德離於麁相故說華為嚴下竝准此二開敷義表行敷榮性開覺故三端正義表行圓滿德相具故四芬馥義表德香普熏益自他故五適悅義表勝德樂歡喜無厭故六巧成義表所修德相善巧成故七光淨義表斷障永盡極清淨故八莊飾義表為了因嚴本性故九引果義表為生因起佛果故十不染義表處世不染如蓮華故次釋經字亦有十義如寶雲經說餘義同上九合名者大即當體為目包含為義方即就用為名軌範為義是方法故性離邪僻是方正故能治重障是醫方故遍虛空界盡方隅故廣即體用合明周遍為義謂一切處一切時一切法一切人無不周遍皆重重如帝網此中且就一攝一切名大一遍一切稱廣前廣後大理亦不違方即是廣大即方廣皆持業釋此是所得之法佛是能得之人覺照為名果滿為義此中人法境智有相依相即相依者智依境故方廣之佛簡下乘佛境依智故佛之方廣簡因位法此二相依各有有力無力緣起四句思之可見皆依主釋相即者謂佛即方廣方廣即佛人法無礙全體相即空有四句亦准思之此唯持業釋既佛非下乘法超因位果德難彰寄喻方顯謂萬德究竟瓌麗猶華互相交飭顯性稱嚴此有二門一諸德互嚴亦有相依相即各有四句存亡俱泯皆持業釋思之可見二理行互嚴亦有相依相即初相依四句者一理由修顯故即行華嚴性也二行從理起故即理華嚴行也梁攝論云無不從此法身流無不還證此法身三理行俱融不二而二非真流之行無以契真非飭真之行不從真起良以體融行而因圓行該真而果滿是故標為佛華嚴也四理行俱泯二而不二以理之行故非行行之理故非理是即能所兩亡超情離相非嚴非不嚴是謂華嚴相即四句理行全收准思可見是知法喻交映昭然有在餘如前釋十品名者世間是法淨眼為喻世者是時間者是中時中顯現故云世間世間不同有其三種一器世間為所依處二智正覺世間為能化主三眾生世間為所化機此品之內不越此三故立斯名器有二種一場地別處二華藏通處智正覺亦二謂三身十身眾生亦二謂同生異生淨眼三義一洞徹義況器世間內徹理故下文云法界不可壞蓮華世界海二現像義況智正覺下文云清淨法身無像而不現三照矚義況眾生世間下文云猶如淨眼觀明珠又若通論此三世間各有淨眼三義思准可知又釋佛未出世無善導故如盲如來創出世間淨眼現名世間淨眼是故佛涅槃時言世間眼滅品者類也別也餘義可知第八部類傳譯者亦有十義一恒本二大本三上本四中本五下本六略本七論釋八翻譯九支流十感應初恒本者下不思議品云一切法界虛空界等世界悉以一毛周遍度量一一毛端處於念念中不可說微塵等身盡未來際劫常轉法輪解云此通樹形等異類世界各毛端處念念常說無有休息此非可結集不可限其品頌多少亦非下位所能受持二大本者如下海雲比丘所受持普眼經以須彌山聚筆四大海水墨書一品修多羅不可窮盡如是等品復過塵數此是諸大菩薩陀羅尼力之所受持亦非貝葉所能書記三上本者此是結集文中之上本也故西域相傳龍樹菩薩往龍宮見大不思議解脫經有三本上本有十三千大千世界微塵數頌四天下微塵數品四中本者有四十九萬八千八百偈一千二百品此上二本竝祕在龍宮非閻浮提人力所受持故此不傳五下本者有十萬頌三十八品龍樹將此本出現傳天竺即攝論百千為十萬也西域記說在于闐國南遮俱槃國山中具有此本六略本者即此土所傳六十卷本是彼十萬頌中前分三萬六千頌要略所出也近於大慈恩寺塔上見梵本華嚴有三部略勘竝與此漢本大同頌數亦相似七論釋者龍樹既將下本出因造大不思議論亦十萬頌以釋此經今時十住毘婆沙論是彼一分秦朝耶舍三藏頌出譯之十六卷文纔至第二地餘皆不足又世親菩薩造十地論偏釋十地一品魏朝勒那三藏及菩提留支於洛陽各翻一本光統律師自解梵文令二三藏對御和會合成一本見傳者是金剛軍菩薩及堅慧菩薩各造十地釋竝未傳此土又魏朝此土高僧靈辯法師於五臺山頂戴華嚴膝步慇懃足破血流遂經三載冥加解悟於懸瓮山中造此經論一百餘卷現傳於世後勅請法師入內於式乾殿講此大經八翻譯者有東晉沙門支法領從于闐國得此三萬六千偈經并請得北天竺大乘三果菩薩禪師名佛馱跋陀羅此云覺賢俗姓釋迦氏即甘露飯王之苗裔曾往兜率天就彌勒問疑以晉義熙十四年歲次鶉火三月十日於揚州謝司空寺別造護淨法堂於中譯出此經時堂前有一蓮華池每日有二青衣童子自池之出堂灑掃供養暮還歸池相傳釋云以此經久在龍宮龍王慶此傳通躬自給侍後因改此寺名為興嚴寺沙門法業及慧嚴慧觀等親從筆受時有吳郡內史孟顗右衛將軍󰠀叔度等為檀越主至元熙二年六月十日出訖至大宋永初二年十二月二十日與梵本再校勘畢於法界品內從摩耶夫人後至彌勒菩薩前所闕八九紙經文今大唐永隆元年三月內有天竺三藏地婆訶羅唐言日照有此一品梵本法藏親共校勘至此闕文奉勅與沙門道成復禮等譯出補之九支流者謂此大經隨力受持分成多部兜沙經一卷是第二會初菩薩本業經一卷是淨行一品小十住經一卷是十住品大十住經四卷漸備一切智德經四卷竝是十地品如來性起微密藏經兩卷是性起品顯無邊佛土經一卷是壽命品度世經六卷是離世間品羅摩伽經三卷是入法界品近於神都共于闐三藏翻華嚴修慈分一卷不思議境界分一卷金剛鬘分十卷此分翻未成三藏亡歿今現於神都更得于闐國所進華嚴五萬頌本并三藏至神都現翻譯其慈恩寺梵本與舊漢本竝同無異新來梵本品會及文句有少不同明此大經數本故也此竝大經支流隨器分流第十感應者宋主請西來三藏令講此經其人恨以方音未通恐說不盡旨乃入道場祈請纔盈七日遂夢以漢首易己梵頭因即洞解宋言講授無滯又九隴山尼敬重此經專精轉讀二十餘載遂感目覩毛端剎海又五臺山尼常誦此經從曛至曉一部斯畢口中光煇遍燿山谷又北齊炬法師崇重此經闕於師受專讀祈解十五餘年遂夢善財授聰明藥因即開悟造疏十卷講五十餘遍又定州中山修德禪師翹誠護淨鈔寫此經後開函放光照一百二十里又閹人劉謙之因於五臺山專讀此經遂復丈夫形諸如此例事極繁廣具如五卷華嚴傳中說第九顯義理分齊者然義海宏深微言浩汗略舉十門撮其綱要一同時具足相應門二廣狹自在無礙門三一多相容不同門四諸法相即自在門五隱密顯了俱成門六微細相容安立門七因陀羅網法界門八託事顯法生解門九十世隔法異成門十主伴圓明具德門然此十門同一緣起無礙圓融隨有一門即具一切應可思之就初門中有十義具足一教義具足二理事三境智四行位五因果六依正七體用八人法九逆順十應感具足謂眾生機感如來應赴下云一切眾生所樂示現雲然此十對同時相應為一緣起隨一各具餘一切義如初門既爾餘廣狹等九門皆各具前十對但隨門異耳是故一一門中各有十百千等思之可見今且於一事法之上辨此十對餘可准知如下文中一蓮華葉表令生解為教即是所詮為義如下勝音菩薩蓮華處說二華相為事華體是理下云法界不可壞蓮華世界海三華是所觀亦即能觀以此經中可以內行為外事故四行事之華結成位故五因事之華攬成果故六華臺所依亦入正故如國土身等七華體同真用應機故八全攬為人恒是法故九逆同五熱順十度故十應赴群機亦能感故如一華事既爾餘一切事皆准知之事法既爾餘教義等一切皆然准思可見如具自十對既爾彼一華葉具前十門亦然何者此蓮華葉具前十義同時相應具足圓滿故是初門也二即彼華葉普周法界而不壞本位以分即無分無分即分廣狹自在無障無礙下云此大蓮華其葉遍覆一切法界是故或唯廣無際或分限歷然或即廣即狹或廣狹俱泯或具前四以是解境故或絕前五以是行境故下皆准此三即此華葉舒己遍入一切法界中即攝一切令入己內舒攝同時既無障礙是故鎔融或有四句六句准前思之下云以一佛土滿十方十方入一亦無餘四此一華葉廢己同他舉體全是彼一切法而恒攝他同己全彼一切即是己體一多相即混無障礙解行境別六句同前下云知一即多多即一等五華能攝彼即一顯多隱一切攝華即一隱多顯顯顯不俱隱隱不竝隱顯顯隱同時無礙全攝俱泯存亡俱成句數同前下云東方見入正受西方見三昧起等六此華葉中微細剎等一切諸法炳然齊現下云於一塵中微細國土曠然安住七華葉一一微塵之中各皆竝現無邊剎海剎海之中復有微塵彼諸塵內復有剎海如是重重不可窮盡非是心識思量所及如帝釋網天珠明徹互相影現影復現影而無窮盡下文如因陀羅網世界等八見此華葉即是見於無盡法界非是託此別有所表下云此華蓋等從無生法忍所起等九即此一華既具遍一切處亦復該一切時謂三世各三攝為一念故為十世也以時無別體依華以立華既無礙時亦如之是故下云過去一切劫安置未來今未來一切劫迴置過去世又云無量劫即一念一念即無量劫等十此圓教法理無孤起必眷屬隨生下云此華有世界海塵數蓮華以為眷屬又如一方為主十方為伴餘方亦爾是故主主伴伴各不相見主伴伴主圓明具德如一事華帶自十義具此十門即為一百門餘教義等亦各准之故成千門如教義等望自類十義及同時等十門有此千門彼同時等亦望自類十門及教義等亦成千門準思可見問有何因緣令此諸法得有如是混融無礙答因緣無量難可具陳略提十類釋此無礙一緣起相由故二法性融通故三各唯心現故四如幻不實故五大小無定故六無限因生故七果德圓極故八勝通自在故九三昧大用故十難思解脫故初緣起相由故者謂大法界中緣起法海義門無量約就圓宗略舉十門以釋前義謂諸緣起法要具此十義方緣起故闕即不成一諸緣各異義謂大緣起中諸緣相望要須體用各別不相和雜方成緣起若不爾者諸緣雜亂失本緣法緣起不成此即諸緣各各守自一也二互遍相資義謂此諸緣要互相遍應方成緣起且如一緣遍應多緣各與彼多全為一故此一即具多箇一也若此一緣不具多一即資應不遍不成緣起此即一一各具一切一也三俱存無礙義謂凡是一緣要具前二方成緣起以要住自一方能遍應遍應多緣方是一故是故唯一多一自在無礙由此鎔融有六句或舉體全住是唯一也或舉體遍應是多一或俱存或雙泯或總合或全離皆思之可見此上三門總明緣起本法竟四異門相入義謂諸緣力用互相依持互形奪故各有全力無全力義緣起方成如論云因不生緣生故緣不生自因生故若各唯有力無無力即有多果過一一各生故若各唯無力無有力即有無果過以同非緣俱不生故是故緣起要互相依具力無力如闕一緣一切不成餘亦如是是故一能持多一是有力能攝多多依於一多是無力潛入一由一有力必不得與多有力俱是故無有一而不攝多也由多無力必不得與一無力俱是故無有多而不入一也如一持多依既爾多持一依亦然反上思之是即亦無多不攝一一無不入多者也如一望多有依有持全力無力常全多在己中潛已在多中同時無礙多望於一當知亦爾俱存雙泯二句無礙思准之五異體相即義謂諸緣相望全體形奪有有體無體義緣起方成以若闕一緣餘不成起起不成故緣義即壞得此一緣令一切成起所起成故緣義方立是故一緣是能起多緣及果俱是所起是即多為一成多是無體一能作多一是有體由一有體必不得與多有體俱多無體必不得與一無體俱是故無有不多之一無有不一之多一多既爾多一亦然反上思之如一望多有有體無體故能攝他同己廢己同他同時無礙多望於一當知亦爾准前思之俱存雙泯二句無礙亦思之可見六體用雙融義謂諸緣起法要力用交涉全體融合方成緣起是故圓通亦有六句一以體無不用故舉體全用即唯有相入無相即義二以用無不體故即唯有相即無相入也三歸體之用不礙用全用之體不失體是即無礙雙存亦入亦即自在俱現四全用之體體泯全體之用用亡非即非入圓融一味五合前四句同一緣起無礙俱存六泯前五句絕待離言冥同性海此上三門於初異體門顯義理竟七同體相入義謂前一緣所具多一與彼一緣體無別故名為同體又由此一緣應多緣故有此多一所應多緣既相即相入令此多一亦有即入也先明相入謂一緣有力能持多一多一無力依彼一緣是故一能攝多多便入一一入多攝反上應知餘義餘句准前思之八同體相即義謂前一緣所具多一亦有有體無體義故亦相即以多一無體由本一成多即一也由本一有體能作多令一攝多如一有多空既爾多有一空亦然餘義餘句竝准前思之九俱融無礙義謂亦同前體用雙融即入自在亦有六句准前應知此上三門於前第二同體門中辨義理竟十同異圓備義謂以前九門總合為一大緣起故致令多種義門同時具足也由住一遍應故有廣狹自在也由就體就用故有相即相入也由一攝多時為顯令一入多為隱多攝一入亦爾又就用相入為顯令就體相即為隱顯入隱亦然又異門即入為顯令同體為隱同顯異隱亦爾又由以異門攝同體中相入義故現微細門也由異體相入帶同體相入故有重重無盡帝網門也由此大緣起法即無礙法界法門故有託事顯法門也由此融通自在今依此法上所辨時法亦隨此無礙自在故有十世門也由此法門同一緣起相帶起故隨一門必具一切故有主伴門也此之一門於前第三門中以辨義理上來十義總是緣起相由門竟餘門如指歸中說第十隨文解釋者今此三萬六千偈經有七處八會謂人中三處天上四處為七重會普光為八會於中有三十四品初一品是序分盧舍那品下明正宗流通有無以四義釋一以眾生心微塵下二頌為流通以結歎勸信故二為經來不盡闕無流通三為此經是稱法界法門說故總無流通問若爾何得便有序分答以有見聞通趣入故有始為序以所入無極故無終流通如修生佛果有始無終若不爾者何故八會一一會末皆無流通大般若經十六會中彼會會後皆別有流通大集經中諸會末皆亦有之此經不爾故知別意有所表也四以餘三乘等法逐機差別利益眾生為流通益相又大遠法師分此經為四分初品名緣起淨機分二舍那品名標宗策志分三名號品下至第八會來名顯道策修分四末後普賢所說偈名屬累流通分今更尋下文總長分為五初品是教起因緣分二舍那品中一周問答名舉果勸樂生信分三從第二會至第六會來一周問答名修因契果生解分四第七會中一周問答名託法進修成行分五第八會中一周問答名依人入證成德分流通有無以如上辯此五分皆依前起後文次相生義理周足是故不增減也就初序分之中分為二初明此土中序分二明十方無盡世界中序分初中有三初有四字唯是證信二一時下通二序三動地下唯是發起若通後說得有四句或唯證信是初或唯發起是後或俱是中間或俱非是下正宗又初四字義通而文局以文在初首義通八會故一時下文通而義局以下諸會皆有爾時等故文通也今此局初故義局也又依佛地論分為五一總顯已聞二教起時三顯教主四教起處五教所被機依法華論等有六成就一信二聞三時四主五處六眾今釋此義略作四門一明此六義安立所由二辨聞之親傳三定傳法之人四釋文初中立此六句所由有六一佛教安立依智論佛臨涅槃告阿難十二部經汝當流通復告優婆離一切戒律汝當受持告阿那律汝得天眼常守護舍利勸人供養告大眾我若住一劫若減一劫會亦當滅語已雙林北首而臥欲入涅槃阿難親屬之愛未除心沒憂海阿泥盧豆語阿難世尊今日雖在明日即無汝宜問彼未來要事何因同彼愚人如是悶絕阿難即起問言我今不知請問何事盧豆教云要事有四一問如來在世親自說法人皆信受如來滅後一切經首當置何言二問如來在世諸比丘等以佛為師如來滅後以何為師三問佛在世時諸比丘依佛而住如來滅後依誰而住四問如來在世惡性車匿佛自治之佛滅度後云何共住阿難如教請問世尊答云經首當置如是等六句二云比丘皆以波羅提木叉為師三云皆依四念處住四惡性比丘以梵檀治之此云默擯若心耎伏為說迦旃延經此云離有無經破我慢心也又如大悲經中阿難請佛云何結集法眼佛告阿難我滅度後大德比丘應如是問世尊何處說大阿波陀那等經汝應如是答如是我聞一時在摩伽陀國菩提樹下初成正覺說法乃至云娑羅雙樹間說法如是等二十餘處所說之經佛自重教阿難結集是故此六句佛教立也二為斷疑故安此六句如真諦三藏云依微細律阿難當昇高座結集法藏之時其身如佛具相好若下座時還復本形眾見此瑞還生三疑一疑佛大師慈悲從涅槃起更為眾說法二疑佛仙從他方來三疑阿難轉身成佛今為除此三疑故安六句是故阿難自稱如是之法我從佛聞明知非是佛重起說亦非他方佛來又非阿難自身成佛但以法力令我似佛故也三為未來生信故智論云一切經初置時方人等者欲令生信心故四離增減過故佛地論云應知說此如是我聞意避增減異分過失謂如是法我從佛聞非他展轉顯示聞者有所堪能諸有所聞皆離增減異分過失非如愚夫無所堪能諸有所聞或不能離增減異分結集法時傳佛教者依如來教初說此言為令眾生恭敬信受言如是法我從佛聞文義決定無所增減是故聞者應正聞已如理思惟當勸修學五為息諸諍論故若自制作則諍論斯起故不然也此依智論辨六異外道故彼外道經論或云石崖崩得或云青雀銜來故不可信也是故今具顯委曲明法非謬令人信受第二明阿難等親聞傳聞不同者若依小乘有二說一云阿難既是佛得道夜生年二十方為佛弟子其二十年已後經是親聞已前是傳聞故轉法輪經云阿難結集時自說偈云佛初說法時爾時我不見如是展轉聞佛遊波羅捺為五比丘眾轉四諦法輪故知已前非親聞也二云皆是親聞故薩婆多論云阿難為佛作侍者時請願言願佛二十年中所說之經盡為我說比尼母論亦同此說故知總是親聞若依大乘一切皆親聞有二義一佛重為說如勝鬘經等佛還本處重為阿難說又如上大悲經中佛總重說故是親聞二阿難常聞故涅槃經云阿難多聞士若在若不在自然能解了常與無常義又云阿難得覺意三昧佛所說經近遠常聞三定傳法人者問說此經時二乘人等竝如聾盲豈得阿難而稱我聞答有二義一設是阿難此亦無過何者依阿闍世王懺悔經有三種阿難一阿難陀此云慶喜持聲聞法藏於上二乘隨力隨分二名阿難陀跋陀羅此云慶喜賢持中乘法藏於上大乘隨力隨分於下小乘容預兼持三名阿難陀娑伽羅此云慶喜海菩薩持大乘法藏於下二乘容預兼持準此經文阿難海是大菩薩能持大法理亦無違若依圓教竝是盧遮那佛海印三昧內現此傳法人等故即是佛也二云非是阿難所傳理亦無違何者智論云一顯示教二祕密教此大品經是顯示教故付囑阿難如法華經是祕密教故付囑喜王等又涅槃經云阿難所未聞經弘廣菩薩當為流通准此是弘廣菩薩稱如是我聞又准智論是文殊師利稱我聞以彼論云文殊與阿難在餘清淨處結集摩訶衍藏又文殊師利般涅槃經中佛般涅槃後四百年時文殊師利猶在世間故知是彼傳此法也第四釋文依智論如順也是信也又是印也即印順信受故言如是如是總舉一部文義謂指己所聞之法故云如是依長耳三藏約三寶釋一約佛云謂如佛所說是我所聞如我所聞是佛所說二約法云如我所聞是稱理之說如稱理之教是我所傳三約僧云如我所聞是諸菩薩之所同聞如諸菩薩之所同聞是我所傳故也依佛地論云傳佛教者言如是之事我昔曾聞如是總言依四義轉一依譬喻二依教誨三依問答四依許可廣釋如彼論中我者謂五蘊假者汎論我有四種一真我謂真如中常樂我淨等真如為性二自在我謂八自在我等以智為性三假我謂五蘊假者以唯識所現似有主宰等以其為性四執我謂分別俱生所執為性又緣我之心亦有四種一見謂諸凡夫等二慢謂諸學人三習謂無學人四隨世流布謂諸佛此中我者於前四中通有初三約教准之後四中唯一亦可通後三思准之何故不說無我而說我耶謂顯親聞故語便故隨世間故顯無我故竝如智論說也問傳法者何故不自稱名而言我耶答有濫同名失故問我豈不通耶答已稱我定屬自故簡別他故問何不言耳聞答以總收別故問耳但聞聲豈能解耶答耳聞其聲意解文等和合無二從親說聞薩婆多根聞成實識聞智論和合聞即空無作也涅槃云四因緣和合故聞一耳根不壞二聲在可聞境三中間無障礙四有欲聞故得聞是故此聞則不聞聞也又具十緣一本識為根本依二耳識種子為因緣依三末那為染污依四意識為分別依五自類耳識為等無間依六耳根不壞為同境根七作意欲聞八有境為所緣緣九中間無障礙十境近在可聞亦通餘法不礙等是故此聞無自性故不聞聞也約教准辨之一時以下通二序即是六句之內後四句於中初三同辨謂時主及處後一別辨謂同聞眾此亦即是三世間相應知前中亦二先通標三相後始成正覺下別釋三義何故有此二門者謂約處前則通舉染淨後則別顯淨相又前寄染後別辨淨又以時有始終處有染淨佛有淺深故須重料簡也前中三初一時者依佛地論或一剎那或多相續但取說聽究竟是故總名假立一時小乘實時大乘假說若別釋梁攝論一時有三義一平等時謂無沈浮顛倒故二和合時謂令聞能聞正聞三轉法輪時謂正說正受二佛者覺義有二謂本覺始覺又論云如蓮華開如睡寤等此初覺所知後覺煩惱或三覺謂自他滿即有覺之者名為覺者或名婆伽婆有四義如智論中一名有德謂婆伽名德婆名有故二巧分別婆伽名分別婆名巧故三名有名聲婆伽名聲婆名有故四名能破婬怒癡婆伽名能破婆名婬怒等故此四中初一總後三別別中初智德次福德後斷德又佛地論有六義釋彼頌云自在熾盛及端嚴名稱吉祥與尊貴具斯六種義差別是故總號為薄伽廣釋如彼又真諦三藏引真實論有十義釋佛謂覺勝天鼓等三處者國通場別智論云於摩伽陀國尼連禪河側區樓頻螺聚落中得阿耨菩提等此名不害國以此國中諸有犯罪唯有擯罰無有刑戮故託此表示大法慈濟之相也或名善勝國或云摩伽是星名此云不惡主十二月陀者處也名為不惡處國亦名星處國寂滅有四義一障滅謂性滅及治滅二證滅理故三顯其滅德謂示佛十身及普賢等法經云大般涅槃能建大義故四益物成滅故可知道場亦四一事處二行如經施是道場等三理如維摩經一切法是道場知諸法空故等四通一切法謂人法等一切准之皆得道之處名道場依主釋亦如世穀場簡去秕穢而擇取真實此中亦爾滅惑成德亦得道即場故持業准之事場者如俱舍論云於剡浮洲中央從金剛地上起金剛座徹剡浮洲地與上際平一切菩薩皆於中修習金剛三摩地何以故更無餘依止及能堪受此三摩地一切菩薩者謂賢劫千菩薩也始成正覺下第二別料簡上三義初料簡時二處三主時中且作五門一定分齊二攝前後三顯差別四表示法五釋本文初定分齊者菩提流支云華嚴八會中前之五會是佛成道初七日說第六會後是第二七日說以十地經初云第二七日故又有人說第八會是後時說以彼文中有鶖子等五百聲聞竝後時度故此等所判恐不順文以初七日定不說法十地論云何故不初七日說思惟行因緣行故既言思惟明知非說法設有救言只不說十地非不說餘法者則不得言思惟也下論又釋為顯己法樂是故不說故知初七定非說耳又第八會亦非後時何得於一部經前已說半中說餘經後方更續豈令佛無陀羅尼力不能一念說一切法祇園鶖子竝是九世相入下文云過去一切劫安置未來今未來一切劫迴置過去世又云於一念中建立三世一切佛事乃至廣說如是等文處處皆有豈可所用鶖子祇園而非此類是知此經定是第二七日所說二攝前後者有三重一於此二七之時即攝八會同時而說若爾何故會有前後答如印文讀時前後印紙同時問若爾云何重會得成答重亦同時以無礙故如燈光相入等餘不動昇天等准釋可知二即於此時攝彼前後各無量劫無不皆盡以是不思解脫時故三攝於重重無量念劫如因陀羅網重收攝故三顯差別者依普曜經第二七日於鹿野園為彼五人三轉四諦此是小乘依密迹力士經第二七日鹿園為於無量大眾轉法輪時有得羅漢辟支菩薩道等此是三乘依此經第二七日於樹王下為海會菩薩轉無盡法輪明是一乘上三同時者約法表本末同時約人顯機感各異依法華三七日四分律六七日興起行經七七日依五分律八七日智論五十七日十二遊經一年方說此竝末教機異宜聞各別故致不同本教機定故唯二七四表示法者十地論云時處等校量顯示勝故此法勝故在於初時及勝處說此有三義一此經約初時表本法勝故二末教亦同表末不離本故三顯本非末故末時不定本時定故時定二七更無異說第五釋文者始成正覺者意顯初始之義然有二相一初七日是現世之始二第二七日是說法之始此中是成正覺來經今七日故云始成正覺也通有五義一約小乘以生身佛於此樹下三十四心初成正覺同諸羅漢實成非化二約大乘八相化身示現於此初成正覺三約報身十地行滿無間道後果現圓明名初成正覺四約法身謂創得了因最初圓現故曰初成此上大乘竝無初之初五約十佛謂遍一切因陀羅網無邊世界念念之中皆初初成佛具足主伴盡三世間是故此即具攝前後無量劫初也此中正唯第五兼攝前四准可知以此五重不相離故攝方便故其地金剛下第二別料簡處於中亦作五門一定其處二辨攝入三顯差別四表示法五釋本文初定處者問說此經處為是淨土為是染界設爾何失二俱有過何者若是淨土何故上文云摩竭提國下文復云如此四天下閻浮提等由此當知非是淨土若染土者何故下文此蓮華藏世界海六種十八相震動等明知此經非染土說如此相違云何指定答但依此經染淨二土鎔融相攝有其四句或唯娑婆以本從末故或唯華藏以末從本故此二如上辨或雙現以依華藏而有娑婆染淨相分末依本故如下文云華藏界中娑婆世界此之謂也或染淨雙絕以就果海不可說故此上四門合為一土鎔融無礙隨說皆得第二辨攝入中初明融攝者亦有三重一此覺樹下即攝八會人中天上是故皆云不離此也二攝十方無餘剎土皆悉不離此樹王下三攝毛端微塵內等重重之剎猶如帝網無有窮盡以皆是此蓮華藏界之所攝故二融入亦三謂融此覺樹入前三重所攝處故第三顯差別者然佛說經處有三種一唯界內十六大國化身說處此通小乘及三乘教二唯界外諸妙淨土十八圓滿受用土中報佛說處如佛地經等此妙淨土非三界攝而亦不離以遍一切處故此通三乘及一乘說三染淨圓融帝網無盡蓮華藏界十佛說處依正渾融具三世間此唯別教一乘說處今此所辨正唯後一兼攝前二以彼本末不相離故第四表示法者託此勝處表示法勝地論云此法勝故在勝處說然有三重一此樹下得菩提故不起此說明表所說如所得故非逐異機有改動故如鹿園說等二託圓融蓮華藏界表示所說圓滿殊勝性開敷故三託此重重帝網之處表示所說亦重重無盡如不思議解脫等餘義如下世界章說第五釋本文者文中有三初明道場地二地上有菩提樹三樹下有師子座此則地為行所依本樹為行德建立座為行用攝益如緣起性各全融攝法無不盡然此三位文中各以十門分別初釋場地中有標釋結標中其地金剛標其地體謂體無不堅下文言金剛厚地不可破壞此之謂也具足嚴淨標其地德謂相無不嚴即下文中蓮華藏界地下具攝風輪香海蓮華王等以為嚴淨地上具有妙寶光明香河樹網如是上下淨德圓備故云具足此則垢無不盡曰淨德無不滿曰嚴二別釋中十句顯十種嚴淨一寶華嚴淨二寶輪嚴淨三妙色嚴淨四幢等嚴淨五香鬘嚴淨六寶網嚴淨七雨寶嚴淨八華樹嚴淨九佛力嚴淨十奇特嚴淨具此十種故云具足嚴淨初寶華嚴淨者謂眾寶雜華具四義故一微妙義二開敷義三出菓義四嚴淨義下文言寶華遍覆一切地悉能長養佛功德二寶輪嚴淨者謂此寶輪具足五義故一圓滿義離缺減故二攝德義輻輞等具故三轉動義從此向彼故四摧惑義如碾碎等故五降伏義如聖王輪寶故又寶是可貴義下文言寶華成妙色莊嚴光明輪充滿諸法界十方靡不遍三色相嚴淨謂此妙色具四義故一炳著義具形顯故二即空義含虛而立故三具德義一攝一切故四有用義眾生見聞獲勝益故此類多端故云無量無不交飾故云莊嚴謂此器海深而且廣蘊德包含潤益無邊故云如海大海十相於此應辨下文世界海名從此而立四幢等嚴淨謂幢幡蓋光四義別故幢有二義一高出二降伏如帝釋幢幡有二義一幖幟二隨緣蓋亦二義一顯勝二蔭覆光亦二義一除闇二照現下文云於寶幢中有光明垂寶旗幡而莊嚴五香鬘嚴淨謂妙香是芬馥義妙華是開敷義妙鬘是貫穿義以此三事遍布周圍以成供養又亦以妙香之華穿以成鬘垂幢四面以成莊嚴下文云懸雜華鬘為莊嚴六寶網嚴淨網是隱暎莊嚴下文云寶輪羅網彌覆其上依稱讚淨土經七寶者一金二銀三吠琉璃四頗胝迦五赤真珠六阿濕摩揭拉婆七牟娑陀揭拉波七雨寶嚴淨謂所雨廣多無不皆成法門之用故云自在即現身說法此之謂也八寶樹嚴淨謂眾德建立義也下文云清淨寶樹雲莊嚴普能照明一切身故光茂也九佛力嚴淨謂佛神力故者舉其所因令此等者辨其所成一令體廣二相嚴三用照下文云一切世界海有無量莊嚴寶輪無邊色如來神力起十奇特嚴淨依智論寶有三種一人寶如輪王珠寶能雨物之用二天寶謂諸天所有竝堪使喚三菩薩寶堪令說法度人今此菩薩寶望前人天已為奇特之寶況如來所有無盡善根所生之寶竝甚奇特以即是法門復是事寶故也下一句總結以善根無限量故出生嚴具亦無限量故云無量善根莊嚴道場又亦以此善根即用莊嚴如下文云百萬億波羅蜜雲及善根雲等以嚴寶座今亦同彼故也無量者下文云盧遮那佛過去行令佛剎海甚清淨無量無數無邊際彼一切處自在轉餘義至後品中廣明此中亦有總別同異成壞六相可准通之場地竟第二覺樹中亦十句初一總句菩提樹有三釋謂隣近依主及持業以圓教中依正無礙人法相是故得菩提即樹也高出六天顯曜十方故云殊特此是總句也下以九句別顯殊特一幹殊特謂是樹身明淨堅固義故云淨琉璃等二枝殊特謂樹枝󱈙是方便隨機差別義故云寶枝等三葉殊特謂枝󱈙頭葉是蔭機成益義故云寶葉等重雲是齗齶義又重雲是靉靆義四華殊特是眾行綺飾義即益所成行故云雜色等五菓殊特是行成感果義如意者一如能化意平等救故二如所化意求皆得故摩尼是珠寶通名簡通取別故云如意摩尼又此上五句成一樹體謂淨法界如地顯現佛身如地生樹隨機見異如樹枝分見無不益如葉成蔭由益成行如樹花敷行滿得果如樹生果此約起化攝生現於佛樹又釋本識如地識中菩薩種姓如樹子發菩提心如生樹芽增修正行如長養樹身隨位造修如樹分枝此約自行蔭覆利他如樹葉蔭自他二行交飾如華因圓果現如樹成菓此約修行次第以成佛樹此上五句明樹體攝眾德下有四句明此覺樹妙用自在謂第六句顯光殊特謂光用遍至七化現殊特謂隨所至處現作佛事以無際故不可極即一切處也無休故不可盡即一切時也八法殊特謂於諸處作何佛事普現大乘菩薩道教以是阿含光明故能現法又此上三句如其次第是身意語三業所攝九佛力殊特謂佛力加持出音讚德若不樹中自出音讚世人無有能知如來勝功德者此十句中六相總別可准知之覺樹竟也第三寶座殊勝於中亦有十句初一是總依智論佛為人中師子佛所坐處若床若地皆名師子座王坐處亦爾又坐此座說於無畏師子吼法是故亦名師子座下離世間品明十種座中師子座分別演說甚深義此上皆依主釋或亦持業釋以依正渾融故又以此座苞含法界人法教義一切法及彼十方諸佛世界深廣殊特故云不可思議謂如大海下以九句別顯不思議一嚴飾不思議謂體攝眾德故云眾妙寶華等二流光不思議謂妙用無方如雲普遍故云流光等三含攝不思議謂內含無數菩薩大海故云藏也四語業不思議謂大音遠振成益難量故云不思議又此上三句隨其所應是身意語三業用也五加持不思議謂雖此座流光普照然佛光明重更彌覆顯殊勝故以摩尼珠光可有照及四十由旬覆輪王宮今佛光明遍照法界彌覆此座超過彼量故云踰摩尼等六變化不思議謂化用開覺故云作佛事七應機不思議謂十方根熟一切悉覩一座普應無所罣礙八迅速不思議謂一念者時極促也一切化者所現多也充法界者極深廣也於此一念能現一化已為希有況現一切能於一念化現一切已甚希有況諸所現一一深廣充滿法界於一念頃迅速起此無邊大用餘念念中皆亦準此九真性不思議謂如來藏體普遍故令前妙用速成無礙又此上四句明此座用次第相由初有何相二云何應三如何速四由何成如次四句答此四問應知也下一句總結以別說難周故結云無量眾寶等以座高顯故亦稱臺問此師子座有何義理名不思議答既名不思議義實無盡略論十種謂不可有分思以同法界故不可無分思為機現故不可以理思寶華事嚴故不可即事思如來藏性故不可依報思以菩薩等所成故不可正報思是佛依果故不可以人思所依法攝故不可以法思具有三業為人用故不可以果思具有因位諸菩薩故不可以因思佛果所有故此上十義無礙相即謂一座是總相十義是別相齊是座義是同相十義不雜是異相由此十義令座法起是成相各住自法是壞相問既云為機現故非無分量未知其量分齊若為答然亦難知但可比況辨之如地品說十地菩薩座量周圍如十阿僧祇百千三千大千世界之量以此座量比如來座其猶以豆許土比大千世界是如來座量極難量也上來三段總明器世間圓滿竟自下第三明智正覺世間圓滿於中略作五門料簡一定佛身二明融攝三顯差別四表示法五釋本文初定佛身者問此八會佛是何等身答有人釋云是化身佛以菩提樹下八相成道是化身故不離昇天是重化故以釋迦異名名盧舍那非別報身故又有釋云說此經佛是實報身以是盧舍那法界身故居蓮華藏淨土中故下第七會初歎佛具彼二十一種殊勝功德是實報也但以不離化故該此樹下非是化身今釋此佛准下文中是十佛之身通三世間以說十信及三賢等地前所見非實報故然居華藏非局化故國土身等非前二故具攝前二性融通故具足主伴如帝網故是故唯是周遍法界十佛之身第二融攝者有二一直攝一切三世間盡以具此三事方為佛故三身二身但是三中智正覺攝妙淨土及同生之身無不皆是此中所攝二亦正報毛孔依報塵中各重重具攝三世間等一切諸法如帝網現准思可見第三顯差別者此一釋迦身隨應群機差別多種或同凡而非聖如見三尺黑象脚身及樹神身等此在人天位或是聖而非凡以同羅漢聖人身故或亦凡亦聖以是父母所生實報身故四大成故同凡身也具五分法身諸流盡故是聖也或非凡非聖以是大乘三身攝故非同小乘羅漢聖故或是化非法報以具八相在閻浮故色頂別立彼實報故如梵網經等說此約初教或是報非法化即此身具二十一種殊勝功德受用身故如佛地經初說此約終教或是法非報化以色即如故經云吾今此身即是法身此約頓教或亦法亦報化如前三說故或非法非報化以是十佛故通三世間故具足主伴故如此經下文說此約圓教是故此釋迦身圓融無礙極難思也第四表示法者然說法之佛總有四位一同羅漢身以表說小乘法故二化身佛表說三乘廣說地前略說地上三報身佛表說三乘廣說地上略說地前四十身佛表一乘法六位齊說以此所說具足主伴無盡法故佛亦同此十身無盡第五釋文者文中釋此智正覺義還以十門初一總餘九別總中先身安寶座故云如來處此等後智契真原故云於一切法成最正覺又如來者地持論云言語所說不乖於如故名如來又轉法輪論云第一義諦名如正覺名來正覺第一義諦故名如來又經云乘六波羅蜜來成正覺故名如來又論云乘如實道來成正覺問此既出障得名如來何不在纏名為如去答亦有是義故經云法身流轉五道名曰眾生既云流轉當知有去或亦無去以雖在纏而不動故問若爾出障不動應無有來答淨法順真從真所起故得有來染法違理是妄法故不得有去或亦無來以始覺同本覺故既無始覺之異是故無來故經云如來者無所從來亦無所去故曰如來又一切法者所覺二諦之法最正覺者能覺之妙智以菩薩亦有隨分正覺然位未極不得稱最今就至極名最正覺下以九門別顯如來成正覺之義謂於如來一法界身隨緣顯現有三重三業初有三門明平等三業自在攝生二其身遍坐下明攝生三業成益非虛三悉能普現下明成益三業即用歸如就初中先明身業於中有二初句明平等身業次普入下辨攝生身業又上句顯深下句明廣又上明不即三世故云平等下辨不離三世故云普入又初不變義後隨緣義又初體後用又了謂照了三世法者顯前一切法也平等者一了知過未等於現在故云平等此約俗境二了知三世遷流之法泯歸一實無三之異故云平等此約真境文意在此斯則不住事而入理也普入等者是不住理而隨事也又前則不壞事而顯理理而非事後則不乖理而隨事事而非理理事鎔融二而不二無障無礙二句顯示與餘功德作依止義是身義次明平等語業妙音遍至者明如來圓音如緣起性遍一切處而亦不壞別別詮表若由等遍失其音曲則圓非音若由音曲乖其普遍則音非圓今則不壞曲而等遍不動遍而差韻是謂如來圓音非是心識思量境界如虛空有五種義似佛圓音故以為喻一周遍義譬佛圓音周遍法界無處不至猶如目連遠尋佛聲不得涯畔二平等義謂空雖普遍體恒無二況佛圓音平等一味三無礙義謂此虛空無所障礙譬佛圓音隨根生熟聞與不聞俱無障礙四對現義謂一切眾生皆謂虛空對其前而空無現前圓音亦爾隨種種機別別獨聞而音無彼此五含受義謂此虛空苞含容受諸色法故圓音亦爾含攝所詮諸法義故餘義如下性起品說下意業中二先明平等意業等心下明攝生意業又初理後量又先智後悲又二利無住緣相融無二相故又平等法相猶是佛智遊履之所故云行處如空者喻此行平等之法又以境智相如能所俱泯如空無礙故一味故普遍故含攝故有用故又或唯境如空或唯智或俱或不俱思以准之又釋佛果戒等功德稱同真性故云平等唯佛智所知故云智行處然無分限故如虛空佛地論第四云如契經言乃至所有施設譬喻喻諸如來所有功德一切皆是謗諸如來唯除一喻謂虛空喻如來戒等無量功德同虛空故乃至廣說下句等心隨順眾生者有四義一無思益物故云等心二等被圓教三等授極果四等達其性不礙攝化此則是前如空之德堪以攝生故云隨順上來平等三業竟第二攝生三業成益不虛於中初一句總標就機謂其身遍坐具三業故一切道場者有三類一遍一切須彌山界二遍一切樹形等界三遍一切塵道重重如帝網界故下文云是盧遮那佛常轉法輪處又下結通皆依此文別中初二句先明意業一攝生意業謂了知根器故云悉知一切等也二明成益不虛謂以慧日破眾生癡闇故云智慧日等次有三句明身業一依土現身故云悉能等二依身放光一光體通三際故云三世光二光照三世境亦云三世光皆從智慧大海中出故云智海光明所照機境熟故名淨無量光明者光攝眷屬又亦多故無量又照淨顯深無量明廣次二句明語業初明實教無改動故云不壞二明教所依因故云以力無畏等以者由也此即望前為因義又以猶用也用此力等開方便門教化眾生成此權教是故望後權教亦是所依又自在力光者通用無礙該於權實成益三業竟第三用歸如中先明身業謂雖普現多處即用同體故云如空而無來去以普遍故不動故起信論云雖起大用而亦無有用相可得此則用而常寂也次二句明意業一遣妄二順真又初會性永無二實相不滅又前了其不有後證其不無中邊論云無二有此無是二名空相斯之謂也又此亦是釋成前義謂何因普現而無來去釋云以了達無性何以去來而是無性以彼去來順平等故順平等之大用無明闇盡名一切光明不失大用故云普現諸佛所行下一句明語業諸佛世界者諸所遍處也不思議音者所順多繁故云不思此上三三業各一總二別又初總餘二別又三三九為別最正覺為總同異成壞準思可見智正覺竟大段第二明眾生世間圓滿於中先總料簡後釋本文初中略作十門分別一明眾數二新舊三定器四世出世五界趣六諸乘七權實八位地九表法十因果初眾數者謂此初會有五十五眾始從普賢至摩醯眾為三十四類後從善海還至普賢為十八眾牒前總為五十二眾海慧內眾并新集十方及勝音眾牒前總為五十五眾第二會中有新舊二眾牒前總為五十七眾三四二會各有天王菩薩二眾牒前總為六十一眾第五會中昇天品內有五十二眾及雲集一眾第六會有同生異生二眾及第七會一眾牒前總為一百一十七眾第八會中菩薩聲聞及天王三眾牒前則為一百二十眾於中一一或以十佛世界塵數為量如是等皆無分齊然此等八會既竝同時互相融成一法界大會即知一一會中各有一百二十眾無分齊相此且約此一世界八會中說若通十方虛空法界一切世界皆各有此無邊眾會相入重重如帝網無盡即不可說不可說也是謂華嚴海會之眾數二諸會新舊者或唯舊無新如六七二會或唯新無舊如三四五三會或亦新亦舊如初二八三會餘意各如下文集眾中說三定器者汎論列眾有三義一是當機二是影響三是寄法今此通三也四世出世者有四義或俱是世間以時中顯現故又三世間中是一故或俱出世如其行德非世攝故或亦世亦出世由具前二義故又隨相論初普賢等是出世餘是世故或非世非出世以是出出世攝故是故此眾通其三位具斯四句也五界趣者於三界中除無色天以隨相寄法非殊勝故若仁王經亦有無色天等五趣中除地獄眾以彼極苦寄相顯法亦非勝故若方等陀羅尼經亦有此眾又無人王眾以相顯非奇故或菩薩即人眾也或唯列王眾如後十八眾說以表法自在故或通王臣如此三十四眾中說以具主伴故六諸乘者大智論云若小乘經初唯列聲聞眾若大乘經初具列菩薩聲聞二眾義准若一乘經初唯列菩薩所以知者彼論以大品等為共教別指華嚴為不共教以不與聲聞共說故又此上三門各有二說初中二者一若為成小教得小果等唯列聲聞此是愚法小乘如阿含等經說二為迴小乘顯所被機唯列聲聞是大乘迴心教如金剛般若經初辨二具二眾中亦二一或先列聲聞後列菩薩此通始終頓三教如淨名等經辦二或先列菩薩後列聲聞此通頓教及同教如羅摩伽經惟樓王經和休經等辨三唯列菩薩中亦二一雖唯列菩薩主伴不具是同教一乘如十一面經等辨二若主伴具足即別教一乘如此經說七權實者若約三乘佛居此娑婆界雜眾是實以實報生故菩薩是權方便現故如經云彼諸菩薩隱其無量自在力等或菩薩是實以地前菩薩猶生此土故雜眾是權依大集經並是他方大菩薩等權形所作故若佛居淨土菩薩唯實實報生故雜眾是化非實有故攝論云受用土中實無此等眾生欲令淨土不空故化作如是雜類眾生若一乘中佛在此華藏界菩薩雜眾或並是實以是海印定現實德攝故或俱是權以隨緣而現故餘義思准八明其位者若約三乘此普賢等皆是十地已上菩薩彼神王等多分並是隨類生攝即是八地已上若一乘中如緣起際諸位皆齊是故一人具五位位位皆遍收准之九表法者若三乘中但寄人顯法仍人非是法若一乘中此等諸人並是法界緣起法門又此一眾即通三世間以或作河池井泉水等國土身故餘可知十因果者若三乘但是因位若一乘中或皆是因以未是佛故或俱是果以竝是佛海印中現故又乘解脫力入佛海故或通因果由前二義故或俱非以離性平等故竝如下歎德中說次釋文者一一眾中皆有四種圓滿一數圓滿謂先舉數等二行圓滿謂列名等以名依行立故三德圓滿謂歎德等四供養圓滿如下三業供養等於此眾圓滿中有二先明外眾後海慧下明其內眾就外眾中亦二先列三十四眾具前三種圓滿後攝為十八眾顯第四供養圓滿問前列中以普賢為首摩醯為終後興供中何故反此答古德釋云初從下向上表進行增微後從上向下表尊位次第此釋難用豈令普賢最為卑劣今釋前則從近向遠表依本起末後從遠向近明尋末歸本良以本末無二遠近不殊二文互舉無障礙也就前中二先辨同生後明異生或以聲聞為同菩薩神等竝為異生此約小乘以約相明同故如同坐等或以出家菩薩及聲聞等為同餘竝為異此約始教或以菩薩為同聲聞等為異此約終教或唯地上菩薩為同以同證法性故餘悉為異或八地以上為同以俱純熟純無流故此二通始終二教或唯菩薩為同以通諸位故神天等為異是法界別德故或菩薩神等俱是同以法界無二故或俱異以法界差別故此約一乘辨就同生內初數圓滿中大者有八義一數大謂十剎塵等也二德大謂位具一乘法界德故三作業大謂救眾生極重苦故四敬大謂天王等大人所敬故五勝大謂一切眾中最殊勝故六行大謂修二利六位行故七願大謂十種大願十盡句故八時大謂三無數劫或無量僧祇而修行故菩薩者依佛地論及無性攝論等總有三釋一云菩提此云覺是所求也薩埵此云有情是所度也從境為名義言若從心稱應言悲智二菩提如前薩埵是能求謂求菩提之有情也此約人法為名亦是心境為目三菩提如前薩埵此云勇猛謂有志能於大菩提勇猛求故又智論云薩埵或云眾生或云大心即是上二義也俱者謂傳法菩薩與之俱聞故如來與之俱說故又智論云一處一時一心一戒一見道解脫是名為共共猶俱也第二行圓滿中菩薩名雜者有二意一為顯下麁細等雜世界故二以此眾通八會序故德周法界曰普至順調善曰賢智論名遍吉也此中同名普者以圓遍故次名月者德清涼故次名王者德自在故次名光者了闇用故次堅固德故次德獨出故次演清涼教故次德明尊故智論云問菩薩甚多何以列少答菩薩無量說不可盡若都列者文字難載復次菩薩不過二種所謂在家出家此方他方在家謂颰陀羅等出家謂妙德等此方謂慈氏等他方謂觀音等若說此二當知一切都以攝盡解云此約娑婆世界說就華藏眾如文可知第三歎德圓滿中二先約人後約法初中友者德齊也即顯因果無二也此文有二意一舉佛顯德如云欲觀其人先觀其友等二何故集此以是友故相成故俗書云同志曰友也此中善友有三義一過己義如善財進友二德齊義以是朋友故三少劣義以普賢等名第二尊導故二約法中初一句總此一切菩薩皆悉成就無邊功德深廣如海十相准之下別辨中二先成就自分功德後無上智願下成就勝進功德然此二分通說有七重一約一行生熟分二約二行如施行已成後修戒等三約二利以分四就行位以得位為勝進五約比證以分六約二位謂前位已成為自分趣向後位為勝進七就因果因成自分入果勝進今此文中正就末後兼通可知就自分中成就九種功德一成行滿功德謂無處無時而不見行施等七度故云諸度普照二成慧眼功德以何義令此度行而得圓遍以淨慧眼如彼三際而等觀故云慧眼等也三成深定功德謂依何得此慧眼以依深定發故此中有三義一於定不味故云淨定發勝慧故云明二處於定純熟入出無礙故云明淨如下文東方入正受西方三昧起等三頓入多定令一攝一切故云具足明淨下文云如入微塵數諸三昧一三昧生塵等定也上來三句明自利行四成妙辯功德謂巧能說彼難說之法故稱辯才即下四十無礙等以一言說一切名廣所說皆玄曰深此深及廣悉無崖無底故云無盡五成普曜功德以佛功德身光普現照曜群機故六成調化功德謂善巧了知眾生心器即心行稠林也稱根授法調令離障伏使入法故云如應調伏上三句即三業化他行也七成就真智功德以金剛智普照一切差別境界悉同一味平等法性八成量智功德以廣大之慧明達深智所知之境無不周盡故云靡不明達也上二句明智照二諦德此上八句約行顯德九成攝位功德此有二義一攝前諸行入信等五位之中二隨在一位即攝前後一切諸位此二亦有二一約相入明攝二約相即明攝如前十門處准之此從十信滿心已去諸位見此相攝是故下賢首品中信滿之處即具一切位乃至佛果等是此義也上來自分竟第二勝進入果中二初十句明體德圓滿二遍遊下六句顯妙用自在前中成於佛果十種功德一得佛智願德無上者佛果無加故智謂大智即四智十智等願謂大願即自體無障礙願大智已成大願已滿竝皆現今成滿已訖非是當成故云皆已成滿二具佛密教德此有二義一言不盡理名祕密教以非了義故二微妙難解非下位能測故名密教以是深廣故此中據後說何者深謂言即不言故何者廣謂不言之言周法界故下文鶖子如聾等是也此深廣教唯佛所有今此菩薩具足同佛故名也三得佛果法德謂十八不共等果位功德望下皆名不共佛佛相望名為共法非是與菩薩共故云佛共法也四同果位德此有四義一同佛行者謂大悲行故二同佛地者得佛十地謂毘盧遮那智藏大海地等三同佛德者得佛無邊福智德故四同佛力者得十力故又得十種大力等如不思品說五三昧自在德此有二義一出入自在故二相攝自在故上五句得佛自利德六機感現形德謂機感繁多故云生海圓身普應故云應現如經云應以佛身得度者即現佛身等七隨行攝生德謂隨其根行授與法門令增正行故云建立前句現身此句說法此二句得佛化生德八巧證法海德謂緣起法深廣繁奧苞含如海巧達其際故云善入九入海迴轉德謂善入緣起陀羅尼門令一攝一切故云迴轉總持也十果海充身德謂由於緣起法海巧迴轉故令佛無邊功德法海皆悉攝取充滿己身是故皆得佛果功德意由此也下文云菩薩於因緣和合中自在乃至能隨意示現於佛身此之謂也第二妙用自在中有六一遍遊諸剎用此窮世界海二出生願海用謂由此願力入國土海又前句遊他佛剎此句願嚴自土三三達圓明用以未來難知是故偏舉理實通三可知四歷事供養用五願海深廣用故云普賢願也六化物智圓用故云於眾生智滿也同生眾竟第二異生眾中先辨金剛力士眾以衛佛近故先列也表佛德緣起不壞相故眾行所依如金剛際故即行眷屬餘眾亦然歎德中八句初一句總明本願侍佛後七句別顯其德前中若三乘教中八地已上方乃現形顯衛已前密衛一乘中信滿已去竝顯衛如下賢首明法二品說又隨心求義為願要契至誠為誓下別中二先內德圓滿後無量神力下外用普周前中三句初願行具二福智淨三大定深外用中四句一力同果遍二大小重入三身出眾表無大眾畏也四隨類巧現皆如緣起際准之第三道場神者在樹下近故次列之耳歎德中略舉往因如下善財第十迴向知識處說又守護道場如寶髻等又道場之神此依主釋或道場即神持業釋一乘通二釋以竝法門故三乘唯依主人法別故下諸神名二釋準之第四龍居上蔭覆義故云嚴法堂如下普光堂龍所造等第五地神居下運載義多現女身如堅牢等第六樹神居中建立義德樹高情故喜也第七藥神是對治義法藥遣惑是悲門也第八穀神是資持義育養黎元令喜故也如后稷等社公第九河神是流潤義德中勤是流義益是潤義第十海神是具德義如下十相等德中以法同事可知第十一火神是成熟義照明義焚燒義除闇義初二成二嚴後二滅二障准之第十二風神是聚散義如風災為散風輪持聚等散惑聚德可知又即令眾生身不分散皆是法界緣起舍那風神力也又內風有五種一息風出入息從臍輪起二消風向下消食三持風令人行健四災風令人成病五力風人將死解人支節臨死人面有五色風入地獄者黑色生畜者青色餓鬼黃色兼以舌出生人面如常色生天鮮華色精光可愛第十三空神有七義一無邊二無礙三一味四含攝五顯示六離染七堅固前五名中准後二德中彰第十四主方神是顯示義謂顯示方隅令達迷向正故云善照照猶示也第十五主夜神是助成義非正時故或闇夜中導引眾生如下夜天等准之第十六主晝神是正修義是正時故故云信樂正法又是明飾義故云莊嚴第十七阿修羅新為阿素洛依婆沙名非天佛地論說天趣攝多作諂詐無天實行故名非天如世惡行名曰非人或名非端正或名不酒於大海中作酒不成等或云毘摩之母本從天生故云劣天阿含經云劫初成時光音天來海中洗浴水觸其身失精在水遂成肉卵經八千歲乃生一女身若須彌有九百九十九頭頭有千眼有九百九十九口口有四牙牙上出火猶如霹靂二十四手九百九十九脚在海浮戲水精入身生一肉卵經八千歲生毘摩質多身有九頭頭有千眼口中出水有九百九十九手有其八脚其形四倍大須彌山純食淤泥及以藕根又多與天諍廣如正法念經說也然修羅有五住處一地上眾相山中如下文說二須彌山北下入大海二萬一千由旬修羅王名羅睺此云障礙能以手障日月等領無量眾三從此下更過二萬一千由旬王名勇健亦領多眾四復過二萬一千由旬王名華鬘亦領諸眾五復過是數王名毘摩質多此云響高是舍脂父身如五須彌山與天帝戰時發自海底揚聲大叫云我是毘摩質多我是毘摩質多時閻浮山岳一時震動亦名穴居謂彼中有光明城於中住故或天趣攝如上佛地論或依毘曇鬼趣攝以諂曲所覆故或依正法念經鬼畜攝以羅睺是師子兒等故或依伽陀經天鬼畜攝由上說故故唯有五道若分六道善中上中下配天人修羅惡中三品配下三塗可知依智論其羅睺阿修羅王是大菩薩第十八迦留羅新名揭路茶此云妙翅鳥鳥翅有種種寶色莊嚴非但金色依海龍王經其鳥兩翅相去三百三十六萬里閻浮提止容一足依涅槃經此鳥能食消龍魚七寶等唯除金剛以不能令消故又食應命終龍又過去受三歸者不食袈裟縷繫者亦不食又依增一經四生金翅中如卵生鳥從鐵叉樹下入海取卵生龍水猶未合還至本樹上食之若向胎生龍鳥身即死若胎生鳥得取胎卵龍不得餘二若濕生鳥得取三生龍不得取化生龍若化生鳥得取四生龍又日別食一大龍王五百小龍遶四天下周而復始次第食之命欲終時諸龍吐毒不復能食飢火所燒聳翅直下至風輪際為風所吹還復上來往還七返無處停足遂至金剛輪山頂上命終以食諸龍身肉毒氣發火自焚難陀龍王恐燒寶山降雨滅火渧如車軸身肉消散唯有心在大如人髀純青瑠璃色輪王得之用為珠寶帝釋得之為髻中珠又下文云菩薩金翅王生死大海中搏撮天人龍安置涅槃岸此之謂也第十九緊那羅新云緊捺洛此云歌神能唱歌詠作樂雜心入畜生道攝亦名疑神謂是畜生道攝形貌似人面極端正頂上有一角人見生疑不知為人為鬼為畜故云疑也第二十摩睺羅伽新名莫呼洛迦此云大腹亦云大蟒又名腹行神能護法故能除疑也第二十一鳩槃荼依正法華經名厭媚鬼噉人精氣等亦名冬瓜鬼王名毘樓勒此云增長主是南方天王領二部鬼一名鳩槃荼二名薜荔多從所領為名第二十二鬼神王是北方毘沙門此云多聞亦是所領為名以攝諸惡鬼不令損惱眾生故云懃護也第二十三月是清涼義如下文菩薩清涼月等二敷發義如敷發蓮華等如文發寶心等是也又依俱舍論月去地四萬由旬廣五十由旬以水精白銀合為兩面迴轉相影故有虧盈依長阿含經其城正方一千九百六十里高亦爾二分一分天金作一分琉璃作王座二十里以遙看似圓天壽五百歲子孫相襲一劫第二十四日廣五十一由旬其城正方二千四十里高亦爾宮城純金七寶瑩飾王座二十里壽命子孫同月天以風持故繞須彌山四面上日月天子俱是四天王左右初天所攝竝是道力隨緣殊形異現德中初句自利後句利他如日有成就義饒益義又依寶性論說曰有四義一破闇如慧二照現如智三輪淨如解脫四上三不相離如同法界也第二十五忉利此云三十三天三十三天者佛地論第五云妙高山四面各有八大天王帝釋居中故有三十三也若具應云釋迦提婆因陀羅此云能天主依三法度經此中天子身長一由旬衣長二由旬廣一由旬重六銖壽一千歲德中具二利可知第二十六夜摩此云時天以時華開合辯晝夜故名也佛地論云謂此中隨時受樂故名時分此天身長二由旬衣長四由旬廣二由旬重三銖壽二千歲德中自分勝進可知第二十七新名覩史多此云喜足佛地論云後身菩薩於彼教化多修喜足行故云喜足依長阿含經身長四由旬衣長八由旬廣四由旬衣重一銖半食甘露壽四千歲德中慧定可知第二十八化樂者佛地論名樂變化天樂自變化作諸樂具以自娛樂也又自化樂具還自受用不犯他故名善化亦名化樂依三法度經身長八由旬衣長十六由旬廣八由旬衣重一銖食甘露壽八千歲德中二利第二十九他化自在者佛地論令他化作諸樂具顯己自在故名也依三法度經身衣壽命過前一倍准之德中入法自在也第三十梵者新名離欲染故淨中之極名離欲也佛地論離欲寂靜故名梵身者眾也依長阿含於梵眾中以梵音語故名也天者自在義光明義淨義依智論天有三一人天謂帝王二生天謂欲色天三淨天謂佛菩薩等第一義天也尸棄此云火色或云火頂以火災至此故若修上禪即生此天於梵眾中發大梵音諸天各自謂唯共我語於大千界最得自在顏如童子身白銀色長半由旬衣金色衣非男非女禪悅為食壽一劫此依長阿含辨德中四句一以何度二何所度三何所除四成何德如文可知初禪大小等於欲界一千四天下一千初禪始等二禪二禪為火災頂一千二禪殆等三禪三禪為水災頂一千三禪殆等四禪四禪為風災頂又梵摩此云寂靜清淨潔皆得亦云梵潔又尸棄者火災頂初禪主又云持髻第三十一光音者依智論第二禪通名光音彼天語時口出淨光無邊身長二由旬壽二劫又為初禪火光發音引攝令生此天故名也德中慧定可知第三十二遍淨者以三禪中離喜故身心遍淨依長阿含以上方便生此天王名淨智四臂持風輪御金翅鳥德中以此是樂位故令得真性廣樂也第三十三果實者以第四禪是世間善果中最勝故亦名廣果也德中以是不動位故入性寂也第三十四摩醯首羅者依智論此云大自在天有八臂三眼騎大白牛知大千界雨渧數以於大千界中最極自在更無過故立名也又依智論第一云第四禪有八種五種是阿那含住處是淨居三種是凡聖共居過八處有十住菩薩住處亦名淨居號大自在天王由此當知淨居之名有四種一約報純淨此通凡聖二約德過凡此唯那含等三約因如云有十住菩薩十住菩薩即是十地十地中是第十地攝報果也四約果謂此中有三乘中報身淨土等故立此名也又准智論八天外更有別十住菩薩天也第三歎德此文有二釋一但顯此眾德二通辨上來異生眾德便即釋疑疑云前普賢同生同在果海此異生眾既雜類卑末如何亦在果海中攝釋如文中初二句總標謂內修離相外預勝流故在緣起果海中也下別辨中二初舉其德後所以下釋同果海前中二初一句外化普周次內德盈滿盈滿中四初三業殊勝二同佛所乘三斷德離染四照燭真源初中先身成妙色二意善安住三語辯不傾此中初離不勘說故在眾不傾後離不能答故難無能壞所以具此勝三業者由佛所乘常現前故所以佛乘得現前者由離二障故所以得離此二障者由覩勝緣故是故入佛海也此即以後釋前又義以前釋後謂由具此勝三業故佛乘現前佛乘現前故得離二障離二障故得見佛法界身是故得在眾數以若具障者視日尚失眼光況得見佛如下如盲等又斷德中二句初習種全滅後句正使久除文可見釋同中二初果能攝因二因能入果初中二先徵次釋徵意所以此眾同在佛海中耶釋意以佛成彼故不別也於中有三一舉佛為行緣二種種因緣下明依緣成行三各隨下結行屬緣前中三句一往時二往行三為物集善根二成行中有五句初一句令得三賢位二一句證地位三逮得下明八地已上位四皆悉下成法雲位五具足者結總也三結行屬緣中初各隨得出結行也悉由等者屬緣也是故在果海中也二因能入果者謂乘解脫等即乘因入果故乘別入總故乘門入海故如下文中十種解脫九世相即乘此力故得因果圓滿同一際也是故於佛果海中法門悉得自在下文歎法門即是其事若三乘則不得如此以事異故師弟別故自下大段第二供養圓滿從遠向近辨十八眾中前三十四內於四天中略舉南北具列諸神今此興供之中從道場神至摩睺羅伽略此十八具顯四王何故爾耶釋云以前龍等屬西方攝餘類多分東方所收由此二類所領多故分王從眾略彼二王具顯十八今此欲明上首讚佛攝眾從王東西收盡是故略彼十八加列二王以南北所領文中不廣不類東西故無開合是故三十四中略却十八唯有十六復加二王故成十八於中前則先同後異今乃先異後同何故爾者謂前表依本起末今明攝末歸本又異生中前則先劣後勝今乃先勝後劣何故爾者謂前表法增微今顯尊位次第又釋此等竝顯法界緣起逆順自在無障無礙總合為一大法界眾故作是說既云興供何故不列諸事供耶釋事供非奇不足顯勝經云諸供養中法供養最是故唯顯法供養耳若爾何故下文海慧及新集眾皆列事供釋海慧等眾從座中出復持事供為顯奇故他方客眾各從本土持彼事供不類此等常隨之眾如釋迦身以舍利弗等為常隨之眾但以修行化人作法供養亦更不辨餘事供等此舍那身眷屬亦爾於中各入法門洞達自在為意業供說偈讚佛為語業供在會虔敬為身業供又夫論法供有其二種一順教修行得法自在二讚揚顯發法化傳通今此三業具斯二行文中有二初有一句總標故云各於佛法門而得自在下別辨中二初十七眾各一法門自在者分總成別名為異生後普賢一人一切法門自在者攝別成總攬異歸普名為同生是故二眾同一緣起思之文中十八眾即為十八段一一各二先長行得法是經家序列後偈頌讚嘆是當時文也就初首羅眾內十天得法中初明體用體中法界空境也寂靜證也用中方便者善巧應機光明者覺照成益法門者法有三義謂自性軌則及對智也門有四義一標別義如此門非彼等二通智遊入義三收入義一切入一以一為門四通出義於一門中能出一切不窮盡故此法即門持業釋也法界虛空等即法門亦持業下諸門竝准此知之此等竝是法界緣起佛境界中差別法門然此諸眾各洞一門入佛海內屬佛別德故稱自在又於此一門攝一切門作用無盡故名自在下竝准之二一切法者境也普遊者智也又初教後義頌存後釋也三不生滅是法身方便是色身又初證道後教道又不生滅者有十義一真理離有為相故不生不滅二非有為故不生是無為故不滅三不守性故不生不改性故不滅四不變故不生隨緣故不滅五緣起無性故不生緣起不失故不滅六緣起不失故不生以理性不現也緣起無性故不滅以理性顯故七由緣起故不可生滅取也八由情執無理故無可生滅也九所執故不生是無相觀境故不滅上來約境方便者上諸道理巧現於機也十不住世間故不生不同凡夫不住涅槃故不滅不同二乘以不生有方便故不住涅槃也以不滅有方便故不住世間也若不爾者異凡應同小異小應同凡由方便故得雙異也此上十義總別無二以六相鎔融思準之四巧智深廣難測故光者除闇故遊者昇入故五依普門禪故云一切也見法界理佛故滅惑故生起無量樂也六染分可怖轉滅故淨分寂靜轉現故遊是證也七境界者分齊也化用遍故不起者不作也用而恒寂故八妙絕三際故又佛德應機而無往返九真理寂靜是佛所緣境也十佛多方便是眾生所緣故也此十法門中初門為總餘九為別同異成壞准可知之頌中先生起以佛力者顯非自力觀自眾者示普攝故顯同說故何故偈讚者地論云少字攝多義故諸讚歎者多以偈頌故又頌有四種一數字頌謂依梵本三十二字為一頌不問長行及偈二伽陀頌此云諷頌或云直頌謂不頌長行也三祇夜頌此云應頌謂應重頌長行法也四慍陀南頌此云集施謂以少言含攝多義云集用以施人令易受持故云集施此上三種頌或七言或五言四言三言如處世界如虛空為三言也皆以四句為一頌此中當第三重頌之偈也下文諸頌准之偈中二十行四句成偈總有十偈一偈頌前一法門問此欲歎佛何故頌己法門答此眾既是佛海印中現屬佛別德故頌己法即是歎佛以佛德玄妙非餘所知若非佛德無以顯佛故智論第十二云唯佛應供養佛餘人不知佛德如說智人能敬智智論則智喜智人能知智如蛇知蛇足頌中初頌頌初法門初三句頌體後一句頌用前中初一句頌境次二句頌證或身滿法界或法界滿身融故也心寂故無取境寂故無起又初句頌上法界次句頌虛空次句頌寂靜下句頌方便二頌中初二句頌上一切法次一句頌上普遊下句結天名也三中初一句頌上不生滅證道次二句頌上方便教道初句身方便後句口方便下句約天明得法自在立名也四中初二句頌上方便智海次一句頌上光下句頌遊及結人得法五中初三句頌上禪無量樂事下一句頌普起及樂名六中初句頌上癡畏次句頌遊靜次句頌轉謂照除也下句結人得法七中初二句頌無量境界次一句頌不起下句結法屬人八中初二句頌上一切法次一句頌不來去下句結法屬人九中初三句頌佛境寂靜下句結法屬人十中初三句頌無量境界無量境界有三一時無量上句顯之二境界無量謂菩提及眾生次句顯之三善巧無量下句顯之下句結人得法二第四禪果實天有八一觀物根興法雲注法雨以逗前根也二妙色者現身故方便者說法故此二是能應也念者念持法故觀者觀色身故此是所應機也由此念滅癡成淨三見如因陀羅網土由緣起無性故四入緣起陀羅尼一門中即攝圓融法界故云普門也五不轉愛者自留惑故轉他眾生受生之愛令永滅也又令他滅惑不於三界處生六一切世間境者器及眾生也佛入中說法而恒住寂故云不思議也七會二空顯二諦眾生及法者舉人法也出要者會真空也八令機證真源入果海故也頌中有十九偈有二初十七頌前法門後二舉因總歎前中初二偈頌初法門中初偈歎佛德深頌上能觀後偈頌上法雲開潤根欲二中亦二偈初偈頌妙色方便後偈頌念觀三亦二偈初偈巧現真理後依理現事因陀羅網通理事故四亦二偈初頌普門現法界身後顯法界法五有三偈初偈斷德攝生轉滅惑業苦也次偈轉顯福智等也然各通因陀羅後偈結法屬人方便即是不轉愛也前長行中但有初偈中事應知六二偈初頌上入一切世間境界後偈中三句頌不思議下句結法屬人七二偈初偈頌上眾生出要令知無我以顯俗諦後偈頌一切法出要令知無我以顯真諦八二偈頌上受化者入佛境界法門初一以果就機後一攝機入果後二偈中初一舉因成德後一對機顯用又釋此偈逆次頌前法門初二頌末後次二頌第七次二超頌第二次二超頌第四次三頌第三次二却頌第六次二却頌第五後四頌第一竝可知以是任放辯才說不待次故也三第三禪遍淨天有七一觀諸眾生三品善根令增長故又釋如觀城門首所聞佛名善根鶖子不見等二一切有者一切世界也佛於中出覺悟眾生照現諸法故云覺照也三總持於心具文義故宣之於說具四辯故四佛出希逢故生樂出已除難故云解脫五眾生即如順緣起際顯德無窮故生歡喜六初化菩薩勝用也次德相備後入無盡順極體竝是一乘別教法耳七苦眾生是所救慈悲是能救智者不取相故滿者化德具故成彼益故頌中十一初一頌初法門前長行舉所觀今顯能觀之德故也又釋初二句能觀謂佛智無礙普遍也次一句明善根難知是佛境界下句結人得法二有四偈初二頌上處有及照於中初一明依體起用後一明用歸體後二頌上覺義於中初一開迷顯覺後一明覺超情三一頌初二句頌持次一句頌辯下句結法屬人四一頌初二句頌樂佛出後二句頌解脫五一頌初二句頌眾生甚深法後二句頌生歡喜以見理功德故六一頌初二句頌上化菩薩後二句頌上功德周備入無盡也七二頌初二句頌所救後二句頌能救及智謂見淨是智也下一頌明滿謂初二句化身滿後二句化業滿四第二禪光音天眾有十初寂靜處者一理靜二事靜三田靜滅苦亦三一性滅二智滅三福滅下頌中但有田及福也二中初斷德心淨性淨故離垢治淨故寶性論云一自性淨二無垢淨次智德謂廣修等也又心淨是器離垢是緣德海是依緣所修也頌中存後釋三有二釋一長短相即以時劫如如故二自在位與不自在位德優劣故四有三釋一云世間生住滅種種者是染緣起清淨者即染性淨性淨之德故云功德一云是淨法緣起但簡真如故云世間生等簡染過患故云淨功德一云世間是處也生住滅是佛出及住滅等多門益物滅染成淨故也下頌中存後釋但以義通故兼餘釋也五一生菩薩能供中極是故就彼顯廣說也如下百萬億等准之六得自在陀羅尼力一念能多受一念能多說七場處佛出名莊嚴八神足即功德又神足是能益功德是所益成相九福智深廣與機為境十願力功德力是因位願行即能持也喜藏是果即所持也喜是大智智體含攝故名藏頌中十偈各頌一法初偈頌依靜田生福滅苦二中初句頌離垢行緣次句頌心淨行器次句頌所成德海下句結法屬人莊嚴即是妙雜光也三中初句顯方便廣故次句顯多劫修故次句性無礙故由此方便一念出生多劫功德名方便門法主音即是自在音故結人得法也四中初三句頌世間生住滅即佛興世等故下句滅癡頌淨功德勝念結天名也五中初句田廣次句能供廣次句供益廣總頌上菩薩在兜率廣說供也下句結法屬人六中初三句頌於一劫說地義下句頌能一念受說以得心自在故七中初句能嚴次二句現莊嚴相下句結名八中初二句頌無盡神足上句體下句用下二句頌益成功德海上句令得地前六根淨下句令至地上甚深法亦是結人名九中初二句頌功德海上句慧下句福次句頌境界下句結法屬人十中初二句頌過去佛功德力次一句頌願力下句頌所持喜藏即所成果也第五初禪梵天眾有十初從真起應名照現法應不異真名入不思以即寂為照不可寂思即照為寂不可照思二一切禪等觀者是法身理以此是禪中平等觀境故寂靜善住者妙智證契也三初本智照法後後智巧化又剎塵法海名諸法不思一音演說塵劫不盡名入方便偈中有後釋四佛音圓應名妙音海齊均普契名平等度入五柔根者攝取剛強者伏取然此方便佛身中現故名最勝六佛身普應諸剎中現名能起住語業普周淨音說法名分別法七無邊三業巧化眾生八法離情計名淨相妙智善證名住寂行九過未無來去現世無所依又生無從來滅無所去住無依止於此觀心名為勇猛十隨有一行即皆普照無盡法海頌中八偈前七各頌一初中初半頌照現諸法後半頌入不思議二中初半頌禪等觀後半頌寂靜善住復即下句結法屬人三中初句頌照諸法不思次二句頌入方便下一句結法屬人四中初三句頌妙音聲海下句頌平等度入亦是結也五中初半頌攝伏後半頌最勝六中初三句頌一切剎能起安住謂現身也下句頌分別諸法謂淨音說法故也七中初半頌無量方便即三業輪也後半頌化眾生謂自在照機故八中初半頌住寂行後半頌諸法淨相後二法門略無頌又釋總在第八頌中謂初句頌第八法門次句頌第十次句頌第九下句結名樂是第九名音是第十名第六他化天眾有十初中眾生有二藏一煩惱藏化令轉盡二如來藏化令轉現此二不二和合融通故得化益也二令眾生得大涅槃樂三知機巧益四分別眾生有三性義又佛為眾生一音顯析廣大法海偈中存後釋五慈念覆機慧眼觀察六大慈十力碎慢高山七應念攝化八普念諸佛妙盡佛境九佛功德自在者顯能化之德覺悟滿念者普應群機隨順者一根緣相順二令機入法十佛國土海唯佛慧境故離世間也頌中有十各頌一法初中初半頌藏後半頌化眾生亦可通頌二中三句頌前法下句結人三中初句頌解眾生也疑地枯林頌性欲也餘頌方便及結人得法四中初句頌分別次句頌義次句釋疑疑云何故一音能演多法釋云遍故下句結勝勇是精進也五中初半頌觀察謂智觀納法名入佛毛等下半頌慈念及結名六中初句頌魔事次二句頌超出下句結七初半頌由念佛故得智滅癡離染因也後半離染果及結名八中初句頌十方諸佛次句頌念充滿以滿其念故後半明滿念益及結名幢猶輪也九中初句頌佛功德自在次句頌覺悟及念隨順下半頌充滿及結十中初句頌離世間以是土海故次句頌境界次句明離世因以世間相盡土海無可超故云無高心謂無分別下結名第七化樂天眾有十初以緣起無作分別諸法二有三釋一云觀三有二我之實性故一云一切有者理有也我者情計也情理不二故云真實佛性論云真諦無人法故不有顯二空故不無又人法無不無二空有不有於俗諦分別性故不有依他性故不無又分別不定無依他不定有是故二諦俱離有無也又辨中邊論又云佛雖現有然於有求佛不得以有即真實是無有故云觀一切有真實佛雖現我然我求佛不得以我即真而是無我故云觀我真實偈中存後釋三能滅眾生愚癡之慧圓滿在於佛果故四圓音普悅起彼勇修五十蓮華藏微塵數相海故云具足無盡如相海品說好功德者是小相如小相功德品說六三世劫事在佛智中照不雜亂故云次第此偏約過去偈中具也七福智無涯利益眾生又長眾生無邊福智下偈順初釋八緣起事身同法性普遍無礙者有七一質不礙身二身不礙質三遍不礙隱謂機不感處雖遍而隱四滿不礙分謂應機現長短而不礙滿虛空五坐不礙行等六一不礙多謂諸方現多而恒即一七理不礙事謂空界者界猶性也即性空理跏坐是事緣起融通故無礙餘諸根等準之九業行緣起巧為機現名方便無盡是機所緣故復云境十一切眾生善惡因果同在法界而無來去故云等觀頌中十各頌一初中化有三義一化起所依二顯化無體三化現似有初半偈頌初義謂上句頌一切法即所依也下句頌分別化即所起也次句頌無體下句頌現有謂佛與眾生互為緣起故也二中初半頌觀一切有及我謂俱無所有後半頌真實及結人也三中初半頌離癡後半頌慧滿及結名力是天名四初半頌佛音下半頌發起喜勇及結五初半頌佛相好後半頌無盡及結六初半頌過去無量劫等後半頌智慧憶念七初半頌種種功德智慧體後半正頌福智及結餘略不頌結中淨知見既是淨光勝天何故名如來者以此天等即是佛故如上辨八頌空界坐無礙中前長行明果用此中頌彼因行謂初句時多次德滿次勇修下結名九初半頌方便境後半頌無盡力及結謂能現法之力周普故云無盡十初半頌眾生業行苦樂次句頌等觀下句結照是華光也又亦可此頌第九門前頌第十思之可見第八兜率天眾有八初為機現世名為成就隨欲說法名轉法輪二慧光照真空又空體也淨德也光用也三無礙願海與物同體故云入自性離相故云寂靜四約遮十相俱無名無量無相約表恒沙性德名無量無相令諸眾生觀察修行滅惑業障名為觀行五佛境有二一分齊二所證超踊有二一過凡小二越思議覺力有二一證理二照機六以佛功德熏習眾生名喜修習令發心不退故云不壞菩提心也七量智調機八中初無盡緣起次速歸真性亦是迴法擬機後入機正現又無邊心海根器也念念迴向無間欲樂也隨器普現佛能應現也頌中順後釋頌中少非次初中初句法輪體次句所為次句正輪下句結勝又初半頌成就後半頌轉法輪二超頌第三法門初半頌廣願海後半頌入眾生寂靜諸法方便是也勝是天名三却頌第二法門初半頌虛空界後半頌淨光四中初半觀所為也次句頌無量無相即觀境也下句頌觀行成也五超頌第七諸佛調伏眾生方便法門六却頌第五法門初半頌佛境超踊後半頌覺力又釋亦可前頌五此頌七如文可知七中初半頌喜修集次句頌菩提心下句頌不可壞八中初半頌無邊心海謂佛子是念念迴向有三義一雲集義二向佛興供三向佛聽法如經悉來集故供養故聽法故下句頌隨器普現第九夜摩天有十初令眾生離世憂惱向出世順體之善又法身斷德名離憂教眾生淨道名向善根二所緣分齊各非一故三中初大智離過不住生死次大悲攝生不住涅槃又由具大悲救生令離苦患頌中順後釋四了信等善根差別無邊即根行稠林也又知一根中有一切根相即入等重重無盡又知諸根即同真性而諸根歷然故云分別也五陀羅尼門窮盡法界故云無量總持諸法矚同水鏡故云照明依首楞嚴經娑婆世界邊畔有須彌山上天王名持須彌得首楞嚴三昧遍在百億須彌頂上帝釋宮中住餘夫不見今此乃在夜摩眾中以菩薩自在處處現化未足怪也六中有四義一造業緣即身等為緣二所造業即善惡不動三緣起無作業性即真四業雖即真而不失生果如經境界故業行故真實故不思議故又緣佛為境所造善業決定不虛故云真實雖種少善定能當得大菩提果故云不思議如尼拘陀子等頌中順後釋七初轉一乘三乘等無盡法輪次扣機成益故云調伏又初輪體次輪益謂調令入法伏除過惡故也八中生界所見勝眼能見普觀正見謂見眾生界極廣故即真性故一中一切故具因果勝義等故如帝網故名為普也三乘無此眼故云勝也又勝眼觀機普雨法雨頌中順此九以普智照法令現又以法實普現群機十中天眾是機次應機施化令除心惑故云心淨此化益也又雖化不見能所亦名心淨屬自也頌中八偈各頌一法門初中初半頌離憂後半頌迴向善根二中初半約正理明境界次句約大智下句約大定又初半所證次句能證下句證亦是結天名三中初半頌所離諸患次句頌具大慈悲下句結天名四中初半明了達無礙即頌上分別次句頌諸根謂行即根行也下句明知根之意為化故也五中兼頌第七轉法門以同故初句頌無量總持次二句頌照明及轉法輪也下句結天名又準地論初句體次句因次句果下結六中超頌第八法門於中初半妙身勝眼次句觀已現身下句結光是天名勝是眼名境是所觀也七中一見如來身頌境界也次二句頌業行真實一滅染因二離染緣下句頌不思議以證得淨妙境故八中通頌第九第十二門初半頌普現次句頌施作下句結第十天名第十忉利天有十初中三世佛出等者是九世中三現在故就機興廢通依正故即所觀境下辨能觀謂於上興廢妙達勝用名決定智順理善證名念喜又用雖起盡照理湛然故云大智念喜二中二色同如功德本淨又佛現同眾生之色故云眾生色而眾生色即如故亦名如來色從體起用名功德力結初句也用不異體名為清淨結後句也三平等者同體故智導故不簡怨親故雲者覆空故潤益故含法水故灑雨沾機故四念佛光等過於塵算故名為眾一一皆備攝法界功德故名具足別別作用皆遍法界互不相妨名為普勢五了業果差別又達彼即如故云觀等又佛以淨業為緣令機見佛為報又眾生依佛種得善根為業緣佛得見為報六佛土具淨者淨寶所莊嚴故受用滅惑故淨者所居故即本性淨故七世間緣起名生無作即真名滅由無二故生即滅滅即生故經云初生即有滅不為愚者說一切法不生我說剎那義等佛智照此名觀八緣起毛孔現眾行法名起諸行令菩薩修名化眾生因以是因人修故修成入理名為起念九樂有四一欲界散樂二定地樂三小涅槃樂四大涅槃大菩提大悲等樂一乘三乘等樂皆由佛得成今據初故云天樂以是欲天故理實通又名佛為第一義淨天是彼樂也十化諸天子一念念佛近離惡趣遠滅癡惑故名流通善根頌中初內初半頌三世佛出興并大智次句頌住滅謂約佛國土身下句頌念喜二初半頌眾生色如來色下半頌功德力清淨并結人得法又初句顯清淨次句顯二色謂所應是眾生色次句顯功德力三中初句頌大慈次句頌平等次句頌蔭覆下句結人見法四中初半頌念佛普勢下半頌眾光色具足并結五中初句總頌業報次句頌觀下半別頌善業報并觀六中初半頌諸佛國土以智正覺即器世間故下半頌具淨謂受用淨故及結以念是天名故七中初句頌觀次句頌世間下二句頌生滅謂應機是生滅義又令智生惑滅故妙音是天名八中初句頌起諸行次句頌化眾生佛子猶因也下半頌起念及結天名也九中二句頌一切天娛樂次二句頌樂所因下句結人得法十中初半頌天處教化下半頌流通善根慧日是天名第十一日天子有十初慧日舒光照眾生海性窮三際以未來難知故偏舉耳稱本緣起安固攝德故云正住莊嚴又佛慧光照機令眾生盡未來際正住修行莊嚴故也二照色即同薩婆若海又以智海照現諸色又照眾生色而知其心又照見心孔中水色亦知心念令其開悟發生大智故云也頌中順此三佛為增上緣發起眾生捨劣從勝離染功德故云轉勝又佛身出世名起眾生以佛是大身眾生故說法益生名轉勝淨德四苦行是因度有二義一是到義到此因門苦行際故二是過義超因得果故五無礙是智體普照是智用又照一法即現一切故云無礙無礙即照名普照又無盡辯才名無礙演法周備名普照頌中順此六佛光照機令發道意故云也七由佛光照令眾生增長善根名積集等又由佛多劫積德故得光照世間是故能照八性海具德可貴名寶應機印現依正教義故云也九巧除癡𪾼名開淨眼令見真理名觀法界藏法界藏者如佛性論云五藏等十多根所感五乘終竟歸於一揆以諸乘皆淨故名淨乘又亦分一為五更無餘雜故亦云淨頌有十一初內初句頌盡未來際次句頌照十方眾生眾生世間即器故二文互舉次句頌正住以機緣契合故下句頌莊嚴二中初半頌照諸色下半頌無上智海三中初半頌起眾生下半頌轉勝清淨功德又亦可所起眾生此中略無頌四中初半頌苦行謂難行故是難行有四種一時難如經無數劫故二處難如經諸有中故三所行難如經難行苦行故四所向難如經為眾生故下半頌樂度謂果也五中初句頌無障礙餘三頌普照六中初半頌淨日光照下半頌所照眾生身并益相七中初句頌所照世間下並頌能照之光及積集功德八中初句頌眾寶海下並頌現種種色境界謂性海印機法爾顯現依正教義故云法如是九中初半頌一切趣開淨眼下半頌觀法界藏十有二偈初偈頌諸眾生乘謂五乘方便也下偈頌淨謂會末歸本等又初同教後別教無二故淨也第十二月天子有十初中先以加行調伏其心次令正證名照法界又普照有三種一光照眾生令見佛故二照除癡惑此二名調眾生三照現法界令入真理二中普觀是能觀智也一切等是所觀境也攝者以此普智會攝諸法同彼普門無不皆是普智境界三中心及境界或有心轉境不轉如十一切入等或境轉心不轉或俱又心念繁多云海是佛地心智之所緣故云境界稱根授法令捨妄喜真名轉頌中順此四無分別智正趣真理名為愛樂此愛超情名不思議又正智愛證彼不思境故名也此智因佛淨法而生故云能生也又世間猗等諸樂皆因佛生悉名不思議五佛令眾生見二諦道理故云實見又見即實故又見之實故又二諦三性及三無性皆有實義一一辨之六中大慈悲者佛性論云於已得苦救令脫故於將得苦護令免故苦在五識惱在意地俱救故又救苦護樂不令失故各通因果七法喻雙舉月四奇特如下准辨八中三性觀諸法先觀依他如幻化化不託物故異幻也以依他中具有力無力二義故又無體如幻有用若化真如有空不空二義今且舉一故云空也遍計亦二義謂情有理無今約理顯故云無也九中所起有二義一由善惡業熏起本識二生起果報以從緣故即不起然妙達此際故云善解又有經本作趣者謂因趣果故及離邪趣正故十照理斷疑超度惑染頌中有八偈初一頌初法門於中初三句頌調伏眾生後一句頌所照法界二中初半頌普觀攝次句頌一切諸法下句頌境界謂以所化為境也三中初半頌眾生心海境界後半頌皆悉令轉四中初半顯所為後半正明能生不思議愛樂五中初句頌令眾生次二句頌實下句頌見亦是結人得法實中初分別者推求也謂推求世間即無性故見真也次句業果不亡見俗也六中超頌後二法門於中初半頌前第九法門可知後半頌前第七法門上句頌無癡下句頌淨月謂巧慧清涼故七却頌第六法門可知八中初句頌第八法門後三句頌第十謂初二句頌照度下句頌滅疑以離疑濁故云清淨見也第十三東方天王眾有十梵名提頭賴吒此云持國主從所領為名此天身長半由旬衣長一由旬廣半由旬衣重二分食甘露以人間五十年為一日夜亦以三十日為一月十二月為一歲如是壽命五百歲此王領二部鬼一名乾闥婆二名毘舍闍乾闥婆此云尋香謂諸樂兒尋於他家飲食之香即便往彼為他作樂而得彼食故以為名亦名食香唯食細香居十寶山中常為諸天作樂時身有異相即飛上天法門中初者以法音樂巧攝眾生又令見正道法樂自娛二福智綺繢又具十種莊嚴如明法品說三中約凡順流生喜乖失生憂二乘於滅生喜於流生憂今俱令離思准四說甚深法滅除九結十使等垢五中有二謂悕生天者為說淨土調其希望希二乘者以一切智調其希望六由見佛得無盡樂故云一切樂依此修因能攝果故名藏果稱因起名正住有用愜情故云喜光七於十方界普灑淨法八圓迴身普應無盡故名也廣智者橫亘十諦竪該五乘故也九中樹者菩提樹也佛以方便增長眾生菩提心名長養樹得果名喜勝用名光十迴動劫海是佛境所作故云行令眾生見此息苦永安為受樂又亦有本作愛樂謂令覩此起正悕望故名也頌有十偈各頌一法門初中初三句頌方便謂初句多次句深後句廣下句頌攝眾生娛樂二中初句顯佛功德海莊嚴體次句明德相後二句辨德用三中初句頌眾生憂喜次句頌離字下二句明離所由四中初半明能滅之緣次句正頌滅結使下句明滅惑因五中初半以淨土調伏後半以種智調六中初半頌一切樂下半頌喜光正住七中初半明所被機即雨寶處頌一切方也下半明所雨寶幢是天王名也八中初半頌現妙身下半頌廣智九中初三句頌長養諸樹下句頌喜光十中初半頌佛境界行下半頌悉令眾生受樂第十四南方天王從所領為名餘如上辨有十初者以忍智力除慢滅諍二自他行海名一切行慈門起此故云現前又行能得果亦名現前三邪執五趣從自性等生今專明諸趣自心變起故云正也又調諸眾生正其意趣故名也頌中順此四善惡平等平等者是無記也以此三性即如故云清淨又善是涅槃淨法惡是生死染法由二俱無性融攝無礙故云平等然具性德故云清淨又由善惡二法竝堪作法輪故云平等法輪利物故云清淨頌中順此五除癡見正名無畏令永離苦名安穩得佛淨智名莊嚴六愛潤生死深廣如海愛心猛盛如火熾然如燒天祠等佛以身智照令永盡故云除滅娑羅是涅槃滅愛處也七佛身普應一切諸趣依身出電光名照明音雷雨法名雲也八普者光體遍周照者光用除惑九拔苦與樂通名大慈遇違不改名不退轉慈門攝德多故名藏積劫修此令現名起十現身遍十方名起在一切趣而無去來名所作又於彼攝生亦名所作頌中十偈各頌一法門初中初三句頌能滅鬪諍下句明益相二初半頌一切行上句自行下句利他後半頌現前上句慈能現行下句行能現果三正其意趣故令歡喜四初半頌善惡法謂佛力現惡故難思議次句頌平等下句頌清淨五中初半頌眾生無畏次句頌安穩下句頌莊嚴謂淨智也六初句頌愛海次句頌除滅下半辨益相寶樹是天名也七初句應一切趣次句方便化物名照明次句頌雲下結人得法八初句頌普次句頌照下半頌所顯現九初句頌起大慈前慈此悲文綺互耳次二句頌不退轉與樂滅苦事不虛故名不退也下句頌藏謂出生淨德如華開敷十初半頌起一切趣無去來亦是所作次句亦是所作下句結無量門是天王即是入佛海故名佛能見也第十五西方毘樓波叉此云雜語主新名醜目領二部一富多那此云熱病鬼二一切龍依須彌藏經龍報有五種形一善住龍王為一切象形龍王二難陀龍王此云歡喜為一切蛇形龍王三阿那婆達多龍王此云無熱惱亦名清涼為一切馬形龍王依謗佛經此龍王遠離諸龍三種過患一熱沙不墮其頭二不以蛇形行欲三無伽樓羅畏又舉閻浮提龍皆有四苦謂三種如上更加風吹寶衣露身生苦唯此龍王獨免斯惱故曰清涼依智論此龍王是七住菩薩四婆樓那龍王此云水為一切魚形龍王五摩那蘇婆帝龍王亦名摩那斯此云慈心亦名高意正云摩那云意斯云高謂有威德意高餘龍為一切蝦蟇形龍王又如律中說諸龍初生及死時睡眠行欲此四時不能變形餘時皆能變也十中初內二釋一約相滅熾然救龍熱沙苦也濟恐怖救金翅苦也二約實滅惡熾燃救惡趣因下句濟惡趣果也二中四釋一能轉龍身現應機色及佛淨德名不思議二能於一念成上事故亦名不思三一毛孔現亦名不思四龍身即佛身是故佛毛孔現即名轉龍身亦是不思也三聲演深法諸趣齊聞四中一示眾生德海於佛毛孔二攝眾生入大功德海五德叉伽此云多舌舌有多故或由嗜語故名多舌又云名能損害者謂此龍王若起瞋時於世間人目視氣歔皆令捨命故以為名佛智淨光救恐怖苦六於佛身現十方佛像含雨潤機名無量雲多劫嚴土名超度等七毛孔現土名安立等於中說法名分別等八法稱物機故令歡喜由離染故知足故巧證故也九中一約性滿等觀二約為機齊等十眾生為瞋蓋癡覆以悲度脫名離苦又此龍王於鱗甲中流出諸水日夜不竭濟閻浮眾生故名悲也頌中非次初二頌前初二法門可知三中初半頌淨法輪後頌聞聲四超頌第十法可知五六頌二法可知七中初半頌現雲下半頌住壽等八中初半頌安立界下半頌分別等九中初半舉往因下半頌善惡音聲皆為度生故名平等十頌前第八法門可知第十六北方多聞主領二部一夜叉此名輕捷鬼二羅剎此名可畏鬼如羅剎女奪人精氣眾生心孔中有七渧甘水取一渧令人頭痛二渧令人心悶三渧令人身病四諦已上令人死此八部中唯緊那羅龍毘舍闍是畜生餘五皆鬼以夜叉羅剎力大故獨與鬼名是故上文名此為鬼王也此有八王一等觀理智也方便量智也此是能救下成救事初離惡次益善二中一普應機現勝身二普濟生成勝益三中精氣有二一惡氣謂煩惱業苦以此中是法門夜叉故能除彼也二善氣依大集經說國內帝王敬奉三寶令此國中三種精氣增一地氣謂五穀熟成等二人氣謂煩惱輕薄顏貌悅澤等三善根氣謂常轉法輪三寶熾盛等此文中據生菩提分善根名生氣也四智觀佛德言歎顯法五理智觀眾生即佛法身量智照十方眾生業果故名也六中與樂有二初則斥邪示正樂終則堪化令調樂七中一任持自體力用救生二持用智力救生也三謂佛福智是地持論三持中畢竟持也然此福智超過眾生是故有力能救彼也頌中順此八多劫修因因能順果故云佛具十力頌中次第各頌一法初二可知三中初半頌奪精氣後半頌生精氣四中初半明往昔觀歎諸聖德後半明今成已德令他觀歎五中初理智後量智六中二樂可知七中初由有力救故令福勝後慧深八中初半明起隨順後半明佛力也第十七力士眾有十一示佛色身出世二一一毛孔重現光色三中法身無涯名離垢起用普應名自在等四中淨音有四義謂深故廣故妙故益故皆不可量也下頌中四句如次應知五中二初處中現身後眾中說法皆有多門故云種種下頌中各以二句如次應知六中二一攝相歸真故無不入真之餘相二從真起用故無真不入真之餘用故名也頌中如次各二句顯可知七中移情住法名舉也實通一切就淨名天八中初功德體此具因果頌中初二句因次一句果廣照是用頌中後一句顯也九中現佛身土令機滅惡住善頌中初現土後現身十光雲遍世灑法寶雨故名也頌中十偈各頌一法如前應知第十八普賢眾中何故前中人人各得一法此中一人具多法耶以前是總中別故異生故此是別中總故同生故又何故前列多人此唯一耶以此人是形居道位德標普門彰一即一切一切即一以普收別故也文中有二謂直說重頌也前中二初總後別總中初自分後勝進別中十門一嚴土調生此二相即融成四句可知二稱佛遍塵沙起佛德三中五位十願二行可知四中一門有一切門名普門於中現一身即一切身名法界身身皆灑法雨故名雲也五身作諸剎名護持土於中復以三輪調化故名也六遍諸佛國大會現身名眾中現說此一乘菩薩本行名菩薩境界七中生滅是極促也三世劫是極長也一念如是知極速也此中知有三義一窮彼長短際二知彼相即入三達彼平等性此三無二故也八菩薩根欲是能觀境界海是所觀辨此二別名分別顯此中或舉境明根或舉根取境或俱顯可知九中身有二一性二用法界亦二一理二事如次二身遍二法界二界兩身自互相即四句無礙思之十中初廣明因法後入一切下明其契果又初以一言說一切門名廣等也後一一門中復顯一切法名入等也頌中順後釋頌中二十偈兩偈次第頌一法門由因果無二法體全收故直說顯因重頌明果文綺互耳初二偈中初一嚴土後一調生二中初一詣諸佛謂見猶詣也後一起功德三中初一依位起行後一依行入證四中初二句頌普門次四句頌法界身下二句頌雲以下法雨故名教導等也五中初一頌持佛土後一方便輪六中初一頌眾中顯現後一菩薩境界七中二偈內各上半所知謂長短也各下半能知謂達真也八中初一頌菩薩根欲此與長行文綺互也後明境界海九中初一體遍後一用充十中初一頌廣辨菩薩法後一明入一切智又亦可通頌此中釋普賢分齊以八門明因陀羅網可以知之一理二土三身四教五法六行七時八事事即塵等也汎論大意約文有二一但有使習煩惱染業及報竝入凡境自外入聖境聖中有二謂理量此二各有二法因陀羅網境界是理中量及量中之一分耳可思准之第二明海慧等內眾者顯因果同體故依正無礙故境智無二故緣起樓觀內因外果內即外故出菩薩也文中有三初明出處二所出人三興供養初中一座在樓觀內此是如來別住處故二樓觀即座如上云寶臺是也二所出中有三謂標數列名結數也三供養中三謂身意口初一財後二法前中二初正供後隨所下歸靜初中三大一供大二心大三田大前中二初有五事謂散華燒香放光作樂雨寶如文此等皆並是緣起法門之狀所謂行華戒香智光語音及所說法寶然亦不壞華等事相也下明供分量分量中初明供多後明供廣下皆大喜下明心田二大田中先佛後大眾並可知問何故外眾不辨財供此中說耶答外眾財供非顯勝故內眾財供顯奇特故此別顯也下文雨供具等是通論故二意業法供中二先法後供法中二先明所得後具足下結成滿前中二初句約境標門下二句釋顯二利二約智標門下二句釋顯因果後結成滿於中先結因圓經云愛有二種一餓鬼愛二法愛如來無餓鬼愛怜愍眾生故有法愛此中妙智巧取真理故名法愛愛即無相名大力也後結果滿於中初句智德後句斷德又初句修成後句入理又初無常德後常德又初有為後無為也下正以供佛問何故財供中通供佛及眾此中唯供佛耶答顯法供深細唯佛窮故第三語業供中先標人後偈讚以一一嚴具中各出海慧等眾今總標舉諸眾之中各一上首俱名海慧同說此偈故云一切海慧等也頌中十九偈義分有九一初一明體淨謂境智無礙二三偈明相滿謂三世間故三二偈明用勝謂初速後益也四二偈明往因深固五一偈歎眾觀無厭六四偈歎嚴座一主二香三鬘四光也七二偈歎說法八二偈歎處圓滿九二偈歎佛普遍如結通等第二大段發起序於中有二初動地二興供初中三先佛力動因也華藏動處六種等動相也此中四句分別一動處二動相三所為四汎明動時初中問何故此摩竭國即云是華藏界耶答准下文中通有四句一或云此界唯是娑婆此約三乘說或云即是華藏約別教一乘辨或云華藏中娑婆界此約同教一乘說或非華藏非娑婆此約國土海平等性說是故隨所說法令處差別今此文約別教說耳第二明動相有二一六相謂中踊邊沒等中邊四方為六也此約三乘及同教二十八相約別教及同教動是掉颺不安如風動樹依涅槃經小動名地動大動名大地動有小聲名地動有大聲名大地動獨地動名地動山河樹木及以大海一切動名大地動又動名地動動時能令眾生心動名大地動此等約三乘說今此中動有三品一動謂一方二遍動謂四方三等遍動謂八方又四方八方十方又初獨一方動二十方次第動三十方同時動又大般若中名動等動等極動下五相皆准此各有下中上亦名小中大故有十八也起是搖起如麵起同性經中名作搖大般若中名擊謂加打也覺是大聲驚悟同性中名聲大般若名爆地論釋名上去振是下聲隱隱地論名下去吼是平聲哮吼涌是涌出峯桶如泉涌等又六方踊沒謂東踊西沒等又動起涌三是色餘三是聲此六皆名動者初一就勝通名餘五從別為目如十色處同名色處初色處亦名色處三明動所為者依勝思惟梵天經論說一令諸魔生驚怖故二令說法時大眾不起散心故三令放逸者生覺知故四令眾生念法相故五令眾生觀說法處故六令成就者得解脫故七令隨順問正義故八智論云欲令眾生知一切法空無常故九古德云動其所執故十表說大法現徵祥事故又依地論依四種眾生一依不善眾生二依信種種天眾生三依我慢眾生四依呪術眾生等故也第四汎明動時如智論說有八時如長阿含說一大水動時二尊神試神力時三如來入胎時四出胎時五成道時六轉法輪時七息教時八入涅槃時九若依增一經第二十八中更加大神足比丘心得自在乃至觀地無相故動也十若依智論第十授諸菩薩記當得作佛為天地人主是時地神大喜我今得主是故地動如王初位臣民慶喜稱萬歲歌舞等也又依涅槃經菩薩下生閻浮提時名大地動菩薩出家成道轉法輪般涅槃是以大地六種振動何以故菩薩下生欲色諸天及諸菩薩等悉來侍送發大音聲讚歎菩薩以口風氣吹故令大地振動又菩薩是人中象王龍王龍王初入胎時有諸龍王在地下或怖或怯是故大地六種振動第二興供文中二初此土後結通前中世界諸王有二義一是前所列王眾二是餘十方世界中王通是二也於中初總次別三結可知上來唯明一世界三世間自在相竟第二大段明結通十方以一會即一切會顯教圓滿攝主伴故於中有二初牒此土三世間相後正結通前中佛坐道場者牒智正覺及器此二果德融遍十方義相顯故不別釋也眾生世間同果普遍義相隱故是故別釋何故此眾能同佛果而普遍耶釋中有二初辨其所因後正同果遍前中三初定慧力故二法門力故三如來力故初中各隨已得法門分齊故名境界依三昧門不味定故不廢用故巧攝法門令普遍故名方便也欣厭是慧也二法力中圓法法爾速遍諸方速令至果名勇猛法菩薩證此隨法普周故云通達此同上文乘解脫力入如來海等三佛力中佛力令入佛境界中故能遍也下句結同果海度是到也徹也此等並是上文一一所得一法門但前為顯德據別廣陳此為牒結就通略舉下類通可知也自下明正宗將釋此文四門分別一釋名二來意三宗趣四釋文初釋名中盧舍那者古來譯或云三業滿或云淨滿或云廣博嚴淨今更勘梵本具言毘盧遮那盧舍那者此翻名光明照毘者此云遍是謂光明遍照也此中光明有二種一智光二身光智光亦二義一照法謂真俗雙鑒二照機謂普應群品身光亦二種一是常光謂圓明無礙二放光謂以光警悟此中遍者亦二種一平漫遍無礙普周故二重重遍如帝網重現故此二圓融各全體遍非是分遍是故下文云佛身充滿諸法界普現一切眾生前如是等無量如文說此中身智無礙故身光即智光二遍無礙故平遍即重重光遍無礙故光明即遍照遍照性開覺是故名為佛此明下文世界海等諸事一一皆是稱性緣起無礙離闇覺照稱光無不普周法界名遍此舍那佛非局報身以通器等三種世間具十身故問如下文中略明五海廣辨世界何故不云世界品乃題佛名耶答古德釋云以從主為名故以主勝故舉土主以說之今釋以佛通三世間故下文土等即是舍那佛如十身中國土身等又以依正無礙故是故標釋互舉文綺耳又以五海中佛海即具餘四海餘亦爾以佛勝故獨標為軌故以為名餘不說也二來意者前既序已次顯正宗義次第故是故次來三宗趣者有二一約人二約法人亦二一化主二助化各有體相用主中內證法智為體七日思惟解脫為相加說為用此三不二唯是一果助化中入定為體蒙加為相起說為用此三不二唯是一因此上因果融攝不二唯是一人法中亦二一約義理二約教事亦各有體相用義理中性海為體別德為相應教為用此三不二唯一義理教事中本分內五海十智為體十世界及華藏界為相益機為用此三不二為一教事此上教義融攝不二為一法也又上人法復圓融不二為一宗趣此四義各三為一緣起相即無礙是故或唯果以俱是佛故或唯因俱是普賢故或教或義或人或法或體或用或主體乃至或教用竝皆攝盡准思可見下諸會宗皆有此相但隨法異耳第四釋文中有二一通辨經論解釋分齊生解方便二別釋本文初中略有十種方便一解釋決擇二釋文方軌三四種悉檀四四意趣五四祕密六四道理七五力八六相九六釋十八聲第一解釋決擇者依雜集論第十五云釋決擇者謂能解釋諸經宗要開發彼義故案云彼中略開六種廣有十四具如彼說今略舉一門論云攝釋門者謂若於是處宣說諸經緣起所以句義次第意趣釋難案云緣起所以者顯教起所因也句義次第者品會文義相生次第也意趣者顯經宗趣也釋難者釋外妨難也餘如彼論恐煩不述第二釋文方軌者攝論第五云若有欲造大乘法釋略由三相應造其釋一由說緣起二由說從緣所生法相三由說語義無性釋云為欲開曉諸造釋者解釋道理故說略由三相等言世親釋云由此三相隨其所應應造一切大乘法釋案云初由廣說自性緣起為所依本即阿賴耶識與諸法互為緣起二依此所生轉識諸法於上分別三性道理謂於依他所執無圓成有得不得見不見同時等如論具釋此二門觀道理解釋三由說語義謂顯佛言下義意此有二種一德處謂顯佛果二十一種殊勝功德無性釋云已得在已圓滿饒益故名為德二義處謂顯菩薩三十二行相無性釋云未得在已隨順趣求故名為義此二所說皆以初句標餘句釋此是觀說者意解釋第三四悉檀者智論第一云有四悉檀總攝一切十二部經八萬四千法藏皆悉是實無有相違一世界悉檀者有法從因緣和合故有無別性譬如車轅軸輻輞等和合故有無別車人亦如是五眾和合故有無別人若無世界悉檀者佛是實語人云何言我以天眼見諸眾生隨善惡業死此生彼當知是人以世界悉檀故非第一義悉檀二者各各為人悉檀觀人心行而為說法於一法中或聽或不聽如為斷見人說雜業故雜生世間得雜觸得雜受如為常見人說無人得觸無人得受如是等三對治悉檀者對治則有實性則無如酸醎等於風病名藥餘病非藥不淨等於貪等亦爾准之四第一義悉檀者一切法性一切言論差別皆悉平等一味解云或約世界說有勝義為無如第一說或勝義為有世界為無如第四說或對異機說有對餘機說無如第二說或治此病為要於餘病為非如第三說皆須得其本意法悉有用隨言混取失意成謗第四四意趣者雜集論第十二云由此四意趣故方廣分中一切如來所有意趣應隨決了又莊嚴論第十三云諸佛說法不離四意攝論第五云以此決了一切諸佛言教一平等意趣謂如說言我昔曾於彼時彼分即名勝觀正等覺者無性釋云謂一切佛由資糧等互相似故說彼即我非昔毘婆尸佛即今釋迦楞伽中約四義釋一字等二語等三身等四法等故說即彼而實非彼二別時意趣謂如說言若誦多寶如來名者便於無上正等菩提已得決定又由唯發願便得往生極樂世界無性釋云謂勸懈怠不能於法精勤學者故作是言此意長養先時善根如世間說但由一錢而得於千莊嚴論釋此由別時得生故解云以後別時得彼千也三別義意趣者謂如說言若已逢事爾所殑伽沙等佛於大乘法方能解義無性釋意約證相大乘不就教相大乘故作是說莊嚴論云如佛說一切無有自性故無生故解云此約證無生說四補特伽羅意樂意趣謂如為一先讚布施後還毀呰尸羅及一分修當知亦爾無性釋云先為慳貪讚歎布施後為樂施毀訾布施餘戒修亦爾莊嚴論云由得少善便為足故讚毀也第五四祕密者雜集論云如是四種於大乘中略攝如來一切所說祕密道理梁攝論第六云如來所說不出四意四依依即密也無性攝論第五云四種意趣四種祕密一切佛言應隨決了一令入祕密為化怖斷有情依世俗道理於聲聞乘中說有化生等諸有情於大乘中說心常等此則於大小乘說有人法竝是祕密莊嚴論云應知教諸聲聞入於法義令得不怖說色等是有故二相祕密謂於是處說諸法相顯三自性無性釋云為令悟入所知相故解云此雖說法相意顯三無性故為密也又莊嚴論云應知於分別等三種自性無體無起自性清淨說一切法故解云此雖說三性意顯三無性如次可知三對治祕密謂於是處說對治行八萬四千解云謂於無說有於同說異等皆是密意對治所化有情障故說此八萬四千等也四轉變祕密謂如頌曰覺不堅為堅善住於顛倒極煩惱所惱得最上菩提無性釋云剛強流散說名為堅非此堅故說名不堅即是調柔無散亂定即於此中起堅固慧覺彼為堅解云散心流動顯名不堅散心剛強就密名堅定心守境顯名為堅定心調柔密名不堅若取顯了於散亂起堅固慧則遠菩提今取祕密於定心起堅固慧則得菩提也無性云謂於四顛倒善能安住知是顛倒決定無動解云若取顯了則住於無常等計常等四倒之中豈得菩提今取祕密知此常等於無常等橫計而起決定知此名為善巧住於顛倒故能得菩提也又世親釋云是於能顛倒中善安住義於無常等謂常等名顛倒於無常等謂無常等是能顛倒此義則倒彼所計義名顛倒於此安住故得菩提言極煩惱所惱者無性釋云為所化有情精進劬勞所疲倦故解云若取顯為貪瞋等惱亂行者名為煩惱此則遠菩提今取祕密精進勤苦劬勞行者亦名煩惱此則得菩提如頌處生死久惱但由於大悲梁魏攝論及世親莊嚴對法等論竝準可知第六四種道理者雜集第十一因辨觀察契經等法應當解釋諸法道理道理有四一觀待道理二作用道理三證成道理四法爾道理案云觀待有二一俗諦緣起要相待生因此通染淨二真諦之理待了因顯此唯約淨二作用亦二一緣起諸法各有業用二真如法界依持等用三證成亦二一比量成立二現量成立四法爾亦二一諸緣起法有佛無佛性從緣起二真如法界性自平等第七五力者思益經第二若人能於如來所說文字語言章句通達隨順不違不逆和合為一隨其義理不隨章句言辭而善知言辭所應之相知如來以何語言說法以何隨宜說法以何方便說法以何法門說法以何大悲說法梵天若菩薩能知如來以是五力說法是菩薩能作佛事案云下經次第廣釋初言說者如來說三世法垢淨法世出世流無流等法是言說如幻人說無決定故乃至云說如虛空無生滅故當知是言說為無所說乃至云是名如來言說二隨宜者如來或垢法說淨不得垢法性故或淨法說垢貪著淨法故乃至云生死是涅槃無退無生故涅槃是生死以貪著故實語是虛妄以生語見故虛妄是實語為增上慢人故如來隨宜故或自說我是說常邊者乃至廣說三方便者如來實不得我人眾生壽者亦不得施亦不得慳等乃至方便為諸眾生讚說布施得大富等乃至廣說四法門者謂六根等諸法皆是解脫門以空無我所性自爾故乃至文字亦爾五大悲者佛以三十二種大悲謂一切諸法無我而眾生不信不解如來於此而起大悲乃至廣說案云此上五種初一約能說以不言之言而說故二約所說謂法隨迷悟辨是非故三約所為機以巧方便於無說有故四約法自體本來自空為解脫門故五約能說之心為愍物迷而起說故第八六相者十地論第一云一切所說十句皆有六種相門一總相二別相三同相四異相五成相六壞相具釋如下十地品中第九六釋者亦名六合釋一依主釋者亦名依士謂兩法相望假依彼主而立此名如說眼識非眼即識以依眼之識名為眼識若離言眼是能見義識是了別義今此合辨故名合釋若單法為名者非六釋所收也二持業釋者亦名同依釋謂舉其業用以顯自體如說藏識藏是業用識是其體藏即識故持用釋體非是別體相依既非二法何名合釋以體用不離故名合也三有財釋者亦名多財釋謂從所有物以立其名如說佛土土是佛之所有名為佛土也四相違釋者謂如一句中有多名言各別詮義如偈說於佛及法僧等非如依主持業等雖有多言同目一義也五隣近釋者謂從所近以立其名如四念處觀實以慧為體以與念相近名為念處也六帶數釋者謂以數顯義如說十地等皆從數以顯義別也問此六釋攝法盡不答凡諸法得名略有五例一離合得名如此六釋二單法當體立名如信等此約直詮三無他受稱如無明等此約遮詮四譬類得名如華嚴等從喻彰名五相形立號如大乘形小以立其名等是故六釋但據初門若於前六帖後四釋總為十釋略攝諸法得名差別第十八聲者依西國法若欲尋讀內外典藉要解聲論八轉聲法若不明知必不能知文義分齊一補盧沙此是直指陳聲如人斫樹指說其人二補盧私是所作業聲如所作斫樹三補盧崽拏是能作具聲如由斧斫四補盧沙耶是所為聲如為人斫五補盧沙䫂是所因聲如因人造舍等六補盧殺娑是所屬聲如奴屬主七補盧鎩是所依聲如客依主瑜伽第二名上七種為七例句以是起解大例故聲論八轉更加󱈓補盧沙是呼召之聲然此八聲有其三種一男聲二女聲三非男非女聲此上且約男聲說之以梵語名丈夫為補盧沙故又此八聲復各三謂一聲二聲身三多聲身則為二十四聲如喚丈夫有二十四女及非男女聲亦名有二十四總有七十二種聲以目諸法可以准知然此方多無此例第二釋文者此品有二分初大眾疑請分二爾時世尊下如來現答分前中分二先明諸會請問後釋此文前中作四門一明有無者於八會中初二後二有餘會皆無何以爾者謂初會標果起因故問第二會初為尋因至果故問但為因位昇沈寄於五會以答果位無差故當會答然五會中間諸品之內更有餘問者竝是為顯當會所說法中差別隨說問答非是別問大位之相第七會中明因果純熟故有問謂行修無礙六位頓成故當會答也第八會中明稱性因果故有問謂俱入法界無差別故亦當會答也二所問法不同者初會第八唯果分有因但所信攝化為異第二第七唯因分有果但位行為異三能問人不同者初及第八各具同異二眾齊問以所問法眾同依故第二唯同生眾問以所入位同生勝故第七唯一人問以造修之行各別成故四請問儀式者有二一約言念二約通別初中汎論請有二一言請二念請答亦二一言說答二示相答此二問答如次及交絡成四句可知為成三慧有斯二例初二會及第八唯念請答通二謂佛示相答菩薩以言答以對佛興請不待言故明佛智領疑身相現答自在故也第七唯言請言答以行法約言明了顯故又對普賢興問還普賢答故也二通別者初會及八別問通答第二第七別問別答皆可知二釋文者此中有二初長行後重頌此二差別大例有十一約利鈍謂鈍根未悟更重為頌二約前後以後來未聞為之重頌三約生熟熟人直說便悟生類曲巧方知故重頌也四約文質或有愛質直示長行或有樂文示頌言美妙五約二持論云長行散說生正解故義持成就偈頌總攝易受持故文持成就六約資成謂更以偈頌資顯長行義明了故此上通諸文重頌七約成圓以頌中兼顯長行闕無成前所說義圓滿故此如發心功德品偈等八約體相以從門約相長行直說此約同教及三乘以就體圓融偈頌巧顯此約別教此如十行品偈等九約通別以長行別指的重頌通該攝如此品世界等頌文是也十約心言謂長行直顯心所念法偈頌宣示令請圓滿此唯此文也又有義凡佛說法法爾有二相謂直說契經必有祇夜重頌下諸品中重頌皆約此十例准之就此長行中有三初標能問人謂同生異生俱在法界故云咸也言說事彰非顯奇故念心入法顯深細故云念也二明所請法三唯願下結請所請中古說云此有二十三句分二初二十一句問果法後二句問因行前中準下答中五海此文為五初十二句問佛海次三句如名問三海後六句准下當是根欲性海但由根欲不同致能被之緣差異此中舉緣顯根下文舉根顯緣有斯左右今更釋此中有三十五句分二初三十句問果法後一切菩薩下五句問因行就前中分三初十句問佛內德盈滿德二從示現菩提下十句問佛外相顯著德三世界海下十句問化用普周德就初中初一句總餘九別於中何等是三字貫三十五句一切諸三字通前三十句果問應知何故此經最初問佛果法耶謂標幟故宗歸故為本故顯德故生信故指南故經首題佛華嚴者義存於此言佛地者佛地論第一云清淨法界及彼妙智受用和合一味事等是佛所依所行所攝故名佛地解云即以淨法界為所依妙智為所行餘功德等皆為所攝即以真理妙智無礙為體依大乘同性經佛有十地一切菩薩二乘所不能行何等為十一名甚深難知藏明智德地乃至第十毘盧遮那智海藏地如下十地章具釋二佛境界者下九皆是佛地中開出故是別句謂開清淨法界是佛所證之境或總舉所知通於真俗下性起品云一切眾生是如來境界乃至第十非境界境界是如來境界又亦是分齊境界故明難品中明十種佛境云如來深境界其量齊虛空等又釋通有所知及分齊境下不思議品中佛有十種不可譬喻不可思議境等應尋下三處文於此具辯三佛持有四義一以淨法界任持一切諸功德故二以大圓鏡智及相應淨識各能任持諸功德故三後得智中大陀羅尼門總持無量諸法海故四是十佛中持佛隨順故又下第十地佛力持等十持又離世間品中亦十持初佛持乃至第十智持此二文中皆以初句為總攝別入總俱名佛持又如下不思議品佛有十種出生住持智慧等竝應具尋辨之四者准下頌文此中次佛無上智一句此則是下十智等可知五佛行者是大悲攝生之行又是大智造作之行此竝不作之作無思成事性起品無障礙行如如行等是如來行此是異二乘功德六佛力者有二義一不為他所屈伏故二能摧壞魔怨故別說有十謂是處非處智力等又有十種如不思議品最勝力大力無量力乃至第十大力那羅延幢佛所住法等七佛無畏者所說不怯故名無畏是伏外道功德或四或十如離世間品說上來明大智德八佛三昧者謂師子奮迅等微塵數三昧海攝略為十如不思議品說此明大定功德九佛自在者依定發起無盡神通所作無礙故云自在不思議品佛有十種自在正法又離世間有十自在等竝可知此明神通功德十佛勝法者殊勝功德超過餘德故云勝法亦有十種如不思品說此明大福功德上十句明內德盈滿竟第二外相顯著中初示現菩提者謂對機示現成大菩提如性起品成菩提處說又不思品亦說竝應知此是總句下九是別以六根三業皆是成菩提相故下不思品及離世品此之九門一一各以十門辨說加彼應知佛光明是身業餘竝可知上來明外相顯著竟第三化用普周十句中初世界海者是化用處也通染淨土即入十佛國土身攝略說十種如此品下文說二眾生海者是所化機也通麁妙空有等亦入十身攝又如離世間品十種入眾生等應知三法界方便海者此有四義一理性法界是前眾生及世界等所依之界二染事法界謂彼所化眾生蘊界法等三離垢法界謂佛所得最淨法等四淨用法界謂佛攝生所用善巧故云方便如不思品佛有十種法界無量無邊等應知四准下頌中此文闕調伏海調伏海即是所調伏是根欲性海攝但頌與長行文家互有存略故也五佛海者能化之佛非一如海謂遍一切處而轉法輪故六波羅蜜海者有二義一是佛所說行法以授群機故二是彼所化所行之行即化所成益謂十度等七法門海亦二一是佛所設之教法通彼遊入故二是彼所化行成證理所入之法此亦有十如不思品說八化身海者異機別感現相多端如云諸毛孔出化身雲等又盧舍那佛遍十方出一切化莊嚴身等又離世間品十種變化等九佛名號海者對根宜聞名號非一如名號品一一世界有百億萬等十佛壽量海者應機脩短虧盈萬差略有十位如壽命品說上來果問竟第二因問中五句初一句總下四句別一明十住初發心住等二即十行中十度行也三願者即十迴向大願也四智慧藏者即十地中以智為性含攝蘊積故如下地品菩薩同名藏等是也第三結請中唯願慈悲者明佛有說因不疲倦故方便者顯佛巧說令易解故由悲發心由巧得解二頌中為顯奇故不以常口說表依正無礙故供具中說即是下剎說耳九頌分二初三歎德請後六舉法請前中初二歎佛請明具說因故後一歎眾請明具說緣故前中初一顯佛自德圓初半辨因盡過去現果無功後半用窮來際無思普應雲者灑法雨故潤機緣故自無本故後一明外化備謂初半令滅惡生善後半令離苦得樂又初令得涅槃後令得菩提二無量下明歎眾請中一心者心無異念故合掌者身無慢怠故觀最勝者住念向佛故下半總舉所念願佛開闡第二舉法請中分三初三頌舉前初十句於中初一頌內有六句一地二境三持四智五力六無畏下句結請次一頌中有三句一定二行三自在即神力是也下句請說後一頌頌勝法亦是示現菩提等可知第二一頌頌第二十句以三業不離六根故同頌也第三二頌頌第三十句初頌內有五海後頌中有二海餘三海及因問總攝故云無量無邊等下句結請第二答相中古來諸德亦有將此諸問配下諸會中答之此判恐謬以第二會等自別有問別有答故四番問答不交雜故是故總於此品竝通答也以下說分具果因二說故就此文中長分有十一面光集眾分二毫光示法分三法主入定分四諸佛加持分五大眾同請分六定中略說分七起定成益分八毛光讚德分九許說令喜分十正陳法海分初中二先放光後集眾前中亦二先身光遍覺二光語呼召此二亦即答上佛光明音聲問初中亦二先此光照彼二諸菩薩下尋光見此前中有五初知念者領疑也以將欲答故即放光所因也二明光出處面門者諸德有三釋一云是口一云是面之正容非別口也光統師云鼻下口上中間是也准下施鼻文亦如所說今釋依梵語稱面及口并門悉名目佉是故翻此目佉為面門也故知此中通舉其事口者為表教道遐被也面者正對向機也門者開法攝生也齒者勝用也謂思咀法味故治碎惑障故以緣起具德相差別故云一一各放塵數光也三別顯所出有十門通論一一皆通三世間等別明初六佛海次二器海次一眾生海後一法界方便海又前八意業記說輪次一身業神通輪後一語業正教輪四攝眷屬五所照處此中放光有四意一現相表實二驚起信心三照觸救苦四為集眾遠召是故彼眾依光覩此知所集處頌中九偈半有四義初六頌半通舉佛德以勸往次一別明能說以勸詣次一別標所說以勸觀後一通結佛德顯深廣此四皆以後釋前思之可見初中二先舉德後人尊下勸往前中三初二身業一體一用次二意業一用一體後一語業勸中初半勸為法次半勸多眾次半教興供雖圓音頓說九世願海然不壞本法故非一念也即標下所說法門也餘文可知第二集眾中先明諸會有四義一有無二來處遠近三本處名等不同四偈歎及前後初中六七二會無以證位及行熟俱皆離相故餘六皆有所為可知凡集新眾有四意一為攝機二為證法三為興供四明眾圓第二遠近者初二十剎塵三百四千五萬以寄位漸增故八過不可說者顯證法深故第三者一處二佛三菩薩四供多少竝隨會應知第四者初二會無偈讚以起修始故餘四皆有以顯法位增故又前五定前集以從修入證故第八定後集以依證起用故二釋文中有二長行偈頌初中亦二先眾集二顯德初中亦二先集後結初中十方即為十段一一方皆有七一器海名二剎名十二佛國土等此二是所依法相但通別為異三佛名四菩薩此二是能入智但滿分為異五主伴俱來明具德圓滿六興供供佛順益義謂因順果也七依本方坐明攝散歸靜何故先辨東方謂顯開明之始故順彼方故以西域方儀以東為上故其堂殿皆面向東如祇洹寺菩提寺皆面向東如來說法亦多分面向東故面門光出正即向東問下文此華藏界無邊云何此中有東等耶答以華藏界是邊無邊不二故名無邊如下說無邊邊不二故名有邊如此說是則不壞邊而恒無邊不破無邊而恒邊若謂無邊乖於邊邊乖無邊是情計所及法非正緣起也以此邊無邊是一事故雙超情計也其猶錦窠白線徹編而不雜紫窠紫等亦爾又白窠有紫由是綿故若白中無紫紫線不至兩編即繡非綿也白窠無紫由是綿故若白有紫現則壞文非綿也是故由白有紫得成白無紫無白亦爾當知此中道理亦爾思以准之問若爾彼十方世界是華藏不答是不謂由即是故不是不是亦爾准上思之又何以故由是華藏東等故即不即也問此十世界外更有餘界不答無也何以故以華藏為主彼十為伴此主及伴圓融普遍一切塵道重重如帝網故餘皆即此如虛空故又此中諸供竝是法門隨相有十一妙寶是可貴義二須彌勝高義雲是潤益義含兩義齗齶義三日是除闇義輪是具德義四閣是重成義如正智上起悲等五華是淨義開敷義六香雲是戒等芬芳義七座是攝益義八蓋是蔭覆義九幢是獨出義十樹是建立義餘竝准之又約法亦有十例一或以色法為雲如寶妙色雲等二以大聲為雲如妙音及歎佛德等此約事三以無盡佛土為雲如十種不思議佛剎雲等此約依報四以九世理性為雲如三世佛法身光明雲等此約體五以佛八相等為雲如十種佛變化雲等此約用六以無礙解脫法門為雲如十種解脫蓋雲等此約不思議解脫也七以佛所證境為雲如十種佛境界雲等此約果八以一切菩薩行為雲如十種菩薩所行示現雲等此約因九以一切眾生欲樂為雲如十種一切眾生樂不可盡示現雲等此約法器十以現佛大願為雲如十種一切諸佛所願示現雲此約赴機此等一一皆以十門說者為顯無盡故也此上十義皆一一中有一切法緣起無礙是故或人或法或理或事或境或行或依或正或因或果此中一一供具皆云滿虛空者明稱本性空集而不雜如緣起性也是故真理妙行可即事而成雲華寶等事可即理而為法此約別教思之第二結中一結土二主三伴四供五座第二現德用次第座者緣起無礙集而不雜也於中二先明德體無礙後念念下妙用勝益前中通用中初句總有六重無礙竝倍倍多前一身光無礙二光人無礙三人法無礙四塵剎無礙五依正無礙六化用無礙如一念中於一世界化一佛剎塵數眾生即此念中於一切世界亦如是化一念既爾餘一切念悉皆然也如一剎中現此盡念三世諸佛餘一切剎各別所現亦如是也如一塵中有此一切現佛之剎餘一切塵各別亦爾如一菩薩法門遍此一切現剎塵道餘一切菩薩法別遍亦爾如一光出此一切遍塵菩薩餘一切光別出亦爾如一毛孔放此一切出菩薩光餘一切毛別出亦爾上來總辨一菩薩身中事如一菩薩一切亦爾如主伴亦然是則重重無盡非心言能及此是一乘法界法爾緣起實德非變化也此等竝是普賢位德菩薩既爾佛果德用非此能比可准思通二用益中三初標所化眾二以夢下明能化法三於一念下辨化益能化中十句初九別辨後一總結九中一夢自在者即實即空故一念現多法故二淨故化故三教義故四顯勝神通令歸依故怖令入法故動相歸真故五願力攝生故六深音性離故染音淨用故顯淨音普收故七圓音普降故如法界頭口等八體用驚機故九建圓因故三蒙益中有六故釋有四重以文含多勢故一令離重苦二堪成出世器三令得二乘解脫果向十位此大乘中二乘非愚法也又小乘中五停心觀前在邪定依成實𤏙頂已上悉名正定永不退故依毘曇忍心已上方得不退若依地論見道已上方名正定故彼云正位正定者見道已上方是正位言不定者此二中間名不定也四入大乘三賢位五證十地六成佛果此約同教又初三同前四入初教五入終教六入頓教此約病盡處說三又初人天次二小乘四是漸教五頓六圓此約果顯圓說四又初人天次三三乘後二一乘因果分二也此上竝是一念中益餘一切念准之頌中十偈初五總歎菩薩德後五頌前法門初中前三明自分德一自利二化他三得法後二勝進一外益二內圓後五中一現法二動剎三身嚴四入劫五說法此等竝是上毛孔中事頌文巧略故也第二光示法主分中二初此界後結通前亦二初示主是教義源故二於彼下示法是教義相故初中四初明光意言無邊佛境者有三意一令知所說法故二即是普賢故三顯佛非不能說故二顯光名相中二先明光相眉間表中道一乘法也白毫表無流證道白淨法也又白為眾色本故表此一乘為諸教源也又毫者是長毛也又是毫毛也依觀佛三昧海經云太子時舒長五尺樹下長一丈四尺五寸成佛已放之長一丈五尺圓卷如秋滿月分明皎淨珂雪寶色光體也燈明光用也又理可貴故名寶色智普照故名燈明境智遍益故名雲也又如未尼同諸色故二立光名為顯因人故名菩薩也三辨光勝用中一事故遍故廣故二理故正故深故三辨說因故由大願力方有說也四顯法門故令眾知法從普賢門中出故上文既不云別照普賢何故乃云顯現示眾者以上所照即是普賢故四攝用歸本中毫出足入者表上法可以傳下傳下不失本故還入也眉間足下處別何故言還者顯上下無二故又毫光照普賢明果乘因還從足下入者明因成果也第二示法中二初辨蓮華是所詮義也二顯勝音是能詮教也坐華者稱義施教也初中一句總於彼者場地也又是相輪也蓮華者開敷故出三乘水故不染故微妙故眾聖蜂所採證故二寶莖者可貴故堅固故三藏者含攝故出生故具德故四葉者覆蓋故以廣大甚深故遍法界也五香鬚者氛氳眷屬故六閻浮檀金是寶中之上故金是貴相顯著故臺是高出故七結也此等竝法門也若約三乘託此事別表法然彼事非即法若此一乘即彼事是此法仍有事顯現也二顯能詮中二初標體二偈頌明說相前中三先舉教從佛眉間出者表依證起說故教從佛出故如勝流法界又論云從最清淨法界所流法也出菩薩者為被因人故諸法是所詮勝音是能詮論云契經以文義為體也若依一乘看此菩薩即名見教體人法無礙故顯教圓故具主伴也順理故敬繞也二明稱義故坐臺鬚也三由稱義故令教誠實故歎德也德中四句一下愜群機二上順佛境三窮茲義海四令歸佛果二說相中二初勝音明教體殊勝二炎光明教威勝用初中三頌一明一佛遍法界而在道樹二多各遍法界之佛同坐一毛孔三如一毛一切亦爾各具主伴此三如是漸次增廣也又釋初一明舍那身滿法界後二明毛孔中現無量三世間重重無盡也二教威中師子者有三種一不畏義理深故光照也二不畏不益故炎燒惑也三不畏異學不降故奮迅也同是教故亦名音也頌中初明法輪義後釋文前中轉法輪義略作十門一釋名二辯體三種類四轉相五分齊六轉處七轉時八轉人九轉機十諸門一釋名者法是軌持義通有四種謂教理行果輪是所成義亦有四一圓滿義以離缺減故二是具德義以轂輻輞等悉皆具故三有用義謂摧輾惑障故四轉動義謂從此向彼即從佛至眾生故亦從彼向此即從眾生至佛果故法即是輪持業釋又輪是喻況如聖王輪寶即法之輪故依主釋二體性者通論教等四法為性剋性唯八正道為性以戒為轂謂正語正業正命以慧為輻謂正見正思惟以定為輞謂正定餘正念正精進為莊飾成輪此約小乘初教亦同又唯以無分別智為法輪體又唯真理為性此約終教或理智俱泯教果亦亡離言絕慮為法輪體此約頓教或通攝無盡法界謂人法教義等一切自在法門海竝為法輪體如帝網重重具足主伴等此約圓教亦即攝前諸位此中皆具約同教也三種類者有三初小乘四諦之下各有四義謂苦空無常無我此四苦諦因集有緣此四集諦滅止妙離此四滅諦道如迹乘此四道諦此上十六約所知諦若約能知亦各有四謂眼智明覺眼謂總觀苦等智謂別觀過去苦等明謂別觀未來苦等覺謂別觀現在苦等是故四諦各四故成十六新大毘婆娑論第七十九云眼者謂法智忍智者謂諸法智明者謂類智忍覺者謂諸類智又眼是觀見義智是決斷義明是照了義覺是警察義三轉十六成四十八行法輪此約小乘如毘婆沙論具說二明三乘中法輪然有三義一同小乘三轉四諦通益三機如密迹經辨此則說四諦而具三乘又三轉即空常淨維摩經云三轉法輪於大千其輪本來常清淨此之謂也此約初教二唯說大乘亦通三根得大小果如諸大乘經中所說或分相開三如轉照持等三種法輪或合為一謂唯一實諦上約終教三離言法輪無轉不轉非四三一不可說故此約頓教三一乘法輪准下文有十諦差別謂說誠諦等諦各十行謂具足清淨四無畏等是故總有一百行法輪准下文亦有十輪謂過去願力故等即十轉百行為千法輪竝尋下文應廣具顯何以皆言十者為顯無盡故此則無盡法界為大法輪海常轉無休息也四轉相者小乘三轉有二一為自轉初轉在見道名印相轉次轉在修道名應作轉後轉在無學道名已作轉二為他轉初名示相轉謂此是苦等令陳如等入於見道次名勸知轉謂苦應知集應斷滅應證道應修令彼入修道後名引證轉謂苦我已知乃至道我已修令彼入無學道若三乘法輪二同前說但義理差別約菩薩人者准大品等經既言鹿園轉法輪時無量眾生發菩提心等無量菩薩得初地等無量一生菩薩一時成佛此亦應同彼三轉是通非別不可別配若依一乘轉無盡稱法界法輪與所被機同一法界無二無別法爾常恒無新辯益之謂也五明法輪分齊者若小乘中有一義佛說四諦苦無常等語音入法輪攝如問阿難天雨等如是世語皆非法輪若三乘中佛一切語及身威儀皆入法輪以無不益生故維摩經云諸佛威儀進止無非佛事以此准之若一乘中通三世間俱入法輪一切眾生語言音聲亦入法輪國土法輪如剎說等准之六轉處者小乘唯一娑婆百億鹿園等處三乘或一百億或千百億或如恒沙為一佛化境一乘遍通樹形等界乃至華藏猶如帝網重重主伴經云此是盧舍那佛常轉法輪處七轉時者小乘三乘或二七日或三七日復或六七日或七七日或八七日或五十七日或一年等此竝以是末教隨機見聞異耳亦無前後相攝等事一乘本教要在初時第二七日更無異說仍攝前後各無量劫念念無間一一念中亦各攝彼前後際劫亦如帝網重重無盡九世十世之所轉也八轉人者先主後伴小乘主謂釋迦生身及化身佛聲聞弟子為伴三乘主即三身佛聲聞菩薩為伴謂舍利弗等一乘主謂盧舍那十身普賢等菩薩為伴亦如帝網重重現准之九轉機者初唯為小機次通被三機後唯一普機准之十諸門者一教及念處等為法輪因由此得聖道故二福慧萬行為法輪眷屬三真俗二諦為法輪境四二障使習是法輪所斷五菩提涅槃法輪果諸宗准之釋文者頌中十偈分四初三明佛法輪清淨廣大於中初句標教主次句明法輪清淨清淨者滅惑染故現淨理故教輪淨故如梵輪也下明法輪廣大自有六門初一句巧說廣二一句說人廣三二句說處廣於中國土海世界海雙舉者此二相成故也四二句說因廣謂由大願力說盡來際故亦名說時廣五二句說機廣六二句言音廣二有二頌歎普賢能遍說法一佛力加故令語業普遍二身業稱理亦遍雨法三有三頌歎舍那佛說法一語業二意業出光也三身業四末後二頌歎三世佛亦同說法一令見說法二令聞說法下結通有二義一結上集眾通十方界二既在示法後結則知示法亦通十方示法主分竟也第三法主入定分於中二先料簡諸會中有四一有無者唯第二會無者以所表法未成位故餘會所表法位成故二出不出者唯第八不出以表一證法界無退失故餘表起化故三因果者初及七八為果定以初說果故七行深故八證玄故餘皆說因故又釋第七中亦以通有因義以華嚴是因行成嚴故若如此判通有四句或唯果謂初及八或唯因謂三四五六或亦因亦果謂第七或非因非果謂第二總無也四能入人者唯第八佛自入表法界解脫自在唯佛窮故初雖說果為令物信故七行雖深然是因人行故二釋文者於中二先此土後結通初中於佛前坐者顯因果不相離故何故入定者顯非證不說故為受加故除眾疑故何故入果定為說果法故何故因人入為被因人故淨有四義一自性淨二治惑淨三善根淨四益用淨藏有四義一含攝二蘊積三出生四無盡三昧此云等持離沈浮故定慧均故名等也心不散故住一境故名持也納法在心名為正受此中淨之藏淨即藏如來之淨藏如來即淨藏淨藏之三昧三昧即淨藏皆二釋思之可見下釋顯其義初句釋如來後句釋淨藏離垢淨也滿足藏也虛空喻上二也結通者此經一切處說總成一部謂一部即一切部今且舉此一方中事恐斷其本部故數於文末釣取一切結成本部以明無盡無盡也因此略明所入三昧分齊差別有十重一約一切定無礙故起分中言普賢菩薩從彼三昧起從世界塵數等三昧起解云此有二義一此定含攝多三昧故二此定遍入多三昧故是故此定即是塵等三昧海也二約一切處無礙如此文云普賢菩薩於此世界三昧正受盡法界虛空界等一切佛剎亦復如是此亦二義一定中包含十方剎故二此定遍於諸塵道故三約一切時無礙如起分云普賢從一切三世三昧起等此亦二義謂定含三世及遍入三際四此上三重融含為一普賢三昧無礙自在以此三說是一定故不相離故五於上塵等三昧海中隨一即具一切諸定各苞十方盡三世故六如一三昧一切亦爾七隨一塵內即見普賢圓明三昧各攝十方亦盡三際八如一塵內一切塵道皆亦如是九隨一念中即有普賢入塵等定各苞塵道盡十方剎及窮九世十世等盡十如一念中餘念念中盡前後際一切劫海皆亦如是如此十重為則餘一切位中及教義理事等准此思之入定分竟也第四諸佛加持分中二先辨諸會有二初有無者二七八三會無以二位未成故無入定故七行依法不異前故八佛自入定不假加故餘會非此故皆有也二佛遠近多少名異皆如文應知二釋文中三先口加及所為二意加三身加又初勸說以益辯次冥被以增智後摩頂而覺然加讚互成有四句一加而非讚如佛意身二加二讚而非加如諸菩薩偈讚等三亦加亦讚如佛口業四非加非讚如餘文也口中二初明加讚二釋所為初中三初明諸佛不移本剎而現身於此以明彼即此而不壞彼故遠即近而不壞遠故也如緣起性知之二讚得深定三明定因初他力後自力又果力因力緣起合成也又佛本願者明佛往昔曾見是事因即發願願今成也釋所為中為何義故加為說此法故於中十句初一總謂一乘法輪最初轉故以是果法輪故云佛也別中有九一所轉義法輪體也開猶現也二巧轉盡源法輪相也及十方者是結通處也三妙除惑障即法輪用也四十方齊轉法輪處也又窮土海也五轉因入果法輪分齊也六一門攝一切果法輪德也七巧令樂果即法輪境也八巧隨世俗法輪方便也九審根授法即法輪所被也同異成壞准思知之二意加中二先加後釋初中一總餘別別中一得法智謂五海智非一故云無邊等二盡邊智謂窮盡五海該三際佛三成壞智謂五海集散亦世界海也四所化智謂五海約染亦眾生海也五理智謂五海皆深亦法界海也六三昧智謂五海皆定境也七根欲智也八語辯智九身遍智十圓音智此皆通五海等准之與下十智大同也釋中先徵後釋問諸佛有力有悲何故唯加普賢不加餘耶答以長子故眾首故盡佛願底故本願故普德具故得定法故餘人不得故又凡有此定處諸佛法爾皆聚彼如海法爾攝彼眾流故云法也緣起法門理數爾也是故諸佛智斷亦得與人問佛何不自說答有二意一所說既玄恐因人絕分故也若爾何不餘人說耶為說普法故二明凡說此法必具一切諸佛共說若佛自說則理無加授便乖共說是故普賢一說即一切佛說也三身加中何故摩者令覺故令具佛威德故此中佛身未必來此申手未必修延各令觸頂未必相妨悉同時摩未必前後皆是緣起自在無礙思之應知加持分竟第五大眾同請分中二初長行怪不即說以生後請亦是具身意二業請謂恭敬身也觀察意也二俱專住一心也後正語業請中與上請何別謂此別請普賢故以知是說法主故又此具新舊二眾故不同前也所問之法不異前故不別列也十頌分三初八歎法主請二有一頌舉所說請後一頌歎眾樂聞請初中二先有五頌通歎普賢德後三別歎說法德亦即前歎有說因後歎有說果前中略顯普賢十種功德一因行願滿二果德平等初一頌顯之三色身普遍四福智深廣第二一頌顯五普見佛海六能現塵剎第三一頌顯七廣遍時處八深定常現第四一頌顯九體充法界十用遍生海亦是前智後悲第五頌顯又此十德攝為五對一因果二身智三見現四深廣五體用下別歎說德中初頌歎證斷為因普周廣說謂初句證理次句斷障次句普周下句廣說二一頌歎內外為因能益妙說謂初句歎普賢內證一切佛德海生次句歎外能普放說法光雲次句歎能益眾生堅其淨行下句由此故能妙說佛境三一頌歎深行為因能雲雨說法此上三中若約能說辯一廣說二妙說三頓說若約所說一佛法二佛境三法界下一頌明所說法初一句總舉下文華藏界等次句舉下文佛嚴淨事次句中能入是佛海法界海所入是眾生海及根欲海下句結請末後一頌歎眾有二德堪聞一樂欲二根器前中亦二一身離慢怠故云恭敬二心離異想故云觀普賢二根器中雖一心樂聞若無智慧不能領受此亦有二一深智達深理故二廣智鑒廣事故下句結請願說同請分竟第六定內略說本分中二先觀五海後說十智又前是所觀之境後是能觀之智又前是證本後是教本何故不起定而說耶謂明定不礙用故寄顯法深故雙行故初中二先明境海深故觀非自力二正觀審法五海略作十門一辨義相謂於無盡圓明性海藏中分茲五義一是所依義通一切准之二萌發義亦積聚義三軌用義四巧別義性別義五覺圓義此五皆一即具餘四竝深廣無盡具德難思故云海也二約染淨有二一別者或唯淨謂佛海或唯染謂眾生海或俱謂世界及根欲或不俱謂法界二通者或俱淨以眾生等亦返流故本淨故或染以佛等亦隨緣故或俱或不俱思准之三約理事亦四句全攝可知四約人法有二先別者眾生及佛是人法界是法根欲亦人亦法世界非人非法二通者亦具四句全攝可知五約因果亦二別中世界俱法界不俱餘二句可知通中亦四句思准六約三世間七約境智八約依正九約三寶此上四門皆有通別句等思准十約融攝有二先約海謂世界即眾生如下眾生形世界世界即法界如法界不可壞蓮華世界海世界海即根欲如心作世界世界即佛如國土身二約眾生即世界如前說亦即法界如經即此法界流轉五道名為眾生亦即根欲如心心所作故亦即佛是十身中眾生身又眾生即真故後三海一一即具餘皆思可見二約智中亦二先別初三智是前三海智後七智是後二海智二通者謂一智有五海一海有十智鎔融思攝五海深玄寄半數說者令易信故十智稍麁寄十數說者會其本故是故境智不殊麁妙恒別此約一乘又如解深密經云如來所行如來境界此何差別佛言如來所行謂一切種如來共有無量功德眾所莊嚴清淨佛土如來境界所謂一切種五界差別所謂有情界世界法界調伏界調伏方便界地持瑜伽亦名此五名五無量此五既是如來境界故後說智名迴觀智此約三乘問既觀海何不說海而說智耶答以海是證境故證欲說彼即是說智如人至寺觀塔熏在自心後歸家說塔即是說心非彼塔也問既在定得說後何須起耶答為寄法故何者謂在定觀海此在心中最細也十智觀海雖在定中然寄在言故次細也說分最麁就機故出定表示也是則說以智為本智以海為本以說依智成智依理起故文中三初據智二許說三明說意此中佛子有五義如攝論一願樂大乘為種子二般若為母三定為胎四大悲為乳母五諸佛為父又有十義如下彌勒知識處說十智者一由成即敗故成淨也敗亦爾由此即具餘九等故名不思也此不思句遍下九句二中以眾生空有不二故類多故相即故相入故具一切法故根性多故故亦不思又界是如來藏隨緣作眾生名起也又起在智中也三中一約有為二無為三俱四不俱各通染淨思准之根欲攝在上二智中亦在下七如上問中辨下七明佛海四無礙故五稱根欲授故普轉故六顯德故七光音故八三輪攝故九深定故相即及體用皆不壞也十以總結別也本分竟第七起定成益分中二先起主伴定前明定不礙用故說十智此明用不礙定故云不壞不壞彼定故也云何不壞以由方便智釋顯也二起益中二先內益亦二初益此眾有四一證法體二依證起巧智三依智起妙辯四說無斷絕謂由願力故也二結通顯圓二外益中三初動二益謂動時令恐返此故樂也又安善因授樂果又動時令壞返此故寶嚴三雨寶謂是法門也以是減十故標十列七也第八毛光讚德分中二初一切如來毛孔及光等是上能加佛也讚普賢德顯具德說法令眾尊重生渴仰故也是上光明讚歎音聲智二十四頌中分二初八歎普賢廣大三業盡佛源底於中初三身次半語次二半意於中初一半定後一慧次二盡佛源底後六歎體用普遍無礙應機於中初一體遍謂普賢身在此會坐即於十方無邊世界一一皆見常在處彼本來當處而身不分亦無來去一切塵中一切眾生身中皆亦如是以眾生等即如故是普賢也而實一乘佛國亦同普賢圓遍即就勝易解故簡土約理寄三乘顯一乘耳思之可見後五明用一現身二現法三淨願四眾生五現智第九許說令喜分中亦二先長行摽意謂前聞本分已生歡喜今更許說分故云重喜二頌顯喜事於中有十頌分三初二頌半舉佛化德超情不測於中一深智說法二嚴土調生後半通結能化所化無盡難測第二有五頌半誡眾令淨堪為法器於中初半簡不堪聞言樂惡者作惡趣因也著有者設作善業不求出離下句結非謂不能了等顯非器也次一頌明具三力方堪為器一宿善根力二近善友力三佛護念力下句結云是等眾生能得上智次一頌具七心方堪聞法一直心離諂曲故二淨心離求過等故三慈心為益物故四悲心為救生故五深心為修行故六信心受深法故七無厭足心渴心無滿故下句結云彼聞此法喜無量也上來二頌十門通辨一切堪聞法器次二頌別舉此眾初一明具四德堪知佛境一住普賢地二具普賢願三行普賢行四證法界空下句結知佛境次一頌歎此大眾現得二利一現前見佛二得普賢方便後一頌通結但諸眾生得聞佛法皆是佛力第三有二頌舉法許說勸觀令樂一舉法勸觀以佛及剎在身內故勸眾令於毛孔中觀後一明具普眼方覩此法下句許說誡聽可知下十眼中第十普眼者平等法門見法界故若通論總具十眼名為普也第十正陳法海分中先明諸會能說人異唯僧祇小相二品是佛說餘竝菩薩說所表如下釋又依智論有五說一佛說二弟子說三神仙說四諸天說五變化說此據出聲名句等若望授與即通情非情此約三乘又有五說如下云佛說菩薩說剎說眾生說三世一切說此通三世間等一切法約一乘也文中二初廣辨世界海答前果問二從乃往過去下答前因問初中二先散說世界後偈頌總持前中二初通論十世界後別辨華藏界亦是釋第十壞世界以成即是壞故前中二先摽列章門二依門別解初中三先總告引證二正列十名三結其無盡此十中初者有四義一以土體絕相由言方成故云說世界如四堪智中成也如下緣生中說縛觀等二由名言熏識現土故名說也三土中言音如下頌中辯四世界立名不同故云說也初一說即世界後三說之界二攬緣界三依故得久四外狀區分五內體盈滿六德相嚴麗七離垢用淨八器淨佛興九經時多少十緣散離作皆繁多深奧同名海也凡一世界即具此十今通釋諸世界海略作十門一種類二居人三名體四染淨五漏無漏六共不共七世間涅槃八依正九人法十無礙初明種類者小乘唯有一類娑婆等界無別淨土三乘中有二一約佛自住處有三一法性土二實德土謂妙行等三色相土謂勝寶等後二為自受用土此三非是攝化處故此中不辨也二約佛攝化處亦有三一化身土此有二一染謂此娑婆等此約釋迦二淨謂餘方化土此約餘佛二變染土謂足指案地等三他受用土謂十八圓滿等初中二若依始教唯有百億閻浮百億釋迦為攝化境若依終教如智論中以三千大千世界為一數數至恒沙為一世界性數此性復至恒沙為一世界海數此復至恒沙為一世界種數此復至無量恒沙為一佛世界所化分齊其受用土若始教在色界頂為引小乘同界說故若依終教不在三界如涅槃云西方去此三十二恒河沙佛土有世界名無勝是釋迦佛實報淨土又於一切須彌樓山世界畔間往往數有一淨佛土此通報化為引眾生三依一乘有二一約果分十佛自體國土海此當不可說寄緣說十如第二會說二約攝化處有三類一從須彌山界及樹形等已去乃至一切眾生形世界海為第一類二三千界外別有十世界一世界性二世界海三世界輪四世界圓滿五世界分別六世界旋七世界轉八世界蓮華九世界須彌十世界相此等當萬子已云輪王境界為第二類三十蓮華藏莊嚴世界海具足主伴如帝網等是佛境界為第三類此上三類通有十事為首成世界一說世界海二起具因緣世界海三住世界海四形世界海五體世界海六莊嚴世界海七清淨世界海八如來出世世界海九劫世界海十壞方便世界海二所居人者若小乘唯有有餘依聖及凡位居也三乘三中初二通有凡夫二乘及地前菩薩并佛化身居也後一初地上菩薩及佛報身居也解深密經中三地菩薩生佛淨土者彼約七地明義即初地當彼第三也又起信論中許地前菩薩見報身佛者彼約終教依三昧見也一乘三中多分論時初見聞位次解行位後向果位通即可知三處佛身同是十佛也三名體者世是時界是分齊謂於時中分齊顯現從相得名繁多奧積深廣難窮同名海也世界即海從喻持業釋也若小乘以子母七微及色等四塵并能造四大實色為體若三乘中凡小地前俱以賴耶識為體地上二義報土亦同賴耶識為體若二智所現即以唯識智為體故攝論云菩薩及如來唯識智乃至為淨土體故若依終教俱以如來藏真如為體若一乘以無盡法界通三世間人法理事等諸行相即互為其體准思可知四染淨者若小乘唯染三乘有二一約位二約法初中有四對顯其染淨一約因果謂金剛已還菩薩所住名果報土不名淨土以過患未盡故唯佛一人使習都亡所居名淨是故仁王經云三賢十聖住果報唯佛一人居淨土二約一向非一向謂八地已上菩薩所住得名淨土以一向出三界事故具足四句一向義故謂一向淨一向樂一向無失一向自在七地已還未名淨土以非一向出三界故縱由願力而得出者四句一向不具足故謂無流觀智有間斷故非無失等也此依攝論辨三約純雜謂凡夫二乘雜居之處不名淨土地上菩薩生處名淨故瑜伽論說世界無量有其二種謂淨不淨清淨世界中無那落伽傍生餓鬼亦無欲界色無色界純菩薩眾於中止住是故說名清淨世界已入第三地菩薩由願力故於彼受生無有異生及非異生聲聞獨覺解云此第三地既名淨意樂即是歡喜地以約七地辨故四約退不退謂入十住已去不退位三賢菩薩生處名為淨土於中亦有四果二乘等如阿彌陀土生彼皆住正定等堪任已還輕毛退位三聚眾生共生之處不名淨土此四對八義中初約果唯淨後約退唯染中間相形皆通染淨二約法四句者或唯淨謂於上四門中形取淨故退位所居自性淨故或唯染謂四門中相形取染故佛果隨緣約機說故起信論中名隨染業幻所作也或俱由前二義不相離故或俱非以二義互融非定一故二相盡故一乘亦二初約類中初類染後類淨中類通二二約法中或俱淨以即佛故或俱染即眾生故或具二由前二義不相離故或不俱以二相融二相盡故上三類中一一皆具此四句准思知之第五流無流者若小乘唯有流三乘有二門一隨相門二融通門初中四句一唯有流謂凡小地前所變土二唯無流謂佛所現土三俱謂地上菩薩二智所變及賴耶所現此二雖為苦道二諦攝然無別二體但隨義異攝四俱非謂皆即空故不墮數故此上約始教二融通中亦四句一或一切皆無流乃至凡位亦爾以離諸流性故如經云色無流無繫受想行識無流無繫乃至廣說二或一切皆有流乃至佛亦爾以不離流法故如經言諸佛安住三毒四倒五欲等中得阿耨菩提乃至廣說前句不異流之無流故即無流後句不異無流之流故無流即其有流三俱以前二義不相離故四俱非以皆離縛脫性故如經言色無縛無脫受想行識無縛無脫乃至廣說一乘中如緣起法界若無一即一切不成互融無礙亦具四句全攝可知思之第六共不共者於中有二先明分齊後顯義相初中隨一世界皆是有情謂異熟識由共相種成熟力故變似色等器世間相問凡一世界有幾有情異熟識變答唯識論中有三師說初師說云一切有情以契經說一切有情業增上力所共起故次師破云若爾諸佛菩薩應實變為此雜穢土諸異生等應實變為他方此界諸淨妙土又聖者厭離有色生無色界必不下生變為此土復何所用有此三種大過失故明不得通一切有情應說現居及當生者彼異熟識變為此界經依少分說一切言諸同業者皆共變故後師轉破第二云若爾器世界將壞時既無現居及當生者誰異熟識變為此界又諸異生厭離有色生無色界現無色身預變為土此復何用設有色身與異地器麁細懸隔不相依持此變為彼亦何所益亦由如此三種大過是故現居及當生者皆不成變謂初器將壞當生現居俱無受用二若現受無色界身而於此土無受用義三設有色界身與此麁細異亦無依持受用是故此三俱無變義若爾誰識變耶正義應云凡所變土本為色身依持受用故若於身可有持用設令生在他方自地彼識亦得變為此土故器世界將壞初成雖無有情而現有土此土竝依唯識論辨第二顯共不共義相者若小乘中既是極微所共合成故唯是共若三乘中有四句初或亦唯共謂彼依報雖不離識而識是別土相是一由彼彼識中共相種子共所現故如攬四塵共成一柱一柱之相不離四塵非隨四塵而有四柱當知此中道理亦爾若自受用土佛與諸佛共有一土猶如法身諸佛共依故以是同法性土故若他受用土亦佛與菩薩之所共有如王與臣共有一國諸雜染土亦是有情共業所現故無別也二如是依果實皆不共以各於自本識中現故論云俱是有情異熟識各變同處相似不相障礙如眾燈明如多所夢因類是別果相相似處所無別假名為共實各有異諸佛淨土亦復如是各別識變皆遍法界同處相似說名為共解云若有一土不隨識別則心外有法不成唯識論云我說識所緣唯識所現故由是當知皆自識變故各不同三亦共亦不共者由前二說不相離故瑜伽云外等諸物或由不共分別為因或復由共分別為因若共分別之所起者分別雖無由他分別所任持故而不永滅若不爾者他之分別應無其果彼雖不滅得清淨者於彼事中正見清淨譬如眾多修觀行者於一事中由定心智種種無量異見可得彼亦如是解云此說依報隨共分別其不共分別同前第二是故隨外器世界皆具如是二義而成故雙存也四非共非不共者有二義一由前二說互形奪故隨定取一不可得故是故俱非二由土依識土相盡故識從緣起無自性故是故共與不共性相皆離不可說也此上若約果報賴耶識所變等即是初教若如來藏賴耶所現即屬終教若一切相盡唯一淨心平等平等離言絕慮即屬頓教若依圓教有二義一如前諸教所說即同無盡法界帝網重重即入無礙具足主伴即屬此攝二以義求亦有四句一或唯共以同一法界故相即故二或唯不共以緣起各別故相不雜故三或俱以上二義不相離故以全體相即而不壞故四或俱非以二相泯故形奪盡故第七世間涅槃門者有二初隨相二融通初中有四句一或唯世間謂地前及凡位所居二或唯涅槃謂諸佛果位所住涅槃設自受用土亦得是彼大涅槃攝三或亦世間亦涅槃依寶性等論依無流法界中有三種意生身應知彼因無流善根之所作故名為世間非是有流業煩惱作亦名涅槃依此義故勝鬘經云世尊有有為世間有無為世間有有為涅槃有無為涅槃解云有為世間是凡位無為涅槃是佛果有為涅槃無為世間是變易報所望異故屬俱句四義准諸佛清淨法界是非世間非涅槃以非是二乘涅槃故又亦非雙林涅槃故二融通者亦四句一或唯世間謂佛淨土亦悉是器世間攝故二或唯涅槃謂眾生染土亦相盡同性故三或俱以理事無礙故論云世間與涅槃無毫釐差別以無別故無二而二雙現前也四以無毫分別故二而無二形奪俱盡故俱非也經云如來不見生死不見涅槃又此經云世間與涅槃二俱不可得此之謂也第八依正門者若小乘是唯依報三乘中器世間雖是本識及鏡智所現而唯依報攝若依圓教中通三世間以舍那佛有國土身等是故世界悉是佛身又有眾生形世界等是故眾生即世界此竝依正混融無礙故也相即自在故第九人法門者小乘非人法三乘可有是法門義一乘具有是佛普賢及眾生等故唯是人或諸世界竝是法門故如文云清淨妙形入於無量正法之門此明世界等悉是法門第十無礙門者小乘世界唯是事相於上但有苦無常空無我等理三乘中法性土唯理餘皆是事然上二宗理之與事非一非異名為無礙若一乘中略有十重一情事無礙謂應情顯現事超情外文云喻如幻無方皆從妄想生二理事無礙謂全同真性而剎相宛然文云法界不可壞蓮華世界海等三相入無礙謂文云以一佛土滿十方十方入一亦無餘等四相即無礙謂文云無量世界即一世界等五重現無礙謂於塵中見一切剎剎內塵中見剎亦爾如是重重如因陀羅網六主伴無礙凡一世界必有一切以為眷屬七體用無礙謂一剎海必有大用赴機說法八隱顯無礙謂染淨隱顯異類隱顯等約緣定之可知九時處無礙謂或於一剎現三世劫或一念中現無量剎如是無礙十成壞無礙謂成即壞壞即成等無礙顯現自在難知超過情慮此十無礙同時具足應以六相方便而會融之十世界義略辨如是諸餘義相隨文當顯第二依章別釋中十內初一不釋以釋餘九即為說故文中初釋前八後釋第十前中初七各二謂長行及頌初文無頌初中長行內四一標二成三辨四結一切世界海者是彼三類各各非一故也已成等者一以此諸緣通成三世一切世界而諸世界已未等異二成一世界即遍三世前緣通界別後界通緣別思之此約一乘八緣中一後得通慧二緣起法爾三所化業力四菩薩行滿應於彼界而得成佛則由此力彼界得成五普因成也六菩薩為嚴淨無餘剎故修願行剎隨願行無礙容持故云解脫自在七大覺正因八普願攝成然此八中初四是權成其麁相故亦通染後四約實成其細相故唯是淨如經我此土常安穩等而一世界即具麁細故也又此八中總有四對一初及第七約佛明權實二八及第五別約普賢明權實以第八是為物故三四及第六通約一切菩薩明權實四第二及三約理事為權實以業行緣成不實故也何故要具如此四緣謂佛為教主普賢是助化菩薩及眾生所化初二中若無權無以熟生若無實無以應真後二中眾生業報緣虛後必有所依真性如此八種等塵數因緣成一世界皆互無障礙全體遍收作不作等如緣起性即空即有即一即多融無分別思之餘一一界准之頌中有二十分七初四頌前佛神力於中一剎依鏡智現二土以行修成三化菩薩四悟眾生次四菩薩應得道力於中初上半明行因下半明智果度猶到也二上半明土因下半起土果三上半依正因成下半明證入依正果境四上半果廣下半因久次二頌眾生業力次二頌菩薩嚴淨佛土願行力次二頌普賢善根力次四頌普賢自在願力次二頌佛依果故也此頌總通緣起異義即為法如是故不別頌也第二住中長行內二先具標數謂凡一世界即具如是剎塵所依故云一一也二略列七事一依善淨力住二依無礙三依如意寶或一切四依通明五依緣起力六依法身持七依法界願依智論中摩訶名大那名無伽名罪此約無失義釋又云或名大象即陸行中力大也或名大龍即水行中力大也又初如善調象能破軍敵約自利也後如大龍降雨約利他也頌中十六半分九初一頌依莊嚴住二一頌虛空住三二頌依寶住四一頌佛光謂威神是也五一頌力士六五頌上標中剎塵依此猶略也七二頌幻業八一頌普賢願力九二頌半通顯因陀羅網安住相初偈一塵內現依正後一半類多塵可知第三形內長行中別列七種初四及七當相辨形五六二種約喻顯狀一方如斗二圓若珠三非方是四維形四非圓是八隅形五水洄洑形六華形七眾生形者謂有二義一有世界似眾生形二即種種眾生皆是世界如身中八萬戶虫各有九億虫等此即是世界准下文亦是舍那佛轉法輪處也是故文中但言眾生形不言如眾生形故知即以眾生為界也此等一一形類皆遍法界頌中十七半分二初三正頌前文後十四半明剎德用前中初一頌上總數次一頌上別形但頌初四略無後三依智論摩尼珠有八楞喻此隅形也後一上半顯因異下半明果相二德用分二初六半明德自在後一毛孔下明用自在前中初三約佛顯剎明堪應機一體成法門二相顯臨機三舍那光照是佛所有也後三半約機正應顯成差別一機心業異感土多形二佛土自在能隨感現異三雖應成染淨而法流不斷四下半結業多門感現難測二明剎自在中三初四明依正自在次二出其所因後二結用歸主初中初二毛孔現剎佛於彼中為眾演法毛孔即明正報攝依佛還在自毛孔之內後二塵內所現種種形界佛亦在中轉尊法輪塵是依報攝正等也二出所因中由何得此自在容持一由佛誓願自在力故二由眾生心業不思議故三結歸中初一舉塵內佛次半舉塵內剎下半正結歸主第四體長行中別內五竝約事顯也凡論土體有五重一真如二真智三本識四五塵五諸事諸事即法門將為歎故是以文中辨也頌中十行一寶華體二炎空體三光明體四電光及願體五日珠體六寶炎及化體七佛化體八心業起體或業起心海成土或心業起土或妄念為體九佛身光體十普賢化願體此等並是任放辯才說不待次故也第五莊嚴長行內別中有四一雲通相二染業行三淨因果四結可知頌中十偈分五初一頌上總數次二偈頌雲嚴次一頌上眾生業嚴次五頌上佛嚴於中初二嚴依次一嚴正謂佛數等眾生故也或眾生數等佛也次二雜嚴後一頌上普賢嚴第六清淨別中有五一行緣淨二自利淨三利他淨四行滿淨五得位淨皆從前起後可知汎論土淨有七一當體淨謂以淨識為相等二事相淨謂淨寶等故三受用淨謂受用此土滅惑成德故四住處眾生淨謂有德眾生滿此世界故云淨也五主淨謂佛之土等六淨行因生故如文無量行海所修集等七淨行即土故云清淨以行為依止故也如文可知偈中九頌分五初一偈頌上總數次一頌親善友次二頌上自利謂一三昧行二信忍行次一頌上利他次二頌上二行滿次二頌上得位益第七佛出世別中三句初約現身普遍謂以二身遍滿一切差別法界一一之處皆身全現亦不分身亦無限分故也壽長短者如須扇多佛旦成暮滅迦葉七日釋迦八十等此謂短壽彌勒八萬彌陀極算等為長壽皆由機感故致然也又初約一切處現後二句約一切時現謂長短具故為一切也問若爾處何不然答差別法界遍多少通有無故云遍滿也頌中十偈初三頌前長行初一頌總次一頌身遍後一頌脩短後有七偈明佛出現無方勝用此中分七初一嚴土多少次一說乘多少次一救生多少次一化現廣狹次一圓音普應次一主伴遍充次一慈海普現總結也此中或短壽度多生或長壽度少生或長壽度多生或短壽度少生或短壽說小乘或反上或長壽說多或反上如是等與虛空法界等皆是慈海力所現故也第八劫中略無偈頌總中塵等劫住者非是一一世界各住塵等劫良以一一世界劫住不同長短差別如塵等也所謂下別舉二門有如是下總結差別劫義如別說第九釋第十壞方便世界海者但壞有二種一成即壞以諸緣各無作故性自壞故二三災壞即事壞也今此文中辨初義下重頌偈中明後義故又釋初即壞成後即成壞壞故名方便壞也又以後壞亦從緣無性故何故須俱壞者欲令見心盡故成壞圓通故問若爾亦得初即不成故成成後即不壞故成壞此則壞成俱成何不爾耶答理實應爾但為此文釋第十壞義非釋成故不辨也文中有二先舉意總告謂分別華藏開示群機二正明所說說中三初舉主辨因二有須彌塵等下明因所成果三是佛常轉法輪處結果屬主初中三先總辨謂從初發意即修此因明因深果厚也問瑜伽論說一切諸佛要經三阿僧企耶劫修行成佛無增無減何故此中乃說阿僧祇箇世界一一世界竝末為塵一塵為一劫據此則有不可說箇阿僧祇劫何故不同耶答彼約三乘據一方化儀唯就此須彌樓山世界說是故寶雲經云我為淺眾生說三阿僧祇劫修行然我實於無量阿僧祇劫所修行也此是約會三乘歸一說此文約一乘該通十方因陀羅網等及樹形等諸類世界說又為約法辨時以法無盡故時亦無盡文中且舉十大數中初數為則亦即通帝網喻故亦無盡也問若爾一劫即無盡何不但言一劫耶答此中無盡無盡故也又德無不備曰嚴垢無不盡曰淨又初即福智交飾後斷德離染又亦得嚴即是淨嚴故也別中汎論土因有二種一依因謂真如淨識及鏡智二生因謂諸妙行願今約後義略陳三種一廣福二大願三妙行初中一一劫者時廣也一一劫中供塵等佛者田廣也又是佛故田深勝也准下地品應有一切供具即供具廣也以上心深心即供心廣此文存略故耳准地論恭敬供養各有三種應尋彼文新金剛般若論上卷亦有三種供養一給侍左右二嚴辨所須三詢承法要二願中一一劫時廣也一一佛所者勝緣廣也塵等願願廣也謂以大誓自要要成此果即要期願也又所修福行悕成此果即悕須願也對佛發弘為修真實離染為淨又十大願中淨佛國土願及餘諸願應尋論之三妙行中修時廣緣深廣行事廣可知亦對緣進造曰修修成離染為淨謂十度六度等行乃至一切行准之又三中初自利後利他中間通二利又亦可具四多即四修一塵數劫即時多為長時修二塵數佛所即供佛多為恭敬修三一一佛所發願即願多為無間修謂願心相續也四塵數行即起行多為無餘修第二所成果中分二先明此主世界後辨結通前中有三初顯本世界為依持處二從此香水海上有世界性住下明次重顯雜類世界性三從香水海名樂光明下更重辨十二佛國土七世界性然此本師佛攝化境界諸教所說分齊不同若小乘中但有此一娑婆世界若三乘有二一化身化境謂此娑婆等二他受用身化境謂十八圓滿淨土等若約一乘十佛化境蓮華藏莊嚴世界海有三種一蓮華臺藏世界雖遍法界對地上菩薩機現有增減寄在色頂唯說一界二即此遍法界之華藏說十顯無盡即無盡箇華藏一一皆遍法界三樹形等雜類世界一一皆有蓮華藏竝似彼界悉遍法界各各有十無盡無盡此三中初一約同教一乘辨後二約別教顯耳今此文中據須彌山世界中辨華藏故是故風輪水輪還似彼也以易信解故印機而成故初文中分二初別顯嚴相後一一下總結前中有六初辨風水華地為根本所依二明地山上海嚴等三地能映現嚴四地上香海嚴五海間香河嚴六河間寶樹嚴此六段中各有二謂長行偈頌就初段長行中有五一風輪無礙持二依風有香海三依海有蓮華四依華有世界五依界有圍山初文有三初總次別後結別中前七各持寶地中此有二義一謂一風輪上有一寶地如是次第二其諸寶地皆遠在蓮華上然此風力雖緣起門各別主屬無礙任持故是法性風也此中風有二義一無礙義二有力義故成緣起也寶地亦二義一可貴義二依持義人法解行等法門准之八持時者以時依法立無自體故說持也須彌山地是下文所持雜世界處事遙有所主故一切有者一是諸世界中三有等也二亦得通是寶地上諸莊嚴事為一切有又以義求前七次第從細向麁但屬持諸寶地後三漸麁持下文所持諸世界性四時三有等又此中最下風輪超越持於華上寶地最上風輪隣次持於華下香海者顯上下鎔融自在無礙故為異彼染土醎烈海故言香水海也香有二義一普熏義二芬馥義水亦二義一清淨義二洗濯義海亦二義一深廣二具德又有十義如下說以具主伴故云一切也華中二初句辨義大蓮華者梁攝論中四義一如世蓮華在泥不污譬法界真如在世不為世法所污二如蓮華性自開發譬真如自性開悟眾生若證則自性開發三如蓮華為群蜂所採譬真如為眾聖所用四如蓮華有四德一香二淨三柔軟四可愛譬真如四德謂常樂我淨如此等竝為依止義故也彼論又約一復次釋謂如來願力所感大寶蓮華王為淨土作依止也華藏之名因此立也下句香幢等者依義立名名有四義一香有二義一約體是氛氳義二約用是普熏義二幢亦二義一約體是獨出義二約用是降伏義如帝釋幢等三光明亦二義一是照闇義二現法義四莊嚴亦二義一是具德義二交飾義此中香即幢香幢即光明光明即莊嚴皆持業釋亦通依主准之下明所持二句初句中華義同前藏是含攝義出生義具德義此中通論有二義一由此土內含攝一切人法等諸法門故二含攝一切諸餘剎故下句金剛亦二義一是堅義二利義山亦二義一是高義二是靜義圍繞亦二義一是內攝益義二外防敵義謂以金剛外敵障不能侵內德增長也偈中二十頌分二初七略頌前文後十三明勝用利益前中分五初一頌舉果體用次一頌前因中供佛淨福次二頌前大願次一頌前果內風持寶地次二頌前土因大願以是任放辯才故說不待次也第二勝用中二先六頌明依報用益後有七頌明正報用益前中二先明勝用有四頌一世界光二菩薩光三華色光四淨寶光竝是智等法光故能充照法界後有二頌明益相初一滅惑成德二覩帝網法界後正報用益亦二先明勝用有二頌一明剎外佛用二明華內佛用又前珠中菩薩遍十方此則華中諸佛等眾生界依正無礙故也下明益相於中五一舉所益機二興普教三巧調機四令住自分斷德五令聞勝進智德問何不佛等語說法而於光雲等說耶答以此明剎用故爾也問若爾何故辨佛光等耶答以依正圓融故佛亦是剎也問此中意辨華藏界何故乃說諸雜化用耶答有二義一以此是剎用故辨用顯體二即此化用為依止故即是剎也問何故與長行不同耶答長行略標頌中廣顯故也第二總明山下地海嚴者長行五句初二句顯地名謂蓮華臺面為寶王地二明地鎮海三地相具德四地體堅固五明地勝用於中初句出法寶後句起智照頌中十偈分二初六明眾德嚴後四明法行嚴又初是體備眾德後明妙用自在又初依後正又初事相嚴後法理嚴又初法後人又初頌前文後明異義竝可知初中前一總辨嚴因次二頌上山地於中初一標謂寶輪香輪為山上嚴珠輪眾寶為山下依後一釋謂初二句釋上寶輪嚴次一句顯上香輪下一句辨莊嚴義楚云斫迦羅此云輪圍山也次一偈頌上體相二嚴謂初體後相次一偈頌上香水海次一偈頌上地勝用亦是海岸邊寶地上即有寶樹樹下座上有佛菩薩之身也第二段中四偈初一總明身語法輪次二別辨身色依正無礙於中初一佛現多嚴具之中次多佛現一嚴具內即調物為法輪也又前華香幡蓋中菩薩充法界此則寶幢寶樹莊嚴中眾諸佛身雲滿十方竝以正為依也後一偈別顯上語法輪此即剎說也此上通三世間圓融無礙隨入一門皆具一切故致然也又此等諸文長行所說則編其次第令隨事生解偈中所頌則融其始終圓通無礙順於法性長行以法就機偈頌會機歸法文家綺互善巧之相應知第三寶珠嚴內長行中六句初句顯寶名謂山為外墎世界居中故云內也非在山中為內名不可壞有四義一體不可壞謂金剛末尼故二德不可壞謂藏攝眾寶同在自中眾寶不相破以無相不相形奪故自亦不壞以無二故三用不可壞謂雨物多端互無奪故四映不可壞謂能映現多身不可奪破現處重現不相礙故二辨珠勝用謂洞徹明煥故能現也此中映是能現影為所現也何故不現佛等及餘剎耶謂彼非所化故若爾何不現心念耶謂非色法無現義故三寶華嚴地中以為莊嚴者通上二句同嚴大地四雲嚴五香嚴六三世嚴者謂三世諸佛嚴華藏界皆與此同又亦此嚴同三世故也又所嚴藏體通三世故縱於現世以一華嚴由同所嚴故即通三世是知一華一鬘皆遍三世三世俱現各具過未即該九世也又以猶用也縱所嚴剎唯在一念用於三世一切嚴具而莊嚴故即所嚴同能嚴而遍三際也又亦得能所一念即含九世通相即入故具十世以顯無盡也於上四釋後三為勝頌中十偈分四初一偈半頌上不壞摩尼次二偈半頌寶華嚴次一偈頌雲嚴次五偈頌三世剎嚴於中初一地現三世行次一地塵俱剎入次一菩薩受用嚴次一佛法體用嚴次一得普賢願及佛智者能入多剎第四香海嚴中長行別內十四句一香寶岸二寶網覆三寶水流四眾華敷五末香其水六出佛音七香普熏謂教法所及也八寶階道謂入法階梯也九珠欄楯謂防外非守內德十潮浪聲十一華閣圍十二華城周外十三香華布水十四香樹為嚴竝即事即法可准思之頌中十偈初一頌海二頌岸三頌水及佛音四頌階及欄五頌寶樹六頌華布分陀利此云白蓮華也七頌寶網八頌華城九一頌以周其外十舉因結成第五香河嚴內長行別中三句一華覆二出處三隨流以依正無礙從佛出為表正故眉間出謂教河流潤從證智出故也然教帶真義故寶王隨流不失真性即隨緣不變無二是也頌中十偈一總明河相二涯岸莊嚴三香水流浪四迴旋所至五踊寶自然六河體普周七網演因修八岸聞果行九河周舒因十河原從果第六寶樹中長行內五句一明樹體謂無流法林樹等即眾德建立義也二寶幔覆即大慈普覆三因力所起四果德加成五極盡嚴際頌中二偈初一頌果行自在後一頌因行所起又此二頌即是樹以人法無礙故第二總結中分齊境多別說難盡故總云一一然於一中嚴事猶多故總云塵數又嚴別難彰故通云清淨可知第二大段明第二重依前蓮華臺內諸香海上所持諸雜世界性於長行中初總後別別中先辨所依住有六後顯能依形有九此中世界性者謂積世界成性積性成海等如上所引智論說又此下文於世界海中有世界性世界性中有一世界等故知積成也何故名性者有二義一望前諸界攝諸流類積結成性如久習成性等二望後海等有為因義故亦得名性問積界成性界亦因義何不名性答無融結故闕初義也問十世界中海望於後亦積成餘界何不名性答初積結攝已得性名後開異義轉立別號故不名性也頌中十偈分四初二偈頌上住形二有三偈明剎有色聲莊嚴顯體德圓備三有三偈明諸剎土即入無礙顯妙用自在四有二偈明三世間自在即顯攝化勝用依正無礙也第三大段明向上廣持諸剎於中二初牒上海及海上華二辨持剎及性此中十二佛土七世界性有諸德釋為華藏界外十方國土詳其文恐不然既取華藏內香海中蓮華而持故知非外況下文結屬舍那故亦非外但此中大意明眾香海中略舉一海一海所持十方剎中略舉一方一方既爾說不可盡餘方例准一海所持十方無盡皆遍法界餘一一海皆持十方各遍法界無礙圓融無盡自在即不可說不可說也大意如此思之二所持中二初一方後結十方前中二先明十二重佛土後辨七世界性此十二佛土有人用配十二因緣有配菩薩十二住等一一釋之義恐不然豈以十二數同即便配釋但此經所明皆應十數以顯無盡縱有十二七八等數皆是增減之十如地論釋還是十數豈得配耶況義理又別又此經所說一事一土皆遍法界具足一切人法教義因果理事等一切法門非適一相故不可以一門釋耳上下諸文皆准此知問若爾上來諸文何故皆以一二義等釋耶答還以一切之一釋故無過是故或一不少或多不增為成文故布之前後深須得意多少無礙又汎論佛及剎立名不同略由五相一或因機感二或由佛本願三或依本行四或先佛記別五或表示法門此中佛及剎土依正圓融可以法義而消息之塵數香海及世界性准釋可知又有義此上總為二重初辨此佛華藏土及所持世界性後從十二佛土下辨他佛土亦持世界性總為二對須思之結通及結屬竝可知第二重頌中有七十頌但頌次前長行中事非是頌前十世界海及華藏等以彼各有偈重頌訖由前十二佛國七世界性皆通有此十海義故是故偈中頌顯其狀與彼長行綺互廣略亦同前諸文於中分二先九頌總頌前文二餘頌別頌前中十海初中有四初一顯根本所依華藏土海次三總辨能依異類諸剎次三別略顯能依剎形後二通舉佛剎大用第二頌十海中文則為十初有十一偈頌起具因緣世界海於中有七因緣初三頌神力因此中初一就本無壞後二隨末虧盈二如依種種下二頌頌業種因初一報異後一業殊三譬如意寶下二頌頌願力因初一寶珠現色喻後一就現空雲喻四猶如工幻下一頌幻業因五如見彩畫等一頌頌心畫因六眾生心不同等一頌頌妄想因七猶如見導師等一頌頌心行因此七何別者初是現威神二是種子三是宿願力四是現行五是本識現六是轉識相七樂欲器故別也二無量真珠下二頌頌莊嚴世界海三或有佛剎地下四頌頌清淨世界海於中初一唯染次二亦染亦淨後一唯淨心初一眾生次二菩薩後一諸佛故令所居土有染淨此三漸次向淨故也四一佛國土中下四頌頌壞方便世界海亦初一唯壞次二亦成亦壞後一唯成無壞以染可壞淨常存故五或有佛剎起下二十頌頌體世界於中初六純染苦體次四雜苦樂體後十純淨樂體於中初五隨事辨體後五妙用自在六或無量佛土下三頌頌住世界海於中初一舉能依之形後二顯所依住相七或如師子座下三頌頌形世界海八或壽命一劫下二頌頌劫世界海九或國土無佛下五頌頌佛出世世界海於中初一總標次二明化身示現次一機熟無時不現後一非器無時有現十或剎極濁惡下七頌頌說世界海於中初二惡道聲次二善道聲後三法輪聲上來總相通答於前果問竟自下第二大段辨得果之因答前問中一切菩薩所修行海等問也又釋亦是於前諸世界性中開一世界性顯內所有三種世間及五海等文中分四一舉往時處辨佛興世為修行緣二從彼炎光城下明普莊嚴童子能修行人三童子見佛下辨對緣正修成自分行四彼佛滅後下明復更見佛成勝進行初中四一舉往時二明往處三處中場四場上佛出第二往處中四一海中取性二性內山林三林東勝城於中初依報勝後人眾勝四眷屬城嚴第三場內初場地後華座第四佛興中初佛出後放光利益第二舉能修行人中王有順理善慧令物愛見問涅槃中一切輪王皆定千子不增不減何故此中乃不同耶答彼是王四天下之輪王約三乘說此是主世界性之輪王故寬細於彼如白淨寶網等以一恒沙金輪王福所感此約一乘說不同也又王及長子是福分童子為慧分是故成入道之器德周法界曰普普德交飾為嚴普之嚴普即嚴普嚴之童子普嚴即童子竝通二釋離染貞潔素為道器故云童子如文殊等第三修成自分行中二初見佛得定為自分之始後聞經得定成自分之終前中有四一自利得定二偈勸化他三王喜偈告四俱共詣佛初中見佛功德善根因緣故者有三釋一由見佛功德善根之因緣力此則唯屬境力也二由見佛功德所生善根因緣力故得定三由外見佛功德為緣內自宿有善根為因因緣具故令得定也此十定中初五為成利他一具果法二入普巧三巧成嚴器四正益機五益分齊後五為成自利一成加行二入正證三廣後智四順涅槃五順菩提又初一總餘九別略釋可知二普勸中初說偈後偈聲分齊偈中初四歎佛德難遇次三明遇成勝益後一結勸興供三王喜偈告中二初王聞歡喜後偈勅告令於中三初一舉告宣告次七令嚴辨勝供後一令興念詣佛四俱共詣佛初王及內眷屬後八部外眷屬第二聞經得益中三初明說經名者謂行能現果舉果取因故云現等若從此義唯據因也又此佛集會即為顯現此則唯果此中三世是三現在故即具九世十世也不爾過未既無如何說現是一乘圓教故攝眷屬耳二童子獲益中二初得定自利益二說偈化他益初中四定一普該境法二攝入歸心三契法無畏四慧眼圓明二利他中二初說偈後得益偈中三初一總謂上半頌前法眼定下半總舉眼所見次七偈別辨佛本生由佛而得見後二別見諸佛而為物修因獲益可知三如來讚述九偈中分五初一總歎童子次二別記正報次二別記依果次二歎其苦行後二總記依正第四大段成勝進行中二初舉佛為行所依緣於中先佛滅後佛興者為行異緣別故也童子報命猶存者為行相續故也二依緣成行益於中二初見佛得四定為勝進之始一念佛者地論云如佛所得我亦當得為念佛也二入於普門窮茲海藏三智持為能轉智法輪正成所轉四深法悅神故也二聞經得定為勝進之終經名者謂法界自性清淨故云離垢具恒沙功德故曰莊嚴前經就果相此中約果體者為自分勝進漸深故也二定中初約自利後約利他又此中童子得法是何位者義准上下經意有三種成佛一約位以六相方便即十信終心勝進分後入十解初位即成佛以此是三乘終教不退之位故以一乘六相融攝即具諸位至佛果也是故此中童子見初佛為信位自分聞初經為信位勝進見後佛當解位初自分聞後經為解初勝進以攝諸位皆具足故二約行總不依位但自分勝進究竟即至佛果三約理則一切眾生竝已成竟更不新成以餘相皆盡故性德本滿故此後應有結會謂彼童子者今某甲字等亦應有動地雨華他方來證及結通十方并偈重頌等但經來不盡故未有也問此會既了何不眾中有人得益答略由四意故無別益一於前三義中由初二義故說童子益相由後一義故眾中無別獲益二光統釋云此經佛初成道說但顯一乘圓教法輪體為諸教之本諸教益相為此益故不辨也三但教有二種一說逐機教攝法隨機機有增進隨分辨益二逐法教攝機同法法無增損故無別益四此經猶如日出先照高山既無中下之機故無隨分之益下文諸會竝准此知釋第一會竟亦作四門分別初釋名二來意三宗趣四釋文初中三先分名者自下明第二修因契果生解分謂從此至第六會來辨說所修五位之圓因成十身之滿果令諸菩薩解此義相故以為名二會名者名普光法堂會然釋有五義一約事謂佛於堂內放光普照故名此堂為普光於中說法又名法堂此依主釋二約法謂真俗遐周曰普妙智照達云光境智玄軌為法此普光即法又詮普光之法堂內說此依主為名法通二釋堂唯依主三約境謂普體光用法通教義四唯約智亦如境說五約實謂無礙法界一塵一行皆遍因陀羅網重重顯現故稱為普即普圓明煥曜故復云光無不正軌故亦云法則法應緣成陰為堂皆持業釋如以三空為門等例准可知又信該六位稱普滅惑顯理為光陰機為堂三品名者如來之名號依主釋或如來則名號以十號中如來為一故於中名謂釋迦等別名號謂十號諸佛通名又召體為名標德為號又亦名號無別如文內說二來意亦三先明分來者前既舉果勸生信樂今明彼果能得之因令生正解故次來也二會來者修因之中信最初故故次來也又謂前會明所信之境今辨能信之行義次第故也問名號等三豈屬能信答為成信故同會辨之問前豈不成信答凡約境生信境有二義一標舉境法明有所在二攝以就心令成信行前會據初義此中約後義又前會果廣而因略相從俱屬果此會因廣而果略相從俱屬因問等是果法何故前會明依此中說正答依報麁現易見故先辨正報細隱難知故後說又若約佛先須淨土棲託後辨正報又亦可互在隨舉皆得問明修因之中何故此會與第六皆有果法同會中間諸會無此例耶答此會是修因之始而與果同會而果在會初十地等是成因之終亦與果同會而果在會後此等為顯依果海以起圓因因滿還融歸圓果此乃文中宏致始終之幖幟者也三品來者有二釋一云前品明依果此明正報正報之中不過三業此品明身業遍應謂名號依身而立故四諦品明佛口業普周光明覺品明佛意業遍覺三輪攝伏俱是正報然身業最麁故先辨耳二釋云准下問答又此品明國土海義前品既辨世界海即明體隨緣顯其果相今即約緣反顯明其果體辨相所依之實故次來也各通三世間思之可見又前會約華藏此約忍土有意三明宗趣者亦三先明分宗通至第六會來同是一番問答故須同辨謂是二周因果初相後體前是因果緣起後是理實二約會亦二謂人法人亦二謂所信能信所信中化主內證土海為體七日思惟為相又即如其像為相加說為用又現通及光照為用助化中文殊以信中妙慧為體吉祥勝德為相又遍一切處為相所說益物為用謂說偈等二能信中亦二先約因證淨為體具德為相殊勝功業為用竝如賢首品說檢出二約果信中所顯無盡法界為體十身勝德為相應機化益為用亦如賢首說法亦二先約境謂信中平等土海為體約機說十及勝德為相與行教相應為用二約行謂信行內證為體融攝諸位為相成佛益生為用問未知此舍那佛是何位中佛答若說信法即信中佛餘位亦爾思之三約品亦二一約相以如來身名普應廣益群生為宗二約實以十佛國土海為宗四釋文者於此修因契果生解分一番問答之內長分有三初序分二請分三說分此中序亦通第六會已來請說亦爾初中有三先舉佛所在明器世間二善覺知下歎佛功德明智正覺世間三與十佛土下歎菩薩功德辨眾生世間初中相傳普光堂在菩提樹東南可三里許熙連河曲內佛初成道諸龍見佛樹下露坐遂為佛造此法堂良以諸龍多為陰覆供養故耳又以堂近樹故與場同舉又依此經以菩提樹為本餘處皆不離此也又此中初始得者約信法辨之蓮華藏者信行開敷離染攝德約法准之又大集經中菩薩得蓮華陀羅尼故凡說法處皆有蓮華座餘義竝同前釋二善覺智下釋智正覺世間殊勝於中十句文同攝論受用身二十一種殊勝功德中初十句如下第七會初二十一句總具今依攝論及佛地論釋此十句初一總餘九別總中善覺智者彼名正覺謂具後九德名善覺以順理離邪名正名善開明照察名覺名智別中初無二念者是一向無障功德謂離二障故異凡小故又於遠時方等境無知不知二現行故是故由無二念名善覺智二了達法性者論名趣無相法此是能入無二功德亦名調化方便功德謂自能入離有無相清淨真如亦令他入故三住佛所住者是觀所調化功德謂住大悲常觀世間故又是任運無功利樂有情不休息功德故又安住聖天及梵住故四等如來者謂得諸佛相似事業功德於法身中所依意樂作業無別即理智益生三法無別五至無礙趣者是永斷所治功德謂修二障對治道成就現前已到解脫一切障處所依趣故六具不退法者是伏外道功德謂證教法彼不能轉伏彼顯已正道法故七無壞境界者是伏魔怨功德謂違順中境不能礙心雖在世間八法不污以世境嬈心障善稱魔此降彼故八住不思議者是安立教法功德謂所說勝教超過一切尋思境故九等達三世者是記莂三世功德謂記莂去來皆如現在分明無別故名等達具此九別成初總句同異成壞准思可見三釋眾生世間中有二先簡定其人後歎其實德初中有四一簡多異少謂十佛國土微塵數故二簡大異小謂大菩薩故三簡終異始謂一生補處故四簡新異舊謂從他方來集然此四位以前望後展轉奇特皆可准知三中一生有三義一約人中二約天上三約下生之身此就化相若約實報四種變易報中唯有末後無有生死一位猶存故云一生此經意約前義辨也二歎德之中文有八句義有七對初二句藥病一對謂初句了彼機器種性後句深證所授法界二常善思等明染淨一對謂如攝論中依他起上遍計染分名生死圓成淨分名涅槃二分不異名一依他若見一分餘分性不異是故經說如來不見生死不見涅槃又中論云世界與涅槃無毫釐差別此名染淨無礙四句融攝或以本從末唯世間或反此唯涅槃或相融而雙現或形奪而兩亡巧觀此理名曰善思恒觀不息名曰常思三因果一對謂諸眾生報果業因種種差別明了此等皆依眾生諸識心行而得成立四教義一對謂義是所詮諸法之義味是能詮諸法之教則名句味身五縛解一對謂觀彼世間相即空故名離世法不待壞世六理事一對謂緣所起法名曰有為無性真理名曰無為會緣即真而不壞緣起是名究竟分別無為泯理唯事而不失理名曰究竟分別有為下文云於有為界出無為界而亦不壞有為界無為亦爾可思准之七三世一對謂知三現在各攝過未及相即入是為十世靡猶無也貫謂通也於此三世無不通達上來序分竟第二請分此中通請下五會文於中有三初念請二念問三念現問中裕梵等法師離為一百二十四問謂初十問法身自體之行中間一百問報身起修之行後十四問方便身平等之行又若合中間九十問為九問即總四十三問光統師合隨喜心等為一問即為三十四問初十問先際佛法次十問中際佛法後十四問後際佛法至下第六會來答之今依此釋總分為三初十問因所依果次十問果所起因後十四問因所得果攝論云無不從此法身流無不還證此法身欲明因依果成還能剋於果果能垂於因還為因成果因果相成緣起無性無自性故即真法界無性即體不礙緣起故真法界不壞因果因果緣起理實之義案此而立又初十問此會初三品內通答之若別分四諦答說法一問光覺答勢力正覺二問此品答餘問通答順文明難下三品別自有問以信不成位故無懸問十信之言不同十住等此初十問二釋一約依正二果為問謂初一通問淨土依報二通問法身正報三問土嚴具四問法身所證五問土離染六問證後說法七問前土體八問正報光輪九問應緣起土十問現正等覺八相等事二唯約土海為問以准下文及瓔珞經此會明國土海義故也十中前五明土眾德具足後五明土體用圓備又初一是總餘九是別別中土有九義一別住義謂紅蓮華等如攝論說二具德義謂理行事等各有校飾三軌持義謂土法比證所得不同四離染義謂自性與相及用等淨五成教義謂約言顯土如說世界等六自體義謂理智識事皆有體故七妙用義謂威光攝伏等八緣起義謂隨眾生機佛剎起故又令隨剎而起因行又隨剎佛出故亦云起此順兜沙經又隨因緣具而剎得起如起具因緣世界等九現覺義謂諸剎海現成正道以依正無礙故餘義准下答中知之次因中十問從昇須彌下至菩薩住處來答之初九問約位自行後隨喜下問隨緣化物行初中十藏何故問在迴向後下答在迴向前者以藏有二義一是出生義故在迴向後出生地上證智故二是收攝義故在迴向前收攝諸行令成迴向故由此二義二處互顯故不相違十願初地內答十定十忍品答以觀心納理為忍止心不散為定止觀無礙唯是一心故二處各顯一義以諸菩薩緣真俗境皆有二義一不顛倒二不散亂具如梁論說耳十自在十明品答以作用明委故立二名以別翻菩薩本業經彼問中亦名十明故兜沙中名十飛法又十頂不見別答古人有將梵網經於此計會云此脫錯恐難依用今尋彼經十一處說法六處同此彼云化樂天說十禪定初禪說十金剛心二禪說十願三禪說十忍四禪摩醯首羅宮說心地法門不云重會普光及祇洹重閣又此問與彼有同不同故難用耳有云不思議品有答但不思品等既答後果問不可屬此又僧祇品明十大數因位窮終數中之極故亦得云十頂但此品初自別有問故亦難屬壽命品中十重佛土上至窮終賢首佛剎最極際故稱為頂然有十重故云十頂亦得無傷以彼品初既無別問故得為答也此中約望下尊高為問下文就當處相續而答又但此經下文別有問者即於此無問下若無問而有說者即是答此問也故須知之隨喜心下明問菩薩隨緣起行即菩薩住處品答之以彼文中明菩薩隨機普應諸處起勝行故此約能依之行為問下就行所住處為答依此而判中際佛法中問答相屬亦極明耳下明隨緣化他中初見他少善而心隨喜二化眾生令紹佛種謂下佛種子於眾生田等此二是化他心下明化他行謂云何不斷以救度故何處救煩惱妄想中故如何救知根行故以何救解法藥故云何救度成謂令離集垢超苦難決道疑證愛滅如次四句應知後際中十四問不思議品至普賢品通答之於中勝法者是菩提勝法同上文不動轉者是無功用故餘義多同前會釋第三說分中通下五會答前所問於中分三初此會中答前初十問前際佛法二從第三會下答中際佛法三從不思議品下答後際佛法就初中二先集眾顯圓後對緣正說前中二先明能集後明所集初中有二意一望前為答問二望後為集眾前意中知心念者領所問也又舉受法心器量也即如其像現神力者現像答也滿其器也謂如其所念如上一百二十四問及下至第六會來所說法門答此問者皆於如來法界身中無不圓明頓現其像是故展後五會而不延一身頓現而亦不促又六位歷然而不殊圓融即入而不壞者良由此也令眾覩此以沃虛襟則為答耳以彼念云願為我現故今現之也下經云清淨法身中無像而不現故也又像者緣集所成無礙之義以機心器量印於佛身而成此像又以佛身應機而現此像各有空有二義及有力無力義四句融攝無分別義思之又以應機現像動攝功能為神通力也二為集眾者世尊舉集眾人知心念者辨集眾所由如其像者明稱法合機現神通力者正明召眾令集又如所說像而現神力使他方菩薩見此通光知說某法而來集此亦使此眾見佛此像知定說我所問之法歡喜而住何以知者以如來身光有其二種一密故難知二顯故令知令知之中隨其所應將說何法而佛身光先現彼像令眾見已知說某法如說般若時如說法華時故云如其像現神通也二所集中十方內一一方各有三世間可知又各有八義一遠近二出土名三標佛號四主菩薩五攝眷屬六來此致敬七化作座八依本方坐世界同名色者表信位法相麁顯著故佛同名智者表信中最初始覺從本覺起故菩薩同名首者表信是因初故其文殊名義略敘五義一者名文殊師利或云尸利或云漫殊室利或翻為敬首或云溥首又云濡首又云妙德又云妙吉祥此中十菩薩依梵本同名室利兜沙經中亦同名師利又梵語喚頭為室利吉祥德等亦為室利故致翻譯不同也二出處者若依文殊般涅槃經是此土婆羅門家生佛滅後四百年於香山頂已入涅槃若依此經是東方菩薩現在清涼山寂調音經亦云是東方去此萬佛世界國名寶住佛名寶相彼土菩薩也三明師資者依放鉢經昔為釋迦師此經云是三世諸佛之母一切菩薩之師四明位者若約因是十地菩薩以常住首楞嚴三昧故若約果依首楞嚴經於南方平等世界成佛號龍種五明德用者依如幻三昧經降魔場等是調生力也依現寶藏經迦葉擯等是勝通力從空決定論難叵當慧力也此約三乘如下光覺品一切處等是一乘也諸方菩薩皆頭面禮佛者禮佛義略作三門一禮數二敬儀三明得果初中三業禮有二意一以有三處禮故二顯佛有天眼天耳他心故二敬儀有七如孔目三得果者有二一近得五果二遠得佛果如賢首品說依方坐者依智論第十二外道他法輕佛故坐白衣如客故坐一切五眾身心屬佛是故立若大阿羅漢事已辨者許坐餘三果不聽坐大事未辨故如王有重臣坐餘皆立今此竝是大菩薩故是以坐耳第二對緣正說中分二初三品正通答前問後三品因論生論別問別答又釋前三是能發行緣後三是所發行相又釋前是所緣果境後是能緣因行以此信行是住之方便自無別位故初無問也就前三品中有五初歎眾希有二牒問總標三徵標顯體四徵體辨相五徵相明用初中何故問佛文殊答者以即同佛慧故吉祥妙慧達土海故增諸菩薩踴悅心故何不入定者以信無位故前會豈有位耶以是果德深細故此中豈無果法耶以為成因故通具廣因故歎希有者略由二義一以此一會即是一切虛空法界等處會故二以此即是法門故竝如光覺品說二牒問內佛出是牒前七八二問阿耨菩提牒前示成正覺或佛出牒示成正覺七八二問略不牒阿耨菩提是通結餘句同前可知總標初句不思議者貫通諸句故結云皆不思議不思議者此中大意於一味法界義分為二一能隨之土海二所隨之機緣此二無二通融無礙若以緣從體即當相圓融無別可別言說不及也若以體從緣即復印成差別緣起約此殊形緣起反顯土體妙極難思是其意也由此義故不思之義有於三種一寄緣之詮反顯土體絕緣之義此即言在緣中意居緣外故云不思議也二既約緣顯土以緣起塵算故令土體從緣印成差別此即明土無別之別別而不別故不思議也三緣無別緣以體即緣是故差別緣起即是甚深土海此謂理至近而難識故不思議也第三徵標顯體中先徵標云何以得知不思議者後顯體云以諸佛法隨彼所化等法界故二門雙融故無限際故此約體略釋也第四徵體辨相中先徵體云何以得知差別無邊等法界故後辨相云未論十方盡空世界且約此一娑婆界說略辨十種以顯無盡餘無邊界應准知之此種種身等有諸德釋為佛身等是故下辨名號不同則釋種種名也今細尋此文及准兜沙經此乃是所化眾生非是能化之佛以此句長是西國語法應云教化一切種種身等乃至不同之眾生為一句所見亦異別為一句義即可解但為佛土平等無別可別故寄於所化眾生差別以辨土海差別之相於十句中初一總舉五蘊身差別二依身立名不同三身在一切處四隨種種處有種種形色謂白黑等五隨有身命有脩短六識能取得諸境或修行證得分齊七境體入根或智能入法或悟入門異八略唯六根廣二十二根或信等五根或利鈍生熟等如下第九迴向諸根海處說九諸趣差別或四生五趣如生行稠林等十業異報殊如業行稠林等依梵本及兜沙經此一一句皆有種種言存略故爾是故結云種種不同眾生也所見亦異者非直業報依正差別無邊心中懷見悕望各異兜沙中名各各有聞佛聲又亦前九句辨報差別第十明業差別此顯見差別又說此眾生差別分齊為土海相者有三義釋如上標中不思議處辨可於此思之用耳第五徵相辨用中先徵相云所隨根器差別可爾能隨差別云何可見釋用云異機印現佛法多門難可具說就異論三初身名普應用二言教遍周用三光輪窮照用並與下為則又可分二一佛二法佛中亦二一身二名法亦二一實二權於中佛身及實教差別難明光覺品同說佛名權教易辨差別此二品別論又釋此初二品文殊舉義答酬前所問後一品如來舉事答釋成前義故就前二品中辨名教二法既此差別如上所問佛剎等義差別難思與法界等意存於此即為通答也就初釋名別中二先顯名別後是皆下釋別所由前中二初徵後釋釋中三初辨此界二十方界三盡窮法界問此中名號為唯是舍那佛名為通餘佛答若約三乘唯此界內百億萬是釋迦名餘十方界是別佛名若約一乘盡法界總是舍那名問若爾何故上文云十方諸佛說法知彼心行等答皆此佛所化處故無別佛也又是釋迦海印中現故無別佛又釋如一佛名既遍十方餘十方佛皆各如是遍於十方也又若三乘機於諸四天下中隨各聞彼當處佛號未必知於餘處佛名若一乘機一時頓納一切名號以應一切機之名一機能受者是普賢機故一機即是一切機故又此名號若依小乘是實名三乘初教即假即空之名終教此名即平等同真如經云名字性離是名解脫也頓教一切皆絕名無名俱離圓教亦俱離不礙名故今一名即一切名一切名入一名而不壞不礙攝一切法界盡因陀羅網名也問此大千界依餘經論大圍山內平滿有百億四天下上方下方不得更有四天下若上下皆有則一一四天下皆有上下故應有三百億云何仍說唯百億耶答若小乘實處理無改動若三乘雖即空真如等而不礙事故不壞本事若此一乘事即無礙融改自在是故此中明處隨教而圓融應十數顯無盡此娑婆一界有二種融一以說法之處即為當中為成主伴融彼百億令有上下使得圓故無三百也二縱於最東近圍山邊一四天下為說法主即是當中融彼餘四天下還有十方眷屬具足以諸四天下皆望他為伴望自為主故是則圍山亦隨融移改也餘十方界等融義准之此約一乘教若約三乘不得如此如餘經論說之娑婆此云堪忍悲華經云是中眾生貪瞋癡等過梵王忍之故為名也放鉢經須菩提此云善實訶尼此或云捨義或云生滅以本語難定也婆伽婆有六義伊那婆那此云王林謂佛為太子時在此林中生故立此名也第二釋別所由中三初牒機二施化三化意初中二意一云此等名號遍法界者猶自且依於佛有緣可化眾生有此差別非謂一切二云此機何得於佛有緣謂佛往昔多劫修時見聞隨喜等故有緣也二施化中五句初句總說三輪攝化善巧二語業方便三身業方便四意業方便五施化稱根又釋初句身現威儀以攝生故云種種方便二語業梵音等三所說法謂為人天說業報等為二乘等說於權道即四諦是三化意者謂隨說人天二乘等法意欲令其知如來法四門同前一釋名者四是數諦是義謂理實故能生無倒解故俱名諦即帶數釋此品非是解四諦義但明四諦名字不同故名四諦品二來意中五一為釋成前品末權道之義二依前身業次辨語業故也三前明能說之人名字不同此明所說之法名字不同故來也四答前問中佛說法問故五為釋成前機所印成差別法中權教異相故次來也三宗趣者以無邊甚深諦海為宗及同上土海四諦義略作五門一釋名二辨相三體性四業用五種類四釋文中三初明此土諦名二辨娑婆外十世界中諦名三顯十界外盡空世界諦名初中四諦內一一各三先列名二結數三辨意謂為應機令調伏故立此名調者調和伏者制伏謂調和控御身口意業制伏除滅諸惡行故何故文殊說者明妙慧善達實諦義故又何故唯顯四諦差別謂是權教差別易知故又為寄顯法故何者謂此小乘局處之法尚有如此遍空世界差別不同則知一乘通方之法差別無邊理不疑故也又為破計引機何者謂演彼小乘局法令遍故使失本執便顯一乘無邊法界令其趣入故又此約一乘共教為則故通收下位故生苦之集故云苦集苦盡之滅名苦滅至苦滅之道故云苦滅道不得單言苦道以道非生苦不同集又非滅苦不同滅但能證滅應云滅之道以滅是苦滅故云苦滅道餘文可知四門同上初釋名者謂如來之光明光明之開覺謂依體起用依用成益皆依主釋可知二來意者有七一前明身語今明意業故來也二為別答前功德勢力等問故三前二品別明人法遍此為雙顯二遍故四為前但論佛名普遍此顯佛身實德亦遍前說四諦權教普遍此辨十偈實教亦遍謂長行及頌二處是也五為斷疑故謂前品文殊說佛名法名差別普遍恐眾疑故佛以身光照現彼事令眾目覩疑網自消故來六非直如前但佛名諦名遍虛空法界等世界而今如來即此說華嚴時亦如是遍一切盡空世界一一皆時同處同眾同說同即自驗見為下軌則故來也七前佛名諦名則多名別別遍以是權故今明一法一會即圓融遍以是約實故又前是差別遍此是無差別遍故須來也三宗趣者先宗後趣宗有二一開二合開中三一能照之光二光所照境三照所成覺此三各二一身光照事境令眾覺見事無限礙即長行所辨二智光照理境令眾覺見理無差別即頌中所明二合者良以理事俱融唯一境故故得一事即遍無邊而不壞本相由境無二故身光即智光唯一無礙光如涅槃經云是光無相非青見青也又亦則事覺即理覺平等唯一覺又以此光不異覺境三法圓融唯一法界雖平等絕相而具一切恒不雜亂以無障礙故二明意趣者顯此無礙理事有多意趣略謂五種一近與信中菩薩為所信境故二遠與下文一部為則以下諸會等中皆結通云一切世界亦如是說者指此文也三為顯如來出世以一乘圓教於須彌樓山等一類世界施化分齊故四為顯一會則一切會故第一卷云其身遍坐一切道場者是也五顯理事俱無障礙令眾生捨執依法故也四釋文者此光所照隨處無限大約總數有二十五重前九別說後十六同辨則為十段此中非是二十五度放光亦非一放光次第漸照二十五處但一放光則並頓照同時顯現以引機入法令漸覩見自近及遠故有次第於初段中二先佛以身光照事令眾得見後文殊智光說法令眾得聞前中二初明能照之光二明所照之境前中初放光人次光出處後顯光數足下相輪放光者有三意一初義表信為萬行首故二卑義表信行最微故三本義表信為萬行之本故智論第九云足下放光者身得住處皆由於足此之謂也百億光明者以所照世界雖復無邊皆是須彌樓山世界故各有百億四天等為所照故是故光明亦唯百億二所照現中二先明照現本世界中染淨等事二如此見佛下明照現自法會普遍之相前中四一現人界此海邊有大樹名閻浮提因樹立此洲名也弗婆提此云勝身以生彼者身皆殊勝故狗伽尼此云牛貨以彼以牛為貨易故欝單越此云勝生以定壽千歲衣食自然故二現佛興於八相中初三未是出現相故此不論問佛初成道第二七日放此光明如何却現菩薩生等又佛始出世何因乃現有般涅槃答下文云於一念中顯現三世一切佛事此明現在攝過未也問若爾何不現彼無量劫事答此中文意但為論此世界中佛興之事故不說餘耳三現諸天可知四此世界等一句總結悉現二現自法會中二先現本會二以佛神力下現新眾來集於中佛神力者是前則如其像現神力是也所集中有三世間等可知又如此處光照無邊界一一眾會皆悉顯現彼一一會皆亦如是光照無邊以法無二與此不別也又諸光交往不相突礙以各見當處光照他不見他處光照自故何以故主主及伴伴皆不並故主伴伴主皆不違故問此諸會云何相顯答有二相一以此光照彼令彼現此攝成一會彼處亦爾此同法華分身諸佛二即此一會佛及文殊等融遍法界是一切會以圓教中未有一法不則一切者是故一文殊從東來則是一切處文殊一時來縱今西方過無邊世界說華嚴處亦見文殊從東十剎外來東方亦爾未有見彼過向西者乃至賢首亦然以是一乘緣起門不雜故思之二智光覺中二先此處後結通此中頌意只融會前光所照諸事於中二義一約境有三種初一頌明法離情謂二有八頌會事同理三末後一頌顯事無礙皆依前起後二約心者一恐眾見前光所照事隨相執取是故初偈約佛遣之令眾捨相離乖理之失又涅槃經云如來非無流何以故如來常行有流中故又佛地論明佛非流非無流故也二恐眾生疑何因此事而得普遍故次八偈會事同理令眾見真顯順法之得三疑云事既同理則平等無二何因得有事事普遍故後一偈明則理之事故而得一事則無量事也八頌中初一前既知佛是無流法便為過失未知若為是無失邪今云觀佛無所有是無失也以佛功德法從緣無性自散滅故又釋觀佛及法悉離性故此即會前放光之佛明離見也二會前光所照處又明前依正俱絕住著三明依正不二也又明佛身及無流法俱無所有故不二也心隨者是方便觀也入者是正證觀四通會三世間我是眾生我執也佛是智正覺此二主伴平等彼二所住是器世間無所住故離諸有也又我謂妄執佛則真智此二平等是標也下二句釋真智於理住無所住妄我當體遠離於有五通會五蘊數是緣起俗數之相謂五蘊若有可在俗數以蘊空故無有數又會前所放百億光等及所照世界諸數量等皆依五蘊色心上立求此五蘊實無彼數故云無數六絕能所觀非直所見世界等空能見之智亦無所有又見者是人此亦空也七即用常寂觀謂此佛出世即無起故又如此空理現前名為佛出則空佛名無起八二空觀上句人空次句法空轉如是相者一約執轉却二執之相二轉現二空理相皆下一句明觀益並可知一中解無量等者為明此一會等中而有無量會等無量會等中而是一會是前光所照處也於中初二句標次一句釋後一句益標中通論此有同體異體各有相容相即准上釋應知此文且明相容故云一中無量等然通同異體也二釋中略舉二因以釋一由展轉生故二由非實故初門者總攬如此盡窮法界差別之緣成一緣起是故一一諸緣相望各有二義一約體具空有義故有相即謂若無一即一切緣全失自體何以故以無一時多無所成無所成故不是緣也是故有一即有一切却一即却一切此即一切是空義故泯自即他以一是有義故攝他即自返上即一是空義故亦泯自即他多是有義故攝他即自由二空二有各不俱故無不相即時一空一有不相礙故恒時有相即又由一一緣中空有不二故不壞自而即他妙義思之二約用有有力無力義故有相入謂諸緣起非各少力而共生故即一一緣各有全作義全不作義何以故若無一緣餘全不作則一有力餘皆無力餘緣亦爾是即一有力故能容多多無力故潛入一多有力等亦爾亦由二有力二無力不俱故無不相入時一有力一無力無礙故常恒相入耳又於一一緣中各由有力無力不二故不壞在外而恒相入思之由緣起門中有此相作等義成一多故云展轉生也此即一多更互展轉相生故得一中無量無量中一也二非實故者亦二門一相即義謂一非實一故能攝多多非實多故能即一又多非實多故能攝一一非實一故能即多又即多之一非一即一之多非多何以故以不實故又即多之一方名一即一之多乃名多何以故是不實一故多亦爾又是亦一亦不一亦多亦不多何以故不實故具二義又非一非不一非多非不多何以故不實故絕二相也思之二相容門者謂一事是不實以無性故無性真理既無分限是故於一事上觀無性時無不圓盡法界真如若觀一少事無自性時不得圓盡法界真者即真如有分便同有為是故一事無性即攝真盡攝真盡時餘一切法既不礙存而即真故同理俱在一事中現多中亦爾准之又由俱不壞本事故不是相即門也由不實之事攝真理故得相入也又可前展轉生約異體即入此門約同體即入思之又但此經中相即相入義釋皆有二門一約緣起相由門二約法性融通門故是此二文也由展轉生故不實即二門不別又由相即容二門各攝法盡故亦不別也然義恒不雜思之此下文與此同者應准此知此文且約相容義說故云一中無量等知之觀益者達此正理於緣不懼故云無所畏也以境法無礙故令智無畏也二結通中唯結此一娑婆界中百億閻浮處非是後文盡空界等次第二重云一切處文殊者但是十方十佛國土各百億處非是第三重處乃至末後方為盡法界文意如此應知第二重照十方各十世界長行同前偈中分二初六歎佛後四歎菩薩初中一顯佛求道之因二轉正法輪初句標次句釋不常下二句釋不斷三大誓為本四慈力伏魔五內智斷證六外智化益歎菩薩中一遊剎二念佛三救苦四護法皆下句結因果第三重照十方各百世界偈中作二釋一初一偈歎報身德餘九歎化身德前中初二句明大智德次一句大定德下一句大悲德又釋以理智照真故覺諸法如空得心淨無礙也以量智了俗故覺諸法如幻得調群生也二釋初一是總餘九別總中由應機現起故如幻故令見差別由則不起故如空故平等一味由起不起無二故調伏眾生則常心淨故云無障礙下九偈中各具此無二義故用常寂也又前三句明淨緣起體下一句明緣下九偈以體從緣正明緣起相於中或見者有三義一就一人異時見謂如初時見初生乃至後時見涅槃次第而見二多人同時見謂有人見正說法時則於彼上有見涅槃等皆無障礙互不相見三一人同時見謂見初生時於中則見涅槃等如下文八相微細等良由淨心無礙故得圓融普應於中一初生二行七步時三顧眄十方時四師子吼說天上天下我獨尊時五出家六成道七轉法輪八現神力九入涅槃第四重照千世界偈中分三初二明法身次四辨解脫後四明般若法身中初一明理應緣起謂初句標深下釋無所取相亦無有能取智然不住此故應機現也後一明現即不現故離諸塵也二明解脫中三初一何者解脫謂初句明脫體下三句明脫用謂機感相應名和合起次二偈半辨何處解脫謂初一離苦縛離分段故不在世間離變易故號人師子次一離業縛謂根境本空虛妄業盡故俱脫也次一句離煩惱縛次一句通結永盡故長流不轉也下半偈明由何解脫謂由二利圓滿故如文三明般若中三初一照真次二了俗後一雙結真俗融無礙也第五重照萬世界偈中勸諸菩薩修十種業一慈悲業二信心念佛業三善慧業四無間業五長時業六觀身實相業七觀心實境業八神通業九分別佛土業十了知多佛業於此十中初一緣眾生行次四緣佛行一信二慧三觀四求次二入觀行一自二他又一身二心後三起用行初一通用下二智用一知土二知佛第六重照十萬世界偈中依梵本各四句為一頌總有十一偈於中二初七言六偈明佛體性寂滅後五言五偈明妙用自在前中初一明執色乖真二妙相超情三顯超情所以謂以非相為相故四相即非相故無合散五明佛無五蘊若約小乘佛有有流五蘊如婆沙等說若約始教佛有無流五蘊如成唯識等說若終教及頓圓等佛無無流五蘊如佛地論云如實義者如來身土甚深微妙乃至非蘊界等法門所攝但隨所宜種種異說六明佛外身內心不異以俱脫故無二故絕色心也二妙用中三初一智光照次二身赴感無礙初一一多無礙後一理事無礙後二舉妄顯真初一舉妄後一顯真如是真實者是前妄想也由迷人謂妄為實不見妄實悟人見妄無實即見妄實以稱妄法故又迷人有妄不識妄故無妄實悟人無妄故識妄識妄故得妄實思之第七重照百萬世界頌十偈初一獨拔超世二妙絕心境無依者無境也三性治離染上句性離次句治離下二釋成四離妄解真五轉不轉法輪六離有無想名正意思七約真諦法絕一多八約俗諦於中初二句一多無雜後二句顯了知之益問上云一中解無量等與此相違如何會釋答此中緣起有四句一一中有多以一無性故二一中無多以一不壞故三一中亦多亦不多以不壞一而無性無性而不礙一故具二義也四一中非多非不多以二義全奪融雙泯故又由初故有二以若非無性即壞一故由二故有初以若壞一無無性故是故二義唯一事也此約不壞前約無性故不相違是即由一中無多故一中有多也返上亦爾第三句與第四句俱不俱相順亦爾並無礙成立思准之九觀三法相盡名念菩提一諸法二眾生三國土十觀三法如性名了佛法義第八重照一億世界西國數法有三種億一百萬二千萬三萬萬下文百千百千名一俱胝俱胝者此云億是千萬為億此中據千萬為一億對法論二十偈歎佛善巧力二頌為一義皆先舉所作末後一句結由巧力於中有十一智斷圓滿力二大智樂境力三無功成事力於中三法一眾生二化處三內禪並離著故云巧力也四理智入實力五示果攝生力六智入深密力七境智雙亡力八記時了處力九了達群機力十善達三際力於中初一約俗後一約真第九重照十億世界二十偈歎佛利他行亦二頌為一事於中初二總標化意次十六別辨化事後二結用同體初中師子吼者決定度故別中八對皆初一舉所救後一辨能救初對中前一救癡愛眾生如人墮海由四義難脫一水深二波峻三被網繫四黑闇故難脫也眾生亦爾此中愛有二義一已得多故如海二求不足如流癡亦二義一不見過故如冥二見有樂故結網後一是能精進行為能救即是佛悲境故云是佛境也二救五欲眾生謂色等五境昏心為醉實無謂有故云興妄等三度著我眾生慧者是佛本際是我我是生死本故佛能滅也下三句是所救初句前無際下句後無窮無我法為寂滅也四救惡趣眾生初偈是深苦後二句是重苦五救外道邪見眾生六救著三有眾生七救無明眾生八救長囚眾生下結中二偈初六句因圓初句有緣二行本三行處四行廣五二句行深下二句果滿同一切三世間身故也第十有十六重以別說難盡故總論之亦二十偈初六舉果歎德後十四明因趣入前中初二內智契真於中初二句一念觀多劫次二句一念泯三際次二句知緣起即真次二句功畢具果次有二偈明勝德外彰於中初二句名遍次二句離染次二句身遍次二句說遍下二偈明依正因果於中初福因得依果後智因得正果後十四中通論教修七種行初二偈修二利行先自利初句福二忍三定四慧後利他二二偈成見佛行初見應後見真一切有無法了達非有無者有三門一約三性二約三無性三約雙融初中復二初別後總別中三性各有二義所執中一是情有二是理無依他中一是幻有二是性空圓成中一離相二是體實此上三一一各融不二為一性故總者所執是無圓成是有依他是俱以真妄該攝二相盡故無二也二約三無性者初無相觀境中所執有無皆虛故又無有有無故俱離也依他無生性中無幻有有性空不二故俱離也圓成無性中無二性有真理亦不二故俱絕也三約雙融者三有三無圓融無礙二相絕故俱離也三二偈教說法行於中初二句是所化境樂是信樂信樂非一故滿十方也次一句化處次一句正說次二句化益先離染後成德下二句功成四二偈受法行即是見正說法身以七覺為法輪故也五二偈明捨相見真行六二偈佛等生界行七二偈生滅無本行喻上來通答前初十問竟五門分別初來意有二先分來者前明所依果法今辯依果所成因行故也二品來者所成行中位前方便信行最初信中解行及德明難辨解居初故來二釋名者菩薩是人明難是法簡異果法故依主釋明難有四義一約心境難謂真俗幽邃明謂妙智朗照二約教義難謂十義甚深明謂往復顯暢三約論道謂難問明答以通問答故名明難何者但舉法直諮曰問非理詰責為難隨問直陳曰答委釋顯煥為明四分賓主約賓則長行中明設於難約主則偈中明釋於難故曰明難三料簡者就此因中或分二初比位謂此品下至迴向二證位謂十地品下證位或分三初三品是位前方便昇天品下十三品明三賢正位十地下六品明十聖真位或分四初從此盡第三會為十解以信是住之方便無正位故攝屬十住中二第四會十行三第五會十迴向四第六會十地等或分五開信異住故又光云義分或三初三品明始起於先際二從昇天下明善修於中際三不思法品等明終顯於後際或分四初未信者令信二第三會下已信者令入謂解行也三十地品下已入者令純熟四不思品下已純熟者令解脫四宗趣有二初通後別通論此三品明十信行法於中作八門辨一釋名二出體三發心四定位五行相六除障七進退八德用三發心者謂始從具縛不識三寶名字等創起一念信等此約始教如本業經終教如起信論修行信心分圓教如賢首品初以小乘非此故不約說頓教無位故亦不說亦可小乘亦有初信義如小論頓中亦有信四定位者此十信法於始教中自是位如梁攝論云如須陀桓道前四位謂燸等菩薩地前四位亦如是謂十信十解十行十迴向又彼論及佛性論等皆云地前修四行謂十信修信樂大乘行十解般若行十行三昧行十迴向大悲行又為除四黑障正使故謂初除闡提不信障二除外道我執障三除聲聞畏苦障四除獨覺捨大悲障又信成淨德因種解成我德因種行成樂德因種迴向成常德因種又仁王經寄四輪王報謂鐵銅銀金以此教義故知十信亦是位也若約終教此信但是十住位之方便自無別位故本業經云未上住前有此十心名字謂一信心二念心三精進心四慧心五定心六不退心七迴向心八護心九戒心十願心增修是心一劫二劫三劫乃得入初住中心心有十增成百法明門名入習種性中故知無位但是方便行也又准六種性六忍六慧等文故亦是成證又仁王但言三賢十聖不言四也又此經中後四位皆有入定出已列十名辨十義等唯信中無此故得知也又本業經但有四十二賢聖不說五十二故知問若爾何故仁王經十信為種性位仍只立三賢位耶答此有相攝故如是何者義准有四句一以本位攝方便故唯有三賢則沒信名唯論住位引文可知二以方便攝本位故即十住名十信沒十住名也故仁王經云十信十止十堅心則不論十住但名十信也三開方便異本位故則如住前有此十心為方便等四於方便處假說正位如前始教若約圓教有二義若依普賢自法一切皆無位若約寄法則同終教然信滿入位之際通攝一切後諸位皆在此中無不具足此則約行攝位故也問信既實無正位何故始教說為位耶答為始教機麁智淺行位不分影似小乘教故說四位終教機細智深剋實分異故也五行相者若始教行信等十心行若依終教如起信論中四種信心五門修行等若圓教如此三品所說六除障者始教如前除闡提不信障終教如論深伏煩惱等若圓教如文總滅百障等竝是滿心時滅七進退者修信未滿一萬劫以還一切皆退以是不定聚故依本業經如輕毛隨風等設第六有不退心者但是作此不退之心以非是位故未得不退也亦有人解將此為信不退者義恐不可以經中說如輕毛故無位故論說修信未經萬劫皆有退故若至萬劫信便已滿非第六故若就始教以隨麁相說信為位是故今後三賢亦隨相麁說是故至十迴向以上方得不退如佛性論第一卷說問彼論中是敘薩婆多師說豈是大乘耶答雖是薩婆多說然非彼宗以說有十迴向名位故小乘無此位也若終教中信滿入住則為不退如起信論信成就發心不退故及此下文深心淨信不可壞等以圓同終故入位已後方說為不退信也以因從果稱故如信忍等八成德者始教中成淨德因及得鐵輪王報亦能進入十解等終教能成十住位已則能少分見法身佛現八相成道等事圓中通成後諸位若約因得普賢三業遍周法界約果遍塵世界成等正覺如賢首說二明品宗者以十甚深義為宗信中成解行為趣五釋文者此中三品則為三初品明信中解次品依解起行後品解行具故成德耳又釋初行次願後德位就初中二初正辨十義後結通普見前中依遷禪師釋為十甚深義於中分二初文殊問眾人答明妙慧導眾行後眾人問文殊答明以眾行成妙慧又衍法師云初一人問多人明一中解無量二多人問一人明無量中解一又文殊為法主故多人同問佛境深法也初一是緣起甚深二教化甚深三業果甚深四佛說法甚深五福田甚深六正教甚深七正行甚深八助道甚深九一乘甚深十佛境界甚深初緣起者諸法依阿賴耶識自性緣生方得集起故也何故最初辨此義者攝論云菩薩初學應先觀諸法如實因緣以成正信解故此之謂也於中先問後答亦是先明設於難後明解於難前中二初總告何故最初問覺首者謂創發厭求非初覺不起如善財初發於覺城故又緣起甚深亦非覺不達故二正難中此難何因生者凡諸菩薩起信解行等皆依如此唯心道理得異凡小而成正行故起信論云有法能起摩訶衍信根是故應說所言法者眾生心是心即攝一切世間出世間法是故於此而起難問問意云心性是一果報種種云何一心而生多報又心性既一果亦應一果報既多心亦應多設爾何失謂心若隨報成多則失於唯識報若如心為一則乖於業果設若救言若立唯一性心無有能熏可如所難今明心性雖一隨善惡業等能熏轉故生果報異此有何失後遮此救重更難云業不知心心不知業等既不相知何成熏習熏習不成何得種種難意如此文中二初舉法設難後五句遮救重難前中三初一句舉法案定次一句正顯相違後五句釋成違相初云心性一者謂心之性故是如來藏平等一味故云一也又心即性故是第八識無二類故云一也云何能生種種果報者顯相違也此是本末相違難三或至善趣等者釋成違相於中五對初一約依報善趣是人天惡趣三塗二對約正報於善趣中眼等諸根有具不具惡趣中亦爾三對重就依報於根具中屠獵等為惡處戒施等為善處根不具中亦爾四對重約正報就善處中有端正醜陋惡處中亦爾五對就端正中有苦樂醜中亦爾如是種種差別故云不同報既如此不同其一心之義何在自下五句古人釋云約不相知為難謂心以覺知為性能生於業心之與業竝得相知云何經言業不知心心不知業等此釋恐不順文何者此不相知等與上諸句為同成一難為更成別難若同成一難前心性是一果報種種正是相違故已成難此不相知於彼何用若成別難復因何義而生此難故知文意少別是故今釋不同古也謂此即是遮救重難然救在文外設若救言心性雖一然有善惡業等熏習種子功能生果有別所依心性一而無二故無失也今重難中有五對初一約能依所依不相知故不成熏此中業是能依心是所依離所無能能不知所故業不知心離能無所所不知能故心不知業既不相知何成熏習熏習無故豈得因業心生多報此等相知約性力說但無性無力故不相知非約情知上約本識因相說第二約果相謂因果不相知果謂異熟果報具有二義一能受報心是本識種子識二所受報相是果報識以種是果因不自因故受不知報以報是因果不自果故報不知受既不相知因果斯泯心生種種其義安在第三約新熏不相知謂於此報上受謂採納則諸轉識以為能熏不同受報心謂集起則第八識以為所熏互無自性各不相知熏習既亡一心云何能生種種故瑜伽云不見藏住不見熏習是名菩薩菩薩第四約親疎不相知謂種子為因所依本識為緣以相待無性謂不自不他不共等故親疎相盡故不相知因緣既離心生何在第五約境智不相知智謂能知即諸識見分法謂所知即諸識相分俱依一心各無自體自體無矣誰共相知心境既亡能所斯寂心生種種其義安在又釋境法是心變故不知心心託境生故不知法無有境外心能取心外境是故俱不相知相無不盡也第二答中二初一頌讚問勸聽上半歎問會機下半勸聽許說後有十偈舉義正答於中初五偈答後遮救難以救義若成本難方遣故須先答後五偈答前本法難此中答意明藏識緣起有其二義一是不起義以無自性故二是有起義有此無性緣起故此二不二是一無礙甚深緣起此中由不起故成起是故只由諸緣不相知故而成熏習有種種法生答後難也二由起故不起是故只由諸法種種生故各無自性唯一心性答前難也又前即不礙一心即是種種後即不礙種種即是一心緣起正理無礙鎔融是其意也前五偈中初一法說後四喻況或可長為五分一宗二因三喻四合五結諸法不自在者立宗也謂諸法是有法不自在是法法與有法和合名宗於中有二義一藏性緣起能所熏起攝多法故云諸法以互為因緣更相繫屬各各不得自有所在二從諸緣起無自性故無自可在二出因者何以得知不自在耶因云求實不得故以本識諸法互依緣起更相形奪各無自性故云求實不得此有二義一約本識明不自在以依彼諸緣無自性故云求實不可得二約能熏等法明不自在以依本識無自體故云求實不可得或通論有四義一諸法依識故於諸法求實有不得二本識為依故於本識求實無不得三諸法起識故於諸法求實無不得四識隨緣起故於本識求實有不得或開為八句謂各有有無俱不俱四句故准思可見又釋此有四句一以不起不異起故求不起實不得是故不起不自在二以起不異不起故求起實不得是故起亦不自在三以無二故求二實不得是故無俱自在四不礙二義故求俱非實不得是故無俱非自在何以如此不自在者以緣起自在故何故不實者以緣起理實故三是故一切法下結也以結隨法故在宗因後明合隨喻故在喻後說二俱不相知者如上能所熏中各有有無二義以二有二無各不俱故不得相知以一有一無一無一有各無二故無可相知正由如是不知等故得有一切法故云一切不相知也此顯非直平等一味不壞諸法亦乃只由平等有諸法也四喻中有四喻此藏識四義一相續因果依他義二互為因果生識義三受熏義四相依持義初云如駛流者唯識論中明阿賴耶識恒轉如瀑流是此義也此中無絕是彼恒義流流是彼轉義故彼論云恒言遮斷轉表非常若細別分凡水流時要有四義一有能流之水曲有三一水體清淨喻本識是如來藏本性清淨心二土雜成濁喻如來藏自性清淨為無明所染有其染心三遇冷成水喻如來藏還與妄識俱成本識緣起故楞伽云如來藏名阿梨耶識而與無明七識俱等二相由故流以喻本識自相義謂後水推故前得流或前水引故後得流各有有力無力等互不相知而得流注此即不流之流如云江河競注而不流此之謂也經中名流注生滅唯識論第三云如暴流水非斷非常相續長時有所漂溺此識亦爾從無始來生滅相續非常非斷漂溺有情令不出離乃至謂此識性無始時來剎那剎那果生因滅果生故非斷因滅故非常非斷非常是緣起理乃至應信大乘緣起正理謂此正理深妙離言因果等言皆假施設觀現在法有引後用假立當果對說現因觀現在法有酬前相假立曾因對說現果假謂現識似彼相現如是因果理數顯然遠離二邊契會中道諸有智者應順修學又依楞伽云剎那息煩亂寂靜離所作一切法不生我說剎那義初生即有滅不為愚者說無間相續性妄想之所熏解云前論中生滅隔念經中生滅同念是故則不生不滅之生滅經約終教是不生滅與生滅和合名阿梨耶識等故論約始教唯生滅是識細剋亦不成生滅以生時無滅應非有為以相不具故若有滅應不得生以相違故是故終教中同念以各虛假故不相礙也又依真心故得同隨相故有異過去滅能成生當來滅能壞生生法能壞過滅能成當滅又一滅相望前生能壞望後生能成一生相望前滅能壞望後滅能成是故相續無絕又生由滅起故是故生中具有滅具有滅故令生不住還復成滅滅由生有故是故滅中含於生含於生故令滅不住還復成生是故生滅交涉前後同時不相障礙流注不斷又一生相中有四種滅義同時具足一性不成就名滅二由滅故起是故具滅三能成滅故具滅四由生滅俱是夢妄計妄中看有前後理實照時皆無前後是故生時還有滅也前念滅流流至於生後念生流流至於滅生滅二流故云流流未得治道已前無暫停止故云無絕已二流各無等不相知也三依風故有二義一依風得流喻藏識因相義謂依惑業風熏習種子而漂流故此約因相辨二依風起浪楞伽云藏識海常住境界風所動種種諸識浪騰躍而轉生唯識第三云又如瀑流雖風等擊起諸波浪而流不斷此識亦爾雖遇眾緣起眼等識而恒相續此中一風吹故流二由水故流故云流流互依無性各不相知或種子流及所依識流等雖不相知而有流上文業不知心准之四依地高下故流喻本識果相義依種種受生地報故流人天處為高惡道處為下此約果相此中心與報為二無性故不相知上報不知受等准之或帶物而流故唯識云又如瀑流漂水上下魚草等物隨經不捨此識亦爾與內習氣外觸等法恒相隨轉也第二燈焰喻成依者有三義一生識義二互為因果義三執受義初生識者如依前焰燒炷故後焰得生明照前境但一念故不暫停六識亦爾名言等依本種子識故能生後識照於境界前滅後生間無暫停此中以本識如爐油識中諸種子如燈炷所生現行六識如炎無體速滅故不相知二俱不相知者古人云炎爐為二炷油為二四法和合而生各不相知此恐無理文意似取前焰後焰為二由速滅不住無體可以相知六識依本無體亦爾心不知受等准之二同時互為因果義如攝論第二云論曰譬如燈光與燈炷生及燒燃一時更互為因釋曰由炷體依止能生光炎故炷是光炎生因光炎則此生剎那中由能燒燃炷光炎則為炷燒燃因論曰應知本識與能熏習更互為因其義亦爾如識為染污法因染污法為識因釋曰此阿梨耶識為種子生因若無此識三業生滅無可依處如體謝滅功能亦爾故由此識諸法體生功能亦立是故本識為彼生因彼法亦爾若彼法無此識起在現在無有道理轉後異前此變異是彼法果解云此中前念炎炷同一剎那更互生燒各有因果亦同時謝滅後炎亦爾故云炎炎未至治際此法恒起故不暫停以二因二果不俱故不相知一因一果無二故無可知又亦能燒炷之炎及炷所生之炎故云炎炎以生理不停故則是燒燒理亦爾故云不暫停不相知如上此中互為因果義略作二重各有三門一護過二顯德三示過如問答中三執受義者此中明燈有二功能一內燒炷燋二外發光照喻此本識有內外執持瑜伽云此識執受有二一內執受種及五根身二外執受器世間猶如燈炎內執膏炷外發光明此之謂也此內外二故云炎炎恒執無間故云不停內外為二以無性故不相知也第三風喻熏習義者此中風有二義一有力能動他喻轉識能熏成種子等二無體義謂此風不能自現動相要吹物令動方知風相此動乃是物動故知風無自體諸能熏法不能自成種子要熏本識成種子已方顯能熏此種乃是識種故知能熏無性二俱不相知者風物為二依物之動則風無性隨風之物物無自性亦二無二有不俱一無一有無能所故各不知也識中亦爾准之故云諸法亦如是第四地喻相依持義如地輪依水輪水輪依風輪風輪依虛空虛空無所依心義亦爾境界依妄心妄心依本識本識依淨心淨心無所依又釋現行依種子種子依本識本識依真如真如無所依不知者空與風為依自無體故不知風風與水為依自依空故無力能知水水望地亦爾識中亦准之上來答後遮救難竟第二答前本難中五偈分二初二正答前難後三便顯觀門前中難云心性既一云何能生種種果報今答以隨諸轉識熏習故生非是一心自作種種故云眼耳乃至因此轉眾苦前或至善趣等五對皆約報辨故通云眾苦也此中眼等五識可知心是本識有集起義故意是末那有思量義故情是識則第六是了別義故此八各有根五根可知意為第六根七八互為根皆有生識義是故云情根因此能所熏和合轉眾苦疑云既隨熏轉眾苦即是成多心云何仍說唯一心耶答云此能熏諸法若是實可使隨熏失一心眾苦既虛假故得一心實不轉疑云若實不轉云何前言隨熏轉眾苦答云但示現轉非是實轉疑云於法性若有此示現亦得相違答云但隨他有示現於彼法中無此示也何以無者以示現無所有故此偈中上半明不染而染下半明染而不染下三偈便明三無性觀初一遍計無相觀謂上八識等約執但是虛妄都無所有故云也次一明依他無生觀初句觀方便尋思等次句觀境有者是前眼耳等無所有者以眾緣無性故空也次句正觀以見無所有理故云不倒也下句釋云以得見法之眼不雜無明故云淨也後一明真實無性性觀於中虛妄是所執性非妄是無相性實是無生性不實是依他性二觀若成是出世間二觀若無是世間約觀智說此等有無相待不實故云但有假言說有無俱亡方入無性性觀也此應廣說三性二性等觀約解約行分之第二教化甚深何故來者前明攝心入理此辨後智救生財是法財故也於中先問後答此中問答似少不同准答取問問中應云如來既十隨教化云何復說眾生則非眾生答中明身命等皆空故是十隨教化則非教化以眾生非眾生教化亦非教化此有何失又准問取答難意云如覺首所說眾生既空云何教化教化之時若如聖智稱理見空則不成化若同凡執橫計為有即不能化此是有無相違難答意眾生是空空是眾生大品云非以空色故名色空但以色即是空空即是色解云以即色之空方是真空非斷空故此非凡智境也則為如此眾生以如此十隨說如此法門方為真教化難問中二初一句舉正義二云何下顯相違於中古人將隨身是總今初一是總餘十是別初一是發心時得道時等論云難處生者待時故二隨其報命或長時或短時應受化故則於彼時而教化之三隨其所受身時如待得人身方教化等四隨所作行業時如待作惡行方得法忍如淨諸業障經說善行等准之五隨當起何欲樂而受化時六隨起何誓願而受化時七隨起何意念何事時八隨起何方便而欲造修時九隨起何思惟照察時十隨起何籌量計度時十一隨起何等見應受化故如來爾時則便化之既如此隨機屈曲教化而說眾生則非眾生其理安在第二答中二初一偈讚德勸聽上半歎文殊德以智中不雜無明故云明智能照唯心之理故云境界何故恒照此境者以常樂寂滅行故後九偈中二初七正答前問後二遮難重答前中隨時一問無答以總不離別故初三偈答隨身一問次二答隨命一問次一答隨行一問後一通答餘七問初中先二明人空初一昔來謂我在身中故今明身無我亦無則以界分別觀觀是身不可得故則達所執身中我有即是無也次一昔來謂身依止於我今明我無身亦無則尋能依身分觀所依之我不可得故則於身不著也次一以內類外明法無我於中初二句標次一句釋下句益如此隨身則非隨故不異眾生則非眾生是故無失也就答隨命二偈中初一觀境後一觀智前中身謂名色則果報身命謂正受生識則是本識本識與身從始至終更互因果和合無二喻說可知此互為因果非二乘愚夫亂識境故言不可知此義誰能知以智者能觀察故則佛菩薩法如智也所以得知身命更互為因緣者以分別依他無常法更互為因故有身命以常住法不成因故既云無常即有非有各無自性故云空無我及離增益損減等一切相就答隨行一偈中由本識與意識諸熏習法更互為因故業功能生非有人法等故云無我猶如夢非唯業行獨絕二我業所得報我性亦寂故其因果似前後異無我義同曾無異也次一偈答後七問以隨欲樂等七皆是心數依心王不自在故故舉心王總收通答故云唯以心為主故又釋一切世間法唯是自心變異所作心為其本故云主也然愚夫不了唯心義故妄隨分別起此欲樂等七種心念以皆取相故悉是顛倒是顛倒故則空無所有是故隨之則非隨也下釋遮難恐有難言若眾生如此則空自是法門隨亦爾者何須更化釋云以不能解諸法則是無二故是故化之又更難云則此不解真實之眾生豈不則是空耶釋云以從緣起故非無速滅不住故非有此二不二是眾生故云無異相是故得教化前偈明須化後偈明成化第三業果甚深內先難後明難中二先舉法正難後然法性下遮救重難此中難意若四大中無我者誰作善惡誰能受報此中執有作用應有作者是以用徵體難設小乘救言雖無我人作者然有善惡因果法故得如此也猶是法執故重難云然於法性無善無惡此顯法空既於法性空無善惡若無作者更因何法而有業果故知有我我既實有無我之理安在難意如此前中二先一句舉正義下顯相違於中五對十句初一約受報計有受者二約作業計有作者三約報中差別內約行外約身若無作業者何因有此別四約多少報如經中說能作多業受報亦多少亦爾故知有我上約生報五約現後報下遮救難可知亦是覆却重徵第二答中何故寶首答者謂事中顯理得可貴多寶於中有二初一偈法說下九喻況前中二義一舉義正答二引佛證說非已能知初中上二句明業果不壞下一句明無作者謂隨其所作諸差別業熏於本識本識依他變似其業所起果報故有多報等種種不同但是諸識緣起互相集成無自性故得有業果實非四大中別有人我能作業受果故云造者無有也此則由無性理故法性無善惡由無性故成因果故有業果差別此但有無性之因果何關有我人故云四大中非我等也如此正法理數決定三世諸佛之所同說故云諸佛說也楞伽第一云我常說空法遠離於斷常生死猶如夢而彼業不失此之謂也下九喻中皆有二義謂業果歷然而無所有故成喻也一明依他離性喻謂本識如鏡隨熏所現業果如像此是依他義內外無所有者明離自性義此有三重四句一約像謂無質不現故內無所有非鏡無現故外無所有由是一像故俱無所有由是像故俱非無所有以凡是像義必由內外方得現故二約質謂面南像北故質內無所有由如面而現故質外無所有俱不俱可知三約鏡謂鏡鐵堅密間無空處不受物故像非內也凡欲觀像者皆臨鏡觀之所以非外俱不俱等准之如此無所有而影像歷然業如像性如鏡故云亦如是也起信論云二者因熏習鏡謂一切世間境界悉於中現不出不入不失不壞常住一心以一切法則真實性故此之謂也第二明無知成因喻謂本識如田業等如種子多類種子同一本識故各無自體可得相知然識功能不失壞故而能為因如純淨土得雨生草此多草種於彼土中求各各性皆不可得而能為因縱深掘地所得之土得雨生草草種同土雖多年不失此亦爾經云業雖經百劫而終無失壞遇眾緣合時要當酬彼果故云業性亦如是也又水土為疎緣種子為親因各全奪有無故是故不相知識中准此知之第三因能現果喻謂業性如幻師現果如幻色雖似有而非有故也第四果法無念喻謂由咽喉等因緣和合出聲實無我能但從名言熏習生似於言說如木人出聲無自念云我能出聲及非我出聲之二念也又木如藏性匠如妄想業等木人如眾生報相故無我非我也第五因體無雜喻謂鳥在㲉時未辨音相出㲉隨類方有異音口業種子在本識中同無記性無若干相至受生處報熟之時能出眾聲又功能生果不同如鳥出㲉業體性空無別如鳥在㲉此乃喻是前後約法同時第六現果無來喻謂如父母為緣受生識有煩惱業等種子為因此識與赤白和合時名因緣會則此名受生無別來者雖無來去而報漸長不妨諸根各別業亦爾思動身等造業無別來處後若熟時感報差別第七苦報無本喻謂以惡業熏自心故令心變作種種苦具還自惱害然彼苦具雖外無來處然惱害事不壞業亦如是雖無自性然感報不滅故云業性亦如是也第八勝果無根喻謂善業熏心心幻現果亦無根本小乘說輪王滅後七寶貯在鐵圍山中後聖王出七寶還復現於王前今此不爾但由業熏自心變現無別寶體使之來去業性亦爾論云善惡熏於心何故異心說第九有無同性喻謂有流業未得果及治道前為本識攝持功能不滅名為成至其得果及得治道時業功能盡名為敗尋其成時無所從來求其敗時亦無所趣此竝不壞世間說第一義也第四佛說法甚深初難中二先舉法正難後遮救重難前中二初舉正義二正設難謂十種相違一法是一味真如也難意云所覺既一設教種種義若非一可使隨言竝實即乖一味應失所證義若一味而不隨言即諸教種種皆應虛妄此是教義相違難彼若救言我此所證一味理中具多德故是故諸教各顯一德故不相違為遮此救故重難云而於法性中分別推求如此多種實不可得不可得故教便乖義又釋此是體用相違難謂覺一法是體應機現多是用若以體從用應乖失一法若用同體種種便虛若言一法之內有種種故不相違者而法性中求種種不可得故不成救也十句中初一總餘九別一教聲普遍二教力攝生三聲聲差別四身業五意業六身用七依報八嚴土九分齊若具說應一一句初皆云唯覺一法云何無量也答中德首答者顯法理德深故於中二初一偈歎問略答答意云以一味法界是無分別義非是一數之一是故隨緣成多而不異一味一味湛然而不礙種種此二無二是故諸教竝實而一味理存如此無礙是故名為甚深微妙義也又釋此不異多之一是如來所覺不異一之多是如來所說是故一為甚深以不異多故多亦爾反上可知故云甚深妙義求功德者以知一起多堪攝生故求此一得又知多歸一堪證理故求此多得故名智者也下半偈德首自顯約法為名也此中九喻竝顯不改一無分別而成事差別一明法能荷載萬機喻二緣滅眾惑喻三入器無變喻謂如法界勝流義等四拂動諸根開覺喻謂熏成種子動令厭求也五應欲隨潤喻龍如佛身雷如梵音雨如正教無分別故不異一也六緣生眾德喻謂依淨法界成修生諸行等七無垢照機喻八應機無往喻九隨緣不變喻此上諸門皆不異一無分別而現多種利益事如梵應大千喻如說無量也身無異喻一味常存也餘門竝准第五福田甚深難中初正難後遮救重難難意上既云佛德無異則應設施得果不殊如何今見得報差別此是緣果相違難恐彼救言佛田雖一若人於佛興上妙供佛於此人生親愛念故得勝報弊惡返之為遮此救故後云如來平等無有怨親此是三念處法也正難中初舉正義後顯相違於中初句總十句別釋上總中不同之言一色相好醜二人中四姓及五種姓等三如貴而非富富非貴等四句是家四眼等根具闕好惡及根機利鈍等五生財金粟等六等一布施有得奇特財物如樹提伽白疊以釘入地七寸不穿等七眷屬善惡等八既各卑己行施應同得自在今乃有或於一人得自在餘處不得等各有分齊階降不同九福德多少十智慧淺深遮救可知答中目首者見此法明白故答意凡施佛由二因一由施者用心不等故遂令得報千差如溫室經說皆由用心不等故二由佛大悲不思議故究竟皆悉令得解脫故大悲經第二云下至畜生能念佛者悉得最上涅槃盡煩惱際況于人等又如下性起見聞之益等是故偈中眾生故有異是初義也能燒一切有是後義也此二無二同一報故不相違也引十喻示一緣能現果喻二應機隨解喻三善巧隨順喻四應感令喜喻五物感現形喻六善除惑障喻七殄滅智障喻八悲情普被喻九動令生厭喻謂不令堅樂也十焚燒盡滅喻謂令得涅槃也第六正教甚深難中三初舉教力二為知下舉行力於中十法分三初總知五蘊二知三界染淨報別三知癡愛是報緣三若知下以行難教顯教無力難意為因教法斷惑為因勤觀諸法斷惑若因教能斷則不須精進若因勤行能斷則教無增損謂此教法於德不增於惑不損又釋得教不增失教不損以無用故此是教力相違難答意以教是精進之緣勤觀扶教方能斷惑是故速出教有勝力懈怠乖教則無教力是故難脫也難者以行力奪教力答者顯行由教力故也以應教離懈怠故進首答之偈中三初一勸聽總說開二章門次一偈辨精進順教釋速出門三有八偈明懈怠違教釋難脫門一多聞懈怠喻是人先已小聞尚不能領悟如小火也今更強求廣多聞誦如濕薪也以新舊俱失都無成益故為懈怠又此人欲以少時頓學多法學既不成遂成懈怠二無力懈怠喻是人薄福少心力復數廢習無所成故為懈怠也又此人雖亦多時然數間斷故業不成名懈怠也三偏修懈怠喻是人背善知識偏於經卷求習聞慧無所得故懈怠也又此人雖無間斷然闕緣故業亦不成四倒修懈怠喻是人聞說書持經卷便證解脫以不知別時意故久而不得便生懈怠又此人雖有外緣竝是錯學之人妄取倒求故顛墮也五過求懈怠喻是人不自知無聞慧徑望總達一切佛法既不能達便生懈怠又此人雖外有良緣內因有闕謂無信心手無持戒足不攣定弓不茹智箭云何能射煩惱大地六少力懈怠喻是人以剎那意識則望究盡佛法深海既不得入便生懈怠又聞一念稱佛滅多重罪但稱一句則休云我罪已滅等七小治懈怠喻是人聞佛教能滅煩惱火則以小聞望盡滅之久而不盡則謂佛教無用併皆棄捨故是懈怠八無求出意喻亦名執我慢高喻是人聞說眾生則真如以不解迷悟故則云我既是真如則是已證得法界更何所修則生懈怠故也第七正行甚深難中三初引佛語舉正義二云何下設難顯違於中初句總次隨十種垢法是別恒上心現行故不離心也三心無所行等是結難反徵謂雖聞正法無心依行而欲斷惑故知佛說聞法能斷其義何在又釋此是遮救重難謂若救言若依教行即能斷惑故聞法能斷義還存者今重難云此依教行既是心有所行何能斷惑若依道理要須心無所行方能斷結故是故聞法終不能斷答意則此心無所行名如說行故能斷結若但唯聞實無斷義可有聞而不行無有行而不聞故曰一切佛法以聞法為本故也此與前正教甚深何別者前以行徵教難教力攝行答謂若無教勤行不成故此中以教徵行難行能行教答謂若不行多聞無用故執教成行故法首答也十偈初一勸聽總答非但積多聞者明多聞不是過患但是唯也以闕行為失故也後九舉喻顯失一不如說行喻二隨說廢思喻三計文迷行喻四自謂非分喻亦名耽文失行喻五惡業障礙喻六不解自說喻七不見自義喻謂前約教此約義八廢正成助喻謂如牛王目比丘誦八萬法聚永度多億眾得道自身不免墮地獄等九隱非現是喻謂如調達善說法內懷朽爛等又倚恃此說非分自高返為所害等問何故此中訶毀多聞十住品中乃讚多聞答為信中行劣恐滯文故又是聞熏之初令成一心無倒聽聞故十住已去行勝故不滯著故能廣利生故第八助道甚深難中三初舉正義二何故下設難顯違於中六度四等為十此約行辨若約位論則加方便等四為十此中般若應是世間慧攝不爾非難故三此一一法下結難反徵難意云智慧為眾行之主何不唯讚此而歎餘行餘行離慧皆不得菩提何須讚之此即以助徵正難答意者以正助相資答以能會助同正故智首答之十偈中分三初一嘆問勸聽次二偈開二章門謂初偈明果非一行成正要待助資後偈明眾生樂欲別隨根故別讚三釋二章初三偈釋隨根別讚又涅槃中於慳等人前不得讚施等者據根未熟為將護故此文約根熟故餘亦爾後四偈約法喻釋初相須章門施為攝他戒為自攝此二通為眾行之本已修善根忍防不失未生之善進故令生又忍護外煩進防內慢故云防護禪定伏除智慧求斷故云安穩又禪攝外散慧證真理故云安穩四等益生稱悅自意故云安樂也第九一乘甚深難中三初舉正義二設難顯違三結難反徵難意一切諸佛同修一乘因行既同得果應一云何今見諸佛世界種種不同乃至法住如是十種各各不同無有不具如是一切差別佛法而言唯以一乘其義安在此是以因徵果難因同果亦同亦是以果徵因難謂果異因亦異答意理實因同果無差別但隨眾生感見差別非是諸佛自有優劣以明達一乘順相故賢首答之十偈分二初二偈就實以明因果俱一明上唯一乘得出也於中先因一後果一因中初半明所依法性一下半能依行修一果中初半所證法身一下半修生勝德一於中心是大定齊次是大智齊此二是內同力無畏等是外化用齊通論有三初體同次德齊後用等二有八偈明以體從緣現有種種明上世界等不同是隨機見異非佛有別則展轉釋疑於中初一明佛隨機現差別二疑云何故現異釋以眾生業異見差別故三疑何以得知眾生俱依自業見異釋以眾生既不見諸佛法身眾等故明知是但見自心所現差別非是佛體有若干也此明報佛身土地前二乘俱不能見也四疑真佛平等眾生不見誰能見耶釋本行廣淨等者得見故此明地上菩薩見實報身土五疑地前眾生既不得見何由得入真釋以佛力自在各令分見後還令入六疑佛力既自在何不則令眾生一種見耶釋佛無憎愛彼依自心故見差別七疑云我今現見佛自差別豈開我心是故差別過在於佛釋云若不唯汝心可如所責既實是汝自心變現故非佛咎八疑云若佛不自有差別現何故有常見有不見等釋云淨心器者自心感見以佛是心法如是故也第十佛境界甚深上來文殊問多人今多人問文殊首伴互彰故上論餘法餘菩薩說今辨佛境界同請文殊者久已成佛顯智深故又文殊問皆以理反徵相違結難今但諮請不敢難者為顯尊故長故眾首故又此佛境界通二種一所證境謂真俗等二分齊境謂依小乘三十四心以去是佛境也若三乘十地滿後是佛境界也若一乘十信滿後是佛境也則如此辨在信中者是也又三乘等不通因位一乘因果同故亦是普賢境界餘義如性起說文中二先問後答問中四一總告二結已說三歎文殊四正陳請十一句初二問自利德體次五問利他德用次三問所益眾生後一結其廣大又初一是總果體也二以因成果問體證境因三入處謂因圓果滿乘化普入世間等四所度謂入世間辨所度生也五辨知度生法之智謂知法界法門之智六所設法藥七應機差別說八明機入法謂非染識所識也九既非染識境云何令得知十既得知已照除何法又釋此三問令所化如次得三慧益應知十一總結佛境廣遍何處答中十偈內第八一偈答八九二句餘偈次第答餘九問初偈答境界上半舉所入法此通二義一齊者等也謂齊等虛空即是真如為所緣境也二齊者分齊也謂齊法性真空已去是佛境又上句深下句廣也下半明眾生證入言無所入者以眾生則是法身故無更入如常在虛空豈得更言入虛空也二答因者一他分因唯佛能分別二自分因說不盡以多劫修故又多故說不盡等佛故唯佛能分別唯佛能分別顯深也說不盡廣也自餘者除佛以外餘人說不能盡也三答入者上半明隨緣下半明不變謂寂而常用故普入也用而常寂故寂然也和而不同故云不同世所見正由能入故不同也四答度者謂入在世間作何等事謂度眾生上半舉度生下半明度數五答知度生法之智謂上半是能知下半所知六答法藥謂初句明法體次句法用下半明用不異體故唯佛知也具分別有二一以無異法界隨機多說多故難知若具分別唯佛知二此多說則無異無異則多說此各不壞二門不礙即一此難分折若欲具分唯佛能知七答知音說法智上半所知下半能知謂雖了知眾生言音而以說法然常無作故無分別八答識中二句初句不可議故言語道斷非耳識等所識下句不可思故心行處滅非心思量也又非染識亦非染心如楞伽云取相名識不取相名智故四依中不令依識也九答決定知中二句初句舉法謂自性清淨如來藏法下句示令決定知也十答照中上半照除煩惱障證寂滅涅槃下半照除所知障得菩提平等行世間又無明者無能照也無所行者無所照也平等行世間者絕能所而照故云平等行行猶照也十一答廣中上半所知廣下半能知廣第二結通普見明此則是一切處文殊共一切處覺首等說法前品光照令見眾會此中佛力令眾見所說法事謂因果也文有三初辨此界二顯東方三類九方初中三先明佛加眾二明所見十事三如是下結十中前五因一行所軌法二依法成行三行非出世四依身等起行五隨根欲所樂而作行業後五果中一總二依三正報中持毀四正中說法五總結又釋初一是智首所說六度行法二是寶首所說業性義三是進首所說懈怠難脫義亦是法首多聞過等四是財首所說隨身隨行教化義五是德首所說佛法一味隨根分多亦是目首因一隨緣多等六七八是覺首所說心性隨緣果報不同等九十是賢首一乘文殊佛境可知類餘方中是前光覺品所辨者是也釋此品四門同上一釋名者依梵本名圓淨行品無性攝論中名清淨所行經謂三業無過云清淨心起願稱行行順普法名圓此持業釋又淨是理行是智理智無礙為圓依主釋也又願是能淨行是所淨令行光潔稱性名圓以是普賢願行故也又願無垢名淨即願是行故云淨行二來意者前解次行又前行次願義次第故來三宗者以願海為宗但願有四種一誓願謂行前要期等二行願此有二種一與行俱起二但對事發願則此是行以防心不散故三行後願謂以行迴向願得菩提等四自體無礙願謂大願究竟同法性海任運成辨一切諸事此中唯論行願餘者義通可知四釋文中二先問後答以對緣巧願非智不熟故智首問也顯事近而趣遠微妙難知故文殊答也問中相從為十一分二初七明自分因行後四明他分果行前中二初三明三業成福智後四明福智之果前中九種三業分三初三離過是創修故謂離三毒次三成三行是次修故謂一自得不失二他不能動三能攝得他故令讚也後三顯三德是修終故謂一福德二斷德三智德皆以後釋前可知二果中二初明福果中十句一依果勝涅槃說常生中國有佛法處二種姓勝地持論說生於上族三富而貴是家勝亦是如來家生四身有善色亦是諸根完具五身有福相亦是相好具足六念定亦是勝念亦是總持不忘七慧觀亦是報生智於法能解八意趣謂向理等九威德勝亦是自在勝謂情無怯懼依智論菩薩別有四種無畏一總持無畏於法記持不懼忘失二知根無畏知根授法不懼差失三決疑無畏隨問能答不懼不堪四答難無畏有難皆通不懼屈滯十常自開覺亦是覺他謂覺知生死心生厭離二明智果中九句初二勝凡夫次二勝二乘五深故不可量六功能廣故不可數七離分別故情不能思八體實故不可稱九離言故不可說第二因力成行中二初一能成之力二善知下所成諸行前中八力一因力者如梁攝論云多聞熏習與阿梨耶識中解性和合一切聖人以此為因則是性習二種姓備故云具足二現行勇意是攝論中正思惟力也謂思量是意義故三巧便入法亦是依思動身口而起行故云方便四善友助成是攝論善知識力也五所觀現前引起觀智故六機根已熟堪為入法之器又具信進等根又是資糧善根當攝論福智二力也七防心照理止觀俱行八止觀熟已得深禪定此上八種皆能成行滅惑得果之勝用故同名力也於初菩薩云何而得令彼具足故為問也第二成行者謂依前諸力得成解行有三初善解法相行有十法一蘊二界三入四緣起及三界三世各善知差別而不可得等二攝念入理行亦十法謂七覺三空照真理故三廣修十度行可知第二問勝進果行中四一內謂具十勝德故二外謂十王敬護故三悲德普覆故四智德獨超故初中十力略作三門一釋名二出體三建立三悲德中九句一作善友覆蔭二救其現苦三令其離怖四為得樂之處五炬除惑闇六與大智明七燈照現理八引至方便道九引至究竟處又釋九句相從為四初二句化生除障謂覆蔭眾生令外惡不干名舍在苦能拔為救次二句化物生善謂始為物歸終為趣向次三句教生智慧謂令解教法為炬見理法為明令知行法為燈後二句導以起福謂生福之始為導成福之終為無上導更別解如下第一迴向經中自釋尋之具辨四問智德獨出中七句初第一者位過世間二大者德體無待三勝者行用殊勝四上者下不能及五無上者上無能過六無等者餘無能等七無等等者無等大聖自相等故云無等等也又釋第一有二義一大二勝故云第一謂化德過人名大自德過人名勝大有二義一上二無上故云大勝有二義一無等二無等等故云勝第二答中二先歎問二通答前中多饒益是授因行多安隱是令得果此二標也慧利釋初也安樂釋後也又釋初益成出世因果後哀愍下令益人天因果又佛地論第七云令修善因名利益令得樂果名安樂又令離惡名利益令其攝善名安樂又拔其苦名利益施與樂名安樂此世他世世出世等應知亦爾二通答中三初標意答二偈頌答三結益相初中二先舉意總標謂成熟身口意是以願淨三業也能得下明所得益相二於佛下釋成三業得妙功德於中二初明自分因行於中三初明意業勝德二去來下明語業勝德於中初總辨二不捨眾生者明法輪應機三明達實相者法輪應理四斷惡者法輪離過五具善者法輪具德滿三色像下明身業勝德第二勝進果行中初具種智二於法無礙三辨定德佛為第一簡異佛故云第二也第二舉頌正答中二初標起後正答答中有一百四十願通答前諸問何以爾者以一一願中皆有六義故能隨事轉本所習防淨三業巧成菩薩二利行體契普賢法具上諸益是故通答彼諸問也一轉捨事二轉成法三轉他令離過四轉他令入法五轉顯自過六轉成自行且約初一願作之餘一一皆准知謂初願轉所居事家是轉捨事也二願成所證空法是轉成法也如淨名經云畢竟空寂舍斯之謂也三願眾生離家難是轉他令離過也四入空法中是轉他令入法也五自雖居家由此發願轉自見家之心不作世間家解故令過患不入自心是自轉離也六既不見世家則見為法悲念眾生令入此空法是自轉成悲智行也此六中前四當成以是要期誓願故後二現就以是則行願故所以有此六義者以凡一願上必有三義一所依事二所為眾生三自智緣彼此三皆有捨世事成法門之二故有六也如此隨事防心不隨世法常遊法理不失正觀是其意也又此下諸願中隨事逆順差別相從略辨十勢一轉事入理勢如初偈轉事家入空理等二轉染成淨勢如若得五欲是染功德具足是淨等三相似類轉勢如布施轉令悉捨一切心無著等四轉因成果勢如頂禮佛塔是行因得道無見頂是果等五轉世同出世勢如在房室等為世賢聖地為出世六轉依同正勢如見城郭是依報也金剛身等是正報也七轉偽歸真勢如見仙人等以仙非真脫故轉向正真究竟解脫八轉人同法勢如見疾病人等身空是法以知人病身則是真空法故何苦不脫九轉境成行勢如受著袈裟等是境離三毒心歡喜是智斷二行也十轉虛同實勢如若在伎樂為虛法樂為實餘偈皆各類知之耳就此文中長分為十初明菩薩在家時願二從以信捨家下明創出家時願三從受持淨戒下明既出家已受禁戒時願四從若敷床座下明既具戒已修定慧行時願以出家人三學是其正所修故五從下床安足下明既出定已於住處進止威儀時願六從手執錫杖下明為乞食利生故疾速進路時願七從見趣高路下明在路見聞諸事時願此中二初見依報事二從見嚴飾人下明見人物事八從入里乞食下明行至聚落乞食時願九從若入水時下明食訖禮誦時願十從昏夜下明晝夜寢覺時願如是始終隨事發願無空過也智論第十二云智慧人有二在家名婆羅門謂七世清淨生滿六歲皆受戒出家名沙門此云息惡問何故瓔珞明入理願此經多明對事願耶答此經順一乘在事益大彼約三乘在事不勝故入理辨也釋此品作四門一釋名者依梵本名跋陀羅此云賢室利此云吉祥或云德或云首或云勝是故非是初首之首亦非上首之首此等梵語皆有別名故此但為顯吉祥勝德超絕為首當體至順調柔曰賢賢約體性首約德用是持業釋於此信滿入普賢位具有二義若約果則下文賢首佛剎等此中約因故云菩薩也或唯約人賢首則是菩薩故又以此人是說法者從人為名故或唯是法菩薩則是賢首故所說亦是賢首菩薩法門故或人法合目則依主釋也二來意者收前行願以成普賢廣大德用故來也三宗者明普賢行位體及相用廣大無邊始終俱括應在信門該攝諸位成佛妙果是此所明也四釋文者此中二先問後答問中亦二先經家序列何故文殊問賢首答者以信收萬行非妙德無以發起信該六位非賢德無以宣揚又達深顯慧淨德彰福二以頌正問中二一結前二問後此中亦二先問甚深行後問廣大德何故此中問答皆以偈頌者釋有二義一以始德深廣該徹窮終散說難周故以偈頌總攝二顯圓德勝妙故以美辭讚述地論云偈頌者以少字攝多義故諸讚歎者多以偈頌故是上二義也就賢首答中總有三百六十三頌前十三五言後三百五十七言於中總長分有八分一歎深難說分二略示行相分三略辨勝能分四攝諸行位分五無方大用分六喻況玄旨分七校量勸發分八顯實證成分就初中有七頌於中分三初二明德廣說略可知次四釋略說所由後一結已略相就第二釋中初一辨德廣所依二明依心德勝前中有四種難故雖是初心令此功德廣大無邊一處難謂於生死苦惱之處而能發心此為難故生德廣也二時難謂久已發心一向不動未足為難今則反此故生德多也三境難謂能求此無限菩提以心從境故廣大也四心難謂若發心進退不定生德不廣今則反此故廣大也一頌四句如次應知此是起信論三種發心中當最初信成就發心故云初也同下文十住初發心住及發心功德品此約信終彼就住初故無二也既以信滿入住方為信何不住滿入行為住耶釋云信不成位故不例也二所起勝位中初一舉小猶無盡後二顯多則亡言何得說之而不略耳三結說中少分者有三重一多劫所修此難辨故且論一念功德二則此一念之中功德自如來窮劫說不盡是故且論一時中所說功德三則此一時所說功德猶自深廣唯佛能說菩薩不知是故復於佛所說中分取小分菩薩所知而今說之又此少分與彼廣大通融有四句一以此少分不異多故攝少同多則此所說亦是不說說也如鳥所履之空不異未行之處廣大空也是故性起品云如鳥飛虛空經遊百千年行處未行處皆悉不可量若人百千劫演說如來行已說及未說皆悉不可量二或攝多同少義亦圓備如地論云如實滿足攝取故三或二俱攝故亦說亦不說四或二俱不攝故非說非不說竝准思之問何故此中信位菩薩得有如此廣大功德答此是普賢法界行德但就信門於中顯現故說不盡若分別論總有四句一或唯約信門當相階降以辨則此信但是善趣位如輕毛等如瓔珞本業及仁王等經說此約三乘二或唯約普賢當體德辨如普賢行品說三或俱謂約彼信門顯此普賢德如此品所說此約一乘因分說四或俱非總不可說此約果分離言之處是故圓教中所明信位與彼三乘中十信義別不同也第二從非是無所因下六頌明略示行相分於中二先一總標因緣釋成發心廣大所以此中因者謂如來種姓緣者謂習所成性又地持瑜伽因有四種一種性具足二佛菩薩善友攝三起大悲心四不怖大苦緣亦四一見佛神變等二雖不見佛然得聞法三雖不聞法見法欲滅四見無佛法處眾生造惡又有四力一自力二他力三因力謂宿習大乘聞熏等四方便力謂聞法方能修善等又四因四緣及自力因力發心決定他力方便力發者不定又起信論智印經有七因緣發心謂三堅四退如彼應知此上約三乘若依此經有十種發菩提心因緣如下文說此約一乘又以如來藏內熏為因所餘為緣二釋所發心相此中通論有十義俱是心心廣大功德因緣之義故云非是無所因等也十義心者一初二句明正直趣理心論云直心者正念真如法故二次一頌明深信三寶心三有一頌遠離四過心四句各一可知四一頌大願度生心五二句明大慈大悲心謂拔苦與樂故也六一句嚴淨佛剎心七一句廣供諸佛心八一句建立正法心九一句正求勝果心十淨修果因心此上十心並所緣境無限量故令心攝亦無限也故下文云菩薩不為供一佛故發心不為供百千世界塵數諸佛故發心悉欲供養一切佛故是故無限也如供佛信三寶離過失度生嚴土悉皆無限故廣大也略示行相分竟第三深心淨信不可壞下有九頌明略示勝能分於中初二明信能成發心以是行本故後七明信能成餘德以行所成故前中初一約三寶境成不壞信方能發心二約三佛性境初句約信自性住佛性次句引出佛性次句至得果佛性又釋初句信佛及教法次句信僧及行法次句正向信果下因此深信成就方能發心又此中信不可壞者信滿心得不退故云不壞依此信發心故知此心已入住然約能入方便故屬信終下明成德中非直成前入十住初發心之位亦更通成已後位中所有行位是故此中略辨所成二十功德一能生福智謂覺道之元福德之母二能斷疑示道三能離垢心堅謂除慢釋離垢敬本釋心堅上三各二句如次應知四信體具德故如寶藏五納法成行故如淨手六能捨染離著七能解深玄上四各一句應知八轉進成果兩句可知九能令善根明利十力用無壞十一能滅惡業十二能得大果十三入法無礙十四離八難報障十五能越魔境十六巧示脫因十七為大果堅因謂佛地一切諸功德法莫不皆以不壞之信為彼因種十八生覺樹果十九長種智門二十示妙覺果上初八自分行後十二為勝進德此等功德並是已後諸位乃至佛地所成之德俱在信中之所成就也下一頌結歎顯勝是故者是前信能成彼二十勝功德故所說次第所修行中是故信樂最勝難得也後半喻況一信體希有喻二能出眾德喻第四若信恭敬下有五十頌明能廣攝行位分中二先攝行後若生無上菩提心下明攝位前中先明信敬三寶行後明信順三寶行前中初有三頌明信佛成二行初二成持戒行後一成供養行二有一頌信法成二行謂聞教無厭行欣證難思行三有一頌信僧成二行謂信體無壞及信力無動下明信順三寶行中初二頌順僧成二行謂利根捨惡友及近善友修勝行次一順法成二行謂解因果行法成解脫果法後一頌順佛亦二行謂順果佛護起因發心上來攝行為入十住之方便竟第二攝位中攝後四位則為四段初有二頌半明攝十住位謂菩提心則是入初住位勤修佛德是治地修行二住行也生佛家是生貴住謂生在佛家種姓尊貴故也無著是五六二住行也深心妙淨是七八二住行也殊勝無上心是九十二住行也皆准釋可知二若得無上下三頌明攝十行位於中波羅蜜總舉十行摩訶衍是異小乘行法供是順理行謂是初四行也念佛定是離癡亂行見佛常住是後五行以後五俱是般若攝故三若知如來下二頌半明攝十迴向位於中行成稱理故法永存謂是如相及法界等辨說度生是救眾生離眾生相等前七迴向亦是諸門迴向眾生義也大悲者是此位中所成大悲行對治獨覺捨大悲障故也四若得大悲下有三十三頌明攝十地位於中初半頌攝初地謂喜樂深法是初極喜地所證遍滿真如名深法也二半頌離有為過是離垢地以離犯戒有為之過失故三有一頌明第三地以得禪離慢故不味著故能兼利眾生也四有一頌明第四地以得道品智故處生死而無憂也十度行中此當進行故云精進無上也五有一頌明第五地以此地成禪度依禪起通也又能善解世間五明處等故云解眾生行六有一頌明第六地以此地得悲智不住般若大智現前故也此中成就眾生是悲成生智是智也七有二頌明第七地初一是有中殊勝行故四攝攝生後一是空中方便智相導故令住無上道也八有三頌明第八地初一超四魔謂捨分段故無陰魔無捨命故離死魔惑永不現行故無煩惱魔是故天魔亦不得便也此第八地成就超四魔之因云道也次一得位及忍彼釋名分及淨忍分後一授記位如善慧仙人於第八地得授記等現佛前在彼四種一向佛土中故九有一頌半明第九地謂彼菩薩作大法師故解佛密教順教說法令佛護念佛德自嚴為他說法十有二十一頌半明第十地於中有三初十三頌半明殊勝三業於中先有五頌半明身業勝此中三頌正報勝二頌半依報勝次有四頌明語業勝此中初二解深巧辯次二明智身說法後四頌明意業勝一他心智二斷惑智三證實智四十地十自在等結位也命自在等十種成就此位故二若十地種下有四頌明十地終心受位分此甘露水灌頂等明此信滿中受職三若身下四頌明結歎顯勝初一明入理深廣天人莫知謂此法身滿空十方不動是故於此無等界諸天世人莫能知也次一行成果滿見聞廣益於本所行無不果者所求畢故無不果遂也又如下明法品云見聞供養者皆住不退地故云不空也次一頌半威力護法常益不斷如維摩經云此經住世皆彌勒威神力也又初體次德後用下半頌結上句結慧下句結福俱無盡如海又此信門中展轉鉤鎖該攝如此十地等者以信為道元功德母諸位行相皆信而成故上總云信能轉勝成眾行究竟畢至如來處斯之謂也又云在於一地普攝一切諸地功德是此一乘圓教法也三乘中則不得如此第五從或有剎土下有二百頌半明無方大用分以信滿成此賢首位故同普賢等廣大三業該因及果遍一切處盡一切時常作無邊法界大用此為恒式當相而論不依諸位今約信門之中顯現則屬信攝然大用無涯難以具述依例辨十以顯無盡則是十三昧門之業用也一圓明海印三昧門二華嚴妙行三昧門三因陀羅網三昧門四手出廣供三昧門五現諸法門三昧門六四攝攝生三昧門七窮同世間三昧門八毛光覺照三昧門九主伴嚴麗三昧門十寂用無涯三昧門以業用差別所主各異功能純雜依門不同故以三昧門而辨差別如水一切處定等又以創辨大用之本故初顯海印後明用不異體故末後辨寂用無礙就初文中有五頌半分二初明業用後顯所依前中五初一偈明現佛說法次二一偈顯無功成事謂不作功用故云斷希望也又釋以因位滿故更無希求故云斷次三一偈明現八相次四一偈明現三乘次五一偈現雜類後二句結用所依海印者從喻為名如修羅四兵列在空中於大海內印現其像菩薩定心猶如大海應機現異如彼兵像故大集經第十四云喻如閻浮提一切眾生身及餘外色如是等色海中皆有印像以是故名大海印菩薩亦復如是得大海印三昧已能分別見一切眾生心行於一切法門皆得慧明是為菩薩得海印三昧見一切眾生心行所趣解云此中見字亦現字謂由見故現也通二應知問此中既是十信菩薩現成佛者為是暫時化現為實成耶答若三乘初教中總無化現成佛以未得不退故若終教十信滿心勝進分上入十住初則得不退故能暫時化現成佛如起信論說若一乘圓教中實則不依位寄終教位相以辨之於信滿不退之際則明得彼普賢法界行德具攝因果圓融無礙若以因門取則常是菩薩若果門取則恒是佛由此鎔融有其四句或唯是菩薩或唯是佛或俱不俱等思準之問此中果門成佛與終教化現何別答彼但於一位依一世界化現一佛此中具十地等攝一切位也十方世界者一切處也念念中者一切時也問此中既言示現只應暫現同上終教答如文無悕望之功用能一念頃遊十方若斯之德自非因位窮滿孰能具此故知定是實行滿也不同彼是劣位人也又一切諸佛於諸世界為物成道皆是示現以廢機約自無成不成等故也又大集經第十四云得灌頂正位於一切諸菩薩行得次佛神力若菩薩成就如是等法者能於無佛世界示現八相成佛乃至廣說第二華嚴三昧於中二頌半分二初辨業用於中有七行一嚴土行二供佛行三光明行四教化行五智慧行六說法行七十度行後二句結行所依三昧以行門無礙稱一切自在華嚴是行法故結屬之如第七會入華嚴三昧說二千行法等第三因陀羅網三昧於中有四頌分三初二句標定門謂將現因陀羅網土故先入因陀羅定也二明其業用於中二先明一塵內現後類一切塵三後二句結所依定雖法界緣起理數常爾然由菩薩不亂智力而得顯現故云自在力也亦名解脫者是不思議解脫以離諸礙故如下文不思議品末說有十種謂一塵中現三世佛事等又可上句是定力解脫是智力以不亂是定作用無礙是解脫故也第四手出廣供三昧於中有十七頌分三初三句標定門二辨業用中二初手內出供二無量清淨下明手光嚴供以是法界手故求差別性了不可得然出供具不可窮盡三後一偈結所依定涅槃中名佛為大仙也第五現諸法門三昧於中八頌分四初一標門及意二明業用有二十二門攝眾生通入故云門也三有二句結無盡四一偈結所依定第六四攝攝生三昧於中十六頌一句分三初一頌標定門及意二明業用三末後一句結無盡就業用中四初二頌明布施攝二以諸相好下四頌辨愛語攝於中初示愛色令脫二柔軟下妙音說法此八種梵音義略作三門初種類二名體三業用初中檢諸聖教有四種類一約教義辨如十住經說如來有八種音聲一謂見苦二謂向苦三謂見習四謂向習五謂見盡六謂向盡七謂見道八謂向道此八以音從所說辨以約佛音用故也二約佛音體亦如十住經謂梵音有八種一不男音二不女音三不強音四不軟音五不清音六不濁音七不雄音八不雌音三約佛音德亦八種如梵摩喻經說一最好聲其聲清雅如迦陵等二易了聲言辭辨了三調和聲大小得中四柔軟聲言無麁獷等五不誤聲言無錯失六不女聲其聲雄朗七尊慧聲言無憚怯如尊重人如勝慧人言無所畏八深遠聲齊輪發聲猶如雷震此上三類是佛圓音體德用分三耳四約通融有六十四種梵音聲此有二釋一別數六十四種如密迹力士經中具顯二諸德於前三類之中以初八入後八內一一具八是故八八成六十四也二名體先名者具足五義方名梵音如闍尼沙經說其有音聲五種清淨乃名梵聲何等為五一者其音正直二者其音和雅三者其音清徹四者其音深滿五者周遍遠聞具此五義乃名梵音又梵者圓潔之謂又如梵天普應等故名也聲者是執受聲音者明彼有詮表之韻是故名也二體者小乘唯是色蘊攝是不可見有對色十二處中聲處攝十八界中聲界收初教聲處等則空為性又是十一識中言說識為體終教此聲用佛淨識為性然此淨識復不異真如故則以真如為彼自性頓教梵音稱同本性則不可說也圓教以彼無盡法界無礙為性是故通攝一切圓融自在如下性起品如來音聲處說三明業用者有二初約益生小乘唯益當會等眾三乘乃益顯密等眾一乘益於無盡顯密謂重重無盡也二約分量小乘唯同人類言音三乘佛音遍一切界如目連尋不知等一乘遍因陀羅網法界處重重無盡無盡也三眾生苦樂下明同事攝於中初同其事二若有不識下明示法十行是十度也四或有眾生下四頌顯利行攝於中初示生死過令捨二如來十力下顯佛德令求三如是方便無有量一句結無盡也第七窮同世間三昧於中有十七頌一句分二初三句標意二博綜下正辨大用於中二先明身業用二若見世間無正見下明語業用初中有五一作王臣等益二或於曠野下作非情益三若見世界下作悲匠益四呪術下作仙人益五作外道益生皆令解脫二語業用中三初一偈總舉二別顯三知一切下二句結所依定一心說法名三昧也第八毛光覺照三昧於中有八十九頌分四初一標門及意二所放光下正辨業用三是名下結所依本四所修行業下重釋成分齊第二業用中有二初明一毛光用二如一毛下類顯多毛前一毛中復二初略辨四十三門二如是等比下廣結恒沙謂此菩薩身同法界窮盡九世遍該塵道常有如此光明大用無休息時是故此光常定恒有恒無於淨眼者無時不見故恒有無淨眼者無時暫見故恒無法光常定廢興在緣故也前中四十三門內一一皆有三義一出光名二顯光益三出光因初光中因內或以言說顯三寶或約事如開佛門現塔形等第二中燈明離染闇故得淨光或燈照現淨境三四二因內各二一事因二法因第五歡喜光因內一莊飾佛像令見者喜二讚佛德令聞者喜故也第六因中一自樂三寶二教他樂寂靜光因內離十種非法語者以惡語惱人令他心不安靜故是障也依燃燈經十種非法語一妄語二痛心語三麁語四苦惡語五不喜語六不樂語七不愛語八不入心語九惱他語十結怨語又見佛光中依西國法有欲捨命者令面向西臥於前安一立佛像像亦面向西以一旛頭挂像手指令病人手捉旛脚口稱佛名作隨佛往生淨土之意兼與燒香鳴磬助稱佛名若能作此安處非直亡者得生佛前此人亦當得見佛光也又樂法光因中有七一聽二說三書四愛五護六施七行故也此中護法者通論有四義一護理法不滯見故二護行法令增長故三護教法說不倦故四護果法謂敵對惡王等護住持三寶故於此四處皆不惜身命而存護也第二廣結中業者是光往因也果是現光也二俱同現者過去因行以依十世門故亦在此現也第三結所依中不亂故明了故結定智二門也第四重釋中何須重釋者以上云彼光覺悟一切眾生何故乃有眾生而不見耶釋中三初二偈法說於中有七種眾生得遇此光以有緣故一同業二隨喜三聞修四見行五修多德六供多佛七求大果二有三偈半喻說於中初二偈明機眼開閉喻二有一偈半明機業善惡喻三有一偈明聞法勝益第九主伴嚴麗三昧於中有六頌分二初一偈標名及意二三千下正顯業用於中五偈初一偈化現身座則主也次一攝眷屬次一釋眷屬勝次一顯主勝次一結通十方無邊法界身也第十寂用無涯三昧於中有三十五頌分三初一偈標意於中往返約方出入約定二或東方下正顯業用三是名下結無盡第二業用中二初約位總明自在二一切鬼神入正受下明微細差別自在前中三初明器世間自在二東方世界下於智正覺世間自在三於眼根中下於眾生世間自在凡論菩薩三世間自在有二義一菩薩身作三世間故得無礙二菩薩於三世間處示現自在今此文中初二世間約後義說眾生世間約前義說文中互舉理實遍通具此二義也就初二世間自在中何以得成東入西出等者通論文中有四重無礙一處無礙謂以東方則西故是故不移東而常在西也問文中不言不移而至何必不是東沒西出耶答文中既言常見在東亦常見在西故知非移動也二佛無礙謂以東佛則是西佛故常在東佛前則是恒在西佛邊也三身無礙謂在東之身即是在西身故是故不動東身常現西也問豈是不分身一身在東一身在西耶答若多身在多處何成奇特何得名為不思議用也是故當知定不分身四入出無礙謂以入定則是出故是故不壞入定常見出也問何必不是先入後出耶答既言常見入亦常見出故知是則也理實義中具斯四重然此文意為但顯彼菩薩功力故初之二種非此所辨以初二則菩薩無力故問此剎那入定何因則是出耶答如幻巾作兔此兔則生是死何以故以有則是無故入出等亦爾准思之又此菩薩以法界為身故是故縱於東方百千界外見法界時以法界非是分限法故隨顯現處無不全現故菩薩身常在入定中現恒在出定中現無礙圓融難思議也是故若向出定門中看唯見出不見入亦不見出竟時也餘義准之又若約境論理數法爾如此圓融若約智說由菩薩智了達此法迴動自在今此文中具通二也就眾生世間自在中二初約自身後約他身自中約十二處辨於中緣起無礙定等圓融一一皆有十事五對無礙之相第一對根境無礙既觀根入定還應從根出為顯此根則是境故從境出也以一心緣起無二而二故恒相則而根境兩分第二對二定無礙謂理事二定也為分別境事應入境定反入根中為觀根空寂應入根定反入境中以分別境事智即是觀根無生智是故二定無礙唯是一心第三對二境無礙謂深廣也此所分別廣事即是無生無性深理故是故真俗雙融唯一法界但以不礙二義故寄俗於境寄真於根理實遍通第四對入出無礙謂以入定則出故是雖起定而念不亂也第五對體用無礙謂自他也謂雖現於境廣故人不能知恒寂故雖起於定深故自心恒不散是故此上十義同為一聚法界緣起無礙相則故也又此中復有三重希有謂根入境出已為一希有復能境中更示無邊分別非天人所知為二希有從境出已示此分別已甚希有復於彼時定心不散更復希有何以如此者欲顯三昧純熟故也文處可知二童子身下於他身無礙此有二義一菩薩化現彼身轉變速疾二菩薩既具三世間身則以一切眾生實報之身作自身故是故現彼身入此身出也而彼遍計眾生不覺不知除應度者此明定用自在可知第二微細差別自在中亦三世間皆分折顯示於中毛孔毛端是眾生世間之差別佛光明為智正覺之差別微塵等餘並器世間之差別悉是菩薩身現於彼等中出入定也非是觀彼入定等以文中皆言現故現者現身於彼中也第三結者有二意一近別結此第十定二遠通結前十門是略約實則無盡第六喻說玄旨分亦名舉劣顯勝分以上來所明正顯一乘普賢行德窮乎佛境然位次之言蓋是外凡十信之位既越三乘反於視聽滯情對教取信無由是故舉斯近事以鏡玄趣令開悟耳於中有七十七頌分二初一偈總標於中眾生業等者下文諸天修羅等是正報海風等為依報次一句是下諸龍興雨等下句是聲聞三昧及梵天等並於世間有少不測故云難思所以為喻況二別辨中有十八大喻一聲聞現通喻喻菩薩自在饒益眾生力於中三初標意謂理實聲聞之通比於菩薩如牛跡之與大海螢燭之與日光故云無可為喻也但以今舉螢德尚爾矧乎羲陽令聰慧者翻對懸解彼云聰慧者能解是義也次得八下舉近喻後現作下顯遠趣二水現四兵喻喻菩薩海印三昧德三海天妙音喻喻菩薩總持巧說令眾喜德四女授辨才喻喻菩薩方便智授法令喜德五幻師化術喻喻菩薩不思議解脫力轉變悅機德六修羅入絲喻喻菩薩自在無礙通七象王隨變喻喻菩薩定用隱顯自在德八修羅大身喻喻菩薩現法界等身德謂如上文三千大千世界中化一蓮華滿世界等知之九帝釋破怨喻喻菩薩降破眾魔德十空聲說法喻喻菩薩無功用心說法利生德十一空聲安慰喻喻菩薩慈音除惱德十二天王普應喻喻菩薩圓迴之身應機無礙德十三魔王自在喻喻菩薩十力攝生令同行德十四梵身殊現喻喻菩薩以解脫力遍坐道場說一切法德十五摩醯數渧喻喻菩薩一念了知一切眾生心德十六風輪持散喻喻菩薩大願宿成無心無礙而辨說應機德十七大海包含喻喻菩薩蘊積眾德印現群機德十八龍王遍降喻喻菩薩窮盡法界普雨法雨德第七校量勸發分於中有十頌半分四初一偈喻況難二一偈明說者難三有三偈半顯信行者難四若三千下五偈舉易顯難各是一事向後漸難可知第八顯實證成分中有三偈一辨益有三一動地二降魔三滅苦二諸佛摩頂三述讚隨喜第二會竟將釋此文四門同上一釋名有二初會名者約法名十住會約處名忉利天會准釋可知二品名者佛是化主動靜無礙不去而進故云昇昇至何處謂須彌頂須彌此云妙高山謂以四寶所成故云妙謂東面黃金西白銀南頗梨北馬瑙餘山唯金故非妙獨出九山故云高高八萬四千由旬縱廣正等亦名安明山頂者山巔也謂此山頂中央有帝釋宮四面各有八埵如臺去釋三由旬中別有宮城三十二天輔弼帝釋并釋有三十三也今趣釋宮故云頂也約處表法明十住成位不退勝故居山頂也即從人用及處三義立名問何不在人間說耶答為顯行位漸昇進故又表成位離染故居天也問何不至四天王天答有三意一以彼是雜鬼神天顯法非勝故超過也二為寄法以十信是外凡退位十住是內凡不退欲表進退懸殊故越四天王處也三若未至山頂容有進退到山頂上即安住不退是故越彼山腹處天至此頂處以表法也二來意亦二初會來者一答前十住問故二前已明信今顯依信起解故次來也三前信但是位前方便方便既滿正位顯彰故次來也二品來者前品辨信究竟今將赴後位故來也三宗趣亦二初會宗亦二先約人謂化主及助化各有體相用約住準之二約法謂十住教義義中以平等法界為體十住行位為相應教所詮為用教中以六決定為體十住不同為相益機為用相即無礙準上思之二品宗者以嚴處請佛如來赴感為宗四釋文者就此會中有六品分二初二明方便發起即序分餘四品是當會正宗前中二初品是如來應感序明果德備後品明集眾光讚序明因德圓即顯十住位中具因果宗圓備故也前中三初辨化緣二爾時帝釋下嚴根欲三爾時世尊下明根緣契合初中二先體融遍周法界後明用融謂不動而進前中初一句明體融所由謂佛力也下明融遍之相於中十方各一一閻浮等者是上光明覺品所辨十方各乃至不可說不可說虛空法界等世界中皆有菩提樹下盧舍那佛各與海會菩薩眾并與文殊師利乃至賢首等悉各說法以諸會眾各不雜故云自謂在也今並同時集眾各昇本界天上而不離本處也若約小乘三乘等中說經施化但論在某處等無此一說一切說等今欲明一乘法即主伴圓明故法如此也於中一三世間融二依正二融三於正報中有三寶相融謂說種種為法寶菩薩為僧對如來故四於諸菩薩有三業融謂顯現是身說法為語自謂為意問何須集此者答欲明具主伴凡一法起必具一切故問何故皆以菩提樹為本答以是得法初處故又是覺門故第二用融中初一句用融所由次不起等正明用相此中不起此而昇彼者古人三釋一云本釋迦身不起道樹別起應化以昇天上若依此釋昇天之身是重化身既非深妙恐乖文意一云不起是法身昇天是化用此恐非理豈可法身坐道樹耶一云此昇天是不往而至以往即不往故所以不起也不往即往故所以昇天也如不來相而來名善來等若依此釋但是無昇相而昇天非是樹下有不起之身故亦難用今解此文略有八義一約處即入門謂以一處中有一切處故是故此天宮等即本來在彼樹王下中故云不起也然先未用此天宮處今欲於中說法用故說為昇也又相即故不起也門別故有昇也二約佛謂此坐樹王下之佛身即遍法界一切處故是故佛身本來在彼忉利等處故不待起也今欲用此忉利門中之佛故曰昇也是故若起即不成昇也三約時謂由此樹下座上佛身即遍前後際等九世十世一切時故是故此佛坐樹下時昇天去時到天處時一一時皆遍法界攝前後際盡即知坐樹下時永無起時法云不起也若正去時亦如此故唯有去無餘也皆念念不相至各各收法界如是緣起門無礙恒不雜四約法界門謂此昇去無自性故即攝真如法界以彼樹下坐等亦不異真故同真如在去門顯顯故不起而昇也五約緣起門謂坐由行故坐坐在於行中行由坐故行行在於坐中是故由行中坐故昇天即不起也由坐中行故不起而昇天也行坐無礙故即昇常坐即坐恒昇故也六約佛不思議德謂即不起此坐即是行即是臥即是住即是到一切處即是作一切事並非下地所知七約所表謂表前位行成究竟堅固不壞故云不起前座而有赴機用故云昇也八約成會謂後會必具前故不捨前而成後若捨則壞緣起是故不起前而昇後也第二嚴根欲中遙見佛來者約佛用從體起約機境從心現故也於中二先嚴座表相於中先總後別別中初外報後內報二合掌下辨欲第三根緣契合中亦二先昇殿益後昇座益前中二先赴感二成益此二各二謂此界及結通益中二初寂然等示得定益後偈讚發慧益於中二初憶本行二頌德頌中理實過去一切諸佛體同用融法爾無二皆於此殿說十住法而今却次但說十佛者為顯無盡故為說十住故迦葉是姓此云飲光拘那含牟尼此云金仙人拘樓孫此云所應斷已斷謂生死煩惱等也隨葉亦名毘舍符此云一切勝亦云遍現謂諸處皆身現故尸棄此云有髻毘婆尸此云種種見新名淨觀弗沙此云增盛以無闕減故亦是星名提舍此云說謂常說法也亦名光也波頭摩此云赤蓮華錠光是燃燈佛此佛為太子初生時一切身邊如燃燈故名燃燈太子太子成佛亦立此名問此中後七佛是過去莊嚴却中佛何因得於此賢劫中忉利天宮而說法耶答此天宮等有麁有細麁者前劫燒滅細者常存故也如經天人見劫盡我此土常安穩等又三乘所說者滅一乘所辨者常存故第二昇座益中二初此土後結通前中二初昇座後辨益謂廣其殿者改常所見故破情也同天處者顯同理故也前昇殿益人此昇座益處者為顯依正俱勝故也四門同上釋名者菩薩是體雲是相以諸菩薩含法雨故相齗齶故集是用殿是集處妙勝有三義一佛眾為妙勝妙勝者之殿二於中說此妙勝法故三殿即妙勝以稱性故說偈是語業謂法界菩薩如雲而集各以妙辯宣揚佛德故云菩薩雲集說偈品也二來意者前明如來昇天將欲說法必有所被機緣故次來也又前明果德臨機今因力助化先主後伴義次第故三宗者謂集眾放光偈歎為宗眾有三類一助化眾謂十方菩薩影嚮如來二表法眾謂諸首諸慧諸林諸幢等各為寄人表示法也三當機眾謂教所被等此文通茲三也四釋文中三初集眾二放光三說偈初中二先此土後結通前中二初顯所從來處二佛神力下明菩薩集來前中二初明分量者前十此百顯行位漸增故也此中意者取百佛世界抹為微塵如是東方過爾許塵數剎外有一世界名因陀羅從此間東復過如上百塵剎外有土名蓮華如是向東十重世界各各相過百塵界外所以說十重者以顯無盡故如東方十界餘九方亦爾世界佛名菩薩等皆同故云一一方各十界等並同列名也此唯據斯一天宮會餘十方界皆各如此為法界無邊會耳謂一會一切會等如結通處辨二正顯本處三世間名其世界名雜者表所解法相非一故佛同名月者此是住中果相有其三義一約體是圓滿義二約用是光照義三約德是清涼義又初是正體次是後得後是大悲用月表況菩薩同名慧者是住中因相謂解達真俗明了義故各於本佛修梵行者顯因依果成故相順故二正集來中二初至此致敬二敬已安坐皆云佛力者是來坐所由果力加成也充滿十方者是緣起無礙義第二放光序中六一放光人二光出處謂如足指按地乃得住立表此十住成位不退故名住也三光數四光相謂解相炳著故云妙色亦是名也五光照處謂是上光覺品所辨又是諸文結通之處前品佛力顯現菩提樹下諸身今光照樹下及天上六如來大眾等明照所顯現通同為一法界圓明之會故也又云樹下須彌頂知之第三偈讚中十菩薩即為十段初一總後九別以是說法主故名法慧是故總敘此會本末以顯佛德後皆於此總說上歎差別德是故總別無礙唯一如來法界身於中或即理即事即教即義即因即果即人即法即心即境圓融自在舉體全攝此等即是十住中法下諸偈應准知此意初偈中分二先敘此會事後三釋疑前中初二敘昇天品事次三敘此處集相次二敘結通事於中先明所由後顯其相二釋伏疑疑云佛果自在可得一身赴一切會無有障礙思議不逮菩薩因人既局不足何因亦得如此普遍釋中三初偈初發心深二修行深三成德深故得同佛遍也二一切慧者以解一切法離相故十偈分五初三明佛非妄取所見一明小菩薩取相見佛不覩真法二明凡夫妄染總不見佛三明二乘雖觀法執不亡著假名法也次三既妄取不見誰能見耶謂離妄正解佛常現前於中一見真佛二泯能所以無所取無能見故三顯觀益三一偈明妄取何失而不見耶謂癡冥故四二偈真佛何德而超妄耶謂法界淨等故於中初偈約佛明修生功德不生滅義謂初二句明相好功德離三世生滅即立宗也下二句舉二因釋成一云以此功德住於無住之本故同無住也又顯即無自性故云無住是故即不生滅而不無功德一言若無明未盡障隔真如令修生德未全同真故有生滅今即返此始覺同本故云悉淨故不生滅也後偈約法以見緣起法即是佛故以因緣生即是不生故見理佛與第四偈不生滅見佛同五後一偈推功在本三勝慧者以淨慧勝眼解佛深智深智為勝也十偈分五初三舉妄情失一迷或佛深智二妄取障佛相三迷陰障法身次二辨慧解益於中初偈中若約三乘觀法不實即見理佛一乘即見舍那法界身通理事後明陰轉無我是佛次三喻顯前失於中初雖因闕緣失二雖緣因雜失謂雜無明故心不淨也亦是無信心也三雖緣闕因失次一喻顯前益後一推功在本四功德慧者以福莊慧故十偈分四初四辨迷失一取相二見取三無明四無法眼又釋上二起妄後二迷法前中一執虛為實二取劣為勝後二中一迷自心二迷真空次四辨解德一求法眼二心無著三有淨眼四離能所見上二句無見即見下二句見即無見次一歎佛順法攝生後一推功五進慧者以離妄想放逸故十偈分二初一明癡妄之失後九明慧悟之得於中初一雙了真偽謂了妄偽不實真理是實次二捨偽歸真謂初約所執無相觀後約依他無生次三明真偽雙融則圓成無性一俱真二俱泯三釋不俱所以後三偽盡真圓一不可議二不可思三觀益六善慧者知佛離害心故善說明淨道故十偈分四初三偈舉佛實德一二利圓妙二積德方見三同理超情二四偈辨佛所說法一顯法無說二明無說之說說無盡也又亦前偈明無說故盡言此偈明盡言亦離故云無盡三釋前見大名稱初偈明無見見中眾生是見者此亦無也後偈明見無見中不壞者一見不待破故二見不壞之理故三見體即真故三一偈半結前知佛及說益相四一偈半推功七智慧者聞教生慧故十偈分四初一辨自順教生慧故立其名次六明眾生違理損於中初二橫計人法故不見佛初人後法謂不觀身實相故後四約位明不見佛初二約凡位一就情過二就正理謂生死涅槃相待故俱不可得又是二乘涅槃故又染分是生死淨分是涅槃雙融故俱不可得後二約二乘一約迷教二取相如菴提遮呵舍利弗云我在靜室中尊常目前現仁稱阿羅漢常隨而不見次一勸令順理成益次二舉法釋成謂何以執有不見佛耶釋云法實是無以佛智求不可得故又云以明了三世一切法空故名如來是故當知若取相等不見佛也八真慧者見法身真理故又慧同理名真慧十偈分二初二歎佛名德一標二釋後八明佛義德於中二初三會佛所知二諦境成法身觀一標謂以偽無和合故俗等真二釋約三時求合相不得三成觀益次五會佛境智成絕能所行於中四一舉境智二泯能所謂境智一亦不可二亦不可證如反望無如外智故無覺亦無智外法可取故無所覺是佛所修故無一無二也此有三義一約境真俗非一二二約智虛照非一二三約境智非一二准釋可知三釋無一二以境智無合故又上半標宗下釋以一法無自所依故為眾也為一亦爾兩俱無性何有緣合又藏性依緣一為眾也諸法依藏眾為一也互無自性各無所依無所依故云何有緣合以體用俱泯故云作者及所作俱無也四若能下明觀成益二句標四句釋謂此不可得處是佛所依此中絕能所故云無依無覺也九無上慧者慧離上相故十偈分三初一釋已名次八顯佛德於中初六辨佛內證德謂一境離麁妙修生德是麁由空故不作也真理是細本有不悕望也二離數無數此二約境三離照無照此約智四一偈半離依無依五一偈半離一二相此上約境智俱融後二顯佛外化德一教令住法無所住也二得見真身無所見也後一推功十堅固慧者知佛恩不可壞故十偈分三初六舉佛恩深次三慶已逢遇後一結歎無盡前中初一句標恩餘釋顯恩相一為物出現二見物深苦三明救苦唯佛四與樂亦佛五佛眾亦能六見聞獲益二慶遇中三一慶已益二眾同益三重慶見智益亦是結已所說後一是總結上九人說初釋名者菩薩是人十住是法謂得位不退故云住住法應圓依則說十即帶數釋又此住法是菩薩所有是有財釋又菩薩之住依主釋又菩薩即住持業釋問前外凡賢首品唯約人名後十地聖位唯約法名於此內凡三賢之中人法合目者何耶答前位未成故就人法目三賢位劣人法合稱聖位顯著故唯約法名此亦是施設漸增之相問等是人法合目何故十行十迴向提別人名此中舉通名耶答於賢位中有三謂下中上此當下品劣故舉通名十行是中賢次故雖提別名然約義少改名華聚等也迴向是上賢勝故稱本別提名金剛幢迴向也二來意者序義既彰正宗宜顯故次來也三宗趣者十住法為宗依此得果為趣餘義如本分中說四釋文者就正宗中有四品分二初三品是當位行德後一品是勝進趣後前中三品即為三段初品明位次品明行後品歎德又初是解次是行後顯德同上明難等三品問何故前會無別勝進趣後此中有耶答此中位成故勝前故又前信無位總為趣住方便故今此位成是故別有進後方便也問若爾何故迴向品後無勝進耶答以世間位滿故不須也又總攝前諸位作證地方便故也就此品中有七分一三昧分二加分三起分四本分五說分六證成分七偈頌分初中何故入定者有六意一以此三昧是法體故二顯非證不說故三顯此法非思量境故四察機審藥故五為受佛加故六為顯諸佛同說故文中四一辨入定人何故法慧入者是眾首故餘入則亂眾調伏故顯十住法慧能說故二顯非已力三明所得定謂簡佛果故云菩薩觀解善巧故云方便即住法也方便多端故云無量即是十種也四納法在心故云正受二加分中三初總辨能加二顯加所為三正明加相初中六初顯能加佛處所遠近二能加佛數論云何故多佛加顯法及法師所增長恭敬心故又欲顯一切佛同說是以承諸佛神力於此法慧說即是一切佛說也此通因果二說故三顯佛名同者有四意一明得法不異故二彼菩薩聞諸如來同已名重增踊悅故三顯住中因果同故四俱諸佛於此住門中為能加顯顯皆名法慧以法力故法爾故四歎得此定乃能者是希越之辭明希有能入此三昧者問何故諸佛於大眾中歎入此定答以彼法慧默入斯定為眾不知所入是何無心渴仰不得為說是故諸佛舉三昧名對眾稱歎起眾欲樂也五善男子下明得定所依謂彼諸佛自說由已作加力故令得此定六又盧舍那下彼佛自釋作加所由有三句一由舍那本願力故令我作加依地論釋舍那過去曾見有一盧舍那佛加一法慧菩薩說十住法當時能加諸佛同名法慧因即發願願我成佛亦有斯事今如本成是故加耳二亦是舍那現在神力相感同加三是法慧自善根熟堪說法益眾上感諸佛是故同加略無大眾機感之力後會處具有又舍那宿願顯法根深謂久遠已來修此住法擬於今時為機宣說威神力者正顯今時傳授此上是化主力後一助化力顯因果俱融主伴合辨以成化事耳二顯加所為中初句總次九別後一結同異成壞准可知別中一增長本有佛性真慧令向佛果成不退故此約智也二開解在纏法界真理令得顯現此約境也又開示解釋法界理故三剖㭊眾生性類令辨在十住等位各差別故又知五性差別此約後智又眾生之界即如來藏分別者為了因故又是解釋故又分別一眾生處即有一切眾生及一切諸法門等故也四約一乘即治滅性滅三障四障使習等故三乘除外道我執上心黑障此約斷德五無明障盡智冥真境故云入無礙境也又入因陀羅境故云無礙也此約勝進入果境六巧入果智相攝總持此約入果智即入密智也七明照真俗此約智用八知眾生根生熟多端又知同如又知一根即一切根如根欲性海等九稱根說法任持根性使不差失又持行不失持義不散又持法不滅等結者謂廣說何法成此等事所謂菩薩十住也三加相中三業加口加勸說以增辯意加冥被益智身加摩頂以增威何故先口加以因前語便故次意加中二初加後釋加中十句初一總謂令於大眾中說法無礙即無礙解也九句別顯無礙同異成壞可准之一無住著故無礙即無著辯才二說時不斷謂不忘名義即住放辯才說不待次言辭不斷等三說時不雜無明以不乖正理故四所說理決定故又異論不能壞故五善淨無過故謂不求名等惡故六於一切法能隨順說故又達一切義故七超過下位故又餘無能越故八說無厭倦故又離慢故九言無退失故又言無退理故又言不退屈故下釋偏加所由諸佛有力有慈悲何故唯加法慧不加餘者釋有二因一以得定力故二法爾故謂如水流法爾趣下今此亦爾凡有能說十住法人理數如此諸佛神力流聚在中故云也身加摩頂者增其威故令從定覺故安慰令說故又彼諸佛等不來至此手亦不長而摩此頂又諸佛手皆全摩其頂而互不相礙是法界緣起不思議法也第三起分者有四意故一已內證法故二已得勝力故三說時至故四定無言說故是故須起也前初會普賢為果法深細故定中說又顯普賢自在故此明因行故寄出也第四本分中二先證本後教本亦是先體後相初中先對前後諸位料簡者何故信中無此義者以未成位故此是位體故何故此名種性乃至十地名善決定者以此位最劣約種為名十行次增約依種所發業行為名十迴向更增故約行後大願為名迴前諸行向正證故十地已得真證必然故名善決定此等並是位中通體隨位漸增有茲階降是故十住十行無大善決定者是劣故也又以三賢中下故最劣故未辨此大用也又以自利增故又以約種未現行故種性義略作三門一釋名種是因義性是體義又性是族義謂種族也又姓是類義謂種類也二出體有二一性種性二習種姓性種有二門一就有為無常門如瑜伽云六處殊勝無始展轉法爾所得二約無為常住門如寶性論云真如性者如六根聚經中說習性有無者一約護月唯本性二勝軍唯習姓三護法俱二四如緣起俱離三諸門分別作五門一約性習前後二約五性三約六性四寄位五諸教並如別說又性起品云菩薩摩訶薩自知身中悉有一切諸佛菩提何以故彼菩薩心不離一切如來菩提如自心中一切眾生心中亦復如是無量無邊無處不有不可破壞不可思議文中六句初一句總謂五種性中簡去餘位故云菩薩種性下五句別顯種性義一甚深者是幽邃義一約有為性徹窮後際故二約無為性真如法性離相離性故三約用出生勝德不可盡故四徹同佛果故又照窮逾遠曰深畢竟無底曰深幽玄無極故曰甚深二廣大者是苞含義普遍義無邊義前即深無底此即廣無涯此通有為無為能生所生因果等法准別顯之三與法界等者是勝善義謂大白法界等故又具足人法教義因果理事等一切法故也四與虛空等者是因善義謂成無常愛果因故如虛空以在地前略無常果因又亦由上深故等法界廣故同虛空或俱通二或與上別可知五是不怯弱義以從佛種中生故亦是釋種性名義又亦得諸佛從菩薩性中生又是釋上諸句謂何以得知深廣等法界等耶釋云以是三世佛種性能生一切菩薩等故二顯相中三初標數引證謂三世佛果無不皆由十住因感如大王路埋無岐徑故云同說二列名謂一周圓以明十種三結說此中十住義略作十門一釋名二辨體三明所依身四所行行五所觀境六所離障七所成德八所寄法九所攝位十所成果初釋名有二一總名如前釋別中初者謂依外凡十千劫來修信善根方便行滿於大菩提起決定心入位不退故云初發心初發心即住是持業釋此當起信論中信成就發心也二精練此心使離染明淨故云治地謂鑄治心地也三妙觀空有而正行薰修故云修行四生在佛家種性尊貴故云生貴謂此寄當無流位故五巧不滯真起悲愍物滯真隨俗此二合觀離邊巧備故云具足此同五地難合真俗而能合也六觀無二法既漸純熟聞讚毀佛等心不傾動故云正心心即是正故云正心又正是境心是智以心住正理故云正心七止觀雙運緣不能壞故云不退此同七地雙行相八三業光潔離染如童童行性成物莫能沮故云真也此同八地無功用行九應機善說紹嗣法王故云子也十住位滿足成就智身諸佛法水以灌其頂故云頂也若依圓教此灌頂位滿即成佛更無十行等如下文海幢比丘處說若三乘教則不如此但是解相未證真故得名有三謂第四八九十從喻為名第七約離過受稱餘並約功能為目可知二明體性者作三門一約所依即以無量方便三昧為體以依此定說十住故下論云此三昧者是法體故二約本即以前種性甚深等為體以彼是此十住體故但隨位說十而無別性三剋性約所緣以真俗二諦約能緣以悲智二行餘行眷屬皆此所攝又真俗境俱融悲智唯一此二復圓俱融法界無障礙具德自在是其體也此約圓教辨第五說分者十住有二分一果分圓融不可說二因分隨說有二分一約普賢自體行二約普賢位相此有二分一阿含位如此品說二證位如十地品說今此正說阿含位於中有二初明攝體之位後辨隨相之位初中釋十住即為十段一一皆有二謂先標後釋釋中皆二初修行是其別相以一一住中各修一行故二觀解是其別相以諸住皆有解悟相故前中各二初自分行後學十法為勝進行勝進行各二先正修後何以下釋修意其中第一第十文相加者以初為行本賴多緣故後為位滿德深廣故又釋一一中皆二謂標釋釋中皆三初明入住行二學十法為淨住行三住滿得果準地論諸地皆有因體果相即入住為因淨住為體住滿為果並可知今且依前釋初住中先標名後釋義釋義中二先別行中二先自分後勝進前中二先明行本謂發菩提心為十住之本但轉此心漸增勝故成後諸住故也二所得前中初六句舉發心所依緣次一句明所發心體次一句明發心所求後一句明不退還又釋初六句釋發次句釋心次句釋菩提後句釋住義前六句中二處聞說法者初聞餘人說後聞佛說又初略說後廣說又初說因法後說果法又七緣發心準辨又一向不迴者簡異外凡也二所得中分是因義謂由初發心得成十力果法之因故此約始教辨二分是未圓義謂由入住不退始生佛家得佛體分故謂於十力隨分而得此約終教辨三分圓無礙故得分即得圓但以就普賢門中辨是因而非果故云分也此中於流盡亦分得者準教知之又此十力小乘中至佛果始得三乘中地上始分得一乘入位即得故也二勝進中二先正辨後釋成前中有十句一供諸佛二歎諸菩薩能捨自樂忍苦求果三以勝妙法化諸眾生不令彼心墮凡小位故云護又護善根令得增長四準下頌當第三常歎賢聖此云親近者此約自利頌約利他謂進而常歎也五歎淨妙法魔等不壞故知不退也六以佛功德安立菩薩故云修此順頌七巧化眾生令得見佛故云歎美生諸佛前八善修三昧以教眾生故云方便九轉妙法輪滅生死輪故云也十為生死苦類作清涼歸處又釋九令離無常苦十令其得常樂此十並準下頌文知之二釋意中先徵後釋徵云發菩提心已何故復須學此十行釋有三義一欲使此心轉增勝故二令堅固故三令成果故又一令自分堅因二勝進轉增三終成佛果故須也二同相中明悟必賴緣故云有所聞法解從內發故云不由他悟然他義有三一小教二心外三性外自解亦三翻前可知故下云雖知一切法不由他悟而求善知識無有厭足下諸住中隨位漸增義皆同此二住中初自分內十心者有二義一隨於一眾生即起此十心以顯無盡二為辨十心別異相故明於十種眾生處起一於怨憎眾生不念加報二於受苦眾生三於乏資具眾生四為不善眾生令住善行故論云安者因處樂者果處五於得善因樂果眾生六於有流眾生度令發心七於初發心眾生八於修菩薩道少劣於己眾生攝令同己九行與己學推之同師十德少過己敬同於佛此十並如第二地集果中釋二勝進十行中初一總謂若不多聞行無所依又以何化生故須也餘九別一標求多聞意又是捨離已欲二近善友三順其教四不非時請問五不畏不得法又不畏深法六解深義七達正教八於教義中擇取修行之法九依法正修離障成德故云不動也下釋云以此十行修治慈等令更增廣故須修也三住中初十自分是護煩惱行謂是中令行不住故總明無常義初一是總無常者是無物可為常謂自性不成實無常等三性準之二苦謂五蘊洞達空為苦等三空謂三無性真理空等四無我謂無二我又於我無我而不二等具如掩提遮說五繫屬因緣不得自有所在六世法妄穢惡不淨相又以速滅樂所以不逮七成無所集壞無所散八無實可當名又不得須臾住九相有體無曰虛執虛為實稱妄又無實故虛詐實故妄十世法速滅縱加心防護亦不能令住又釋緣中無力故云無精懃由無力故無和合無和合故無堅固也此十無常如三地論中釋後十句勝進中是護小乘行於中初一是總謂分別眾生假名不實等又分別種類差別等餘九是別一知眾生惑業染淨法界差別故二知眾生依處別次四知四大成眾生別次三知三界別眾生麁細別又釋第三句總知依報次四大出器體次三界辨器相皆分別即空及差別等釋中徵云前既但觀無常空等何故復起如此分別釋云以即空分別事方令慧明淨故也四住標中釋名可知法華云從佛口生從法化生等初十自分同四地中十種法知初三攝心入理以修止行一證心於佛二窮法原底三安心契彼以此寄當出世位故於三寶得不壞淨信後七照達事相以修觀行一分折所化聚類多端二應機現剎差別非一三眾生依報染淨類異四業有黑白不同五果有苦樂之異六生死有七種差別七涅槃二四五異皆於此等分折顯空及聚類差別二義準之又釋七中一總舉正報染淨次二依報染淨次二因果染淨次二分位染淨可知後十勝進中初三尋思簡擇次三擇已正修後三修已成滿末後一總結無二又釋初三教法次三行法次三果法後一理法徵釋可知五住中初自分內初一總餘九別前第二住發起此心此住舉善根顯所為漸熟故別也九中一令修善行二令得樂果三不令著樂四令修出道五令所生處離八難等又令離惑業等難六畢欲令出分段變易等苦七示以正法令滅不信及疑故喜八授以三學控御造修九令得學果又七智八定十斷果勝進學中一由無對治故生死無邊二此約去來故為二句三約現在苦四約十方又約體性又約根欲五約下二界六約無色界又約類多七約所執性八九約依他性謂初句依緣後句無實又初無性後似有十約圓成實中空如來藏辨又七約無相八約無生九約無性十總結三無性下釋中無染著有二義一既以善根救攝眾生以學知眾生無邊等故不著限分等心即是廣常二心也二學知空等故不執著實是不顛倒心也由此所學令前慈等方得順理行增故須學也六住自分十中初四約所敬三寶修平等觀次三約所悲眾生修平等觀後三約知法界明平等以讚毀之辭皆從緣起同無自性無性之理是此觀境是故不動名正心住也又佛具勝德理宜褒讚故聞歎不動若執佛情有既非正理故聞毀不動又毀相令盡讚理令顯故皆不動也是故商主天子經云又復問文殊師利若復有人毀汝所說彼將何云答言當向涅槃又問何緣作如是說答言一切無有不毀語言而能得至聖解脫中者所以者何其聖道中無有名字章句語言可說可示若不信者彼等當不解脫又問何緣作是說答言不可已得解脫復得解脫又法界隨證有淺深故云量無量也世界多故云法界成壞故頌中云世界成壞也空不空為有無也由得此十種決定心故於緣逆順皆不能動於此位中有示現退為引初心懈慢等故如舍利弗法才王等是故第七方名不退勝進十中初三約三無性觀四約惑業五約果報六約能現七約所現八無體九現實十緣集又釋此十皆展轉釋疑疑者聞所執法無相即謂依他為有釋從緣無性復執既無依他在纏真如豈不須修顯釋性淨故不待修也復云真若性淨煩惱業等豈不斷除釋無所有故執云若爾何故現有依正果報釋以依真不實故復云若世法不實真理與諸法作依此應是有釋如虛空與色等為依然自體非有復云所依若無能依諸法應有釋以依他無自性故復云若爾應壞業果釋如幻故復云若爾世人何不見是幻而見是實釋以在夢故復云夢者見夢境悟者則不見世法不爾凡聖同見釋如響雖長幼俱聞然了不了別也何以故者問云前聞十法心定不動已順正理何須更觀如是等耶釋云欲更深入令得後位不退忍故七不退住自分中心堅不轉者與前正心何別釋前正心入理今理事不退以念念淳至雙現前故同七地也又可前位會事入理此俱行後位從理向事以漸純熟故也是故前位但於三寶等處聞讚不喜聞毀不憂猶未堪聞有之與無以不勝故此中聞有無利害轉深堅固不動故過前也中約理為無約事為有以是有即無之有故聞有亦得無不為有所動以無即有之無故聞無亦得有不為無所動以得雙行故爾也又約三性以釋有無又不出生死者以無可出故大悲不捨故又三世同如故一相不壞差別故非一勝進中十法五對一一多相即二教義相依味是教也三有無無礙一所執理無為非有即是情有故為有二有此理無故非有是有三約理法謂非情有是理有四依他似有故非有有此有故以為有五依他無生為非有不壞似有故為有六有此無生故準之七真如離相故非有有此真故為有八空真如為非有即是不空為有九無性性為非有有此為有十隨染隱故非有性本淨故為有也有是非有者翻前十義即是應知四相非相無礙五性非性無礙並具十義逆順同前準知又釋後三對約三性三無性如次應知釋所學中欲使雙行無礙善巧圓滿故云具足等也八住中謂從理向事而不失理故云心得安立自分中初三業無染是童真體以不失真理令事清淨是自利行餘是利他行以三業淨故能受生自在知信等心從心起欲樂習欲成性依性造業並如第九地十稠林處說又如發心功德品說知器世界二十劫成等又知集故成散故壞等神通自在總結三業勝用也勝進中初六外器自在後四自身自在又釋初七明廣學知廣大三業後三明自在三業初中光明意業中一總知器二知已能用三雖動以願力持令不壞又持令常用四觀其即真等又觀染淨差別將欲往詣故五明身業謂觀已須往處詣之六非但次第往詣亦能一時遍至也佛剎定有佛也世界通有佛無佛也七明語業謂若至有佛處能問佛妙法若至無佛界能善答眾難別本中同後釋八明自在身業謂非但一身至多世界又能變化復作多身成法界身業九語十意皆成法界自在勝用可知下徵釋中明凡於一切法即得巧用自在圓滿成就故九住中同善慧地於自分內一解六趣即是生行稠林二是使行稠林三是習氣行稠林上三所化四是能化方便智五是智成就解法藥六知化儀示法師威儀七解化處謂所化眾生住處八解化時謂所化根機生熟時等故知三際也九不動真際建立諸法十不壞假名示諸法實相勝進中既為法王之子故須學知法王住處等於中一住處者有八一約法身無住處二約智住真理即住無所住也三約報身住淨土等四約行德住四梵三空及慈悲殿等五約化身住摩竭國等六約十佛住國土海七住華藏界等八內住無障礙法界二善知外化現四威儀謂隨眾生須行即行等三善知安立法王處者謂由機感及悲願赴故身土方現故云安立別本名興立也四巧證真理又巧就應機五依證起說又就機剖別六知佛以智水灌得位菩薩頂等七知佛正法當以何持而堪受持八知佛十無畏答難不怯等九知佛處世不染又無著辯才等十知歎佛之軌則又知佛可讚之實德釋中為得九地四十無礙智故十住自分中二先十顯所成就智後十歎其勝德前中初五明世界無礙智一隨心迴轉二暉光照覺三願等任持四自在普入五至處皆嚴次三知眾生心行智一知心二知心所行境界三知根海後二授法智一應根與法二令滅惑成德故云調伏也又亦初標意後釋成謂云何度以三學調伏故也二辨勝德十中初四明身業不可知即是業自在義後六心智不可知即是智自在義前中一身色微妙二依身起勝業三變現奇異四奇特無礙又釋初身體二用三神足體四用皆不可知者以事即同理而顯事故又以用遍顯密故後六中初三智窮三際即三達妙智知一切時也四嚴淨剎智即器世間自在智知一切處也五眾生世間自在智以染淨業集起心是眾生故六智正覺世間自在智又釋心即定也後為慧也又釋心境是俗諦以是集起故即是上九之本智境是真以照理故即結歸真也以此真俗無礙雙照懸鑒故皆不可知下簡定其位謂豈可同位菩薩及佛亦不知耶今釋如文後勝進十中學佛一切智一切種智即當位滿足灌頂作佛以攝諸位皆具足故如下入法界品海幢比丘頂佛說法處知之一準下頌文總學三世諸佛智二學佛教法智三理法智四理事多門無礙智五大用普周智六對緣覺照智七世界依持智八下窮生界智九上盡佛果智十果德多門智此中灌頂有受職義與法雲等同異第六顯實證成分中二先顯實後證成此二各二先此界後結通顯實中此界內三先動地內一動因二動處三動相二雨供即身業三出音即語業以法準之二證成中此界內四一菩薩來此於中有來因來處來人也二發言讚美三述已引證中一說人同二處同三主同四義同五眾同六教同四顯其來意正結成證第七偈頌分中以四句成一頌即有一百一頌半分二初有九十二頌半頌前十住法後九頌結歎勸修前中頌十住即為十段就初住有四十六頌於中分四初三頌前發心緣及體二三十二頌得十力分三從菩薩如是發心已下十一偈頌應學十法第二中亦三初十頌十力行二有二頌求所知二諦法發心三震動下二十頌為求佛三業發心於中初十頌身業二十方已下三頌語業三一切十方下六頌意業下一結歎又此廣大三業是此住中所得謂三業隨智行等三頌勝進所學中不退教者說順正理教無改易又說此入位不退之義教又順此教法得不退故前是持業後二依主於前勝進十法之中十頌次第各頌一法後一總結並可知第二住中六頌初二頌自分後四頌勝進第三住中有五頌初二自分後三勝進第四住有六頌初三自分後三勝進第五住有四頌半初三自分後一半明勝進第六住有五頌初四自分後一勝進第七住有四頌初二自分後二勝進第八住有五頌初三自分後二勝進第九住有三頌初二自分後一勝進第十住有八頌初五自分次一顯德後二勝進第二大段結歎勸修中九頌分三初一總歎十住二有七別歎初住後一以初住倍類顯後初釋名者離妄念之染故云梵會無我理故云行此行即梵二離染中極名梵即真境也智能證此故云行三涅槃果為梵以寂靜故修因為行此二梵之行淨與梵何別者有六別一約報欲天為淨色天為梵二約人在家戒是淨出家戒為梵三行位信中修為淨行入位已去修為梵行四約二利三學自利為淨行四等利他為梵行此如涅槃經說五約二行隨事造修施戒等為淨行離念契玄為梵行如文六約因果涅槃為淨道諦行為梵經云梵行已立是也二來意者有五一前位次行謂前明正位今辨成位之行故文云何修習梵行具足十住二前明正位今辨依位起行三前別此通謂前十住之中各修一種別行今辨諸位中同行之行四前通此別謂前辨位通今別明出家人行五前顯位相差別今會緣入實即前相後體故也三宗趣者以無念正行為宗所成十住位及速成佛等為趣無念理觀略作五門四釋文有二初問後答問中明受離染法之器故寄天子離妄念器方能受故名正念具下文天光女文也文中初舉事信家非家是空法非家也二彼諸下正問有三初問修梵行二成位三得果答中所以法慧說者以照法之慧方能示法故也於中亦三初答修梵行問二又復修習下答成位問三如是觀者下答得果問又亦可此品重更釋成上十住中初住之義於中三謂初釋上發心二釋發心所得十力三釋上自悟得果會同法界是故即此初住具攝十住也初中有四一明尋思觀二又知過去下明如實觀三菩薩正念下觀成益相四是名下結觀名初中三先舉十法為所觀二應如是觀下以理徵破顯梵行真理三當如是下結何故但就十法觀者以攝法略盡故謂身口意是有為果三業是彼因佛法是出世果僧戒是彼因又出家人修出世行要依此十法方成梵行謂三寶及戒是四不壞淨境即所信所入也身口意是能修行具即能信能入也三業是對境所修所成行今推求此梵行在何法中既求不得即相盡理顯方為真實梵行是故文中約此十法唯徵梵行不徵餘法文中二先以理案定二若身是下縱破顯非又初是總後別初略後廣此中徵覈十法即為十初中若身是梵行者定其所立下以理推徵謂梵既淨法身是雜穢故非也以此身等六事是通染淨法故但約染淨相違明非梵行不破彼六之自體後四是淨法順梵行故即別推折以顯真理身中八句初一總餘七別一無可軌則非是出世之法二飲食資成三惡氣熢勃四具三十六物五垢污塵染六邪命自養七諸蟲唼食依觀佛三昧經佛將成道魔來惱時佛以白毫擬之令彼魔女自見身內膿囊涕唾九孔根本生藏熟藏迴腑宛轉踊生諸蟲有八萬戶戶有九億諸小蟲等遊戲走入小腸中張口上向大蟲遊戲入大腸中張口亦爾唼食藏髓脈生蟲細於秋毫數甚多其女見此即便嘔吐等又小乘中說蟲頭向內蟲尾向外編作人皮又此蟲是觀境故雖實有之作蟲觀時方見如白骨等亦觀時見也小乘即實初教即空等準之上來但是縱破故云當知梵行則為蟲等若具應云蟲等既非梵行明知梵行不即是身如身無梵餘門亦爾以依此等成梵行是故於此十法求梵不得離此十法亦求不得故下文云何等是梵行梵行法為在何處等其意如此隨文準知二身業可知三口中心觸者是觸數緣境起言助發口業俱舍論十六種觸中名增語觸四口業中語言與前何別者前約報體後約業用故別也實論口體屬身分攝但取能發語邊名語所發語法名語業是故新翻為語業古譯就相名口也作無作是語業體中表無表義也五意中幻夢者以睡中意識行故夢中所見能所等事皆心幻作故也此中覺觀等既是心法猶是舉數以徵王也六意業中約遍行五徵之以是根本動作故想是想數施設是思寒熱飢渴是觸苦等是受略無作意也上來但染淨相反顯非梵不待細破後四順梵故別破細折方顯真理故不同也第七佛中一約五陰二約相好三約神通業報者示金鎗等也此上三處皆依前起後次第徵之八法中六句一淨教二理果三約緣生不生四就體實不實五就情為虛妄六成壞為合散此中通有三義一淨謂初二句二染謂虛妄三非染非淨謂所餘句以約三性隨見一分餘分性不異故俱非法也又約執故梁攝論云計涅槃以無生寂靜為體能離三苦為用等皆成法我及我所執是故俱非法也九僧中一約位求僧謂四向四果以同證無我和合者誰故無僧也二約德用求謂三明六通三約根求謂鈍根羅漢假託時處方得解脫名時脫利根反此名非時脫十戒中尋思可知上來是四尋思方便亦名求智一以名求二義求三自性求四差別求自下第二明如實智觀於中六初徵梵行所依時謂三世皆空初總觀後別釋謂此現在法無體可住故無有流至過去世中又由無體故無可續流至未來世又以過去滅無故無物可相續流至於現在又以未來無體故無法可起令至於現在剎那前後當知亦爾二徵梵行體三徵梵行所依處謂於上十法何者是梵梵在何處四徵梵行主五約有無徵六約五陰徵第三觀成利益中初觀成中先法說如上約三世觀十法皆空故云分別三世諸法平等後喻況可知二如是下明益相有二初妄不礙心益謂云何得不礙以不取相故何因不取以無性故二洞照法界益法喻可知又亦可前觀身等六法平等如空後觀佛等四法如空第四結名可知答初問竟自下答第二問由前觀行成故更增修勝行入十住位文中有三初深觀果智二增長大悲三悉分別下以理導前二即是三心三戒成三德三身等也以彼上文於初住中得十力分故今行成入位最初辨也初二文可知第三內二初法後喻法中二先以理導悲謂不捨寂滅不捨眾生以空有不二是眾生故般若大悲是一心故二以理導果謂行無上業不求報者以即空故不求以不壞故常行亦是止觀俱行空有不滯中道行也何因得如此以觀諸法如幻等故無體如幻現實如夢有用如電緣聚如響成事如化答第三問中二初牒前二起後起後中兩重顯少因得大果於中各二先標後釋初標中以少方便是因疾得等是果釋中何以少因而疾得大果釋以常樂觀悲智空有等無二法故是故疾得故云斯有是處也第二重中標者初發心時是因便成正覺是果亦是轉釋前謂前云疾得佛果未知何時名疾得今釋發心時即得故下云初發心菩薩即是佛故悉與三世諸如來等此明行滿入位時即得普賢位故一位即一切位乃至佛果無不圓備故云正覺下釋何因得如此以知一切真實者顯理圓也具足慧身者智德備也不由他悟者內自開覺也豈是因中說果耳此一乘普賢行位因果圓融相即無礙故致然也宜須思準之初釋名者本覺內薰大心創起故云發心行成位立名為菩薩功超遠劫德廣塵沙故云功德此明菩薩初發心之功德是此所辨為簡二乘故云菩薩簡終心故云初發此明發心所攝功德非辨發心之相故以題名二來意者有三一前住及梵明行位體今顯其勝德故來也二前品末初發心時便成正覺未知此心有何功德便能如此為來釋此義故也三前二品以法就機說令行位有分齊今則以機就法顯德量無限是故前二通同別二教今則唯明別教為一乘玄妙故下偈中以美言詞讚述故次來也三宗趣者辨初發心攝普賢德具因果分量與法界等是其宗也四釋文於此品中有說分為四分初請二說三證四頌今說於中有二初長行散說後偈頌總攝前中亦二初此界後結通前中亦二初正說後證成前中亦二初問後答答中三初總歎甚深令生希欲二校量顯勝生其淨信三當相辨深令生正解初問中天帝問者在天故顯功德自在故法慧說者稱法之慧方窮功德之際二說中二初歎深令信二雖然下正說令解又釋前起其希欲後正授法理又釋前顯體甚深後明用廣大又釋前顯義大深後顯教大廣故也前中初句總六句別一自不能知二他聞不信三思惟不解四言宣不明五修慧不能通六報生智不能分別故甚深也又釋一教量難知二義深難信三思惟難解四應教難說五欲證難通六數極故難分別也第二校量顯勝中總有十一段校量一約益物校量喻二約步剎校量喻三算劫成壞喻四善知欲樂喻五善知諸根喻六善知悕望喻七善知方便喻八善知他心意喻九善知業相喻十善知煩惱喻十一供佛功德喻論中攝以為六初三為三次五為一次二為一後一為一故為六也釋有三門一對前六甚深二約菩薩菩提心相似三約治六障初中有二先校量顯勝後何以故下釋勝所由前中有十重為二初一別說後九通說初中有四一舉廣事二正徵問三答顯廣四辨超過初中亦有四廣一所供廣謂僧祇眾生等二供事廣謂一切樂具三供時廣謂一劫等四利益廣令修五戒等下九中亦四初併舉九事於中亦具四廣准初知之但增多等為異二問三答四超過並可知耳二釋顯勝中二初何以故正徵責徵責有二意一云如前所說功德甚多何因比此而非類故釋云初發心菩薩不為齊限爾所等故非比也二云初心菩薩有何勝德而超過前位釋云悉欲不斷佛種等故是故過前也下諸文皆准之二佛子下釋成釋成中二先明不為齊限事故發心顯前四廣非為廣也二欲不斷佛種下明為無齊限事故發心是故顯此超過彼也此中有十二句初一位過是總以菩提心是佛種菩薩恒起名不斷又菩薩化眾生立如來種中不令取小果亦名不斷不同前五戒也餘句是別一是心過準下應云欲以慈悲心充滿十方界翻前十僧祇界等二行過謂欲度一切眾生翻前限局故云一切也三知器相成壞過是知所化處謂知成壞差別又知成即壞等是佛一切智是故廣也四知器中眾生報類垢淨皆由業異即是業力智也五知前器體本淨是如理智也六知所化生使習麁細是流盡智謂知彼即空亦即成障等也七是生死智通即天眼力也八根力智九他心智十是三達智亦有宿命智十一亦如理智又此十一中初二是大悲餘九是大智智中第五及十一是佛地一切智餘是一切種智並無分齊故是故超過也第二步剎校量喻中亦二先明喻所不及後何以故下釋顯勝相前中喻相有一百重初十重別說餘者總說釋中二先徵責後釋成釋成中亦二先明不為齊限事故顯前不及後悉為下明無齊限故顯此過前此中亦十二句初二約悲心初總標後別釋謂欲令度得果故云為也次十約智為成自在智故於中初一總知次八別顯後一結意又初一平漫普遍知次八重重即入無礙知此中一大小相即二多少相即三廣狹四一多五相入六染淨七帝網八相生此八中有二義謂相即相入此二各有二謂同體異體此二復有二義得成即入一約緣起門二約真性門初中亦二義一約體有空有義故得相即二約用有有力無力義故得相入約緣有待不待義故有同異二門也約性亦二義一不壞緣故相入二緣相盡故相即並圓融無礙自在之義準上思之第三算劫校量喻此中亦二初明喻所不能及後何以故下釋超過之相初中亦二先辨喻廣大二對顯超過前中初辨東方有十重倍倍可知後類結九方亦各十也二釋中先徵後釋釋中二初不為齊限知爾所等故是故過前也後菩薩欲悉了知下明為知無齊限事故是故不可喻也此中有十句初一總知次八別知云何分別知耶謂如是即入重重相攝自在無礙如是知耳亦可初是平遍而知後重重即入無礙而知顯純熟之相此八中一長短相即者長是大劫短是小劫又娑婆界是短劫安樂界等是長劫相即故無礙也二一多相即三約佛有無如莊嚴劫及賢劫等是有佛劫如過星宿劫後有六萬二千劫空過無有佛以此二劫相即故也四約佛多少者如星宿劫中有八萬佛出是一劫中無量佛也如大通智勝佛出世時梵王讚云或千劫等空過無有佛今始得見大通一佛亦相即故云也五異無異者是純雜無礙或過未名異現在名無異過未入現現入過未故云也六盡不盡者是存滅無礙如天人見劫盡此土常安穩等七一念即無量劫以積念成劫無別劫體故即念也八有無相入者推妄歸真劫入無劫依真起妄無劫入劫又初以事從理後以理從事故無礙也結中初總結所知後結其本誓是故功德等於佛果故不可說也第四知眾生欲樂校量中亦二初明喻所不能及十方各有十重倍倍可知後何以故下釋超過於中初責勝所由後釋勝所以此中先不為齊限等明前不及此後欲悉知下明過前之相此中初一句是總謂以如來一切眾生欲樂智力知於眾生欲樂之海故云種種欲樂也下別顯中有二初約法別知後一一眾生下約人通知論名前為遍知後名微細知亦得前是異相後是同相前中有二十三句一約眾生求心別名無量欲同期一果名即一欲雖同期一果然求行恒別故云不壞一切欲性又以悕望之念無二同是別境中欲數所攝心法不殊故云即一而所樂差別故云不壞等也此約一眾生心前後欲樂多端而相即無礙耳二樂欲繁多深廣如海三異類眾生欲樂心海緣起無礙故相即也又知一眾生善惡無記一切眾生亦爾故云也四於一眾生隨三際中前後欲樂種種而知一一眾生悲皆如是故云一切等也五於中流類同者名相似所樂異者名不相似六約三乘欲別名一切同歸一乘名即一欲實即一乘名為一欲權開三乘名一切欲又約緣起無礙通自他等位可知七同佛果智是十力中欲樂智力故也八求三乘等名有上欲求一乘名無上欲九於所求處若是究竟名無餘欲反上名有餘十求理名等求事名不等十一託餘心所是有所依獨起欲數名無所依又依境起欲名有依知境唯心心智無寄名無依十二同求名共異求名不共十三欲在因位名有邊至佛果位名無邊以惑障盡故十四順理名善欲違理名不善十五隨流名世返流名出十六求佛智德名大智欲十七求佛斷德名淨欲十八過凡小位名勝欲十九求成菩薩諸地證智波若之欲又論中釋大智欲在種性位淨欲是見位勝是修位無礙智是八地已上無功用位二十在佛果位大智無礙圓明解脫二十一染而不染名清淨欲不染而染名不清淨又若離世名利名淨求世名利名不淨二十二多求名廣少求名狹又大悲救生名廣專求自脫名狹二十三求深名細求淺為麁下約人辨欲同相中初舉十數列名有八此是減數十也一因生死苦逼遂樂涅槃謂因苦念樂如囚求脫二於善惡事中因聞思惟而生欲樂故名方便欲三於可意事求名悕望欲四得已不捨名味著欲五由宿因種子生名隨因生又從思想生經云欲欲知汝本但從思想生我今不思汝汝還不得生六外託境生名隨緣生又為善惡發化引生亦名隨緣生七無法不求名盡欲又求涅槃盡滅亦名盡欲八廣求諸法名一切欲又求無邊菩提亦名一切欲下總結中欲網者有三義一難脫義如世羅網魚鳥難脫由種種欲網生死難出此約染欲二澇漉義如世網澇漉謂起淨欲漉諸有情令出生死苦海下文云智慧王所說欲為諸法本應起清淨欲志求無上道此約淨欲三隱映義如帝網差別染淨等欲交涉無礙重重相入故云網也此約欲體第五知根校量準例亦應具顯為類同故文中略辨為求如來十力中種種諸根智力第六悕望與前欲何別通即是一於中分別欲據始故根前說之悕望就終故根後說之第七知方便者造緣起行名方便是發業方便故不同業第八知心意者為求如來他心智故前明心法此辨心體第九知業者為求佛十力中業智力也此上五門並略舉類上欲門應知第十知煩惱校量中二先明喻所不能及後釋顯勝相勝相中先徵後釋釋中先不為齊限知故顯此過前後悉欲分別下為無齊限流盡智力故明前所不及也此中初句總所謂下別顯有十八句略作十門分別初二句約輕重分別謂率略心起名輕煩惱慇厚心起名重煩惱又微起易止名輕麁起難息名重又正使為重殘習為輕又本煩惱為重隨煩惱為輕又隨中小隨輕上中重可知二有二句約使纏分別使謂十使即五見及疑貪瞋癡慢纏謂十纏即無慚無愧睡悔慳嫉掉眠忿及覆地持瑜伽說八纏除忿覆何故除者為有論師說忿覆是使性謂忿是瞋使性覆是貪使性為貪他利覆藏已過使纏何別者雜心云根本名使津液為纏垢急縛名纏輕縛名垢又此中結即是九結可知三有二句約因果分別一一眾生無量煩惱是貪瞋癡等所起果煩惱覺觀是煩惱因由彼而生故涅槃經說有八種覺觀故云種種一欲覺求可意事二瞋覺念欲瞋他三惱覺念欲惱他四親里覺憶念親緣五國土覺念世安危六不死覺積財資養七族姓覺念族高下八輕侮覺侮是慢念自恃欺人四有二句約本末分別亦是癡愛分別謂無明是無明住地依無明起是恒沙上煩惱愛是欲色有三愛是有愛住地相應是與愛相應之煩惱也謂因愛生憂等五有四句約三不善根分別可知六有二句地起分別初句是五住起後句是五住地也七約利鈍分別我我所是利慢是鈍八約相生次第分別邪念虛妄是心想見三倒生煩惱是從三倒生四倒九約諸見本末分別謂六十二見皆依身見生以彼為本故十有二句約過患分別蓋謂五蓋即貪瞋睡眠掉悔及疑覆蓋行人不得禪智故名蓋也障謂二障即煩惱所知以所知障亦得名煩惱故下結中以煩惱難脫通名惑網由委細了知一切煩惱是一切種智皆欲斷令永盡是大慈悲也第十一供養佛功德校量中二初舉事校量明喻所不及後何以故下釋顯超過前中有十重初一重別說餘九總說前中四初舉廣二對問廣不三答顯極廣四校量顯勝初中先舉東方後類餘九前中有五初一念見多佛多眾生二自於多時興多供三勸前眾生同已供四自起勝塔供五勸他亦同起塔供餘文可知就釋顯超過中二先徵後釋徵問意云且如東方一念即見無邊諸佛以此念力經無量劫供明佛等甚廣如東方餘亦爾即顯極廣如一人既爾更復勸他一切眾生亦如是況復倍倍過前至第十明此功德分限難知因何比此發心功德乃至於不可說分中不及其一故云何以故也下釋中先明不為齊限故顯前劣此後欲悉下為無齊限故顯此過前此中過相雖復無量太略而言有六種一處過謂盡欲供養十方無盡法界虛空等無盡世界處佛故此通帝網等處故不同前二時過謂盡三世佛即通九世十世等無盡重重時也三佛過謂盡佛境界所有諸佛皆供養故非但如前四供過謂盡法界中有自他色心理事行等並以供養非但如前五心過謂於前無盡佛境一一佛所各以無盡供事各經無盡時供心猶不盡是故過也六行過謂了達能所三事平等圓融無礙故過也問只可全比非等豈可不可說分中不同一分耶答此發心功德即同法界不可分折故縱不可說分中一分亦即遍法界無問多少皆無比也如常住僧穀米一斛亦遍十方僧乃至一合亦遍十方僧以是不可分故思之可知第三當相顯深中二先標後釋初中發是心已者牒前諸喻所校量之心即是標發心字得知下標辨功德甚深於中初攝因盡故深二等佛果故深此中是發徹後際之菩提心是窮盡佛境也前中初舉所知境謂知三世佛功德智慧二成深行謂信向是十信受持是十住修習是十行十迴得證是初地已上身證是十地滿已還又內證為得證相外彰故云身證如小乘中以滅盡定為身證此亦同也又初是行證後位證又初智相應後身相應又可得證約因圓身證約果滿二悉等諸佛功德者是等佛果故深也二何以故下釋前二標於中三初釋因等次釋果等後結因分齊初中先徵問謂何以知初發心已即能證得三世諸佛大福智耶下釋中二十句顯謂同三世佛音所行路故云等也於中初十一句外化德後九句內自德又前是悲德後是智德前中初一句是總謂化眾生使發菩提心紹繼佛種故云不斷也後十句別顯一起愍物心二作救度意三知所化住處四知所化類別謂善惡業起苦樂報故云垢淨起亦是十力中業智力也五起廣大意亦是令離業障六知所化惑障輕重亦是求流盡智力亦是令斷煩惱障七知輪轉相亦是天眼智力亦是令捨報障八知根生熟是起行所依即是諸根智力九知心造修正明起行亦是他心智力十總結所知亦是三達智力也下九句求佛自利德中初一是總餘八別於中初二因果分別初知菩提果二知菩提因謂淨法是也次二理行分別初知理法平等二知智行清淨次四體德分別初三佛德一十力二無畏三不共後一佛體謂實智平等故也二釋果等中先徵起後釋成釋成中初一句總二別三結初中即是佛故者有人釋或云因中說果或云解同佛境或云約理平等若約三乘教亦得如上說今尋上下文約一乘圓教始終相攝圓融無礙得始即是終窮終方原始一由陀羅尼門緣起相攝故二由普賢菩提心遍該六位故即因是果也三由法性無始終故發心入始即正是終故也是故上文云初發心時便成正覺具足慧身不由他悟此之謂也二別中有十五句初五句約佛內德盈滿等後十句約佛外化用普周等初中一總四別別中初二所依法等一俗諦境二真諦境後二能依德等一身二智二外用中初一總餘九別別中初三化令出苦一動令生信二照令驚覺三正令出苦後五化令入法一嚴化處二現成佛三現通令喜四正令入法五入法已護令不失後一結外化智又釋此十五句中初一總十四別別中初五句是智正覺世間自在等於中初二約法等一所緣及分齊等二理教等下三三業等謂所化約語業辨也次四器世間自在等於中一動二照三除四嚴後五眾生世間自在等一為現二令欣三授法四護持五得果若不護恐墮二乘地故也第三結因分齊中不離三世之中三寶眾生染淨等法者此有二義一由菩薩得通三世之身是故常遍三際無所不在故也二由菩薩得即法界之身竪含染淨橫遍三際故云不離餘文可知第二顯實證成中二先顯實中一動地二雨供三振音四放光二證成中二先現身證後舉益證前中何故佛自證者以初發心即攝佛因果此事難信故佛自證又表因果同性故又表勝進之因果攝成故二舉益中舉彼一切世界之中法慧所說既有此益明知此法決定不虛亦以此說難信受故致此證也由此心藏攝德圓淨故名淨心如來上來此一世界中說竟第二結通中二先顯法普周無盡世界後有十句釋遍所由謂何故此法遍於十方說處說人說法及證悉皆同耶釋佛力等十句故也一此舍那佛及一切佛各以現在威神之力同共加持故使然也二諸佛本願之所攝持三為欲顯示佛所得法理數如此遍十方故四明佛智光使普照故五欲令解悟真理普遍故六法界緣起相由法爾故須遍說七為欣大法者示此稱性廣大之法令歡喜故八佛德普周欲具讚故九顯示十方一切諸佛同所得法謂平等無差故也十為令解知十方法界無二轍故由是十義故說普遍所以說十亦是式則顯無盡耳上下諸文結通之義並準此知之上來此界他方總無盡世界一切處長行散說竟第二大段偈頌總持中二先序說意後正重頌初中十句一以十方無盡世界同說此法故須觀也二欲令十方一切眾海悉同聞故三為顯自心如空無偏局故四觀成就眾生之法門故五觀稱法性雖淨如空而因果不失故也六欲令離惑七得一乘解脫八了達根海九會緣入實十現自無盡發心功德令眾見已而修學故就正頌中總有二百四十一頌半分四初一百六十三頌半逆頌前第三段當相之文二有二十九頌頌前第二喻校量文三有三十九頌頌前最初略顯甚深文四有十頌結歎顯勝就初文中長分有二十七段初六頌頌前欲令慈悲心充滿十方世界等文二從欲悉分別知下七頌頌前欲悉知一切世界廣狹即入等文此中並顯作用益生等三從欲令諸佛種下三頌頌前欲不斷佛種故等文四從信心不可沮下二頌頌前悉得諸佛智慧光明文五從悉能分別知下二頌頌前欲知眾生種種業種種心種種根性等文六菩提心無量下六頌頌前欲得法界等三世諸佛平等智慧文七從清淨無量心下二頌頌前供養一切佛文八於諸甚深法下八頌頌前得佛智慧因緣文謂智慧所因即是甚深三昧及從真如境所生也此中並顯通慧作用故也九從具足大悲心下九頌頌前度脫一切眾生等文十從世界若成壞下三頌頌前知世界成壞等文謂此成壞唯佛智境今信佛無疑故亦了知十一從盡於未來際下五頌半頌前休息一切世界眾生諸惡道苦十二從菩薩放大光下七頌頌前悉能普照一切世界此中兼辨所照剎中問佛說法十三從明淨利智慧下四頌頌前與三世諸佛正法等文十四從清淨妙法身下十一頌頌前悉於一切世界示現成佛等文十五一身悉充滿下八頌頌前得佛智慧等平等文十六從一切諸世界下八頌頌前得如來一身無量身等文十七從其心無所染下十頌頌前亦與三世佛境界等文此是分齊境界有十種齊等一離染等二救生等三智慧等四相好等五所知等六證理等七深定等八行堅等九心安等十充滿等十八從欲求道師慧下二頌舉德勸修十九從菩薩摩訶薩下四頌顯說分齊上二不頌前文二十從善分別眾生下六頌頌前得三世諸佛智慧光明謂照俗境常在真故二十一從無量不可數下四頌頌前悉能嚴淨一切世界文二十二從慧眼無障礙下八頌頌前與諸佛所化眾生皆悉同等二十三悉能分別下四頌頌前知劫長短相即相入等文二十四成就智慧力下十二頌通頌前初心所得佛十力智二十五從一一毛孔中下九頌頌前悉能震動無量世界謂入帝網等二十六如是深法門下七頌頌前悉欲長養諸佛智慧文二十七從菩薩摩訶薩下六頌頌前菩薩不離諸佛菩薩及二乘眾生等文上來至此總是逆頌第三段當相辨文竟自下第二有二十九頌頌前第二約喻校量文於中初六頌頌第一益生喻二從無量無有邊下二頌頌前第二步剎喻三從去來現在劫下有四頌頌前第三算劫喻四十方世界中下六偈頌前欲等五喻謂一欲二悕望三根四方便五心法合可知五一切眾生類下四頌頌前第九第十知業煩惱二喻六十方諸世界下七頌頌前第十一供養諸佛上來第二大段喻校量竟第三三世人中尊下有三十九頌頌前第一標歎顯深文於中分七初有七頌頌前最初總句甚深之文謂深徹佛果故深超群有故深同法性故深用普遍故深智遠知故並如文可知二常修妙下有七頌頌前第二難知甚深於中初四句深廣難知次二佛以深德加持難知後一結德難知謂德如虛空非算能知故名難知也三初發菩提心下五頌頌前難信甚深謂以初發心即成佛果無邊功德此難信受故也四一切辟支佛下八頌頌前難解甚深謂令二乘三界所得安樂乃在菩薩初發心中此事難解是故文中初四頌標二位得樂各二頌後四釋彼二位得樂所由亦各二頌可知五無量智慧明下五頌頌前難說甚深謂智深德廣業用數多言說難及故云稱讚不可盡也六普觀一切法下四頌頌前難通甚深謂心住平等為眾說法二位相違令極相順甚難通會故也七無量妙功德下三頌頌前難分別甚深謂此初心同佛位際限難分故也第四大段欲得一切佛下十頌結歎勸修初二舉德勸修次二顯德深廣次四顯德用勝能後二勸學究竟四門同前初釋名者有四義一後位行法垂明前位此明即法也二明是教法是義三明是智法是境此二法之明明之法四智行離染當相名明即明可軌是以稱法又諸行煥照稱性為明當體妙軌故亦云法故云明法不爾是闇即亦非法二來意者前明當位體德今辨勝用趣後義次第故是故來也又前明自分今顯勝進故次來也三宗趣者明法不同有四種一理法謂真如性二行法謂六度等行三教法謂十二分教四果法謂菩提涅槃今此正明行法兼明餘三故以為宗又此四中依理起行依行成果教說前三故唯四耳四釋文者此文分三初請分二說分三證信分初中二初長行後偈頌前中二初領前自分後問後勝進前中若非懃策照理之機無以堪受勝進轉增之法又若非具此洞真淨行法無以能說故進慧問法慧說也頌中有八句一總七別別中一大誓自嚴二行乘果乘三入於因位離猶無也謂至無生位道餘處釋為初地位也此在地前相攝故也四背五向六同佛住七定成果二正問後勝進中二先正問行法之體後問依行所成之德前中總有十一句初六自利行次四利他行後一通結俱利究竟前中彼菩薩者牒前發心具德之人初句問修習何行令功德轉勝問前品中云甚深諸三昧無量陀羅尼諸佛自在力無量妙功德莊嚴初發心又云即是佛等何所少故更修習耶答此圓教普賢行中大位有二門各攝法界前約自分此辨勝進前中亦具後後中亦具前然前恒非後後恒非前謂具前之後非前具後之前非後故位分前後攝義恒周故也二問修習何行令如來歡喜是故云何修習之言貫通下諸句准之三問位地四依位起行五大願助成六積德成藏利他中初應物機化二不廢自行三赴欲度生前生此熟為異四化令趣菩提故使三寶不絕成興隆耳下一結俱利中善根境結自利方便結化行二俱究竟故云不虛善哉下乃至欲聞此文有二意望上則為結請勸說望下即是希聞後問二問所成德中如諸菩薩所修功德者總舉所依之德滅除已下明依德所成是所問法也於中准下答總有十八句分二初十七句明德備後得善根力下明勝用前中二先十六句內德圓後天王下外尊敬前中二先九句明自利德後具足佛剎下七句問利他德前中二先有七句問因德後莊嚴下二句問果德前中二先六句明行修具足後菩薩一切下眾德圓備前中有二初四句是斷障行謂先離無明住地是離惡因也二伏魔三制外道是離起惡緣四離塵垢是離惡習也二修善行有三初修成福德二超離惡果謂離三惡八難也三修具淨慧此慧下文將為答也故唯有六句總是除二障成二嚴行修具足故也下德圓中有七一攝十地二具十度三多三昧四妙總持五六通六三明七清淨法總結也下果德中二先依正三業果後力無畏等攝眾德差別果下利他中四初一句應機現剎具足二隨成就眾生下以正行攝生於中初隨成行緣二及諸菩薩下正結行法有五一勝德二所軌三依法造修四行能至果五廣攝所緣及分齊皆悉滿足是總結也三速成等者明行有辨果功能故云速成也四成護法行有四初句總明護法行云何護耶下三句別顯一廣說教開示義二不為異道所侵三自具文義總持常說頓說而無窮盡上來內德圓下明外敬護中有二初總舉世間十王及佛法王守護二別顯中三先一切世間等顯前十王護二常為下顯法王護三一切菩薩下明同位護行體德圓備竟下明勝用謂依諸德有此勝用於中四句初增自無流法故云白法即自成證行也二能開等者以證法教人三自具教行四次第等教人教行二偈頌中四句成頌有十一頌初一總請下別頌別中二初一頌頌前文二云何下正頌問後行法於中初頌前十一種行法二人雄下頌前依行所成德於中初二句頌上善哉願說文次一頌半頌上行修離障次二句頌眾德備次一句略頌果德法次隨其下三句頌上利他中行緣次一切下一頌頌上護法行後一頌上十王敬護於中四初智德無畏猶師子二福德圓備如滿月三斷德離染若蓮華四淨果現前如最勝此四亦是頌上善根力增白淨法等勝用文也第二答中二初直說後重頌前中二先歎問許說後以法正答前中二先歎問後佛子下許說分齊前中先歎所問益後歎能問者德前中先辯益謂饒益增善因安樂授樂果慧利令得出世法利後哀愍下結意歎能問中先歎自分德有五一稱實慧二不動而進故云大力三無間修故云一心等四位成就故云不退五當位滿故超出世也又初句明有解後四明有行又此等亦是釋進慧名可知下歎勝進德謂於問自在等如來也下正答中二先答前十一問行法之體後答彼依行所成之德前中依問次第答之答初句功德轉勝有二十句初十始修後十終成又初是自分後是勝進前中已得發心之藏牒前擬後也應離癡等是總舉也又涅槃經云不放逸根深固難拔因不放逸根固一切諸善根皆得增長不放逸有二一約事如論釋二約理如法集經下別中三初標數二列名三結數列中此中對治十種放逸一破戒逸二迷菩提逸三失悲心逸四嬾墮逸五樂諠雜逸六樂世間逸七樂劣善逸八樂二乘逸九染功德逸十生絕分逸如次十句對治應知初者既得發心已要須持菩薩三聚淨戒然持三種一不作三業惡二不為名利三不起戒見此是標中守護也二者不於菩提起有無等見而發心此是標中離癡也三依言攝物故離諂曲四所作善根必使終成故云不退此是標中精懃也餘皆不離此等三也五者造業求生是凡夫行菩薩離之常樂寂靜有二種一約身有二一所住靜謂離家室喧擾等處二能住靜謂持淨戒離三業非此以福捨罪離在家凡夫二約心亦二一所住謂真空妙境二能住謂定慧之心此以慧捨惑離出家凡夫六厭背世樂七專修出業八雖求出捨二乘無悲救世之心九雖修菩薩大悲功德而不見能所修故無污也十知己身有四義一知身從緣而有離我我所二知己道行力若劣終不強對煩惱境界三知力若強即須精苦作進修行四定知已身有菩提種當得佛故二勝進中淨法者謂練治前行使純熟離染故云淨也十中一正念淨二捨離下離過淨三安住下正行淨四常樂下求法淨五隨所下除疑淨六具足下智慧淨七心常下三昧淨八聞好下解空淨亦是嚮忍淨九等視下勝想淨十恭敬下報恩淨亦是敬養淨第二答令如來歡喜有二十句亦初十自分後十勝進前中初結前不捨下生後於中初句牒下初五句二心無倚牒下第六修甚深法牒下七八二句於無諍等下牒下第九第十是故總標下十行稱可聖心故令如來歡喜下別十中初三修有行初一勤勇行次二於有中離過行謂內身不惜外財不求次三修空慧行一加行修空二正證照實三後得分別而猶無倚七常求菩提故名大願八勝相現前故云光明九隨有離過故云善知損益十以無著心造履諸法故云清淨也下明勝進十法修已成就故云安住十中一對過不染二證實捨相三四慈悲攝物五六行滿離染餘四願智具一大願具二巧慧雙行三思擇勝力四達性無礙故云無依止也第三答菩薩所住功德亦二十句初十自分中一起行心二正行行三智順理故超言此上修始也四近善友五若不精勤雖近無益六若不取意會法雖勤無益又善取佛意者有三種一約教以二諦三性三量四理四悉檀四意四密六相六釋八聲五力等會取經意而受持之二約義謂言近意遠雖說法相諸門意在真理超言之處三約行謂意在滅惑成德非但口言故也七若不依行會意亦何益此上修次也八成大誓二嚴九因位成滿十圓同果位此上修終勝進中二先明觀解後摩訶薩作是念下明依解起行前中初結前生後謂善成諸地名巧方便又於地不著亦名巧便成地之要故云先應修習也十中初八是所成地法初一總二是諸地證智三施戒等行四所依淨土五所緣及分齊六勝通及十自在等七示現異身八後智說法此並諸地非一故皆云隨其也下明能成方便謂雖分別而無著是方便也由心造者釋無著所以謂知心外無法故無所著心造有三重一轉識分別作二本識隨薰作三真心依持作皆心作故不有心作故不無是故無著也菩薩若能下結能成地下明起行於中三先標二釋三結並可知第四答清淨行有二十句初十自分中謂十度純熟出障故淨謂初施即無不捨二戒即無毀犯等皆明清淨相也前六可知七巧成諸行故是方便也八大願堅誓尊重如山此同下尊重行九由思擇力修習力說法除熱如世涼池十智度攝生令同佛法後勝進中以後過前故云轉勝十中初三宿成行次三依緣行後四悲智行前中一內有實德外感佛念二由依護念更增勝善三能同佛八相現麁隱細名密方便又了達如來玄密之義如王髻中珠等又善解權密之教等故名安住也次依緣中一近善友謂身親近心依附二依善友起正行三生正解謂攬別成總故非總分總成別故非別全奪俱盡雙融無礙是故緣起俱非總別後悲智行中先一大悲後三大智於中一實智後二巧智一成因巧二向果巧第五答大願滿有二十句初自分中所求皆得名願滿一忍惱攝生二嚴土為物三於佛興供四於法守護通論護法有四重一護理法謂照理不雜無明等二護行法謂行不雜名利懈怠等三護教法謂如法說授廣宣流布等四護果用法謂存護形像等五令物身生淨土六令物智入法門七令他願滿八無足修行謂行盡未來際令如須臾不生厭倦又願劫隨心轉九願因究竟十願果圓淨後勝進十中一大誓嚴心不慮不成故無憂也二仰念勝侶轉起彼願三悉願往生者頓起諸行四究竟等常起所行上自利五化令願滿六常化不倦七處苦益生八捨樂利物九授以果法十得果平等上利他第六答得菩薩藏初結前生後總有十句謂以蘊德成藏深廣無盡故無勝進一見佛二持法即是持藏三說法即辯藏四悲普五妙定六勝用七入證八依證起通謂以天眼見地伏藏及海中眾寶并知眾寶出處價直等事九佛加增德十智達器界第七答隨其所應而化度之先結前生後謂稱機授法名隨應化於中三初知根機二教離過三教修善初中亦三初知眾生病患所宜二知宿習因緣三知現在心念二教離過中三先一句總次九句別第八由觀自他平等不起慢於他也第九心諂曲者多為名利喧心不直菩薩知其非有故心靜也三如是下結三教修善中初一句總下十三句別顯於中初八自分法化後五勝進法化前中初二於法能說一觀理等而不違事別二折事壞而不礙理存良以理事雖復相奪俱盡而不礙雙存故也又釋分別是說謂於平等法上雖更以異門種種別說而皆不失本宗故云先後無違此是本末無礙二說緣起法無性名破壞而亦不礙緣起法界無所散滅此是成壞無礙已下於人能益三化令生信信除疑故歡喜也四化令生解解實理名入下教令起行五福行趣果下教慧行六破相行七入實行八無著行法皆依心二邊俱離故云無染下明勝進化九教以此無二平等之念念敬諸佛此近佛身十教自學軟音而無所著十一於他異音而無差別此二學佛語業十二學佛法教十三具足下修佛智慧此二學佛意業下結可知第八答不捨諸波羅蜜先結前生後此有二義一雖常化物而內心恒寂故云不捨自行二為他行此是故不捨自行即是利他故云也以十度中後四是第六中開出故但標六又以後四嚴前六故云一切諸度具莊嚴六於十中第二內不倚戒以自高又不執戒為有故令淨也三中初安受苦忍聞惡無憂等耐怨害忍聞好無喜法思惟忍未曾等雙結違四中初勤修佛因究竟下勤修佛果五禪中一入定體捨欲等是初禪次第入是後三禪此是事定入而不著故云無染下明滅惑出定是理定下明定用起通二超次謂於八九次第入及超越入此是上事用三入一知多四漸具智德此二是理定用六智度中初求聞慧次所聞等下明思慧次入真等明修慧上是加行智次妙善等辨正證智次具足等明後得智趣佛慧七方便中有六種方便皆以悲智相導巧無住著故云方便一悲示威儀智離愛見二悲現身智無染三悲外示童智內具黠四悲現縛脫智巧不取五悲智現嚴六悲能入趣智了所行八願中有十一一皆願盡彼原際各云究竟初化眾生願二淨佛土願三供養佛願四攝智慧願五修法界行六大志願謂以志力修上行時盡來劫住謂若須臾七修促願謂願以長劫為促上句但轉能見之心此迴所住之劫是故上句有住字此無也八成壞願謂願解達世界成壞一緣集成不作壞二劫初成劫未壞皆願了達九現淨土願十成正覺願九力度中有十義皆有堪能不可屈伏故名力也一一各初標名後釋義初中釋內離煩惱等是離過也具淨等是成德也此二成自行故名自專正二釋中謂以勝力正理他時無能壞者故也此二總舉利他三拔苦心滿四與樂心齊悉能覆護一切是力義也此二利他心五持力內蘊法義六辨力外宜應機此二利他德七大行具嚴力八弘願不斷力九因力多出十果力普覆十智度中謂識病了根稱理授法故云智亦有十句於中初四知病輕重次三知根欲謂一知病者學位二知其心中串習所行即根行也三知欲樂悕望次三知法藥初知境法二知智法三知境智無礙無邊法門故云法界第九答所請眾生皆能度脫中三先結前生後二教化一切下十句正顯度脫於中初一化出惡道謂初句修善因後出苦果二化出眾難謂精進修出因超難出八難果次三教治三毒但貪欲有二種一貪色教不淨觀二貪財教離欲觀嗔亦二種一嗔有情教慈心觀二嗔無情教平等觀以不稱意無情物與稱意物無二故云平等愚癡亦二種一頑無知教界分別觀二邪見愚癡教因緣觀以諸法從因緣生非自在等作故也又以不信因果故教因緣觀也次三教化令出三界初教離欲恚等捨欲界至初禪等二教增上觀捨色界增上至無色處三教細微智以照察細想令斷盡證空超出三界次二句化令入三乘中三乘初教寂靜行有三義一以彼二乘修離生死喧雜行故二令修證入人空寂靜行故三無餘涅槃名寂靜修彼名行二教以十力等是超過凡小嚴顯大乘三下釋所請度義謂如初發心舉其本願指本曰如見生墮惡舉願所為大師子吼舉其願辭誓言決定名師子吼知病法濟正顯願相此中文意顯從初發心見眾生苦故以決定言請取一切眾生誓悉度之具足下結意可知第十答興隆三寶中三初標次釋後結釋中初九別後一總別中九句為三重有釋云初約教道次約證道後約不住道今更釋謂初中後分三也且約佛寶初教發菩提心次已發菩提願者讚彼大願令不退轉三令依願起行使佛因圓故云下佛種等因圓果發名生正覺牙是故始終相繼令佛寶不斷二約法寶者初示深教法次釋理法三護持等明行法又釋初總示深法次以法深難解故須解釋令解法流行三法既行已即加守護不顧身命是故令斯法寶廣行不絕又釋初契經次是對法後是毘尼故須嚴護三約僧寶者初受持威儀教法是僧行方便次行六和敬僧行成就成行不乖曰和行和相導曰敬謂三業慈為三同戒同施亦云同捨同見亦云同慧故有六也後善御大眾心無惱是僧德已成統攝綰御是故能令僧寶常存下總結可知此中有三寶章如別說第十一答所為境界不虛於中初結前從菩薩如是安住下生後於中三初總次別後結總中三初語業不空二彼菩薩下身業不虛謂所作不謬是也三如是一切下意業智慧迴向不虛二別中三初法次喻後合法中初標次列後結列中初五明自依正嚴後五明法攝生嚴前中初三三業即正報嚴次二依報嚴於中初明土離染謂受用此土長道滅惑故也後明土具淨德謂常有光明故也後五一攝勝眾二示神力令生信三授聖教令生解四化現成佛謂涅槃者此非是圓寂之義梵云泥畔此名化也是此所用故應云化地嚴謂是現化處故也五量機授法餘結可知喻合亦可知上來答初問竟第二答行所成德中有二十句初滅愚癡是牒前問具智慧故是答也下諸句皆先舉問後顯答二慈悲答降魔問三慧功德力答制外道問四入金剛定除心習垢答離塵垢問上來離過行也五於先佛所等答具足成一切德問六淨慧滿足答能離惡道等問上六總是行修具足七次第方便智慧力答諸地等六種名眾德圓備一地二度三定四通五明六無畏上來因圓八白淨法力答佛依正三業之問九智慧分別速解諸法等答得佛十力等問前句明依正相好果此句明功德差別果此二總明果滿也上來總是自利門竟十願力神力智力答隨其佛剎問十一隨應受化等答隨成就眾生等問十二菩薩如是修行等答修行成佛問十三於無量剎等答護持法藏問十四成就四辯等答分別廣說問十五於大眾中無所畏等是牒問具足增上般若是答魔不能壞問十六次第分別等答攝持正法無窮盡問十七具足大悲下答於一切世界悉能演說問十八十王敬護略無答文又此是行果故無答又除佛無過等亦是通答耳問十地滿後受職菩薩方云唯除如來餘無能過何故此中位是地前十住之處即有此言答此是圓教普賢位相陀羅尼法是故一位成滿之處即攝一切諸位皆盡如下海幢比丘頂上佛說法處十住滿後即補處成佛更不言入十行等者同此說此據初位為言如下小相品中從地獄出即到十地無生忍後位至離垢三昧前等者彼據終位而說中間二答位準可知矣十九一切世間恭敬等亦無答同行果故亦可同在後門內通二十佛子下答得善根力增長白法等問於中初總舉後釋成前中初身業勝利次以慈心下意業勝後具足辯才下語業勝下釋中有十一句初六成自分因德一成證智淨二如證而巧說三於教能念持四如念能巧說五於已得法能記持六於未得法能推求後五成勝進果德一得佛外力用二得佛內實智三得佛巧說智四正說深法五成佛勝智謂具理量及菩薩願智等也第二偈頌中有二十偈初十三頌前初段十一種行法後有七偈頌後十八種行所成德前中初四偈頌初二段謂初一偈半頌所修轉勝謂名初發心住為初地也已得發心功德之藏故云長養也次句頌滅放逸次句頌離癡闇次二句頌菩提心不忘等下二句頌如來歡喜次一偈重頌修勝初三句頌不退轉下一句頌離在家出家凡夫餘略不頌後一偈重頌佛喜可知次有二偈頌次三段謂初五句超頌第四清淨之行次具足諸地一句却頌第三所住功德下半頌第五大願成滿次半頌第六得菩薩藏次一偈半頌第七隨其所應而化度之次一偈頌第八不捨諸波羅蜜次一頌第九隨所請眾生皆悉度脫次一頌第十興隆三寶次二頌菩薩所為不虛自下七偈頌行所成德於中初一偈半頌十八句中初九句因圓果滿文也次二偈半頌護持正法及廣說等次三偈頌第十八三業利益文謂頌上於大眾中安諦威猛堅固甚深說法除惑故也下明所說契理故如來隨喜所說合機故大眾奉行此上第三會竟初釋名者有二先會名約處名夜摩天會約法名十行會準釋可知二品名者佛是化主依體起用赴機云昇應感何處所謂夜摩夜摩者若具云蘇夜摩蘇者此云善也夜摩此云時也謂此天無日月可知時節故大集經云觀赤蓮華開是晝青蓮華開是夜俱舍論釋名唱樂天亦名多戲樂天天者是淨義光明義此天著樂全不念善賴有孔雀王菩薩及彼天主名牟修樓陀天王每以開導或實天失伴悲泣告王或化天墮水怖令生厭故也問前後俱是不離而昇應齊名自在何故此會獨標自在答不動昇遊此空居天過前地居故稱自在創越地居不同兜率故獨標名又約行入玄過前解故以自在表之又以解行相接故次忉利而至夜摩俱是內凡不同前信以感果在此表行離相故屆此空天二來意者亦二初會來謂依解起行故答前十行問故是故來也二品來者謂明法是前會住極昇天是此會由致隣接次第是故須來又明法解深起用入行是故昇天故須來也此約法辨三宗趣中亦二初會宗者約人化主及助化約法教事及義理皆各體相用相融無礙準前知之但就行為異二品宗者嚴處請佛如來赴感是此所明四釋文者此會有四品經初二是序後二正說前中二初是請佛序後是讚佛序又初是彼昇天後菩薩集以佛是化主故於先菩薩是伴次居後又初果後因初能化後所化故也初中科文一釋同前會初說又釋有七初十方覺樹法王同現二十方諸佛各昇夜摩三十方天王各嚴座請佛四十方諸佛受請昇殿五十方天王獲益歎佛六十方諸佛同昇華座七十方寶殿各皆廣博何故皆於十方同辨以圓教法門亘周法界凡一法起必一切俱現是故將說此法理非偏局故致十方無盡同說即一說一切說等故此中有三重無礙一一即多故一樹下佛即一切樹下也二動即靜故樹下之佛即昇天也三動靜則一多故是故一切處不動昇天也此是十佛具德無礙圓融之相非餘宗所辨思準之文中前之二段同前會釋就第三嚴請中有三初遙覩勝緣二嚴座表根三請佛顯欲嚴座中初總後別前會一萬此中十萬者表位增相又前殿非寶此中寶嚴者顯行可貴具德之相別中有二十三句初七辨器世間莊嚴次十萬天子七句顯眾生世間莊嚴後十方如來下九句智正覺世間莊嚴又釋初七外事嚴次六內報嚴後十法門嚴法門嚴中初句因相二果相三德相四定相五願相六勝相七法相八用相九妙相十教相三請佛中初結前後正請第四受請昇殿顯機緣相契先明此土後類餘方第五天王獲益中亦先辨此界後類餘方前中先得定益後發慧益慧中先憶自善根後歎昔十佛顯今處勝理實過去一切諸佛皆同於此說十行法然今為表位相漸增故於前會十佛向前次第舉此名稱佛等十佛歎之向後迦葉等向前諸餘佛非不皆曾同於此處說十行法第六昇座第七廣殿並準前可知初釋名者自體妙因行集文斑教則顯彰故云菩薩說偈餘義并來意及宗並同前釋四釋文者三義同前初集眾內先此界後類通前中初顯所從來處後佛神力下明菩薩集來前中初分量遠近者顯位漸增故前百此十萬等餘分齊同上準之二正顯本處三世間相世界同名慧者用前解慧為行所依故也佛名同眼者表行心見法明白故又表行諸度導引世間故也菩薩同名林者表行法界之行成法界之德德高方樹行廣稱林十度欝爾齊修萬行森然潛發法況相似故名為林餘文可知第二放光中足指是光出處但足指有行住二力前彰住此顯行故別也餘同前釋第三偈讚中十菩薩偈即為十段初一總敘此會事理後九別顯佛德義門先德林者標別說人以是會主故先首說承佛神力顯歎說所依普觀十方者四意一地論云顯無我慢無偏心故二顯所說法遍十方故三十方等化故四十方夜摩同有此說合會同時而方說故十一行偈分二初七總舉會中事後四歎佛自在德前中初一頌此品放光事以近故先顯也次二頌前品中事於中初一半頌此界下半頌類餘十方次三頌此品中事即十方處通頌顯示次一頌不離覺樹而至夜摩等文人中是前一一閻浮也道場是前菩提樹下也下四歎佛德中初一歎佛德深用廣各半偈顯次二釋前用廣謂一應世離世亦各半顯二一多無礙上半標下半釋此即現一盧舍那身一切樹王下現者是也後一釋前德深亦上半標下半釋可知第二悟因果益故名慧林十偈分二初一標章謂上半舉佛德難逢明值可慶下半舉眾難遇顯值可欣離垢大人是菩薩也後九釋中初一釋菩薩眾難遇所以上半顯自智明下半辨益物勝後八釋佛德難逼所由於中初六正顯佛德後二約解校量前中初一明佛為燈破闇二六度圓照三勝德超情四寂用益生五見聞獲益六因深果厚下明知解益中初一寄對供佛校量解益後一寄對廣施以彰迷損第三由悟殊勝法故名勝林十偈分二初四歎佛光深廣後六明照理見佛前中初二舉喻後二法說前中八句初句喻佛成佛之時二喻佛心垢障盡三喻佛身放淨光謂日喻佛身也四喻光普照五喻光廣多六喻不知邊七喻智尚不知八喻何況愚癡等下法說中初一顯光廣大後一顯光甚深以同法性下六中初三離相次一離性後二釋疑前中一離三世相二離生滅相下半明觀益後諸偈皆準此三離所有相次一離性以從緣虛假是故無性無性故無所解也次二釋疑顯無生疑云若緣起無性何因有生釋云由所生故所生即是妄想以妄想依緣而起故名所生由此妄想執故說有生而實無生此約所執性又釋所生是果由待對此果說因能生果既依他無生因亦無待故不生也此約緣起性又釋所言有生者是明如來藏隨緣義也由所生者由能薰薰故是故隨緣能薰既虛所薰不動故亦無生以彼能薰亦是心之所生故名所生也此約圓成性此偈是待所生泯能生後偈類能遣所生故云所生觀亦如是也第四由信樂深理不懼惡趣故名無畏林十偈分五初二明聞信此佛所說法益先辨所聞此處者此華藏處也又是此佛所說法處上二句顯廣大次句辨隨緣下句顯不變後一偈顯聞信此法利益也二有二偈明聞餘方佛法有益先明所聞初半顯聞處廣也次句所聞深也下句聞不忘也後偈彰利益上半牒前所聞次句用之求佛下句明求必得故云究竟等也三有二偈明聞信過去佛法有益各上半舉所信下半明信益可知四有二偈聞信現在佛法有益於中初句能信次二句所信佛下句所信法後偈顯益以得聞難故也又釋前偈上半明信現佛下半明信益謂彼由此信成等正覺等也後偈顯法勝難聞也五有二偈總結上來一切佛法結勸修學於中初偈勸持勸說初句牒上法次句勸持次句勸說下句歎勝勸之後偈勸持勸行上半勸行由勸修行成二嚴也次句勸持與前別者前由持故能說此由持故能行下句明修行利益謂得菩提也第五離無漸分別故名慚愧林十偈分二前九別歎佛法後一雙結前二前中初一歎佛所證法上半法勝下半信益後八歎佛能證智有二初一明證法周盡上半明一切佛說自所證次句明一佛慧證無不盡是故難思也後七明無證為證於中初一標章謂上半無證下半為證謂上半中有五一約智釋謂此正證無分別智不從世間分別智生亦不從愚癡及色法等生故攝論云此智非智非非智非智非是分別智非非智非是色法此中非智據愚癡也二約境釋謂所證理智但為了因非生因故愚癡無智生了俱非故皆云不生也三約境智正會釋謂智如境故非智境如智故非無智四約寂照釋謂智即寂故非智不失照故非無智五約絕待釋謂智相盡故非智無智可待故非無智也下半中如此無智之智方能照法滅闇故為證也後六偈中初五釋上半章後一釋下半章五中皆上半舉喻下半法合初一愚智性別喻二同成虛妄喻三二性相乖喻四愚智緣隔喻五用無相成喻此五皆顯愚智事別俱不真故迷悟斯絕智相盡也後一釋妙智勝用中上半舉喻伽陀此云良藥謂能除一切毒下半法合可知後一雙結中上半結佛智勝下半結上法勝第六勤觀理事而無分別故名精進林十偈總歎佛照無差別智初一總餘九別前中諸法性相無差別義唯佛能知然委細具知名分別知也次句備知下句深知別中皆初喻後法初一真妄交徹喻謂依真起妄如金現色非法是妄喻以金色無體即真故性無別又真心隨緣為法非法心體不殊故性無別是故楞伽云如來藏作善不善因又涅槃云與不善俱名為無明與善法俱說之為明明與無明其性無二無二之性即是實性此之謂也又維摩經不二法門品皆是此義也二兩俱無實喻謂眾生約內報喻法非眾生約外器喻非法皆無定性俱不有又釋以眾生即無我故眾生不真無我不礙眾生故非眾生亦不真理事相奪故皆不真經云於我無我無二者是無我義又以眾生即非故非相亦離故皆不真也法合可知三生無滅相喻謂生法即無生猶如無滅相又此未來當相即無猶如未來無過去相四滅無生相喻謂生法即不生猶如已滅法又過法即無過猶如無現未五法體離取喻謂涅槃離相故不可取約報煩惱滅處說餘無餘而實滅理無有差別六性無差別喻謂數法不殊法同空性七隨緣成異喻謂以十數為本增至多十智慧於上作百千等解故云差別然於彼數皆是諸十故云皆是本數況彼真理隨緣成異求彼異法不異一真略無法合八體堅無壞喻謂雖同有為而恒常湛然九執異乖同喻可知第七達世間空名力成就林偈意明會染淨空顯歎真佛十偈分二前九會境後一成行前中初六約緣起性以顯無生後三約所執性以顯無相前中二初四顯世法不生後二類顯出世前中初二生空後二法空前中初一偈半推末歸本後半以本顯末謂心隨薰變以作眾生心既如幻不真即心眾生寧容有實下二中初由不知世間虛故還復輪轉於空世間後由不知世間苦故而常流轉於苦世間此中世間非自作非他作有四重一約外道下二類出世中初標謂翻此世間名為出世間世間既空寧有出世而可取耶故云二俱非真上半理實下半情妄後偈釋中初三句釋顯世空下句無世對故出世亦不真又準此文但遮世名出無別表示故亦空也二約所執無相中亦二初二世間空後一類出世前中初一徵情後一顯理前中初句徵體次句徵相下二句明凡迷失後偈中上半明情執無下半明理性顯後類出世中佛及法是出世並約情計俱無所有下明成行上半滅妄見真下半明法佛常現第八照佛法身名堅固林歎佛法身體寂十偈分二初七顯法後三成觀前中初二標能所二章先顯所歎體寂謂地生草木然於地中求草木種實不可得喻佛應機現有差別於佛求別意不可得故下云無量身非佛等後顯能歎平等可見下五廣釋中先三偈釋前能歎空一明業非有二以業類身身亦非有三以業身類識識亦非有下二偈釋前所歎非有中先明應機大用後明體非若干下三明行益中一證見法身益二破相歸真三證實離相第九由觀心真如故名如來林十偈分二初六明心作凡後四明心起聖前中初四偈半舉喻後一半法合前中初二是畫師造畫喻喻妄法依真次二明畫心造畫喻喻妄依心後半明畫師不知畫心喻喻緣起無知此中意說一切眾生皆依真緣起本識之心隨名言有支我見等薰有六道身現緣起虛假不礙無不壞有是故會攝有其二門若會緣從實即差別相盡唯一真如若攝末歸本即六道異形唯心而轉約初緣起不存是真如門故約後緣起不壞是生滅門故是故存壞無二唯一緣起二門無礙唯是一心故起信論云依一心法有二種門一心真如門二心生滅門然此二門皆各總攝一切法此之謂也今此文中畫亦二義一依壁故唯平也二依畫師巧心故似有高下也初二偈明初門謂初偈上半喻隨薰布異次句顯異在妄情下句相盡同真四大喻真心也彩色喻緣起虛相也後偈上半明真妄不即上句明能造非所造喻攝妄之真不即妄以性真故下句明所造非能造喻依真之妄不即真以性虛故下半明妄不離真謂以虛徹真虛盡真現故云不離是故不離不異不即思之次二偈明畫像依畫心喻後生滅門此畫師心喻本識等能變之心畫色喻五蘊身所變之報上半明能所不即下半顯本末不離謂以心本形末所以不即心變為報是故不離此明心能變境心體非境境從心變境相非心從心變故境不離心能變境故心不離境是故雖不即不離而要唯是識非唯境也問前偈但明彩不離四大不明四大不離彩何故與此不同耶答前明真不變妄此顯心變於境故不同也後偈上半明畫師工巧心喻能變識無住為本故難思也下半顯所現畫色喻所變相各從心現無體可相知後半畫師不知此畫皆從心現喻諸眾生迷自心量下一偈半法合可知第二明心起佛中如心佛亦爾將凡類佛如心造凡作佛亦爾皆從心起如佛眾生然將佛類凡下二句會以顯同謂心作佛心佛無別心作凡夫心凡無別能所依同故云無別也又釋此是第二結勸修學中初一偈融結本末本末有三一唯本謂真理以就性淨本覺名佛二唯末謂所變眾生三俱謂能變之心以依真能變故此三緣起融通無礙隨一全攝餘性不異故云無差別也次一舉益勸修上半明佛已知舉上勸下次句勸下同上下句結明知益次一偈明身心不即不離上半身心相別故不即下半依心現身故不離下一偈勸修上半舉所求下半勸依理觀謂此會心入實則是如來返此為去故也又釋亦是心變佛相而現故也第十知佛體用深廣故名智林十偈分三初三歎佛法身離相次一明能歎佛得大功德後六歎佛應現色聲前中初一明離六塵相謂初句離香味觸三塵故云不可取也次句離色塵次句離聲塵下句離法塵次一離量無量相無量是多有量是少皆是妄計俱不可取次一離言說相有二義一謂如八時不應說而說故自他無益二不知法身非言說境而謂如言而為他說則墮有無四謗等故欺誑自他如下隨聲取義五過失等是也上二偈明法身心行處滅此偈明言語路絕故不可思議也第二一偈明歎佛所得功德可知第三歎佛應現德六偈分二初三明佛身相謂無身現身身則無身後三明佛語相謂無聲現聲聲則無聲前中一所現非真喻謂如如意珠以黃衣映則作黃色此有二義一珠非黃而現黃二所現之黃非實黃佛身亦爾機映而現二義同喻故下句答云佛亦如是也如智慧莊嚴經廣說此喻應知二能現離見喻謂依空現色而空非可見喻佛應機現色而佛非色不可見也下一舉法合謂佛地大智有二義一圓明義前喻顯之二離相義後喻顯之皆有應機現色而非色故云莫能覩也準此文自受用身無色等麁功德明矣佛地論第二明佛言聲中初一明非聲非不聲各半偈顯以依詮會實故云離聲不知也次一歎深勸學莊嚴無上道趣實之益遠離諸妄捨虛之益後一明非說非不說各半偈顯可知亦是佛地無說說在機緣明矣初釋名者十度利潤體名功德有莊感之功如華結果眾行交飾如華聚又德是行體華是行用聚是行相菩薩是人有彼德者則有財釋也此是功德林之異名如下金剛幢迴向品相似十行是位法則帶數立名菩薩之十行亦依主受稱人法題章二來意者前序分既彰正宗宜顯故也又前眾既集次正說授故次來也第三宗趣者有三一明約三乘寄位法二明別行法三一乘普賢行位法初中諸聖教散說多門統收有十一因果二度中是因度位二七阿僧祇中地前三內第二精進行僧祇攝三地前四行中成破虛空器三昧行四法身四德了因中成樂德了因種五地前方便四人中是第三十行人也此上並如梁攝論等說六六慧中是第二思慧位七六忍中是行忍八六種姓中是性種性攝此上並如本業經等說九三持中是行方便持攝如瑜伽地持說十地前除四障中是第三伏除聲聞畏苦使得銀輪王報王三天下第二明其別行者仁王經第二性種性位有十心謂觀身受心法不淨苦無常無我三善根則施慈慧三意止謂過去因忍現在因果忍未來果忍已過我人知見眾生等想及外道倒想所不能壞本業經亦同又行有二種一通謂信等十行二別謂此十度此中明別非通別中復二一因二果此中明因波羅蜜也此並約三乘教中寄法顯行第三就圓教明普賢行者則此十行中具攝前後諸位中行一切皆盡是故此位滿際則至究竟位如第十行滿云入因陀羅網法界自在成就如來無礙解脫為人中雄大師子吼為法輪王轉無礙法輪等解云此是究竟中菩薩猶非是佛以果分當不可說故第四釋文者此正說中有二品初品明其所行後品顯其所成又初是約位階降行後是通相始終行又初是位後是行又初自分後勝進就初品中七分同前一三昧分二加分三起分四本分五說分六證成分七偈頌分何故爾者欲明依證起說故先入定顯法殊勝故佛同加說時將至故從定起言不頓彰故略標本分非略能具故後廣說顯所說稱周故結證究竟於所說法令易受持故有偈頌分初中何故入定者有六意同前釋此中三先舉入定人謂行成功德如林說十故不異名入也二顯非己力謂推化歸佛故云承力也三正明得定謂潛神證契故云入也菩薩者標人別法簡佛果定善伏者舉能顯異善有二義一巧能義二順理義伏亦二義一制伏義二調伏義初是約障巧能制伏令永不起故云善伏二是約行修行順理調伏之行故云善伏三昧同前釋第二加分中三初總顯能加二釋加所為三正辨加相初中五一明諸佛現身二彰佛同名三歎此得定四明由加得定五彼佛自釋作加所因初中問此諸佛為當過萬佛剎塵之外一處併有爾許佛為當散居耶答是散居云何散耶且如東方過萬佛世界塵數剎外有一功德林佛從此向東復過萬佛世界塵數剎外復有一功德林佛如是向東展轉數至萬佛世界塵數諸佛各各相去數亦同前如東方餘九方亦爾又多佛加者增長大眾敬人重法心故又顯諸佛聚力同說故二佛名同者四意同前一令功德林增踴悅故二彼佛同得此法故三顯此位中具因果二德故四於此門為能加佛法爾皆得功德林名以法力故三歎此得定中乃能者是希越之辭顯能入此希有之定何故爾者以功德林默入斯定眾既不知所入是何無心渴仰不得為說須佛歎顯起眾欲樂四由加得定者謂彼他方諸佛自說彰已作加令其得定五釋自作加所由中有三句初由盧舍那本願力故是故作加何者地論釋舍那過去曾見有一盧舍那佛加菩薩說此十行法能加佛同名功德林因則發願願我成佛亦有斯事今如本成是故加也二云亦是舍那現在威力相感同加是故加耳三云又諸菩薩善根之力應聞此法感佛同加故也又前說十住則云以法慧善根力故今云諸菩薩者顯前劣此勝故多也又前顯自利增此顯利他廣又是文綺互影略理實齊有第二明加所為中初句是總謂欲令汝廣說普賢十行法界前後諸位及諸因行無不此至無不此收故云甚深甚深有九種一養果深謂長本有之因令成果故此約自智二照性深謂分折眾生性類差別故又知性種異故又於眾生如來藏性開示解釋故云分別又知一眾生則具一切法門及一切眾生以性融通而分別故如下文第八行中云不離一眾生著多眾生不離多眾生著一眾生不增眾生界不損眾生界乃至云菩薩深解眾生界法界無二無二法中無增無損無生無滅法性真實如是等此約所知三除障深謂障約煩惱礙約所知種現正習無不盡故云離一切等也若依三乘此中寄伏聲聞畏苦黑障現行四入法深謂證入真理境不礙心故云無礙下偈云悉入諸法界隨順到彼岸究竟得自在法日之所行也又亦能入帝網法界相即相入圓融自在無礙之境下文云入因陀羅網法界自在成就如來無礙解脫此之謂也五巧便深謂巧以一法攝一切法又巧以一行一位各攝一切一身赴一切有無俱不滯如是多門善巧故云成就一切方便下云窮盡諸佛方便大海故也六成果深謂能成就種智果故前養據始此成約終是如量智種別而知故七理智深謂如理智覺一切法皆同一性故也八知根深謂善知眾生根器差別又知生熟不同又知同一如性又知一根則一切根等如諸根海說九聞持深謂成十種大陀羅尼如下第九行中說下一句結謂廣說如上總別十種甚深之法是何位法所謂菩薩十行是也第三加相中三初一句告說是口業加二意加中二先加後釋此並當時有事無說結集者如事而結之前中十句初一總餘九別問何故此中與法前與智耶答所與是一但前會為成解見理增故名為智此中為成行軌範增故名為法總中謂起說自在名無障礙又與無礙辯令說無滯礙故也下別中一於法不疑情無異緣故云安住又與無畏智令說時心安不懼他壞二解發自中故云無師又與同佛智令對眾說同佛無師故也三見法分明故云無癡不雜無明故又令說時無所知障礙故也四見法次第故云不亂又不雜餘乘及世間章句等五所解真正故云清淨又智體無過六所解廣多故云無量又是稱法界法門七所解深勝故云最勝又與果法相應八令說時不慢不諂不懈不貪故云無垢九所得不忘故云不退又言無退失又無退於理又無退屈故也下釋偏加所由并身加及起分並同前釋第四本分中二先行體後行相體中行業不思者標體顯德謂此普賢圓融之行具德超情名不思議此行不思總有十種一廣大故謂以一切身於一切處遍一切時念念頓修稱法界行是故此行名不思議二甚深故謂此廣大行則是思數皆無自性則同真如而彼行相宛然不失是性起之行故亦不思三殊勝故謂超過餘乘非下位圖度故亦不思四攝位故謂此在地前能攝一切前後諸位名不思五證理故謂此行能證不思之理名不思議六斷障故謂此行能頓斷難斷不思之障故七利他故謂此行能一念廣利盡窮眾生界故不思議八圓融故謂一行則一切行一切行則一行難定量故名不思議九重成故謂此所作如因陀羅網重重無盡故不思議十成果故謂能成佛不思之果故亦不思也所以辨十欲顯無盡如下偈中大龍所行等準知此約圓教辨若約三乘則不得作如此釋以此猶是有漏位故廣如法界究竟如空者顯前不思之相然法界有十如下說今舉二門以釋此行謂行寬名廣行深曰大此廣此大皆稱性成故曰如法界虛空亦有十義如下第八地虛空身處說今亦舉二義一行能破相證入畢竟法性虛空故云究竟如空二行能出生無量愛果如依空現色色無盡故云究竟如空下釋中先徵後釋以此行是三世諸佛之所行故是故如此也又釋前行業當觀相善決定不思當真實善法界當勝善如空當因善學三世等當不怯弱餘同前會釋二行相中先標數顯要謂三世諸佛同共說故二列名此十行之義略作十門分別一釋名二體性三建立四種類五修相六定位七行相八所依身九所離障十所得果初釋名者有二施戒等十從行體為名歡喜等十約行用為目今辨後名於中總名如品初釋二別名者施悅自他名為歡喜歡喜則行名歡喜行此約自喜是持業釋又亦歡喜之行名歡喜行此約令他歡喜成自行故依主釋也二淨持三聚雙益自他三忍力息除自他恚恨四精勤修攝勝德無盡五止觀雙運癡亂斯絕六般若照理善現朗然又觀法實相般若現前七巧起勝行於空不滯又以無著之心起諸所行八無礙大願攝勝善根深可尊重九深達根器善於法化十言行相應不空受稱又此十中得名有三謂第八從德立名第三第五第七約離過受稱餘並從功能為目可知二體性有二先總後別總中有三門一約所依以善伏三昧為體以依此定證十行體然後說故地論云此三昧者是法體故二約本以本分中行業不可思等為性此是思數廣大等十義如前釋以是廣說之本故為體也三統收約境二諦雙融約行悲智無礙復心境圓融無礙法界具無邊德以為體性思之可見二別辨體性者各如下釋文處辨第五說分中釋十行有二分一果分同性海平等不可說故此中不論二因分約緣隨說有四重一唯約比位行如仁王經及本業經等說二唯明自體普賢行如下普賢行品說此不依位三以自體行從位而說即如此中長行所說四會攝位相從於自體圓融之行如下偈中說今說分中唯辨後二文中有二初明此一世界十行後如此下明十方界中十行以此一說則一切說故合為一部前中有二初正辨十行後動地等顯說益相前中別釋十行即為十段釋初行中作六門一辨體性有三一約隨相亦三一以無貪善根二彼俱思三兼取三業無表假實通論此三為性此約初教二約性或以真如為性故起信論云知法性體無慳貪隨順修行檀波羅蜜此顯順同法性之中無貪之功德故也此約終教三約實準下文於施門中所攝無盡圓融法界為性此約圓教二明種類者施有三種謂財法無畏財中亦三謂外內俱外中二一無過之物隨索便施二有失之具謂刀杖羂網毒藥等皆不應施增不善故二內中亦二一約自破慳心於彼有益則便施與仍亦有二一施身力等二施支節等二若自慳已破於彼或雖有安樂無饒益或俱無等於餘有情有廣利樂則不應施與或天魔等故欲損害菩薩而不與無犯以救彼惡業故此上並如瑜伽等說或初心菩薩未能耐苦且許而未與是亦無犯故十住論令說偈安慰彼乞者言我初發道心善根未成就願我速成就後必當相與故也三俱中亦二一身及王位依正同捨故云內外施如十藏說二吐食及髮抓皆亦內外施如瑜伽等說二法施至下第十迴向於彼當辨三無畏施者或以財施濟危或施法存軀或施二免苦皆則無畏施也或俱非謂於怨不酬等或救拔苦厄總說有二類一根緣相應者救之二作業受報二種定者暫時捨之又此施種類瑜伽地持九門十藏離世間各十門第六迴向一百二十門並如彼等說三收攝者有二一約三檀攝六度行謂財施攝初無畏攝二由持戒故應殺不殺由忍故應酬不酬故法施攝三謂勤說一心說不倒說故由方便等四助前六故是故十行總在初攝也二只一財施亦則十度及萬行等如下第七地中說應知之四因果者有三一隨分果謂大財等二位果謂地前因地上果三得佛果佛性論第二云捨有二種一由昔捨物施他今即損於貪愛二由昔捨法施人今則輕滅無明由此捨故貪愛無明並稍輕薄以是因緣得解脫果又成佛果大功德聚等如賢首品說五祕密行者商主天子經云又復問文殊師利汝寧慳耶答言我實為慳又問何故答若心不捨是即名慳又問云何不捨名慳答我常不捨諸佛法眾而不捨一切眾生以是義故說我為慳六釋文中三謂標釋結釋中二先明財施後觀察下明法施前中北臺意法師云先明行體後從菩薩修歡喜行時下淨治此行又釋分三初明行順理自慶歡喜二菩薩修下遂物求心令他生喜三從離諸我想下明離三輪以成檀度初中先釋後結釋中三初正行施行二簡其所離三顯其所求前中三初施主者對法論第八云為大施主者此顯數數施義由串習成性數數能施故為主也捨離一切釋顯主義則是解脫捨舒手施也二等心等者是論中無偏黨施義三者行成大喜故云無悔二所離者是對法中無染意樂也於中四句一不望未來資財之報二不求現在名聞三不期當來人天勝處四不悕現在利養三所求者既不求報等為何事耶下十句顯其意一救現貧苦二攝令向道三益令修行出離之行上三是以施物攝生四學習諸佛本昔所行是自分始五正憶是自分終六勝進始七是勝進終上四是隨物而行八弘顯此行令他施習九兼行而說令他受學十結傳授意上三以行益物第二對緣行施生眾生喜中二初總以標舉二隨方下別顯其相於中有二先明修施方便後於念念下正明成行方便中貧處者是依止苦田願生者是依止願對法云依止願修謂由依止本願力於波羅蜜多修習正行豪貴者是對法依止報修由勝自體力於波羅蜜多修習正行財無盡者是依止大財修成施行二於念下正明施行中依對法論第十二中菩薩依止六種意樂修波羅蜜多一無厭意樂者謂諸菩薩於一有情一剎那頃假使殑伽沙等世界滿中七寶以用布施又以殑伽沙等身命布施如是經殑伽沙等大劫如於一有情所如是乃至於一切有情界如是施時皆令彼於阿耨多羅三藐三菩提速得成就修行如是差別施時菩薩意樂猶不厭足是名菩薩於施波羅蜜多無厭意樂二廣大意樂謂乃至菩提施無暫息等三歡喜意樂謂遇受施者等四恩德意樂謂見受施者於已有恩以助我菩提故五無染意樂謂雖於有情興大施福而不希報恩當來異熟六善好意樂謂廣施之果皆施有情又以此福共諸有情迴向菩提具說如彼論文此文有四初明無厭意樂及廣大意樂無財曰貧空盡曰寠二從不以求索下明歡喜意樂三作如是念下明恩德意樂謂生我福故名福田起我行故名善友我今應下結報其恩四從我於三世下明善好意樂於中三初用行成果以濟眾生二施福與生令先成佛三然後自得可知第三明離三輪著成波羅蜜於中二初觀解破執後如是觀時下觀成捨相又釋初通離二執後別泯三輪前中先七句明離人執於中福伽羅者此云數取趣謂數數取諸趣故舊翻名人是也依瑜伽第八十三有八名一我者於五蘊起我我所見現前行故二有情者謂諸賢聖如實了知唯有此性更無餘故又復於彼有愛著故三意生者謂此是意種類性故四摩納縛迦者謂依止於意或高或下故五養育者謂能增長諸有業故能作一切士夫用故六補特伽羅者謂能數數往取諸趣無厭足故七命者謂壽和合現存活故八生者謂具生等所有法故依大般若有十三名八同瑜伽更加五種一作者二受者三見者四知者五士夫般若論中釋二法界下七句明離法執一謂眾生界空與法界無別二體空無取故云離欲三性無定實四相無所有五不能自住六非可依據七緣成離作二觀成捨相中九句初三見三事空莊嚴論云施有三礙謂我相他相施相著此三相布施是世間檀非波羅蜜以於世間中不動不出故離此三著名出世波羅蜜以世間中能動出故四不見生福之田五不見所生福業六不見因施得異熟果七不見得等流果八不見得佛地大果九不見於菩薩地中所得小果第二法施中二初念傷物苦二起意饒益前中謂觀三世眾生一無明所覆二四住所纏此具苦因三受深苦果四明闕正濟謂不得佛三堅之法故也我當下起意饒益於中先自修佛因化他同習二自當成佛令他同得令淨對前苦因順滅對前苦果下結可知第二饒益中亦作六門一體性者三門一隨相門謂於思上假立無表亦有三事一思二無表三身語表業故論云菩薩戒以三業善為性二約本亦以真如為性起信論云知法性體淨無染隨順修行戒波羅蜜三約實以無盡法界為體二種類者有十類差別一依梵網等經有菩薩三歸戒二依善生經五戒是在家菩薩戒三依文殊問經八戒名世間菩薩戒四亦依彼經十戒謂即沙彌所持者名出家菩薩戒五依方等經二十四戒亦在家菩薩受六依瓔珞梵網十無盡戒通在家出家菩薩所受七依瑜伽地持四波羅夷戒觀此戒相多分似是出家所受亦兼在家八善戒經及重樓戒經等八重戒謂聲聞四重上加瑜伽中四重故為八此文局為出家菩薩受以先受五戒十戒具戒方得受菩薩戒如四重樓閣漸次成等故也九依梁攝論戒學云如毘奈耶瞿沙毘佛略經說菩薩戒有十萬種差別十依華嚴經有十十等無盡戒品如十藏品及離世間說三攝行中依瑜伽論七眾所持解脫戒是菩薩律儀戒攝六度十地等是攝善法戒收四攝四無量等是饒益有情戒攝又有攝義如對法論第十二中說四得果者亦三初隨位得果攝論名大生攝故謂即由戒所得勝利勝善趣攝二由此資糧當得地上所得勝報及自性戒三得無上菩提果謂由律儀戒得斷德法身果由攝善戒得智德報身果由益眾生戒得化身恩德果五祕密中菩薩亦破戒如商主天子經云又復問云如我惟忖文殊所說汝於今者亦是破戒答言我亦破戒問何故答若人破戒彼墮三惡道我故思惟墮於惡道成就眾生以是義故稱我為破戒六釋文中三謂標釋結釋中二先略辨離過以明行體二菩薩如是下對緣廣顯堅固行用初中亦三先舉淨戒行謂自持淨戒不染六塵說此化人成二利行下顯二意先明所離後但堅持下明其所為其所為中盡不為求世間勝報為何事耶為有四種一為離生死大過患故煩惱等是苦因悲苦等是苦果此是律儀戒所離二下於眾生不違悲願故云不負謂稱本弘誓而救拔故此攝眾生戒所成三上順佛意故令歡喜此是攝善法戒所成此上是因圓四為菩提果滿故也第二對緣廣顯中有三先明難持能持則律儀戒二從作是念眾生長夜下明難救能救則攝生戒三從我當捨離下明難作能作即攝善戒前中有六一非其境逼二爾時菩薩下深見其過三是故下明心堅同佛四不違方便而內心逾堅五不為下釋顯堅相於中先順釋寧捨下返釋六自見佛下舉輕況重謂從自昔初發心來名見佛來中間至今未曾起想是舉輕也何況從事是況重也謂想尚不起況有形事下返結其無二明攝生戒中三初念眾生為欲所縛二我今下建志標其所作饒益三觀一切佛下依標順理以法正益前中五句一未得思求名憶念二創見纏染名貪著三得已深味名愛樂四久處不捨名常流五於後不厭名永沒莫能出也二標意作益中二先標所作後何以下釋顯其意前中三先立地前淨戒二令得地上不退三成菩提涅槃果下釋中先徵意他人有惡於已何急下釋此是我業謂令眾生立於淨戒乃至涅槃是諸菩薩家業法爾是故應作三世諸佛本在因時亦同作此安人淨戒乃至涅槃故云離諸非行下傷已不及行之太晚由我無知昔來不作今始方為猶恨遲耳三依標順益中亦三初總明得平等法為說除倒二不離眾生下辨釋倒相即是平等三悟一切法下明觀解之益第二中眾生是依他緣起性顛倒是妄想所執性謂依似執實不離生有倒依執似起不離倒有生二倒能起生倒內無生生能起倒生內無倒三倒從生起而非生生從倒有而非倒四即生非倒倒非內離生無倒倒非外五生亦爾相依相奪俱非內外空無所有下類餘一切法皆是虛妄不實三觀益中先自知之益未度下化他益於中九句一令度苦二令脫集三授與戒學四與定學五與慧學六令離麁惑七細習亦盡故云清淨八令得涅槃九得菩提第三攝善戒中五一起願心修善上順故令佛喜二出所喜事成就佛因安住佛果三成觀解謂覺眾生平等了法亦空四遠離染障於中離惡是捨業障餘是煩惱五成就淨德初句是因悉得下成果初得教智後空慧是證智第三無恚恨行即是忍度亦作五門一體性者瑜伽論云忍有三種一耐怨害忍以無恚善根相應慧數為體緣眾生為境二安受苦忍以精進相應慧數為體緣法為境三法思勝解忍以定慧二數為體緣無法為境以正智入觀境智同如故又通論四法為體初無嗔次勤後慧并思是三業通前故也又起信論知法性體無嗔離惱故隨順修行忍波羅蜜二修忍方便者約初忍莊嚴論云由三思五想即能忍受三思者一思他毀我是我自業若報即重自造苦苦不由於他二思彼我俱行苦以彼無知於苦加苦我今有知云何復爾三思聲聞自利尚不以苦加人菩薩利他豈得以苦加物五想者一修本親想一切眾生久來無非親屬故二修法想打罵者不可得故三修無常想眾生性是死法尚不應嗔況加害故四修苦想眾生不離三苦止應令離不應加故五修攝取想本願令樂不令苦故又智論云若被毀害但思對治法不應起瞋如遭風雨但求遮法而不嗔之廣如智論有多門辨三種類者或唯一謂忍度或二智論云一眾生忍二法忍或三如前或五謂信忍等或十如下十忍品及離世間品說四祕密者商主經云又問文殊汝有嗔恚心耶答言如是又問何故答寧不嗔心是不愛耶答言如是文殊言我於煩惱二乘無有愛念以是義故我有嗔心餘門如別說五釋文中釋內初標行顯意二菩薩成就下對緣辨相前中初一句總以標舉謙卑下別顯先顯自行後教人前中先約三業性有忍想謂自謙敬他是心忍相和顏是身忍相愛語是口忍相下約離三毒現成忍相初約離嗔謂不自害等自有苦事不能安忍自刑害等違安苦忍行於怨不加名不害他此是耐怨忍雙辨前二故云俱也智論有二忍一於違能忍二於順能忍上是違忍二約離貪於順能忍謂不為名利起慢自高傲他及俱並可知三約離癡不言自是離慢也不虛是他離諂也雙離不俱也又於所作自不言是於所愛處不言是彼是二俱捨不言兩是此是法思忍相又釋約三業初由和顏故不害次由謙卑故不舉後由愛語故不是也二教他化亦是顯意為欲教人斷惡先自修忍於中先教離過二以大忍下成治行謂具三忍治三毒等故云大忍二對緣辨忍行相謂難忍能忍於中有二先廣舉害辱二於辱能忍前中四一多眾生二多罵辱三多傷害四經多劫此難忍也二安心能忍於中亦四一深見嗔過忍二思往勵今忍三身苦俱空忍四同佛攝生忍初中遭苦生恚反舉不忍下彰其過有八句初七失自行過於中一不自調心過二不護身口過此二無戒失三明無慧由瞋覆心不見法理名不明了四由瞋暄心令不寂靜此障修定方便五障修正定六行虛非實過上是妨善失七增惡過謂由自愛身不受他侵故致瞋惱以增惡業下明失利他過何能令喜明無始善而得度脫明無終利第二思往自勵中謂自思於往昔因護此身心起諍造惡受苦無窮今若不忍更重增苦多劫無憩以此自勵令心喜忍又釋由我有此身心為苦因故令他得有所惱害事苦本在已何不自責故涅槃經云因手刀杖及以我身故得名打我今不應橫瞋於他乃是我身自招此咎譬如因的則有箭中我亦如是有身有打以此自勵又釋我於往昔未曾不有凡愚身心或由惡業於地獄等處尚無量劫虛受大苦無一饒益況今受此小苦成就菩薩大忍之行以此自勵故生歡喜對前門忍說此為重勸心不退勵心令進由見此益於辱喜受名心歡喜調心離忿攝不造惡故云調攝下釋調攝意先徵後釋為令自他住無上法故此亦是安受苦忍第三身苦俱空忍中對前二門說為復更思也思益經云諸法念念滅其性常不住於中無罵辱亦無有恭敬若節節解身其心常不動知心不在內亦復不在外身怨及刀杖皆從四大起於地水火風未曾有傷損此中初是生空無真實下明法空此自觀也諸法空下明利他方欲為他說空豈得自迷不忍是故下結可知此亦法思惟忍也第四同佛攝生忍中先有七句念眾生苦後一句欲同佛救護前七中一愍其有惡二益令修善三安其樂果四不令著樂故云攝取五速令至佛故云不捨此令至地前六令得地上不退七令得究竟菩提果也下明同佛行謂諸佛因時修行此法我今亦同方於眾生作大饒益何容不忍反加惱害故云佛所行等也第四無盡行即是精進波羅蜜作四門一以勤思二法為體依起信論知法性等二種類者依瑜伽有三種精進一被甲精進是始修二加行精進是次修三無厭足精進是修究竟以三業策勤為性依此文及下離世間品俱說十種精進三祕密者商主經云問文殊汝有懈怠答言有又問何故答夫懈怠者不以身口意發修諸行我今如是亦不發行亦不欲行不捨不取以是義故我名懈怠四釋文釋內有二先標行顯意後從菩薩成就如是精進下對緣辨相又亦前是當位行體後是難行能行淨治此行前中二先標行後菩薩復作是念下顯意前行中二先行體二彼菩薩下明離過前中初句總餘九別別中過凡名勝二越小名最三修善行極名第一四化他行極名大五離過行極名妙六上能過下名上七下不能加名無上八下不能齊名無等九過下同上名無等等二離過行中離大小煩惱通有十種如文上是被甲精進亦名勤勇精進二顯意中初不欲惱生顯其所離後正顯所為此中有二十句分三初三為斷惑次七為知所化攝生後十為知法理初中初句伏離現行次句正害種子後句離殘習氣知所化中初一總餘六別別中初二知染過一知苦報轉二知惑集因後四知受法之器一樂欲多門二分齊差別三根有利鈍四心所念異三為知法中初句總餘九別別中初四為知佛理法一知如來藏具恒沙功德不空實性二知如來藏在染當相平等三約因位前後三際不殊四在果淨位亦無生平等又此三亦是三種佛性初約自性住次約引出後至得果又初是地論中自性無生次數差別無生三佛果作業無生次二為證果法初句標下句釋謂以一巧智門廣攝佛果之法次二欲知佛果大用法一知佛無盡神通德二知佛權實智慧德方便是權也後一句知佛教法又亦得初四約加行次二約正體後三約後得又此二十句中初三約自利後約利他利他中初七知所化器次九知化法藥後一正以法授機可知第二對緣難行顯行堅固於中有二初假舉重苦以要問顯行先二問後兩答二假以塵海令數要顯亦先問後答答中二初令他免苦利後自他成果益此上亦是攝論中難壞精進瑜伽中無厭足精進第五離癡亂行即是禪波羅蜜亦作四門一以別境中定為體起信論知法性等二種類者依瑜伽亦有三種一現法樂住靜慮謂八定等二饒益有情靜慮謂依此起四攝攝有情等三引神通功德靜慮謂能引十八變等又下文有十種以顯無盡三祕密者商主經文殊言我有亂心何以故夫亂心者無有住處我於聖中心得解脫成就一切諸眾生故無有住處以是義故稱我亂心四釋文釋內由修觀離癡習止息亂梁攝論云諸菩薩於諸位中常修二行一不顛倒二不散亂是此行也文中三初是現法樂住禪二是菩薩成就寂靜下引生功德禪三菩薩聞此下利益眾生禪初中二先總後別前中十一句初二句標二章謂初句標離亂後句標離癡次八句歷法通辨相從為四初一約所受持次二約流轉受身此是悲願留惑受身故不癡亂下六地云死有二種作一以不知故令後生相續者是約凡夫說也又大集經云凡夫受胎男於母生愛女於父生愛是故入胎癡亂也又在胎內情識分明出時苦逼遂即昏亂菩薩異彼入出俱無癡亂等也又瑜伽第二云四種入胎一正知入而不正知住出謂輪王二正知入住不正知出謂獨覺三俱能正知謂菩薩四俱不正知謂所餘有情次三約修道起行可知後二約覺離魔事以修止觀時多為魔邪鬼等惱亂是故辨之如起信疏中下一句結多劫修也第二別辨中二先明離癡後明離亂前中初牒前於無下顯後於中先由離癡闇聞法不忘二何以下釋成前中三初總二所謂下別後菩薩聞此下結別中十七句法一體深二相妙此二理法三具德四多德此二行法五教法六因法七果法八欲願法九處世離染法十巧分別於世法此二智法十一所知普遍名廣法十二所知多門名無量十三明了剖折法十四真通名共十五俗別不共十六因位所知有限量法十七果位所知無分限法下結由離癡闇雖聞多法經久不忘下釋中先徵後釋有四句一不惱他定二常護正法三修善不歇四智慧常行故不忘也二釋不亂中二初聞多聲由無宿障是故不亂後如是等下聞廣大聲由善觀察是故不亂前中三先聞六聲次明十二不亂後無四障釋十二中初八自行不亂後四利他不亂前中一知聲體空故念不亂然菩薩於六塵境悉能不亂以高大聲是動亂中強是故偏舉二正定不廢三所緣不錯四入理不錯五檀等常行六本心不忘謂習菩提願七念佛定八證真理下明利他一將起化智二正成化事三化所成益四觀化事空雖聞彼聲不廢此等本所常行故云不亂也下釋成所由中由無四障謂前二不行惑業兩障後二尊人重法故得如是不為亂也第二廣聲不亂中二先總明廣聲不能亂二釋不亂所由有三初尋思方便觀先觀聲相生滅不停次觀彼性亦不可得後觀能聞緣會為聞亦無聞者二聞好惡下明如實離染觀三知一切下明正證法性觀於中先明相盡與法性等後明性顯此聲非直不能壞亂菩薩正念乃與菩薩作入法性境反成長道緣非是亂心境如幻三昧經中假以大地為鼓須彌為槌於須菩提耳邊一劫打鼓亦不能令微念心亂何以故入空定故第二引功德中引成六種功德漸次增長初明離亂得定二離癡引智三定增攝伴四智增長悲五定圓無間六智滿當果第三益眾生定中三初益令離亂二於一切下益令離癡此令成因三究竟下益令得果第六善現行即般若波羅蜜一以別境中慧法為性二種類者唯識論云有三一生空慧二法空慧三俱空慧瑜伽亦三加行正體後得又有四慧一能證智二後得智三利他智四俱生慧下文十慧以顯無盡如彼應知又智論云若無般若五度如盲是以慧眼道餘令得成波羅蜜三祕密者商主經云文殊言我是無智何以故夫無智慧者不畏生死不悕煩惱共迷惑眾生同處娛樂我亦於生死煩惱中不畏不悕共迷惑眾生一處安住同彼娛樂為成就故是故稱我無有智慧四釋文內有三初牒前起後二無所依下正明行相三是菩薩住此下彰行益用初中四句初二合標謂無所有三業體空無所示現三業用空後二開釋謂開染淨無縛染空無脫淨空釋前體空下句開釋用空由此體用染淨俱空名為寂滅身口意業欲依此起觀照達深理故先牒舉二顯行中四先明加行智推相入實觀二不生不滅下明正體智相盡證實觀三菩薩作如是念下明後得智依實起相實無礙觀四以大悲隨相攝化觀由是即實之相故唯相亦無過前中初三句明唯識無相觀謂觀所取相空始無所依終無所住何以知境空無依住以隨心住故此明正住唯識觀此即依識遣妄境也辨中邊論云依識有所得境無所得生舊論云由依唯識故境無體義成此之謂也次明識體無生觀無量心等者觀能取心性同一切所取法性同無性相等猶同也此是依無塵以遣識辨中邊論云依境無所得識無所得生舊論云以塵無有故本識則不生此之謂也示現無相相者印前所取空謂無相之相現前故也深無底者印能取識空以識空為本識盡故無底也如如性者雙印二空謂心如境如同一真性雖於如中無相可起名離業報然此加行能起正證故云善方便出生離生離生則是證位謂總結前加行有起證功能自下第二明正證智謂境智相如之理不為生滅所遷故云不生滅泯同真理故云涅槃等此明不有不有即是不無故云非有說有有無既絕言猶無起故云言語道斷簡證異比謂世智有依住此中無倚故云離一切等也自下顯證益有五句一增善益由證真故令先所起善極倍增長故云長養等也初剎那無流智起則更受薰成令其增益故也二明斷障益謂順證名入捨妄名離斷煩惱障種名無縛害所知障種名無著三證真益謂證昔未證之真理四超位益謂過世間也五起智益謂由此證理能起後智分別世法第三明後得智中二初明以理會事方便思求二菩薩解如是下明理事無礙彰如實正解先總次別別中八句初解世寂滅知妄體空二解佛深法知真離相三染淨雙融故等無別四即染恒淨世入佛法五不染而染佛法入世六染淨門別故不雜謂全體即淨而不失染舉體則染而不失淨是謂染淨不二而二七釋不雜義以世法虛故不待壞不礙存以不待壞故未曾不即佛法以不礙存故未曾雜於佛法故云世法不壞八以佛法真故不可破不礙隨不礙隨故未曾不則世法不可破故未曾雜世法故云佛法真實等也又釋佛法雖入世間不為世法所壞何以故以真實法界不可壞故問若爾何以不言世法入佛法世法亦不壞耶答以世法入佛法可有壞盡故不論也以真妄不齊故如此也所以如此蹂蹋染淨為欲常於世間攝化而恒住涅槃故下大悲攝生而不乖觀理者是此法也第四大悲觀中有五初安住三世等明依理起悲二建攝生志三以己愍物四自誡不捨五對緣正救第二中五句一我不成生誰成者化令成善二調離惡業三寂滅煩惱四喜得因成五淨得果滿三以己愍物中是一句顯己所解後正愍物苦有二先明具諸重苦二不離三障下無解脫樂前中法喻合法中見生受苦是現苦趣危徑是當苦此是苦果煩惱纏是苦因合法中恩愛繫是苦因在生死等是苦果此四惡趣義其閻羅王依諸聖教說有五種一是地獄趣攝如瑜伽第二說二是鬼趣攝如瑜伽菩薩地說更有經文未見三非二趣攝如此經文別有閻羅王趣故四是變化作如觀佛三昧經第五說及二十唯識論等說五是菩薩作如瑜伽第七十七云炎魔名法王為作益為作損應言唯作益故知是菩薩也又正法念經中閻羅王為罪人說偈言汝得人身不修道如至寶所空手歸汝今自作還自受叫喚苦者欲何為問此王為斷中有眾生為斷本有眾生答斷本有眾生以中有不在地獄中故無解脫樂中初明有障謂不離煩惱業苦為三障下明無脫文有三對一無脫因謂癡闇是有障不見真明是無治二無解脫果謂無窮生死是有障不得脫亦無治三成前二謂初明有障不覩正道明無治第四自誡中眾生有是重苦若不先化彼而自先成不應道理第五正攝生中三句成善調惡度令解脫第三大段行益以此般若行勝餘行故是故前諸行後皆無此益如文可知第七無著行以無住心集諸善根又以悲智相導巧無住著無著之行無著則行則方便度也以後得智悲為體種類者有二唯識論云一迴向方便二拔濟方便下文有十種可知釋內有三初自分行中修無著行二菩薩於諸佛國下勝進行中修三於一念下明成滿行中修前中二初明大智行彰自利無著二菩薩如是觀真下明大悲行顯利他無著前中三先見淨不染二覩穢不嫌三雙釋前二初中二先別釋後此菩薩下牒結前中十四句初四成淨土行於念念中是無間修也於中一觀嚴剎無著二詣佛供無著三造修巧無著謂無所行是無著也四所成業無著謂思是業體泯以入真名無思法住是無著也二於念念下十句明法身行於中初三見佛寶無著次二於法寶無著初一聞法處後一正聞法次三於僧寶無著一見僧處二見聲聞僧三見菩薩僧上八於三寶境修無著行下二於自己行修無著行一於攝法行中修二造修正行中修二牒結中二初牒前淨土行二見佛下牒前法身行下結以成嚴謂以此等法嚴彼淨土結別成總顯初句也二於染無著中唯一句者以淨法順求易著難捨故約多門三釋中先徵問一切世人愛淨憎穢菩薩何故不如是耶下釋中初對問總釋觀染淨法寂滅平等故無憎愛下別顯六對法並相待相奪各無自性故不憎愛也第二大悲行中初牒前入後謂牒前觀法性智便則順入眾生性中以同性故是故化生而常無著下正顯相有七一於所化無著二於化法不著三於化心無著謂大悲同果住佛所住四於化教無著謂隨方言異故云種種語等五於化處無著謂六道等是眾生所居又是化行無著謂以二乘等是所化行處故云道六於起化所依無著謂依三昧起化他事七於遊剎無著此等並於諸行及事令智圓轉而無滯著第二勝進行中三先自成勝行二得受記已下大悲攝化三不著身下大智照理以顯無著初中九句一悟實教於前所遊諸佛國處以無著心領解佛說盡理之教故云實教二尋教得旨故於道無礙三依教立行故云於法已立四因修行成故云具菩薩行五行成不動故云住菩薩心六依心成德故云成寂解脫七德成離相故云不念著所行八離相入證故云住淨道九證成攝果故云受記受記義如下離世間品中具說二大悲行中二先念眾生無善有惡二爾時菩薩下興悲濟度又前是大悲增長二是大悲隨逐前中二初明由癡愛故流轉生死謂不知苦無見滅闇無信不斷集心不真者遠離道此上癡過也常行染者是愛過流轉者由前癡愛集業故苦果相續二不見佛下明由邪見慢故受種種苦於中二初由障故不遇正人法是故起邪見二不求下明由慢故謗正人法入魔邪境於中初不求善友二聞空生怖者拒聞正法三不正思故謗四棄捨等明倒修行下明由此邪慢著有受苦二爾時菩薩見下結悲心增長不著自善二大悲隨逐中三先起化心次顯無著後成化行前中初總顯意謂為多眾生各經多劫各無暫離不去如毫端明大悲心隨逐眾生如犢逐母等二別顯悲深謂多處各多時為化一生多生亦爾念念不絕明無間修下一一毫處具等明起化行是長時修也第三大智照理以明無著所由於中先有十句直辨無著後何以故下釋成所由釋中先徵問何故菩薩一切不著下釋中約八喻顯一謂總釋以觀一切緣起法界非有為有猶如幻故是故不著下次第遣疑疑云世間幻火不成燒用佛今出世廣益眾生豈同彼耶釋云如電亦有照闇等用豈是實有然電有三義一忽有義二照闇義三速滅義佛果三義一即寂起用是忽有義二即用恒寂是速滅義三寂用無礙廣益眾生是照闇義此顯上於佛不著三疑云若佛如電何以菩薩起行往求因既不虛果寧不實釋云菩薩行如夢安得是實然夢亦三義一體無義二現實義令夢者見有故三有用義與覺為緣故如夢中因走遂便驚覺返顧無來不走望自身本不動菩薩既未成佛於自心大夢未究竟悟是故修行亦有三義一證理故空二無明未盡故實三能成佛果故用謂於無明夢內勤勇多劫豁然大悟佛果現前返望夢中都無所作順顧本性具德宛然如下第八地中夢度河喻知之由此釋上文於菩薩行無著四疑云若菩薩行如夢無所有何故經說此是菩薩行此是二乘行釋云所聞法如響響亦三義一以聲谷等緣成義二無本義三言詮義聖教亦三一機感佛應二當體無本三稱根詮示是故此教是不說說也此等釋上於自行無著五疑云向說果行等可狹是空世界事廣此應為實釋云如化化亦三義一神力持起二非眾生數三有眾生用世界亦同一自識變起二性相無實三盛貯有情此顯上文觀淨穢國心無所著六疑云若土如化不有何故彼因有善惡差別釋云業報起如摩㝹摩化身古德釋云此名重化之身謂化上更起化是故因果俱化故也今更問三藏師摩㝹摩此云意生或云意成即意生身也彼身更起化故復云化身此亦三義一兩化俱非有二兩相現宛然三有因果生酬之用業果三義同此準知是故即有是不有也七疑云若業果俱空者眾生報類由何差別釋云由心畫故畫像亦三義一平泯義以同壁故二有高下義以畫工不失故三無礙義平高無礙故眾生亦爾於真如平壁心畫成像一是空義泯同真故二有義業果不失故心隨薰變故三無礙義謂空有無礙則是全空相宛然相顯無所有是故攝化不廢恒無所化故不著也八疑云若眾生如此何故菩薩赴機說法釋云所說法如實際謂即此言說常同實際非謂無言方為同彼向來四門釋上利他行中無著義第三就究竟滿足行中明無著者於中三先自行二化他三釋成前中三先行廣一念是時速二滿十方是處廣三行大四如法界顯行勝五如空彰行廣謂由照見法性而成此稱性之行二明解廣謂解知諸佛證理決定所有方便三釋成前二以顯無著謂由了知自己之心迅速一念能遍十方世界頓成解行如前成就又知己心性隨緣而起即亦無起理事無礙不一定住故云迴轉迅速由此故能稱法而起大行二大悲利他行中先行後乃至下明無著前中五句初覩勝生喜二起大慈下自他不憂三未成下標其化意謂成善調惡四遠離下明起其化行五若聞下在有正化謂一言音不同二造業各異三諸方法則名施設四攝眾差別故云和合五趣向不同故云流轉六所修各別名諸行七分齊差別亦是所緣八得位亦殊九趣果不等十我當下起願正化三雙釋可知第八尊重行作五門初釋名菩薩願行深廣高勝可貴立名二體性者以大願為行體然是後得智故瑜伽第四十九云悕求後後地智殊勝性名願波羅蜜多又以信欲勝解三法為性又起信論三種類者唯識論云願有二種一求菩提願二利樂他願或四弘五願如瑜伽說或十願如下說四功能者由此大願通遍諸行由資令高勝從此功能名尊重行五釋文辨相內有二先明自分行後彼菩薩下顯勝進行前中有三初明行起所依謂諸善根善是順理義根是增上義生長義於中九句初一總餘八別別中一起行心堅二高出情表三行深難測四生德廣多五證寂難動六行妙無對七取捨心息八廣行同佛具此諸義故名尊重第二正顯行相於中有四一內心堅謂起願行二念二外緣勝謂逆順二緣魔是逆緣亦能成行三行成尊重謂淨苦二行四願成不退第三此菩薩下明行成利益於中安住尊重行已者結此自分行已成也念念下正明二利先自利中於患轉離於德轉增理實通增一切行願約願顯者以此是願度位故也下明利他由此菩薩內具實德令外見聞皆不虛也第二勝進行中三初修成尊重心行二依心修成尊重慧行三依慧修成尊重悲行初中亦三先明修無礙心行二菩薩如是下明修無盡心行三而菩薩下雙結二行初中二先依理起化明無礙行二於眾生數下明理事混融無礙之行初中法喻合問既不趣生死不趣涅槃應言不住此二中流云何偏言不住生死中流答遠法師釋云前不趣二處是離有也不住中者是離無也謂生死無處名斷中流不住此無故云不住中流今更釋如東流水不住南岸不住北岸亦得說言不斷北岸中流以中無別體約岸分故若爾南岸亦得何以不言涅槃中流釋以所度眾生在此岸故是故偏就生死而論約彼亦得問何以離岸無別中耶答如於一切眾生以如水之如來藏為彼岸以如波之妄心為此岸以即波之水非動故彼岸非此以即水之波非靜故此岸非彼由此義故兩岸俱存又以非動之水即波故彼非彼岸非靜之波則水故此非此岸非此非彼是謂中流是故菩薩居中未嘗不即則凡小在岸未甞不即中依此義故菩薩是能化終是不能眾生是所化終亦無化以中邊相即能所圓融無礙思之二理事混融中作二釋一約相二就實前中初句是總通於一切心無所著下別顯中先直辨有五對十句一上云無著者非是於一眾生無著餘皆有著亦非是多離一蓋以一切俱不著故也二益以修善不增化令斷惡不損此望因位未成果說三善滿果起不生惑障永盡不滅又功德果滿不生住大涅槃不滅此望初成果說四縱皆成果生界不盡果位不長此望已成果後說五雖如上說無增損等然此化事成益不虛化事雖復不虛然不違前說故亦無二此都結前也下釋中二初中徵問現化眾生有增有損何故乃言無二釋以生界同法界是故無增損生滅等無倚著釋前不著一多等後釋中先徵問設同法界豈得無二釋以法界無二故令生界亦無增損等二也二約實釋者初句顯菩薩自心無染以有著之智不能照此無礙法故下顯無礙相初五對中分三初二為一會事令融一多無礙初標後釋著猶置也謂於一眾生置多眾生於一不增於多不損於多置一返上可知眾生界者是如來藏也以性通相融故得事隨理而無礙次二為一明事已同理起盡無礙亦一標一釋可知後一雙結前二明理事無礙謂同真理而不失事故云不虛現事相而即真是故無二下釋中二先釋事同理後釋以理攝事不增不減經云眾生界法界無二無別即此法身以惑污故流轉五道名為眾生又云法身則眾生眾生則法身法身眾生義一名異又云若有言眾生界法界有二有別者我說彼人名一闡提也第二菩薩如是下依無盡心修無盡德於中二先直顯後釋成前中先依理起行後勝德自嚴初顯福勝善能分別下明慧深以照法原際名到彼岸二悉分別下明外化普應初身業普現次意業無染後語業廣說二釋成中法喻合法中謂雖於一切法離諸欲際而不斷自行之道不捨化他之行是故依寂起行行德無盡令前二利德相殊勝故也言功德無盡者德廣也入淨法界者證深也合中二利可知三雙結者謂融前二心為一行故是故形奪兩相俱泯於中五對十句初對約行修謂究竟是無礙心行以入理息求故非究竟是無盡心行以生德無窮故以生德則入理入理恒生德是故雙非下並準此二約斷惑謂照惑性空無可斷離異本末照故非不離三約證理謂由理無相非是可依則由照此無依之理令智圓明非是不依四約所成謂證理之時約染空無可捨故非世間淨非斯有故非佛法又無染可厭無淨可欣五約位非凡少謂得果是二乘四果等自下第二依心修成尊重慧行於中初句牒前起後謂成就重心是牒前心也修習菩薩行者正明依前修習智慧之行於中二初明照行入理智二譬如虛空下理行雙融智前中初明化行無教二自行無念前中初五對十句正顯可知二何故下釋成於中無受無轉者無正法可領受無邪惑可轉滅又不納異緣故無受正行堅住故無轉又於上五對二乘等法而能不受於不教正理而能不轉秤理起行而無退歇故云不退也二自行無念中二先正顯後釋成前中行是寂滅時者牒前也不念等正顯無念此同八地無功用行故無念也不為十法動念謂三時三科三位內是正報外是依報內外具二又根境識三亦得後一就位結以此位中雖修大願而亦無念下釋中二先釋何以無念者以了達諸法平等之中無有智行而能趣向所緣所成故無念也後釋何以無向者以能向所向無二故無二亦離故云無不二也又此亦是釋前起後謂理行不二釋前也雖合而無二然能所宛然故云無不二此起後文也二理行雙融智中二初正明理行無礙二此菩薩下明功成德立前中二初法喻標起謂無差別顯行同於理行相泯也非不成等明理同於行行功存也此二是一行准喻中只非無此無差別之虛空非謂有餘物是則法中非不成此無差別之正覺非謂無別約理成等約行此明以無成為成思之下釋中先釋無行之行後釋行即無行又初明理不違行行攬理而成功後明行不違理理泯行而歸寂先釋初義謂攬理之行雖萬行而恒寂此是八地之行也於中初一句正顯真理不違正行下彰即理之行相先自利行二調伏下利他行不壞因果結二行謂不礙存故不待壞故也下釋行不違理可知二明功成德立中有二初於佛能等謂三世如來皆同成此無礙之行今亦得彼是故同也此是總下別辨初顯內本覺故云不斷佛性二行雖即理而造修恒起故云不壞正法是故等佛二於法能興初句總辯才下別顯有三初興法之辯無染二安住下明興法之智無畏三不捨下明興法之行無著第三依慧修習尊重悲行於中初明牒前起後菩薩如是成就尊重智慧者牒前所成深智慧也修菩薩行者依彼修此大悲行也下正顯中二先總標悲行之意謂先化令出障教化成下化令住道又前令出惡難得人天益後令出生死得解脫益二如是教下以事考心顯成悲行於中有二初明心無異求二但欲調伏下唯為益生前中先直辨後釋前中先惡人後善人謂設彼惡人各有明慧善友滿世間我終不為名利等故競化為修又釋菩薩終不於邪見惡人捨化以彼不顧恩不得名利故於明慧善人而攝化以彼顧恩得名利故云我不為善人得名利處修菩薩行下釋無異求一縷是利中極少一愛言是名中極少少尚不為況多也二唯為益生中亦先直辨為他調者授三學淨者令斷惑度者令得果下釋中先徵何以不求己安但為益生釋云一切諸佛法如是者舉佛類己下彰己同佛於中初化心同二欲令下化益同第九善法行中作七門一以得善巧智力說法為機故名也二來意者大願漸淨增成力度又三體性者又依攝論以後得智大悲無邊智能為體四業用者依攝論有二種一思擇力能伏一切正行等所對治障令不起二修習力能令一切善行堅固決定五種類者或二力如前又有十種如前後說六差別者此位同第九地無礙辯力故也以約圓教此位滿後則便成佛不待餘故文內顯之可見七釋文中四一標二辨三結四嘆第二辨相中二先自分行後勝進行前中初總顯其相有三句初以法益機謂能以淨法除生熱惱名清涼法池二弘揚正法謂以持辯弘顯正法名守護三弘法之益謂以十身多劫宣化不絕名佛種不斷是故智論云令般若流行世間則是佛種不斷此之謂也此等亦是略顯善法行名下別辨中有四一持成就二說成就三問答成就四語益成就初中由持法不忘方能演說故先明之十中皆初明持體後顯業用由持法分明故云清淨依此說法故無障礙此是總句餘九是別初四持起四辯五由行入佛境諸佛為說一切智甘露之法灌其心頂持此不忘說稱物機故令歡喜六由內自證法故起同證之辯無盡七由入同理之辯故說文義廣多無盡八由善正方言故能異異言論名無量辯與前何別前據語圓義足故名正語又是當義之語故別於此也九能現身同佛歎不可盡下顯業用可知第二隨所應化下明說成就中二初正顯說相二隨所應於一一下明開化無礙前中初明所應之機三句一隨多所化熟機二各各以彼所解言音三各隨彼根宜聞差別下正為宣說說稱化心名不違悲二開化無礙中初多音開化無有障礙二設有下以一音開化無礙自在又前是一多後是多一此二無礙是一圓音第三爾時下明問答成就者有四義微細過前說成就一前但云世界未顯微細處自在初假舉此中一毛頭一念中有無量眾二一念類餘念乃至盡過未劫三異語異問四菩薩無怯畏言設一切眾生問尚一言答況此少眾況以多言此明智力辯才有餘自在此在地前得此自在者是圓教中普賢位也若餘宗未得如此如瑜伽等說第四語益成就者顯上所說言具義利五句初句總二言具深慧三能成福藏謂受持生福四照理周備五能成果智第二勝進行中二初總標後如此下別釋前中初牒前謂自分行成故云安住同下初地中安住地分次標二利兩章二釋中二先略後佛子下廣前中先釋自淨前自分中但言於三千界現佛三業今顯過彼故云如三千乃至不可稱數世界身口可知於一切法無礙明意業淨作佛事者明此三業所作下釋益他謂以前自淨之三業能作化他事二廣釋中二先廣前自淨後摩訶薩下廣前利他前中初標數二別釋十身作五門一辨體性者以淨法界及根本智并後得智三法為體如文可見又總唯境智為性又境智雙融唯一法界為性二釋相者一一身皆先標後釋初中理無不證故入無邊法界世無不超故滅一切世世滅理現為法界身二理無能滯故向未來世無不生故一切趣生前則超世令盡此則遍世同生三雖遍趣同生然住寂不動故云不生四雖即生不生然彼趣中身恒不滅此不異不生而不滅者言不及故言語道斷五彼離言身無有實狀以則是真如故又釋以真如為身然真離相故云不實以是理性真實故是故離實也六離癡者體出妄染隨應者淨用無礙如日出雲照用自在七雖起應用常無來去離死此等釋成準此定出分段生死八非但用無來去亦乃體無變壞亦是緣不能阻九非直不為四相所遷亦乃妙絕三際不可以已未等言而取故十無相不礙相通名身者皆有依止義故也三相攝者有二門一約三身謂此中法界不實不壞一相此四是法身不生不滅無來無去無相此四是實報身未來離妄此二是化身二約十身三初約下離世間品說十身二約勝天王經十身三約法集經十身四得處者有四位一或唯地上得如勝天王及法集經十身此約三乘辨二或唯地前得如此所說三或通二得如下離世間十身四或非地前非地上得如三身十佛等果位得故五定分齊者若三乘中菩薩地前必是分段之身地上方有變易身除迴心二乘地前亦有是故此十非彼所攝若一乘中有二說若攝方便言地前地上俱有變易以一一位終至佛地故若就自教言俱是分段以白淨寶網轉輪聖王得普見肉眼等是十地菩薩故如下文說又如善財童子以分段身至普賢位然並是即法門之分段故非過患也第二廣前益他者先牒前起後謂依此十身化導眾生句別有十一生善二離苦三住樂此上世益四示其出路五令其趣入六令解俗諦七令得真諦八令其斷惑九令成因位十示果令向四嘆中初作清涼池總歎也得佛法底釋能作法池所由也又初結歎前自分後結歎勝進也第十真實行中亦作七門一釋名者依言依行成德稱言行不虛故云真實真實即行持業得名二次第者行力轉勝增入實智三體性者以後得智用為性兼以大悲等四業用者依梁攝論不住生死涅槃是智用利益凡聖是智所成事五種類者有二一照物機智二授法藥智又有十智如下說六所成者以此位同下第十地滿足相故智波羅蜜增上餘行無不皆具是故此位行滿已入普賢無邊境界故下文云入因陀羅網法界自在成就如來無礙解脫等也七釋文中亦四標釋結歎釋中三初舉本誓言二此菩薩下依言成行三得一切法下行成德立又初即言實二行實三益實初中亦三初總標舉二略釋三此菩薩成就下舉事廣釋初中如說能行者謂行稱初誓而成顯先言實也如行能說者言稱終成之行顯後言實也由此始終實言無二故名第一誠諦之語然此始終二誠實言總有三類一約自行如菩薩初誓言捨眼若有乞至如言而施有問其故答為菩提此言何證便發誓言事若不虛令眼平復表非妄語眼隨言平復此則初言能起行後言能增行二約利他行如菩薩初誓度眾生如言救度縱自行滿亦不就果要稱本誓以盡生界此亦初言能起後言能滿三約因果謂如菩薩初發誠言要修萬行當成佛果如言行滿後果成佛師子吼言我獨尊等此即初言辨因後言顯果下云人中雄大師子吼等是此門也上三義中於此行內義通具三文唯後二可知二略釋中二句初釋如說能行謂如言起行故云實語證入諸佛平等實性起入理行也善根齊等起緣事行也二釋如行能說謂雖成廣善而不乖化志不失先言故無二語以終不改始故名無二此即初能行故實後終不改故無二也此並三世諸佛同行順佛果智故云隨順等也三廣釋中二初行德雖高而不捨本誓二何以故下釋不捨意初中先成十力智顯德尊高後而不捨下明不捨本誓救攝眾生菩薩之行十力之義如淨行品處已釋淨名經云雖得佛道轉於法輪入於涅槃而不捨於菩薩之道是菩薩行下釋意中三初反釋謂舉失違誓自誡不應二我當下順釋謂酬遂本願以理自開三何以下轉釋謂憶本念今令心勇悍於中二先憶本謂言發自裏豈還自食此恐違本誓失二是故下念今謂由非他所請而能廢自為他是故令自德成殊勝今若捨救便乖此德此恐違現德失由前起後故云是故也又釋我於眾生是有勝德堪為救度若捨不救則違此德於中六句皆初標後釋一無著故勝二能調故上三解空離闇四願滿已得五具德能變六佛念能攝上來成立本誓顯不可違自下第二依本誓言而成所化於中三句初由前不捨得此度生無上智慧二隨一切下正明救度三隨其等明成滿本願謂如言所作無不究竟故云滿足已也自下第三行成德立者謂此位滿成就普賢法界圓明自在之德於中有二先成因滿足後摩訶薩住大悲下明成果德備以德滿菩薩具此因果二用故前中三先標二利二釋顯成滿三此菩薩義身下結德無盡前中得自在智標自行滿也令眾生淨者標利他圓也二別釋中二先顯前自在亦二一明身無不至等空法界無量無礙者明一處現即一切處現故也無依者明身起無本故得自在二明身無不容內含一切謂三世間等悉身內現由此法界之身竪含三位橫該九世是故未來諸佛亦於中現二此菩薩下顯前令眾生淨於中三先知化器二隨其下現身說法亦是化自身內之眾生三於化不著謂以諸幻法化夢眾生是故雖化恒是無化三結德無盡中二先由前外化滿顯量智無盡二入諸三昧下由因行圓顯理智無二眾生依二者舉凡顯聖上來因德竟同等覺位也智度論第四十復次十住菩薩與佛無有差別如遍吉文殊師利觀世音等具足佛十力功德等而不作佛為廣度眾生故乃至云是諸菩薩於餘菩薩為大比於佛不能遍知如月光雖大於日即不現解云彼約十地名十住是第十地同此第十行中業用也第二同果德用中初牒前起後得佛下正顯所成此同妙覺位文中通成如來十種功德智一得佛圓明十力智二入帝網法界智三成佛無礙解脫智謂不思議解脫如不思議品說有十種四成人雄無畏智謂吼其實德故也五得轉大法輪智謂法王宣法故六成佛無礙智顯無微細礙無明七絕生死下成佛無垢智顯無微細著無明亦顯變易盡處也八廣益眾生智九興護正法智十無功攝化智謂能盡同古佛攝化方便下結及嘆可知上來正說竟自下第二明說別益有二初動地者生信功德二雨供等者是敬重功德有四一雨供二作樂奏十行曲三天光四天音讚十行德上來總是一世界中說十行竟自下第二大段明十方無盡世界所說十行供等亦爾與此合同結成一部謂一十行即一切十行故也上來一說一切說總明說分竟自下第六明證成分於中二初明此處證後明一切處證前中四初明菩薩來集二歎此所說三各舉證事四是故下述意成證問既由行法圓融令彼菩薩世界諸佛同名功德何故此處佛及世界不名功德答此經中凡是所證皆悉同是盧舍那佛世界同是華藏娑婆其說法菩薩即從法受名凡是能證必同法名以主伴異故若此處望彼此為能證即此名同彼彼名同此是此經中䂓例宏致之所爾也上來十方各十萬剎同說十行總屬於此一主之伴猶自非是十方主攝是故後更結於十方明一切處同證上來一證一切證總明證說竟第七重頌分中二先敘意後正頌前中句別有十一觀十方顯同說二觀眷屬令樂聞下正顯說意三為令紹果四為令淨因五願堅六行續此上自分七勝進攝佛此上自德下明利他八說十行眾生善根差別令物習學九量器授法十總結此等竝約因門而說故俱名種又是性種之位故也正重頌中七言五言梵本無別俱以四句為頌總有百一偈耳此中偈頌與前長行文勢不同略論五例一前即約位始終布列而說今即會融前說令無始終是故一一行中具一切行也二前約別行此明普行以普別無礙二文互顯三前唯約因此通果行以因果圓融為此行門法界故也四前約同教攝彼中根今顯別教被斯上達以同別無礙為一圓教故也五前約不雜辯才此約任放辯才說不待次言辭不斷故也文中有二初有五偈歎佛功德令人願求二十方一切下頌菩薩行令人習學顯此位中具因果二行故又為由佛加說故先歎佛由行所說故後頌行前中二初二頌歎舍那佛此化主故於中初一歎佛無垢無罣礙智次二句歎佛勝德廣大後二句歎佛證行圓淨二歎十方佛以是助加故於中初一顯二嚴果滿謂解真惠深無等福勝速究滿果次一真悲廣益後一顯智斷德齊第二頌菩薩行中三初七言六偈頌前本分中行業不思廣如法界究竟如空二句句廣分別下頌前說分十行差別末後四偈結歎顯勝前六偈中顯六種行業皆不思議初一見佛離妄行二見理成德行三無功廣大行四寂用無礙行五願堅尊勝行六攝位多門行各一頌顯可知二頌前十行中初一總說十行下別顯中初六偈頌歡喜行於中初三無畏施一離害益生二濟苦令安三語意受惱次二法施一究義二說教後一財施百福者涅槃經說下中上上中上上五品心中各修十善即為五十始修五十終修亦爾故有百福百福嚴一相也第二善入下五偈頌饒益行於中初一頌律儀戒謂過不能動次二頌攝善法戒一順法行二離二行次一偈半攝眾生戒一化處半化行下半總結三聚第三智慧不可量下四偈頌無恚恨行於中初一法思勝解忍次二安受苦忍謂自修行時有苦堪耐一忍心苦謂上半舉所修心無怠明心安忍二忍身苦亦上半舉所修身行無礙明身安忍次一他不益忍上半舉所忍境菩薩悉救舉益翻損正明能忍第四修習佛法下五偈頌無盡行於中初二加行精進一頌前勤修精進等十句二頌前欲悉知眾生根欲性等故修行精進次一被甲精進頌前為眾生受地獄苦等後二無厭足精進一智光遍益物後一神力常益生故無足也第五善解下二偈頌離癡亂行於中一現法樂住禪上半加行頌前分別世間色法經論等下半住定明慧彰離癡不動顯離亂後一引功德禪無盡地者頌前聞受正法乃至多劫不退忘等第六無量下二偈頌善現行前加行正體略不頌後得智中一大智自行頌前而亦不捨菩提心等二大悲利他頌前不捨化眾生增大慈等第七佛甘露下四偈頌無著行於中初一頌前受真記以方便度此中滿足故云究竟也次一頌前悲念眾生等後二頌前於語言道心無著第八安住下八偈頌尊重行於中初一頌前深解法界住無相住次一頌前於無量劫行菩薩道不計眾苦而生憂惱等次二以普眼見佛亦是頌前與三世佛等次一延促解脫是不思議解脫亦得頌前非究竟非不究竟等次一頌前若有眾生恭敬見聞皆得住不退轉等次一頌前心常愛樂諸佛妙法後一頌前不離一眾生著多眾生等第九具足智下三偈頌善法行於中初一頌持成就清涼法池等也次一頌說及問答成就等後一依定現身頌前金色身及十身等第十究竟下四十六偈頌前真實行於中分五初三總頌初一忍智過盡次二身土無礙一如意通一幻通次二有七偈頌前言行相應於中初三偈頌所成十力智次一頌正言行不虛下三偈頌入三出佛性及善根等三深入智海下有十二偈頌前依誓起行如言攝生上文略此中廣於中初三授眼雨法次二堅信知心化次不思下四偈顯三業自在化次二知根授法後一結嘆顯勝四彼智無與等下九偈頌前所成因滿之德於中初四二嚴兩利滿後五三業二用極一身二意三語四身用五語用如次應知是上文此菩薩義身味身不可窮盡也五修習佛解脫下十五偈頌前所成佛果德於中二初七偈別頌上文後八通頌彼德前中初一頌前成如來無礙解脫人雄無畏等次一頌絕生死流入智慧海饒益眾生等次三八相恒寂頌前窮盡諸佛方便大海次一頌前觀不二地等次一頌前護三世諸佛正法下通頌此行德於中八偈初四二利成滿德先三自利中初一偈歎色根勝偏歎眼耳及身是通性故不論鼻舌次二歎心勝一慧一定又初歎通歎智後一歎定歎慧下一利他次一切知見下四偈三業殊勝德一生處勝二言辯勝三身光勝四應機勝第三四偈總結十行歎以顯勝可知釋名者標人別法故云菩薩之十藏非是人法合目謂此十種是諸菩薩所行之法菩薩之十藏依主立名一周圓數依則說十含攝蘊積出生名藏此一一藏內含法界體非限分故云無盡二一一各攝一切行相故云無盡三一一皆能出生果德無有窮竭故云無盡無盡即藏持業釋約十帶數菩薩依主三釋可知二來意者有五義一為答普光十藏問故二前明正位今依位起行故也同上梵行品三前明約位別行此辨始終通行四前行位成立今辨淨治彼行同十地等信等十行五前自分究竟今勝進趣後同上明法品准問應在迴向後今此辨者但藏有二義約蘊攝義在十行後約出生義在迴向後義通二處問答互顯三宗中作二門先通辨藏義或一同一法界藏或二謂大小或三謂契經等并三乘等或四加雜藏或五謂名相等或六謂大小各三或九謂獨覺亦三或十如下離世間品或無盡如此品二別顯此宗者此中正十種行法該始括終具足普賢法界行德為此品宗四釋文中通文及義總作六門一舉數二釋名三體性四攝行五釋相六結歎初中功德林說者以是會主故又表此行法眾德建立故三世同說者謂佛出雖異同說十藏顯此十種法界之行如大王路三世無易故云同說二釋名者總名如前別中信者於實德能深忍樂欲心淨為性對治不信樂善為業由此含攝出生諸德故名為藏則持業釋也下並同此二防非名戒三業善為性止惡作善為業三慚者依自法力崇重賢善為性對治無慚止息惡行為業四愧者依世間力輕拒暴惡為性對治無愧止息惡行為業五喰教廣多聞慧為性聰敏為業六輟已惠人無貪思為性破慳為業七慧者於所觀境簡擇為性斷疑為業八念者於曾習境令心明記不妄為性定依為業九持者任持所記念慧為性經久不忘為業十辯者巧宣所持以慧為性應機為業此上十中信慚愧念慧此五各當體得名餘五功能受稱謂戒施行用立名聞持辯智用為目三體性中有二門一約相謂信慚愧是善十一中三法各當自體為性念慧是別境五中二法亦當自體為性戒以三業善思及表無表為性施以無貪相應思為性依智論持以定慧為性聞辨二種俱以慧用為性二約融通謂總是一法界之行隨義說十一是法界性自澄淨義如清水珠二法界性自離過義三四俱是法界性能滅過義五法界攝德廣多義六法界自性放捨義七法界自性開覺義八法界自性明照義九法界自體任持義十法界隨緣應機義是故一法界為性四攝行者作七門一約二利分別別論前九為自利後一為利他通論皆具二行二約本末分別初一是行本故上云信為道元功德母等餘並依成故是末也三約正助分別慧正餘助四約資導分別慧為能導餘為所導餘是能資慧是所資五約財守分別前七則是七聖財由念持守護使不損失由辨販致令得增長六約行相分別初四離過行一是本二防未起過三四殄已起過餘六修善行聞是修始施慧修次六度皆修舉初舉後中間可知後三修終初二自熟後一化他七約生起次第分別信為入法之初是故先辨依信起行離過為先故次明戒戒或有犯深生慚愧莊嚴戒行令其光潔故云有二白法能救眾生過既防離將增善品要以博聞為首為求所聞要必捨自內外既忘私為法必正慧現前正慧既現必須溫念增明正念既明必須憶持令久持既不忘要須辯說於他令二利行圓方為究竟五釋相中釋此十藏則為十段就初信中四謂標釋結歎釋中二先明修相後成就如是無量下明修成前中三初明對法起信二明由信故聞法不怖三何以下釋不怖所以又釋初信理法次信教法後信果法初中信十法於中初三信所執無相空謂情有理無名空空無空相名無相無相故無所願求次三信依他無生一緣起無作二如幻不實三無體自守後四信圓成無性一性德無量二勝故無上三深不可到四常不可生又初一切法中量不可得上亦不可得上文云上相不可得故號為無上此之謂也二由信故聞法不怖於中十句初二於勝上法不怖次四廣多法不怖何者所化謂眾生界以何法化謂法界何處化謂盡空界化置何處謂涅槃界後四寬遠法不怖謂三世入劫為十世也此十中不思有二義一則無所有而說有故非可有無所能思議二此等十法並無邊無盡非餘位智能知故云不思亦由二信故聞之不驚一由信達三性三無性理故聞初門不驚二由仰信佛智平等無量無邊此既佛智所知我亦隨信此聞後門而不驚也初義如前顯後義釋中彰故也三釋中先徵後釋釋中初一句顯信佛心堅次句明前十法是佛智所知故云佛如是知也彼境廣大佛云何知良以佛智亦如彼境無盡無邊故彼既佛知菩薩信佛故不驚也十方下釋佛智是可信所由先大用不虛故可信二彼諸佛下明體無增損故可信於中有十不此文顯佛智非生滅法同無為也第二修成相中二初一句總乘如來乘趣於佛果二別顯中先成行體有八句一稱所信故無邊二體堅不退三所信不雜故名不亂四緣不能沮五深信離相六信從慧起涅槃云從聞思生也又有慧之信名有根無慧而信長無明無信而慧長邪見信慧具足方得入法故梁攝論第十一云由菩薩自證施故行施不由信他故行施前信有根故成信後信無根故不成信七順同古聖八家業法爾下顯行功能有四句一能護法二能增因三能順果四德從佛生三是名結四住此歎有二利可知第二戒藏中三謂標釋結釋內二先開十章後一一牒章廣釋光統云初一攝眾生戒次八攝善法戒後一律儀戒又第二中不受外道烏鷄鹿狗戒等第四中以先不犯故後無疑悔准此文似故犯一切戒人往昔曾作五逆罪來是彼惡習也又涅槃經云何故持戒為不悔故何故不悔為歡喜故何故歡喜為悅樂故乃至為得大涅槃故第五中不食蘇鹽等為更造立又斷穀服氣等法外立制等第七中若以斷常見持戒即是雜無明故名犯戒第八中邪命或四種一方口食二仰口食三維口食四下口食又十住論第二云誰名五邪命法一矯異二自親三激動四抑揚五因利求利矯異者有人貪求利養故若作阿練若著衲衣若常乞食若一坐食若常坐若中後不飲漿受如是等頭陀行作是念作是行得供養恭敬我作是行或亦得之為利養故改易威儀名為矯異二自親者有人貪利養至檀越家語言如我父母兄弟姊妹親戚無異若有所須我能相與若有所作我為作我不計遠近能來問訊我住此者正相為耳為求供養貪著檀越能以口辭牽引人心如是等名自親三激動者有人不計貪罪欲得財物作得物想如是言是鉢好若衣好若戶鉤好若尼師檀好若我得者即能受用又言隨意能施此人難得又至檀越家作是言汝家羹飯餅肉香美衣服復好當供養我我以親舊必當見與如是示現貪相是名激動四抑揚者有人貪利養故語檀越言汝極慳惜尚不能與父母兄弟姊妹妻子親戚誰能得汝物者檀越愧恥俛仰施與又至餘家作是言汝有福德受人身不空阿羅漢常入出汝家汝與坐起語言作是念相檀越或生是心更無餘人入出我家必謂我是是名抑揚五因利求利者有人以衣若鉢僧伽梨若尼師檀等資生之物持示人言若王王等及餘貴人與我是物作是念檀越或能生心彼諸王貴人尚能供養況我不與是人因以此利更求餘利故名因利求利第九中諸法無行經云若見破戒人不說其過惡應當念彼人久久亦得道問涅槃云見破戒者應當擯默呵嘖舉處當知是人得福無量此文何故將護不呵豈為攝生答彼據慈心呵令悔過以根熟故此約護彼恐更增惡心根未熟故餘文可知三四二藏慚愧者涅槃云慚者羞天愧者羞人慚者自不作惡愧者不教他作惡慚者內自羞恥愧者發露向人又俱舍論云無慚者若善人所呵於中不見怖是名無慚無羞者於功德及有功德人不尊重無敬畏心名無羞無羞者是無愧經部說觀自身由過失不恥名無羞觀他身由過失不恥名無慚又瑜伽對法唯識慚藏釋中三初念昔自他無慚之過於中先自後他也六親者謂父母兄弟妻子為六二自惟下舉過自誡三是故下正修慚行愧藏中三義同慚可知第五多聞藏釋內二先所學之法後摩訶薩下明其學意前中亦二先開十章後次第釋十中初四約十二緣生理實出世間亦有無取五蘊今是取蘊擔苦積集故是世間又約小乘亦得又五分法身翻前五蘊故為出世又理實有為更通餘位今取三界及眾生並是惑業之所為故是有為於無為法中一開合者或唯說三謂虛空擇滅非擇滅此約小乘或說四加真如如掌珍論說或說六加不動是第四禪及滅定如百法論等說此二約初教初說或說八於真如中開善法真如不善法真如無記法真如如瑜伽對法說此約初教終說四中擇滅有二義一滅惑障名擇滅滅定障名不動及滅定是故總攝在擇滅中也八中欲漸展一切法悉真如故開善等三性詮門顯示二假實者唯真如無為是實餘並是假以於如上假建立故如佛地論說又真如中亦二一安立是相分故二非安立非識現故初假後實三轉異義者如此文六無為一事無處名虛空二性淨之果名涅槃三無間道數斷結所得名數緣滅四餘緣不起名非數緣五十二因緣是無為者依俱舍論僧祇部犢子部並說十二因緣是無為法以如來出世若不出世此法常住故經部師破如彼說又遠法師引涅槃經釋就人論三世流轉是其有為廢人談法法相常定故曰無為如十二因緣陰界入等一切皆然如涅槃經說今釋以此緣起各無自性各無造作故名無為涅槃云十二因緣則是佛性又大品云菩薩觀十二因緣猶如虛空不可盡等六法界者是如來藏體實不生滅故是無為又於一真如義立此六一無相義二所證義三惑盡義四性淨義五隨緣義六不變義亦是為因義有記中四諦等者約順理善有可記錄故上來多是小乘法下無記中虛妄法不可記錄故也智論說十四難此中十六種俱舍論有外道名郁胝歌此云能說問佛世間有邊無邊等四此約始終為問常無常等四約斷常問所以不答者若彼執我為世間已我無故答不應理若執一切生死名世間四答亦不應理若世間常住者無一人得涅槃若非常住即一切皆斷滅自然涅槃若具二必定一分不得涅槃一分自然涅槃若非常非非常者應非得涅槃非非得涅槃問若自得涅槃有何失答若自然得者由涅槃至得隨屬道故如尼乾雀握不可定答也如來有異死等四問此約縛解問以外執梵王及已師已得解脫名如來由觀問人意故佛不答以彼執已解脫我名如來既執有我故佛不答餘檢智論第二第十七瑜伽俱舍舍利弗阿毘曇并正疏總計會具作之第三四句中如去不如去等四中如來者如從前來向後亦爾故云如來非是佛四句何別有人計神我與陰一陰滅我亦滅若言還如來時去此語不受二計我與陰異陰滅我不滅若言不如來時去此亦不受三計我體常如虛空說有來去俱不受四執我有麁細說無來去亦不受謂麁我與陰一同滅故如去細我與陰異不同滅故不如去不受第四四句中我是體眾生是用由我有眾生依體有用二反此三雙存四雙反餘文可知大況上來所學之法並小乘及外道等法為知故為欲因此攝眾生故下明學意可知第六施藏中釋內先列十門後一一次第釋一一各三標釋結初中由久宿習乃至自食亦有施心謂捨所極要命受中夭附近死邊名最後難又諸施中最在後故內施中少壯輪王者明難捨能捨故內外施依瑜伽剪髮剔吐等為內外此中通依及正唯除妻子一切施中并有妻子故別也七過去施中初舉所貪境二聞已下以理正觀於中先直觀空不失方便後況其謝滅三菩薩下正成捨行此三世施但捨自貪心與無貪善根相應故入此中收又通論四句一捨而非施如三世施二施而非捨如自食施身蟲等三亦施亦捨如前門四非施非捨如信藏等未來現在亦各三義同上可知現在所貪中淨法內但舉二乘者以佛菩薩現在緣成非不求故不同過未謝及未至無緣起故是故不同前第十中四初乞至二菩薩喜三觀身過患四開意成施謂縱是好物我尚應捨況此惡物又縱無所益我尚應施況復令我得三堅法身財自在第七慧藏釋中三初明照法成慧二菩薩成下明慧成益相三顯無盡義初中二先明慧自照法後明為他正說前中初總舉所知二釋成能知深妙前中以四諦歷知十法謂五蘊無明愛及三乘五蘊約染果癡愛約因此七皆當相是苦緣成是集無性即滅顯滅為道以為詮門顯滅故又是菩薩巧迴成道具用故如論諸惑成觀分生死為涅槃後三約淨聲聞是人四諦為法所行道品為集所成果為涅槃十二緣是緣覺法無邊法界是菩薩法又釋知聲聞即是知苦以聲聞苦是已知故但舉其位二是彼所行法則道諦三彼惑習等未盡即是集諦已有斷故法後說之涅槃是滅緣覺菩薩準可見二釋能知中初問意知有二種一隨相知如小乘人二稱理知如菩薩人今但言知於此二中是何知故云云何知也下釋是稱理知有六句一總舉因起二非我下二句顯無二我上句明相不實下句體空無三不取下三句明對法離染不取堅固對前上句不取所有對前下句三知一切下釋不取所由二為他說中初句標二云何下釋釋中三初總二何等下別於前十法略舉九門以即同如故不可壞也三何以故下出所由先徵現見色等是可破壞何以言不壞釋以從緣起自他共言皆不到故色心俱離也二菩薩成就下慧成益中二句一少功廣達二自悟非他三顯無盡義中十句內初三自分於中先二自利後一利他後七勝進於中初四自利後三利他第八念藏釋中三初對境明念二菩薩下顯念勝相三菩薩作是下彰念益相初中有十一念過去一生至多二念過去一劫至多三念一佛至無量四念一佛授記至無量五念一佛出世至無量六念從一佛受經至無量十二部經如別章七念一會一時說法至無量八念一法器根至無量九念一所治煩惱乃至無量十念一三昧乃至無量二顯念勝相十句一妙念者妙過餘人二淨念者所記分明三不濁念者不雜闇障四遍淨念者於法悉明五離塵念者於所念事不生貪染六離種種塵念者不生餘結七離垢念者不計我能八光曜念者廣照無極九樂念者樂修不息十無礙念者發意即知不待思量三彰念益中四句一世苦不亂二根淨不染三念堅不壞四持法不錯第九持藏釋內十一法一一品經乃至無量二佛名三界名四劫名五佛記六一部經至多七會名八說法九根十煩惱十一三昧下結歎中唯佛境者顯因深徹果故也第十辨藏中亦四標釋結歎釋中二先舉辨體謂後得甚深智故二顯辯功能有二先自分二此菩薩下勝進自分中初廣說不違典是總顯下別辨於中二先明說自在說前所持十法也二何以故下釋自在所由二勝進中二初總顯謂法光辨演深法二以廣長下別辨於中二先無礙說有四句一明說益二善入下於教自在三入普照下於義自在四不捨下明不失自行後何以下釋無礙所由謂此位即是究竟位故成此滿空法界清淨法身是無垢真身故云淨也歎中十句一無量者多門故二無分齊者一一皆無邊故三多門無間四和雜不壞五自體無斷六不為緣斷以非是可斷法故七言無怯憚八懸遠甚深九廓然無底十攝法釋成第六結歎十藏初一句結下歎勝歎勝中初一句結歎謂令眾生得菩提故下十門別顯別釋唯有七句各標釋一歎行利二行常三行廣四行巧五行多六行堅七行入理是名下總結歎也此後應有證成及偈頌等文不足或是略故耳上來總第四會竟自下明第五會四門同上釋名中會名者約處名兜率天會約主名金剛幢會約法名十迴向會品名者如來明佛法界身昇是赴機起用兜率是所赴之所三義題名又赴此喜足天者表世間行滿故也一切寶者表攝行多門可貴交飾故也二來意者初會來為答前十迴向問故又前明解行今起大願若不起願恐證無為故次來也又迴前解行向於真證故也二品來者將欲說法先辨所依處故明也又前會既終赴後之始故先辨此三宗趣者先會宗亦有人法主伴教義各體相用准前可知又以大願迴向無盡之行為此會宗至下當辨品宗者謂天王嚴稱法界之器殿為能感如來以遍法界之身雲為能應感應契而無動無動寂而繁興緣起具德為此品宗四釋文者此會三品初二序分後一正說何故無後進趣者以攝前解行總為趣地方便迴向當體自是勝進是故無也此經上下此例有四一約行滿入位之際如賢首信滿總為入住方便二約比滿入證之際如此迴向品初僧祇滿總為入地方便三約功用滿入無功用之際如第八地初總攝前七地為方便此二僧祇滿四約因位成滿之際如第十地初攝前九地為入方便此約三祇滿處攝也餘同位相接即別有方便故非一例就前序中二品二序差別同前辨異初品中有七初本會圓現二不動昇此三天王嚴處四迎佛設供五覩佛勝德六天王敬請七受請成益初謂前十方覺樹普光忉利夜摩等說法之會並皆未散昇此所說與彼同時是故橫遍十方竪通八會同時前後無礙而說餘義同前說第三嚴處中二先明一方嚴二結會十方嚴前中二初遙見佛者明覩勝緣二即於下顯嚴勝座於中先總顯後以無量下別辨前中以此座是實德所成是故有十三種圓滿相一自相謂寶座具德故二因相謂宿善所生故三不壞相佛護念故四勝相多因所生故五真淨相佛淨法起故六共相眾生共嚴同受用故七具德相八離惡相九微妙相觀無厭故十出世相十一無染相十二同相謂相同在世間緣集成故十三無盡相謂眾生見不能盡亦是甚深相唯佛境故第二別顯中初一句標二所謂下正顯於中有二先辨器世間莊嚴後百萬諸天神下辨眾生世間莊嚴此中亦分有智正覺義前中亦二先外事嚴後從百萬億神力下明內法嚴前中二先色相嚴後百萬億天蓋幢一切寶鈴下音聲嚴前中四初雜事嚴有五十二種第二百萬億大海月下別事嚴於中寶有二十一種香王十七種雲雨二十一種第三百萬億天寶幢下重明雜嚴有二十九種第四天雜寶衣下重明別事嚴於中衣幢各十種第二音聲嚴中有四十二句分二先樂音有十種後妙音下明法音於中二先總歎三寶功德後別歎十住菩薩功德前中三初十句歎佛寶功德二歎一切菩薩下四句歎菩薩僧寶功德三歎深法下八句歎法寶成益功德二別歎十住功德以是正位攝因行故可知外嚴竟第二內法嚴者亦是上來莊嚴今辨嚴已出生勝德顯座德用於中三十一句分三初十三句出信進念定慧等雜行淨解脫是不思解脫也二有十一句十度行於中末句結十度可知三普入下七句明出三業大用此是師子座三業以依正無礙故器世間嚴竟第二眾生世間莊嚴中亦二先有五十八眾外相嚴後出菩薩淨願下內法嚴前中二先四十四顯人天眾嚴後十四辨菩薩眾嚴前中先十五欲界人天八部等後二十九色界天等然餘處說於四禪中各有三天此各四者皆一是總餘三是別故也謂初禪中梵眷屬天二禪中光天三禪中淨天四禪密身天此各是總故不同也又四禪中少密身餘處說名福愛天無量密身是稱福生天密果是果寶天亦名廣果以第四禪天身行斷無出入息故俱名密也次五淨居天後更云百萬億種種天者應是無色界天既不顯名或通一切也第二菩薩眾中初十依本位名顯德用後四以天名說此上並是海印中法界自在差別實德以人法無礙依正混融故致然也第二內法者亦是上來莊嚴今是嚴已成德堪為勝用有二十句法門行相可知上來一方嚴座竟第二如此世界結通十方無盡世界敷座可知上來十方天王嚴主伴座竟第四迎佛興供中二先出迎興自分供二佛神力下設勝進供前中二初諸天興天供於中先雨十種供後從身出眾總合觀禮二不可數下明菩薩興出世間供第二勝進供中亦二先諸天興天供後菩薩興出世供前中四初佛力令天覩希自慶二阿僧祇下衣盛華等詣佛奉散供養三億那由下於佛行處莊嚴虛空於中十種初一總餘九別別中一一各初起勝心後興妙供可知四無數億下從身出供在路供佛八句可知二菩薩興出世供中三初從意業出供二從身業出供三語業歎佛初中二先總顯供事後一切寶蓋下別明供佛前中二先標謂離三界標供分齊從真法生標供所因下釋中先釋分齊以離惑故慈普故智深故唯佛能知故離三界也下釋所因從四因生故名真實法生一堅信是加行智二不思善是正證智三變化是後得智四真法是所證理既從此起還稱性平等故以無行法印之所印定下別辨供佛中九種一一中各有五義一舉供事二遍法界明稱真性三用供佛四過天顯勝五出因又亦初四是上總中分齊後一是上所因於高座供中心境等佛者明證理同佛也依此起座令座亦同佛境也以此菩薩並是普賢極位因果同等故餘准可知二身業供中從身出八事雲供可知三無量菩薩下語業供養歎佛法身無邊功德可知第五覩佛勝德中二初大眾覩佛法界身雲二爾時如來下明佛現此身雲之意前中亦二初見法界身無邊德用二爾時諸天見如來身下明見佛身光妙用無盡前中然此所現所見佛法界身豈有限量今且依下結文分為十門於中二先顯十門之德後如是正念下結十門之名前中辨此十門即為十段然望後結少不次第從初至清淨善根來超明第十見佛示現不可思議自在神力門於中先舉能見人後顯所見佛身無量者正顯法界無限量之身顯前一切世界菩提樹下無不現也不思神足者顯前不離覺樹昇天等也文中有四初妙用益生二周遍下德普利物三成就下用深令敬四隨所下應機成濟二顯現如來下却辨第一大眾如是正念如來門於中二先明如來現自勝德謂大福大智大定及體遍二令一切下廣益眾生於中三初益地前二悉能下益地上三一切法雲下益令果滿三以正覺下明第二觀察正覺門於中二先明自覺成滿謂初覺俗諦境後於不退下覺真諦境二教化一切下明覺他成滿四示現色身下明第三入智慧淵門於中色身是起智所依下顯智相有四初觀眾生智二善解下明知佛十力等智三住一切下知法門智四悉能下明成智淵海五如來日下明第四入功德海門於中有四功德一寂用無礙德謂照機日不沒恒住佛寂滅二於我我所下明大行無染德三在大眾下明大智無著德四以大悲下明大悲攝化德於中初舉化事悉善分別下明化意謂為眾生分別菩薩智信等行令成正覺彼方出佛大慈之心顯佛之悲不爾豈在佛慈心內六佛身無量下明第七正知如來門於中初辨如來身語二業二於去來下明如來意業於中二初照三際以攝生後普於下遍十方而化物七佛智慧月下明第五至虛空慧門下文云菩薩清涼月遊於畢竟空此中顯佛月遊空故也於中二初明照空無礙慧先照真次慧心下照俗後一切世間下會俗顯真二順眾生下益物無著慧於中三初現身含受益解了下明無著二隨順下拔苦離染益未曾下無著三正觀下令成善利益永離下無著八放光明網下明第八觀察如來淨業相好門於中二初佛光照現二令一切眾下明眾尋光見佛十方淨業相好此中二初見佛自相業謂先見佛於十方剎所現相好後菩薩所行下見佛淨業謂先見自利淨業善分別下利他淨業二成就下見佛能成他相好謂先能成後皆令成就下所成九自在法王下却明第六知眾生福田門於中二先總顯後別顯總中初照現如來福田勝相後釋顯勝義以依智緣生故勝也二別中顯如來十種功德為世福田一身智遍世德二無礙天繒下勝福臨機德此二是田體狀以為田生福義在世間故皆云世間自下明益物成德顯田勝用三無上導師下明導師巧引德無畏乘是導師遊處也四一切世下明醫王善療德初治惑障次善能下令離苦報後隨其下令離惡業五隨其所應現佛下隨應現身方增善德六一切眾生下覺迷安怖德七如來最勝下智王開曉德八無量功德下因圓果淨德於中初句標果業行下顯因圓謂因時於世所修業行但能感示世間之報及慧到岸成佛之時令前行等皆悉清淨以出染故九能滿下能滿世願德十示世下能為世友德是故名佛為勝福田十光明清淨下却明第九正知法身普照十方門於中七初照除行障六弊中舉初也二悉令下淨其行願三等觀下破染生淨德於等觀等佛智普照也起淨業令修對治降魔殄染緣滅惑除染因生力是所成德謂十力也四一切世間下破癡授智前破四住此滅無明初破癡法施下授智五如來智下令離怨滿願六最勝下為緣生善初總少修下別謂以佛田勝故少修供養獲大功德置眾生無盡智地是故德大顯上果報無量智地顯上具足清淨七喜德除難謂善由心起心既見佛生喜喜心中生善廣大是故除三惡八難也上來十門別辨竟自下第二總結名但此佛德既圓融無礙同一法界之身是故此結皆有通別如是正念如來者通論總具上諸功德名為如來明此大眾於如是如來專心住想名如是正念別論此結上第二門二者通論上諸功德總名正覺以無不照察故明眾於此攝慮照達故名如是觀察正覺別論此結上第三門三者通論上佛諸德無不總是智慧之淵以明照無底故明眾於此智契相應名如是入也別論此結上第四門四者通論上佛諸德總是功德大海明此眾智契合名入也別論此結上第五門五者通論上佛諸德總名虛空智慧以鑒照名慧則慧稱性一味無限無礙名空明此眾智達到其際名如是至也別論此門超結上第七門也六者通論具上諸德之佛名為眾生福田以此堪能生勝福故眾了達此名如是知別論超結上第九門七者通論具上諸德名為如來以皆從證理而成故眾知可解別論却結上第六門八者通論上德無不皆是佛果淨業之相好眾觀可知別論此結上第八門九者通論上德無不皆是大功德法而成佛身無不明照普遍十方眾知可解別論超結上第十門十者通論上德無不皆是如來不思議自在神力別論却結上第一門又此上十門應以六相融攝取之理方顯耳自下第二明眾見佛身光明妙用於中有三初見佛毛孔出光用有十句初本餘九末是光中事并法門可知二爾時諸天復見下明見佛從身出光用三又覩自在下見佛神力益物用就身光中有二先見出雜色光後又佛身下出妙寶光前中七句一光照法界二示現下光現說法三顯現阿僧祇下光現奇嚴無盡中生者釋不窮盡義也四悉普照下現光中剎內佛出益生五顯現下現多化身六普照無量下照窮法界七持一切下明光起意下出光因謂平等真如是佛所住從彼生也二身出妙寶光中有二先出光辨因有三一功德二大願三不放逸後出生無量顯光用三明見佛神力益生中二初通益眾生二於一切下廣益菩薩上來大眾觀佛法界身雲竟自下第二明佛現此身雲之意於中有二一現此身雲為益眾生令隨正行二如來顯現下為令眾生知佛無邊自在勝德前中大悲普覆明佛現德之心智慧莊嚴顯所示現德謂牒舉上文所現之德以皆是大智莊嚴顯故也欲令下正顯所為於中三先隨位漸次益有六句即是信等六位之益於果位中得深法是大涅槃具慧光是大菩提餘可知二滿足下隨行漸次益於中亦六一求果心堅二不壞法性下於法觀解三滿足下依解起行四成就清淨下行成入證五具足修下明證滿德備名普賢行六成就如來下因圓得果三遠離下隨義差別益於中三一令遠邪魔得正智願二令常見佛得大智斷三令常依佛得法入眾二令眾知佛無邊德中現如是等類無數淨善總牒上文所現之德以皆是佛淨善根相故調眾生總舉其意云何現德而為調生謂悉令知佛功德海正顯所為有二初別辨後總結別中五一令知佛德備二如來下用廣三本所下果極四成就法王下智圓五成就最勝下德深謂體淨德齊相嚴麗也二於一切劫下結德無盡以別說難周故總通結第六天王敬請中善來者明佛具法界德不動而來故巧應機來故順理而來也第七佛受請成益中有二初昇殿益後爾時世尊下昇座益前中二先受請昇殿後爾時下明其益相前中二先昇此界殿無邊相海是佛相莊嚴令天王喜等正明受請意即昇殿等明機緣契合也二如此下結會十方昇殿圓滿二益相中三初嚴處益十句可知二爾時下明天王得定益於中初不亂正念正明得定下依定增善增善有四一進心二喜心三菩提心四總持三令天王憶自宿善歎佛顯處益中二先此界謂歎前夜摩十佛之前十如來寄顯漸深遠過前故也理實通於一切諸佛後結十方第二昇座益中二先此界昇後十方昇前中二先昇座後益相益相中先法益謂初現同三世佛之身二應機說法三明法身無著下明事益及結並可知初釋名者明如來將說妙法必英徒影赴電速雲臻遍滿虛空集於法界各以妙偈嘆佛實德故以為名又天宮是處菩薩顯人雲集是身業自在讚佛是語業功德約身語處用以題名餘來意及宗並同前釋但加歎菩薩德及光益為異四釋文中四一集眾二放光三歎眾四歎佛初集眾內先此界集後十方集前中三初舉本位二一一菩薩下明集來三以正直下顯德初中佛力顯集所因方等顯分量國名堅固者表顯所依行成難壞故也佛與菩薩同名幢者表迴向善巧因果獨出攝伏故也寶網覆身表德備也放光用廣也三歎德中二初嘆其行德於中二先自行後一切眾生下利他行謂十地已還等一切眾生同時於此菩薩身念念觀見別別法門皆新新引攝故云觀無厭足二此菩薩下顯所得法門於中初總後所謂下別有十種法門一身遍遊二智見理三多身遍四入果用五得果智六巧便光七廣辨八深持九見法界十盡虛空應以六相融攝思准第二放光中兩膝放者過前足指表行漸勝故也又膝有屈申進趣用表迴因向果進昇之相故也於中四一出處二光數三所照四緣見謂因時同行果時感會故見也第三歎眾德中二先別歎後總結前中二先明所樂謂佛不思議解脫用也二明所得於中有五一得法界身二得無礙下明得法界心於中有四一三昧心二無著心三無礙心四離垢心寶心是證心故能離垢也三得佛無量下顯得佛力初標決定下釋顯也四得諸下明得佛證初標入深下釋謂入深智是能證底淨法身等所證底五得一切下明得佛智於中十句初句總標下九別釋於中一智依理起故云妙趣生也二智起開明三成金剛大智四金剛喻定破微細愚上來本智下明後智五攝生智六自在智七無著智八照俗智初名學數終名究竟九善住下照真智後成就下總結無盡此等並是究竟位中菩薩與佛同一法界是故皆云得佛所得也但就因門說為菩薩耳四偈歎佛中十段內初金剛幢標別說人以此菩薩為先首者由是會主故承力顯說所依普觀四意同前會釋十頌歎佛寂用無礙德於中分五初二明佛無生滅示現有初頌正辨於中初半無生滅下半現有後頌寄對彰深謂上半寄劣顯深謂則寂之用非四心境是故難思下半就勝顯妙既非四心是誰境界謂彼智還是佛智及普賢位滿智境以稱佛境智要佛智方盡故明深也二有二頌明佛非色聲示現有亦初頌正辨後頌寄顯上半亦寄劣彰深謂凡小及地前名劣智也下半就勝顯妙謂地上證智能為佛本名本業智十地位滿名成就則普賢智也又成就亦是佛智三有二頌明佛無來去示現有初頌正辨後頌顯深廣謂此則無來去之來去身遍諸剎語廣說妙意恒住寂又上三句顯廣下一句顯深四有二頌明佛智不動示現用亦初頌正辨上二句入證下二句現用後頌顯深廣上半深下半廣五後二頌勸修辨益初頌勸修後頌辨見益第二以觀佛心堅名堅固幢十偈分三初七歎佛德次二勸修趣入後一結見聞益初中五先二偈明體用超情謂初一體深次半用廣下半超情二有二偈明德深勸近初偈德深上半說深法下半起淨身謂明佛淨身隨順萬行因緣而起謂本性為因所修為緣何故顯此德者明從緣起是可成法後偈勸求義理便故三一偈歎佛令供廣益德謂淨心常心供令成佛四一偈歎佛令觀增行德初句增長德二長行三離惑四結觀五一頌歎大人觀解德謂究竟法性之佛子方解了故勸修中初偈勸起欲求道後偈勸報恩敬近下結益上半結歎謂見佛結上佛德聞佛法結上導師所說等法下半顯益第三智力勇健盡佛海原名勇猛幢十偈分二初七歎佛為修行勝緣後三顯佛自在之德前中初一明佛難見要具淨信心為因佛力為緣方得見佛細色合佛以難見故二明見難盡謂要以普賢猛智方盡原底三明佛難成謂要依圓淨心海十地之所出生四明佛法難遇得便離垢五明佛難逢見能滅惑六明聞信難成要由善友七校量顯勝若化一人令信入佛德過上施下顯佛德中一德圓二用廣三體寂第四以於生死夜現暉智光名夜光幢十偈分三初一歎佛用廣十方普見故次七明佛用深融理而起故後二雙結深廣無涯底故用深中初一體一無一故現多二明無二而二現莊嚴三明一二雙融德無盡謂空喻體幻喻用上歎此佛下類餘佛四依體起用五用相無功攝論云如摩尼天鼓無思成自事如是不分別種種佛事成六明體用無礙謂則體成用而不失體故云不壞法性即用常體而不廢用故云不著法界是故由不著理故恒用不廢由不壞性故用無不寂故也七雙融自在上半約體絕待謂化非化俱不可得下半約緣示現化非化又上二句標下二句如次釋可知又釋此明依真起化作二門釋一開義二融合初中真應各有二義真中一不變義謂雖現化而常湛然初句顯之二隨緣義謂不守自性無不現應故云亦非非化二化中一無體即空義謂攬緣無性故云諸法無化二從緣幻有義故云示現有化二融合亦二義一別合二通融初中由真中隨緣則不變故是故亦真亦不真非真不非真名為真法身化中體空則幻有故是故亦化亦不化非化非不化名為佛化身二通融謂由真不變顯化體空此是真不無化不有以為法身不無化用以有化中空義故又由真隨緣顯化幻有此是化不無真不有以為化身不無真理以有真中隨緣義故又由隨緣幻有不異不變體空故是故現化紛然未甞不寂真性湛然無曾不化真化鎔融為一無礙清淨法界思之可見下二偈雙結中初結上體深無底廣無涯後結上用上顯深下彰廣第五深慧無礙名智幢十偈分三初四歎佛德用無限次四歎佛一異無礙後二歎佛生滅自在前中初二顯用無限後二明德無窮前中先辨感用之器謂具無礙智及無限悲修行之者普於十方常見諸佛此顯如來於彼大機之所無時暫隱然有五義一一身圓廣故云十方見二一身則一切故云見一切佛三明此用未曾暫歇故云常見四顯此用未曾不寂故云無來處五彰所說復深故云法亦無著下明德無窮內謂前所現一切之身彼一一身各攝法界無盡之德是故於不思劫說彼一身之德尚不可盡況餘一切之身三世眾生等校量顯多二歎一異無礙中初一法說謂無二法界融故不可思議何者謂不可無二思以現多身故不可多身思未曾有異故不可一多思以無兩法故不可俱非思以體用宛然故是圓融難測量也次一喻況次一法合下一釋非一異並可知三生滅自在中初一明不生滅而現生滅後一明所現生滅還則不生滅第六照理可貴故名寶幢十偈分二初三歎佛身心自在後七歎佛出世自在前中初二明身一無量現量二無處遍處下一自明心上句明無八識心王次句明無心所有下半結法體智論云佛地無有心心法也問若約法身可如上說約受用身無心法豈可令佛同非情類答若依初教佛地具有清淨八識及二十一心所設言無者但無染識非謂無淨又由智勝但云有智非謂無識若終教唯一圓智內證真如外起化用亦無心王心數之異及八識差別故梁攝論佛果唯如如及如如智獨存故也若約頓教以始覺則同本覺無始覺之異故遂合此智當相則是如智相亦盡唯一妙理離言絕慮為佛果也若約圓教既理智混融舉法界俱為智說十顯無盡是故此智未嘗不即法界思准之後七中初四明此佛後三類餘佛前中初二明佛為益出世而則無出謂初一明不出有損次半明出世益下半顯實無出諸法無行經云如來不出世亦不度眾生眾生強分別作佛度眾生解云明此釋迦身出世之時則常無出非謂別約法身下二釋不出世所由謂凡論佛出皆於時處今推此二俱非等覺是故即出而無出也下明眾生機熟自於心內見佛日出然佛自覺本非淨日下類餘佛中初一法說正類上半牒前出此佛出世則無出義謂前眾生心所見佛並是虛妄無有故言語斷也下半正類三世佛出理亦同然次一喻況上喻佛出則無出謂破闇名日出日出闇已無闇無日非出是故出則非出也下半喻不出而出出但有名也下一法合上半合出則無出下半合無出而出出但有名是故不異彼不出也第七勤觀妙理名精進幢十偈分二初一汎舉諸佛標德同應異後九正歎此佛前中身同是法身同義是功德同下半應異亦是用同文意理實諸佛體德齊同所有異者皆隨應現此同等功德如無性攝論云於法身中所依意樂作事無差別功德者則是開示逮得一切佛平等性所依無別者一切皆依清淨智故意樂無差別者一切皆有利益安樂一切有情勝意樂故作業無差別者一切皆作受用變化利他事故後九中二初三略釋後六廣顯前中初一明境義深廣釋上義同二明身非是根境內外釋上身同三隨機見異釋上應別下六偈中初二明法身體非分數先法說後約喻如橫計之我本無所有縱四智五眼思亦不及以無物故此舉妄計情有理無非聖智境以況法身理有情無非下位測二次一明依體現相次一應緣見用次一明用成益後一顯用廣大第八淨慧照實染障已除名離垢幢十偈分四初三歎佛身智淨於中先一歎淨智益世後二歎身淨一拂應顯真二依真現應二次二歎三業淨初一意業淨謂名德雖高而心常安後一身語可知三次三融攝淨一照理二現事三融顯無礙以器世間則是智正覺故云即是身此身無性復則真諦故言則是最勝最勝是勝義理故也下半釋顯無礙者是上融攝相即等知彼故名無礙智四後二離妄淨一泯境智謂菩提是能照佛法是所照寂故無得後一絕三際謂於三時求前智證竟無得故離彼倒也第九了佛應身即同真故名真實幢十偈分二初二明佛無方大用先一明所應處後一明所現身八相用也下八會用同體於中初二約思見會先一徵用後一同體二次一約身土上半舉用下半會體三次一約化用會可知四次二約佛德會初句標涅槃德次句標菩提德下半如次釋可知次中上半舉神力德下半總會無所有五後二約佛因果會初一牒舉因果謂明佛往昔知唯心道理明解諸法悉皆如是不可得故是故速成正覺由此佛果平等離言同一真體後一正會顯體可知第十善解成佛之法故名法幢十偈分四初二明近佛益先一總舉後一釋成上半舉損顯益下半彰益異損二次三明於佛所發心利益先一總舉二釋成三校量顯勝謂不知發菩提心之方便猶非供養若能一念發菩提心則是最上法之供養三次二明於佛所聞法利益於中一由聞故求因二由聞故得果四後三明於佛所生解利益於中初二舉損顯益一標二釋謂過去無量劫由不知是法既不成佛今時縱盡未來際劫若不知是成佛之法終亦不成下一彰益異損上半舉理境法下半成智行法益也上十菩薩百偈歎佛或總為一以融會為一法界佛故或別以十佛百門德差別故或同以百偈無非顯佛德故或異以門門相別故或成由此德緣佛果立故或壞各住自法本不作故准思之又此偈後應有結通十方世界但為前諸菩薩各云普觀十方則已顯現故不更論前會等處皆准此知釋名者德成無壞喻號金剛獨出世間舉幢以表此中即以金剛為幢菩薩是人有彼德者有財釋也迴已善根向於三處此是行德法謂剛幢之迴向依主釋亦通有財又通持業以人法相即故但以寄人顯法故雙舉耳此即從德標名依人顯法故也二來意者序分既彰正宗宜顯故次來也三宗趣者十種大行迴向三處為此品宗又以無邊行海隨順無涯大願成就普賢法界德用為此宗趣如下文顯引之四釋文中有六分一三昧分二加分三起分四本分五說分六證成分以隨行別頌故無偈頌分同下地品初中何故入定者亦有六意同前釋文中三先標入定人為說金剛法故高出法故不異名入也二承力三正顯所入菩薩者標人別法簡非果定明智者汎論有四義一初加行定謂是證智之明故云明智如明得明增等二約根本智定本智證理破無明等名為明智如大乘光明三昧地論釋光明者對治無明故三約後得智定明了所緣故名明智四約自在智定謂普賢圓智朗照法界故名明智如錠光頗梨珠照十佛世界等此中智是體明是用又若三乘寄位言此中唯初定若約剛幢自德論具本後二智定若約圓教顯唯約後一門三昧此云等持如前釋二加分中三初中總顯能加二辨加所為三正顯加相前中亦五一明諸佛現身謂十方百萬等散居相去同前准之又多佛加者增重法顯同亦如前二同名者四意同前三告歎得定四善男子下明得定所依謂十方佛自說作加令得此定五又盧舍那下彼佛自釋作加所由有四句一由舍那宿願力故令我作加二由舍那現在神力相感同加三由剛幢智淨上感是故作加四由諸菩薩善根機熟應聞此法感諸佛加是故剛幢得入此定又前十住中但有自善根力無諸菩薩力十行中有諸菩薩力無自善力此中具者顯位相漸增前後影略故也四中初二果力後二因力何故須此四力者初力顯法根深久遠積德而成二德成現在動發扣機此上化主力三助化力四機感力二辨加所為中二十二句初十標所成後十二明所作初中欲令菩薩字通下諸句十句分三初四令諸菩薩得智德圓一十無畏智於緣無懼二四十無礙智常說不斷三入緣起法界相即自在智四令因智入果顯成圓極廣心是大悲也次三令諸菩薩福德滿一明善根廣多二明善離染謂無漏故名白淨三明善甚深謂入普法界又顯重重無盡以一一門中攝一切門名普門故乘此普門故入深法界是故具德無窮盡也後三令諸菩薩起用自在一令現佛神足通二令淨宿命念三令得諸根智力謂分別佛境以持機根又有本作謂持彼善根使增長也為成此等益事是故加也二明所作中十二句分二初三正明所作謂廣說正法一總顯多門下別辨初句明持成就則起說方便後句正顯所說十向圓備故云具足下九顯說所為分三初三約位一攝地前二安地上三紹佛果次三約修一令開發十向大願二令說入實際迴向三令知迴向廣大法界次三約人一令種根者生喜又以迴向是一切菩薩同所修故悉歡喜也二明此迴向是一切佛同所修故勸令修也三結成因行謂行為了因能顯性故名護持也又釋前十成諸菩薩自利行後十二成諸菩薩利他行然亦互通又皆初總後別同異成壞准地論應知第三加相中三先語業加次意加後身加初語加中九句汝說此法者是總餘是別此說法有二種一他力說亦是果力亦是增上緣力如經承佛力說故二自力堪說亦是因位力亦是因緣力是故此法以自他因果親疎融合方得有說自力八中初三明有作淨法力一總謂既住佛家理宜宣法以行家業下別一長無漏功德二入總持智慧故在佛家次二句無作淨法力一證佛常身二照法真性後三顯身淨力一白淨等是二乘不同盡二住廣等是菩薩盡三住無礙等是佛盡此是地前而云佛盡者是圓教普賢位攝如前後說二意加二先正加教釋偏加意前中十句初一總餘九別別中初三與授說智一分別句身是辭無礙二無留礙是樂說無礙三無礙法明與法義二無礙次三與同化三業智令以三輪同佛成化故可知後三與說法儀式智一令說法時心無偏黨但為利益故云向福智也二觸對諸法皆能發生巧便勝解三對緣正說無有窮盡又初是說心次說解後說行一切處是頓說不斷是常說釋偏加及身并起分並如前釋第四本分中先警告大眾下明顯有二先明體後顯相前中二先總標二悉普下別辨不思大願者總標起謂期求名願深廣名大出過分量名不思議此是普賢自體無障礙願具盡法界無限德用如下此品所說諸德總在此一大願句內故云不思議總說雖爾別論有十一所期不思謂要得無上大菩提二忍苦不思謂無有世間惡道等苦經多劫受能壞此願三受惱不思謂於背恩惱害菩薩難化眾生如初攝化大願不轉四難壞不思謂無有天魔二乘異說能壞此願而不從化五廣故不思謂盡法界眾生界等如十盡句說六深故不思契同法性如性起願七佛攝德不思當體具攝法界之無限大功德海八出生不思謂依此大願出生一切波羅蜜行不可窮盡猶如大海出寶無盡九大用不思謂大願宿成無功辨事如滅定聞聲願力起等十逆順不思謂大願普應類機成益逆順多端非下位測然大願實德無盡依則辨十並皆如下說分中顯下別普救等明利他廣大學三世等顯自利廣大各具前十義可知又此中初是觀相次大善後不怯弱六決定中有三也餘義同前釋二顯相中二先舉數顯勝謂三世同說顯法要勝二列名顯勝先列名後引三世同說顯勝也列名者十迴向義略作五門一釋名二義相三體性四定位五行法差別初釋名者先釋總名一周圓數依則說十迴向是義即帶數釋然迴向有三初約理者捨相曰迴入理名向二約利生者得理不證曰迴大悲隨有救生名向三約菩提者所修善根不願三有二乘名迴正趣無上菩提曰向二別名者菩薩善根濟諸眾生煩惱業苦名救令住菩提名護雖成救護然於眾生照性平等故名離相又救是大悲離是大智又初是廣大等心後是不顛倒心迴向是行謂以善根迴向成如此救生離相之行故名迴向從所向立名二於三寶得不壞信以此善根而成迴向此約能迴行體為名三學三世佛所作迴向名等諸佛從所學立名通能所迴四菩薩令善根至一切處而亦迴向於一切處通能所立名五以自所成無盡功德之藏而成迴向從能迴向行為名六施絕三輪名順平等此亦是能迴之行又名堅固善根者捨三不堅順成三堅故名也七以善根等以順益眾生能所立名八善根合如以成迴向所依為名九不為相縛不於見著作用自在故名解脫如不思解脫等亦能所合目十稱性起用謂以法界善根迴向法界當法立名第二顯義相者有二先別後通別中前七隨事行後三稱理行前中初一悲智不住明行本次四明行相於中初一起行心堅二約佛辨廣三約法顯遍四約德顯多下二明行成一智行成二悲行成後三中一正與理合顯體深廣二明依體起無方大用三顯體用無礙圓明自在二通論一一中皆有三種迴向謂以善根迴向眾生迴向菩提迴向實際此各二義故成迴向且眾生二者一由菩薩善根必依眾生成是眾生之分是故法爾還向眾生二汎既是菩薩必為度生是救生具故理須向彼不爾即同二乘自度非是菩薩二菩提二者一菩薩善根依大菩提成從彼流故是彼分故法爾歸彼二汎是菩薩意其必至求無上菩提是故家法向大菩提三實際二者一菩薩善根緣成無性依真而成從彼流故是真之物法爾向彼二汎是菩薩必為證真背無明故照二空故問何故須此三迴向耶答此三有多義略論十種一約菩提心有三心故起信論云菩提心有三一直心正念真如法故二深心樂修一切諸善行故三大悲心救拔一切眾生苦故二約成菩薩三聚戒故謂律儀離過向實際也攝善廣修向菩提也攝生大悲向眾生也是故法集經云若菩薩捨於三聚迴向之心菩薩不應共住三約成二行實際向護煩惱行餘二護二乘行四成二利行向實自利向眾生利他向菩提通二利又釋菩提自利眾生利他實際俱非五為成三德三身由因位三行果成三德向實際成斷德向菩提成智德向眾生成恩德三身如次可知六約成悲智智中照理顯事分二故有三也七唯約悲謂何故向菩提為眾生故何故為生以彼即真而不知故八約智謂見眾生染相盡故即是實際染相不壞是故為生授以佛智故向菩提九約無礙謂菩提智證同理性眾生染相即真無異是故向一即向三也十約圓明謂三法圓融各攝法界具德自在一切法門相即相入無礙思之第三明體性者有二先總後別總中有三一約所依以明智三昧為體二以本分中大願為體三具論有六法為性一定二智三願四悲五所依法界六并通慧作用不思解脫等為性二別辨體下說分處隨位顯之第四定位者此當解行位終第一僧祇滿依佛性論至此位滿方名不退之位依瑜伽此中猶自墮地獄中有說此猶屬資糧位以於迴向後別說四善根為加行故有說此通二位以於第十迴向之中攝加行故有說此總加行以住心已還屬前二善根位滿心已還屬後二善根位故也上總約初教說有說十住初即位不退況至於此又三賢總為趣聖方便不分資糧加行近遠此約終教頓教一切行位俱不可說又準此下文於此位中攝一切位具普賢行是故位滿即是因圓此約圓教普賢位說第五行法差別者有二一約實位普賢行相二約寄法差別行相並如下說分中辨第五說分中但大迴向位有二分一果分當不可說非此所論二因分隨說有四一唯約位相如始終教說瓔珞本業經等辨二唯約自體如普賢大迴向行不依諸位三以行體從位門階差說如此下文分迴向為十門者是四以位門隨行體圓融說如下一一位中攝一切位第十即至究竟法界因圓滿者是今此文中正辨後二兼攝前二亦內攝果分准思之文中二先辨一方說十迴向後結通十方所說一切無盡十迴向前中亦二先正說後動地等明說益前中說十向即為十段一一各二先長行後偈頌長行各二初位行後位果亦有不具者至文知之諸位行各三初標起二釋顯三結名初迴向釋中二先舉行體謂此菩薩所行六度四無量等諸行善根擬將迴向其文可知二修善根已下正明迴向於中二初迴向眾生及菩提明救護眾生後從菩薩如是迴向亦無著下迴向實際明離眾生相前中四初明為眾生利益安樂而作迴向於中三初總標二以此所修下別辨三佛子下結別中二先以善根濟三惡道名救二復作是念下拔苦置善名護又初令離苦名安樂後令修善名利益於中十句一拔現苦二令除煩惱障三離業障是故無怖四令至菩提五令得涅槃六令斷所知障使七令斷所知障習八令得如理智九令得如量智十令得理量無礙智三佛子下總結令得一切智二佛子此菩薩下於怨惡眾生調練深悲受惱迴向於中有五初於怨眾生調練悲心二於惡眾生調練悲心三何以故下以理釋成練行所由四菩薩如是觀下調練行成悲念轉增五菩薩以諸善根迴向時下正以善根迴向成益初中二先明菩薩平等觀心有標徵釋二若眾生壞惡下對怨境以練心有法喻合二一切童蒙下於惡眾生調練悲心於中亦二初總於惡類心不動亂有法喻合合中二先明不動本心二正意下不失饒益前中被惱退大學小名散亂二一切眾生下別於惡類不捨饒益於中有五種眾生一於多惡不嫌二於難化不捨三雖有下於邪瞋不轉四若見下於無信不棄五若與下攝癡無惱三以理釋中先徵後釋徵意惡人何幸背恩蒙救菩薩何事被惱仍救下釋中先總釋謂由菩薩大智見理能不計惡由有大智堪救人惡如日有二義一雖生盲謗無日無計念二亦不捨還照謗人菩薩智日亦爾故云乃至調伏一切眾生也二別釋有二初念本大志成調伏行亦二句初反舉六事謂既本志不為一眾生等豈遇小違而乖大志二順顯亦六事可知謂方成大事理應受違救彼惡人二重現大心以成調行於中初句是總謂此菩提心體可尊貴故名寶是故設有違惱為存護此心理應無轉下別中六句一勢力義謂能生如來之境是故名為彼境力也二普遍義故云廣大三甚深義故云平等四離垢義故云無懈怠五希有義故云修難得六最勝義故云與佛等也為此大心理應如此救惡人故是故菩薩令行增也四菩薩如是觀下結調練行成令悲增長於中如是觀善牒前行解信心淨者於前所解道理信心決定也下依此決定令悲增長謂悲行不虛故云非但口言此悲心是總於諸眾生下九心是別一歡樂饒益二無行疑濁故云明淨三屈己就物故云柔軟四憐愍情慇故云慈心五慈念深徹故云愛念六攝令同己菩提法中故云攝取七授與大行故云饒益八令得涅槃故云安樂九令得菩提故云最勝由前思擇行解力故於諸眾生生此等心是故依此以成迴向五調練善根正以迴向於中先舉善根謂彼菩薩依勝心正以善根迴向之時作是誓念非直令我昔本善根迴向眾生若我因前迴向眾生所有功德及為眾生迴向菩提所有功德復將此功德迴向眾生令得如此清淨趣等以此要誓送諸善根令至眾生所也於中有二先迴向眾生令成法器二復作念下令得法成滿前中二初令得法器身謂淨趣是修行處也淨生是修行身餘是行緣具不可盡也二常得下令得法器心有二先令於過不染謂身雖尊貴心不錯逸雖居淨趣而不迷染故云分別趣二思量下於德起求可知二令得法滿中二先見佛得信二聞法持行於法行中二初令成自分行德七財者依涅槃經信戒慚愧聞施慧為七即十藏中前七是也二修學一切下令成勝進德於中三初令自利德滿二於一切下成利他滿有三業可知三令一切下成佛果究竟第三從菩薩復念眾生造作下明於受苦眾生以深厚大悲代苦迴向於中有七初總於苦生起念代救於中二初念眾生罪業受苦二我當於彼下起念代救於中二先總舉不以苦故心退等者調練悲心深厚無倦二何以故下釋顯代救之意於中先徵意云他諸眾生自受苦惱於菩薩何急而欲代受下釋中二初為滿自本願是故代救謂菩薩從初大誓捨自身命只為眾生離苦得樂更無餘為是故眾生皆是菩薩所荷之擔為滿如此同體大願是故彼苦是菩薩所憂下度脫一切等顯其所作謂救苦因果也二眾生常為下為愍其迷謬代救無倦於中三初標癡愛是苦因二染著下明依愛受苦三隨諸下明依癡受苦於中隨魔是癡從邪疑佛是癡背正此無善因不得出世道明不得菩提不見安隱明不得涅槃此無善果常馳等明恒受苦果二菩薩見眾生下標自所作迴向救儀於中三初總舉如前眾生受苦悲見迴向二以大迴下正顯行儀有三句初以大迴等盡自大心此有四義一以稱法界善根迴向一眾生餘一一眾生亦爾二為一一眾生於無量劫受苦無倦三要令一一眾生先得無上菩提四然於眾生及迴向行不見能所同一法界平等無二是名大迴向迴向二順同三世菩薩所作謂三世菩薩所應作迴向我亦如彼而作三順極至教謂如圓教所說普賢迴向我當順彼教而作三令一切下明因迴向令有所得三復作是念我當悉令下標自迴向救所成益於中三句初智王住處是涅槃二令得一切智心是菩提三拔出等令離生死謂拔惡嶮等出分段苦度生死流出變易苦四復作是念我當為一切下明既見上益建志正欲代其獄苦於中四初總標舉二我當為一切下建志欲於一切處代苦三我當於一一下明於一切時代苦四何以故下釋代苦意問自作自受云何菩薩能得代邪答此中菩薩代眾生苦通論有六義一謂以苦事自要增其願行故瑜伽第四十九云問菩薩從勝解行地隨入淨勝意樂地時云何超過諸惡趣等答是諸菩薩依止世間清淨靜慮於勝解行地己善積集菩提資糧於如前說百一十苦諸有情類修習哀愍無餘思惟由此修習為因緣故於彼色類諸有情所得哀愍意樂及悲意樂由是因緣為利惡趣諸有情故誓居惡趣如己舍宅作是誓言我若唯住如是處所能證無上正等菩提亦能忍受為除一切有情苦故一切有情諸惡趣業以淨意樂悉願自身代彼領受苦異熟果為令畢竟一切惡業永不現行一切善業常現行故心發正願彼由修習如是世間清淨靜慮悲願力故一切惡趣諸煩惱品所有麁重於自所依皆得除遣由此斷故菩薩不久獲得轉依於諸惡趣所有惡業畢竟不作於諸惡趣決定不往齊此菩薩說名超過一切惡趣亦名超過勝解行地亦名已入淨勝意樂地解云淨勝意樂地是初地由於地前起此悲願斷惡趣業即入初地於彼有情未必實代此依初教辨二約菩薩留惑同事受有苦身同苦眾生為其說法令聞法免苦故名代也三設有眾生而欲造作無間等業菩薩化止不從遂斷其命由斷彼命菩薩自受惡趣苦報令彼得免無間大苦此亦名代此依梁攝論第十一辨也此上二釋依終教四由菩薩從初正願為生受苦修習此願至究竟位願成自在常處惡趣救代眾生如地藏菩薩等及莊嚴王菩薩等五由菩薩此願契同真如彼眾生苦亦緣成無性即是真如以同如之願還潛至即真之苦依此融通亦名代也此約同體願力六由普賢以法界為身一切眾生皆是法界即眾生受苦常是普賢故名代今此經文順後三釋雖是地前是普賢位故是故能代問若爾何故猶有受苦眾生答此事不定若令受苦而有利益則菩薩令受亦名為代此密益非常人所知故不可難又釋由業有二謂定不定得報亦爾彼不定報由二緣力是亦可轉一由因力謂彼眾生增上作意力二由緣力謂由外緣增勝境力今菩薩於不定報所為勝緣力及令彼發增上作意故令彼報有輕有脫五菩薩復作是念我當下明誠言表志顯為物不虛於中三初誠言為物有總標別釋謂因見眾生苦發心為救此言若虛即本不發心心因此發是故言行不虛二不求尊下彰不自為亦初總辨次何以故下釋成後菩薩明見下結不為三但欲下結其所為六菩薩復作是念我當以諸善根下明正以善根如言迴向令得利樂於中二先令得樂後令成利前中初得種種樂是總標下別有十句一佛果窮極名究竟二利潤無涯名饒益三超過餘人名不共四無為常安名寂靜五離過清淨名無染六緣不能壞名無動七稱性廣多名無量八性無變易名不死不轉九常恒無盡名不滅此是大涅槃樂十明慧自在名一切智此是大菩提覺知樂依解節經亦有五樂一出家樂解脫家難故二遠離樂以斷欲得初禪故三寂靜樂二禪為首覺觀息故四菩提樂於法如實覺故五涅槃樂息化入無餘故二我當為作調御下令成利益於中十句初六併舉一師二臣三明四炬五趣六離難及解法以並同上故略之耳七令解深理八智行成度九福行求果十令向涅槃故云示彼岸也七菩薩以是無量下明行實成益於中十句初一牒前迴向次二下救生苦上順佛意次二得正捨邪次二遠惡近善次二成淨滅染後具足下總結第四菩薩以善根正迴向已下明孤標大志普為眾生無念迴向於中三先標己大志二明無念求三顯至極迴向初中先結前作是念下起後於中二先喻有二初一日多照喻二日照業成喻後菩薩亦如是下法合於中二初明獨志廣益合初喻也二欲為下正成益事合後喻也於中十句可知二菩薩復作是念下無念求於中二先反舉謂於善眾生無念求恩於惡眾生無念捨離後但勤下順顯謂初令得樂果攝少下令成善因謂以少善根迴求大菩提果故名迴向廣大此顯悲深縱令少善亦以方便成廣迴向三若諸善根下正明至極迴向謂善無不攝向無不極於中二先舉至極善根初反舉謂若我善根實不能益生我亦不修彼善亦不作迴向下順顯謂以我善根實能益生是故迴耳此明徹到迴向二令一切眾生下明迴成至極不著法等令捨妄以眾生性等明入真此亦是令眾生入實際也第二大段菩薩如是迴向亦無所著下明離眾生相即是實際迴向於中二初明會相入實二隨方便智下明依實起用亦是初明無迴後明無不迴前中二初會前迴向眾生明入實際二修行清淨下會前迴向菩提明入實際前中三初正顯二但欲下釋疑三以如是下總結初中亦三初離妄相二不住心顛下明離妄想三不著下明離假名諸經中多約此三明離妄也初中三先會前大悲救護眾生二不求下會前調練悲心於怨惡等三不取眾生相下會前代苦等行初中二先會能迴之行謂不見有能迴有三句一總顯無著二破性三破相二業報下會所向眾生謂不見有所向能所兩絕平等平等也於中初總顯眾生業果俱妄是以菩薩不著下別顯之不取五陰是不住有也不壞五陰是不住無也此上於眾生報果不著也不取妄業者於眾生業因不著二會前調心中不為求報於背恩等所起嫌恨等虛妄因緣下釋謂因空故不生緣空故不起報空故不住大悲忍惱名堅固空故不住之求恩報等是虛妄法亦空故不住三會代苦中不取眾生相者明所代眾生空無代也不分別世界者明所受苦處是上文於一切剎一切地獄等空故無代處也謂見苦樂染淨世界平等故云不分別上離妄相竟二離妄想中三倒即是皮肉心三煩惱也三以相想俱空名言亦絕故云不著語言道也二釋疑中疑云若眾生皆空迴向亦離菩薩何因而作迴向釋中五初句總釋為令眾生解此生空無迴實法是故迴向非謂有迴此同淨名經為眾生說如斯法是則真實慈二觀察等者別觀所向眾生平等為作迴向三法界印等別顯能迴善根稱性迴向初以理印行後行性離染故云離欲等也四解一切下明能所無二同一法界無迴而迴五轉疑云若如是迴向於諸眾生何所增損釋此無二之迴向於德不生於惑不滅何以故以皆即空同真性故故云不生等也三以如是下總結平等迴也二修行清淨下會前迴向菩提以入實際於中三初牒舉前行修對治是出世因也善根向出世正是前迴向菩提二於善根下正會入實於中初句總標舉不作二相者善根業是因所向出世薩婆若是果隨相為二會緣歸性平等不二故也下別顯之先明因果不即不離顯俱離有無故名不二後願智業下明離有無之因果稱性皆明淨明淨性不殊故名不二此下並同淨名經布施迴向一切智為二布施性即是迴向一切智性是名入不二法門三捨離下明觀益初離散動益離憍慢等離惑染益上來久實竟自下第二依實起用於中三初總標謂於寂不滯即實起用名隨方便智二令一切眾生下正明所作謂令眾生得此即真之脫不著法性者不滯寂也稱性善根故云無量等也無業報出業報者明依理起事以成無功之大用明業果不亡也三結觀益離惡是離過益佛讚是成善益又離惡趣下益佛讚順上益佛子下第三總結名也第二重頌中二先敘意後正頌初中承佛力顯說所依觀十方明說分齊謂十方同說故也及一切眾彰說所為觀法界顯所說理入深句義明教義玄大悲普覆辯說心廣護持等明所傳益謂令此法流行即是佛種不斷入一切佛等顯所入益出生等明所出益善能分別等彰應機以法謂分別心是知欲也過去善根是知根也知時不失是機熟授法不失時也具足等明所現說法之身謂內具法身外現色身此是有法門之身故也下正偈頌中以四句為頌有二十八偈分二初五頌總歎殊勝非頌前文二十方一切下別頌前文初中分二初二頌明大心為物方入此藏於中有六心初二句明廣心二堅心三常求等是勝心四淨心五敬養心六深心解法是智救生是悲彼能善入等者結行入位具此六種殊勝大心方能入此迴向之藏是故此藏為極殊勝二有三頌明大力為益生方入此地亦有六力於中初一頌中三力救生一猛勤力二淨智力三堅忍力常能下一句正結救生二一頌中二力益生初淨信力謂無等是佛心安是信心安固也喜淨釋顯信相二大忍力謂受惱荷載故如大地下句結為益生三不以苦行下三句明大悲力救生初二句舉悲行常能一句為結救生上來總明大力救生能入之行下彼人速入等結行入位謂具彼大力方能速入如此迴向大無礙地是故此地為極殊勝第二正頌前文中三初有三偈頌前所迴行體於中初一偈頌前四等行謂普攝眾生心安住通具四心也修迴向者明行堪迴向故也後二偈頌六度行二十方一切世界中下十偈頌前救護眾生即是迴向眾生及菩提分七初二偈頌前利樂眾生迴向一頌安樂二頌利益二有一偈頌前代苦迴向三有一偈頌前迴向意謂不為五欲但為生求佛四有二偈頌悲智行迴向初是智及行後是悲及行謂遊界安生是悲也此猶是前調練行也五除滅下二偈頌離染心迴向猶是前於惡眾生不起嫌心等六菩薩未曾下一頌明不著五蘊三界迴向七諸佛下有一頌總結菩薩攝生行極三菩薩一切心安住下十偈頌離眾生相即實際迴向分二初三頌前會相入實初二明三業契真後一明三業順理故令佛喜也後七偈頌前依實起用於中有四初一頌明身業勝行二有四頌明意業勝行於中一止惡二契真三行堅四行滿三有一頌明語業勝行謂不著言不礙語故也四末後一頌結行順理令佛歡喜第二不壞迴向中二先長行後偈頌前中亦二先位行後位果前中三謂標釋結釋中三先舉所迴行體二菩薩如是等善根下正辨迴向三菩薩如是善根迴向欲度一切下明迴向益相初中二先明不壞信二佛子菩薩安住下明依不壞信生長善根前中十句分三初三於三寶境得不壞信先佛次僧後法二有四句於所修行得不壞信於中一信護持正法決定成行二信迴向眾生決定令益三信所修善根順理白淨文有標釋四信所行迴向之行直心等釋成三有三句於難知境得不壞信一信說法師如夜叉說法亦起佛想又縱見違行為重法故不壞自信二信佛果作用逆順難知如現為老比丘等三信菩薩善巧示現逆行祕密之事如現婬女等此並難知而能堅信故也二生長善根中有三初牒前信境明種生善根於中初牒前不壞信於諸佛下明對生善於中聲聞等亦是僧寶攝眾生是前愛眼所觀所利之境如是無量境通結前所信多境由於彼境信不壞故種生得此無量善根二分別下明依此善根復增大心以生善根亦先牒善根謂分別思惟前所生善根令心勇銳增其大心復生善根謂由分別前於三寶等所生善故令菩提心長養也由分別前於眾生境所生善故修習大慈也由此二心增廣故依此復更生諸善根故云所生善根也三廣修下明依此大心復增大行以生善根於中二初成阿含行先依前慈心起大悲等觀行後學佛所學等依菩提心起佛所學行依此悲智二行攝生一切淨善根二明證理行先依智證理集功德後依悲慧施修功德又釋前阿含行是加行中攝善根入實是正證中集功德行大慧施等是後得內修功德行體竟第二正迴向中二初迴向菩提及眾生二觀無生性下明實際迴向前中亦二初正以前善根迴向二菩薩善根迴向已下明以迴向所生勝報復將迴向前中亦二初正迴向後菩薩如是精勤下結成前中十句初迴向一切智總標所求菩提常見佛下九句迴向成因行於中初五句成行所依一常見佛二近善友三菩薩同會此三成行緣次一句成行因謂念薩婆若是上所向一切智也次一句攝行法謂於佛興處受佛教法於佛滅後護佛遺法自下四句所成行初一成利他行謂願能處有益生而常不離出世之向次三成自利行一供師行二照理行三滿願行二結成中三初結上所迴善根謂無量善是前依信所生善根積集長養等是前依菩提心等所生善根二正念等下結能迴之智謂籌慮觀照迴向道理義真實故是故迴向三恭敬下正攝威儀以成迴向二依前迴向所得勝報復更迴向於中初牒前起行總舉所迴令我下正迴所向於中初供養佛二明供養所為三結供分齊四辨能供之心初中二先供現佛後供舍利初中先舉所供佛於諸如來下正明興供於中三先總謂如佛所應者明稱佛境界所應之供而以供養謂遍法界等不可知故但云如佛所應二以阿僧祇下別顯供有六十七句阿僧祇供具三以如是等上妙下總結常供二此諸最勝下明供舍利二欲令下明供所為有三一為益眾生是故供佛於中三句一令眾生見此殊勝供養歡喜愛樂生長善根故云攝取非是菩薩攝眾生善二令依善離苦發菩提心三依菩提心起行自嚴超出世表二示現下有二句為重佛德是故興供一為佛希遇二為滿佛供力謂於佛興此大勝供養為顯如來威力圓滿三清淨下二句為自心於佛信樂至重是故興供一為信重佛德二為愛護佛法謂興此勝供令人敬重於佛故也三如是下結供分齊謂不窮盡也四諸佛成就下辨能供行心於中十句一初即不退二中即無休三終未曾懈四三時喜悅無間名不壞憂惱五情無異求名利等故云無著六亦無彼念故云無心想七都無現求故云無染無依八於所生善根亦不生著故云不味等九既不求現名利復不味善根如何成行謂佛真實法印印彼所作之業十心淨平等稱佛境界故云住佛所住第二實際迴向中二初始修二菩薩如是捨離下明終成前中二初明稱實迴向二以此善下明迴向益相前中七句迴向初一句明加行智觀謂觀無生境印能起心明能所寂滅受持等明順佛聖說二觀平等法性一句明正體智證入實際三入無行下四句明後智修行觀於中一明趣證起行二巧隨有行三處有離染行四二行無礙行後一句總結悉迴二以此善根下明益相於中八句四對初句厭有心堅故不可壞二求果心徹故云不退三自行不亂四化他不著五自行廣大六化行堅固七因行圓淨八果德窮滿故云究竟等也自下第二終成行中初牒前起後觀察平等下正顯入法之行於中二先明無礙行後如是菩薩下明攝行迴向前中二初十句明解法至深二分別菩薩下明起無礙行前中初句總觀諸法理事無礙故云平等謂等理之事窮徹聖源故云深入等事之理盡茲事際故亦云深雙融無際智解窮底故云深入下九句別顯一明業無體二報暫酬因三諸行無主四緣生無屬五正行似有六無著法眼生者釋菩薩行如影所由謂如世眼瞳所現影像今此亦爾依法眼現也七既由無作法眼之所作故其性恒寂也八會有為同無為故云入也九雙融無二故云解如實性涅槃云明與無明愚者謂二智者了達其性不二不二之性即是實性此之謂也下明起無礙行於中四句初明理事無礙行謂由解前不二法故分別行相而不著相也二二利無礙行謂同事利他不捨白淨為自利也三障礙斯離故結無礙著四由解行深故諸佛護念外緣勝也遠愚癡內行增也自下第二攝行成迴有三初則不壞事而明見理以事即理不待壞故二善解下明不礙理而巧現事以不待壞之事不礙存故如是無礙方於法性而到彼岸三了法迴向謂如理之迴以向佛地大智令諸餘善根皆稱理成故云心淨也是故此迴終日迴而無迴故云行無所行也自下第三大段明迴向益相有四先為度生益於中初令增佛種滅諸業苦後一切眾生得下令成果智滅諸煩惱二究竟下明成菩提益三得平等下結實際益四摩訶薩下總結迴向成趣果之益上來別釋竟佛子下第三結名上來位行訖摩訶薩下第二明位果於中初十句別顯後一句總結前中初一見佛益二得法益下八成行益三普於眾生下利物心成四捨癡入法自利解成上來自分行成下明勝進五得諸如來等明破邪行立六具足生貴等明具正行本謂出世間心為生貴也又從佛正法生故也七得無礙智等明大智內發八於一切法等智起照實上來成智正覺世間智九於一切剎下成器世間智十智慧具足下成眾生世間智下一句總結可知第二偈頌總有二十五頌分四初二頌前所迴行體二一切上妙下九頌半頌前迴向眾生及菩提於中分四初四頌前因迴向得勝報供養諸佛二善分別下二頌前供佛所為為益眾生三一切諸佛下二頌半頌前供佛舍利四菩薩善知下一頌頌前供佛迴向行三勝妙智下七頌半頌前實際迴向於中分四初三頌明觀理隨緣行一半自利一半利他二觀眾生心下二頌明推緣入實行三分別所有下一頌半明雙融無礙行四方便迴向下一頌明結行成相四菩薩一心下六頌前結迴向益相於中初一上念諸佛十地論云如佛所得我亦當得名為念佛二下救眾生三守護正法四處有離著五攝法離生六德圓離相各一頌顯可知第三等諸佛迴向中亦二謂長行及偈前中亦二初位行後位果前中三謂標釋結釋中三初標舉所學迴向之意即釋名也二此菩薩修行時下正顯迴向三如是摩訶薩以諸善根正迴向已成就妙身下明迴向所成益第二正迴向中二初眾生菩提迴向後復作是念如彼過去下明實際迴向前中亦二初因事以行迴向後摩訶薩若在家下隨緣攝善迴向前中三初舉因事之行二正以迴向三摩訶薩以大願攝取行等下結成益相初中謂於二境得三淨心一於違順二境得離憎愛之結二既離此結喜樂無壞三既離結情歡令身心調暢輕安適悅既得此樂因即迴向二正以自樂迴向之中有三初迴向佛二迴向菩薩三迴向眾生初中明自得樂之時念欲迴向供諸佛是故先牒諸佛自樂故云諸佛雖有淨妙快樂下有十句正願諸佛所得之樂問諸佛德滿樂圓何須願佛得樂設願佛德豈增答佛豈須人間香華為表孝情供養以此菩薩愛敬如來是故自所得樂迴以向佛十中初一總謂願佛得非我測量佛所住樂餘九別顯皆不思議也一三昧樂是佛自德所依謂出入遊適故也二大悲樂是佛化德之本謂處生死如遊園觀三解脫樂是佛不思議解脫如下不思議品說有十種等謂離礙自在故稱樂也四神足樂是佛通用自在故樂如十通等五尊重樂是佛勝德獨出無比故云樂勝樂被人名覆如來六無量力樂是佛十力智用自在名力樂上來是大菩提樂下是大涅槃樂七離覺樂是佛涅槃離覺觀故涅槃經云離諸覺觀名為涅槃八不變樂是變易生死盡故也九不壞樂是佛德圓常樂略舉三事一佛德無礙無能使礙二無不在定無能使亂三無知不知之二行無能使二故云不壞也又此九種攝為四初一三昧樂二大悲樂次四名大智樂後三名寂滅樂二迴向菩薩中十句分二初令成自德二能下令成化德前中六初令得信位百四十願二令入十住正解直心三令修十行波羅蜜行四令住十迴向金剛幢大菩提心五令成初地已上求智佛心證不退轉六令得八地上無功用行故云不捨大嚴守護菩提等二令成利他德中初化令成地前行二安住下化令成地上行三得諸下化令得八地上德四證薩婆若下化令成果三迴向眾生中初結前生後次正迴向於中二初明菩薩自力迴向益生二如佛下希同諸佛迴向益生前中十句迴向初一迴令見佛聞法近僧次三迴令念三寶餘六迴令起行五不離佛是近善人六令於佛起淨信七令分別生解八令起行成德九令成淨通之因十令疑或永盡二同佛益生中先總舉同佛二令一切下別顯其相於中十事初五令離苦謂出四惡趣及諸難處後摩訶薩下五令住善初成地前行三句一發心二長心三離障常樂下成地上行令一切生究竟等成果德三結歎益相中以諸大願攝取行等者此文意難見致令諸德釋各不同光統師云此結上三道究竟之義行等行者結樂與佛成證道行積聚等者結與菩薩成助道行長養等者結與眾生成不住道行遠法師云證心遊理名行一備一切名等行助道漸滿名為積聚一一行中具一切行名等積聚不住漸增名為長養一一門中備攝一切名等長養範法師云但起一行名之為行總眾多行名為積聚增進勝前名為長養猶是前行異名顯耳菩薩所行行既無量不可備舉但等言之故皆云等也正法師云善根者施等善也以諸大願攝取者願大故行大也行者二利行也等行者等行一切行也積聚者積行成位德也等積聚者成一切德也長養者從行生行等長養者生一切行也辯法師云行者是佛於願樂位中所行菩薩以大願攝同彼行故云等行積聚者是佛功用位修積聚菩薩同修名等積聚長養者是佛無功用位修菩薩同修名等長養是故上云如佛迴向開化一切菩薩迴向亦復如是此之謂也今更釋菩薩所有善根皆以大願迴向力故令此善根攝成勝行諸行齊行故云等行又由願力攝此善根所成諸行令不散失故云積聚有行斯積故云等積聚又由願力攝此善根所積眾行復生諸行名為長養一一行生一切諸行名等長養是故皆由願力令此善根皆悉廣大具足充滿也上來第一因事之行以成迴向竟自下第二隨緣起行以成迴向又釋亦得上來是為菩提迴向眾生是故結云長養等也自下為眾生迴向菩提是故結云今集等善皆迴向也於中三初明大悲隨順迴向二復作念乃至小大下明大悲深重迴向三如是菩薩下總結三世迴向初中先別顯後是為下總結別中三初明悲故隨染巧智無污二摩訶薩下正念現前動與道合三摩訶薩以如是下明於諸群品廣成利樂於中三先總舉二無量諸願下別成饒益於中初辨能益之行二除滅下明所成之益先令除障念法後修習下成行入地三令一切下別成安樂謂離苦等也二大悲深重迴向謂乃至畜生等苦皆救拔也於中二初救生離苦後如是等下總結迴向成益前中初令離苦因離畜生趣下明離苦果永度苦海是總謂眾苦繁多深廣如海苦受者三受中取苦受也苦陰者惡趣五陰苦覺者苦從內發以覺觀為苦此上皆是麁重之苦名增上大苦下明細苦苦行者是行苦亦是以苦為業行苦藏者身心攝苦眾多蘊積苦根者謂惑業生苦處也又以苦為依苦為根本又欲界二禪已來為苦根苦舍者謂以苦自覆故云舍又釋苦受是受陰苦陰是色陰苦覺是想陰增上大苦是識陰苦行是行陰通論一切有流之蘊為苦藏苦因能生為根苦果自陰為舍小乘為實苦初教即空苦經云五受陰洞達空無所起為苦義終教即真如為苦義頓教絕言是苦圓教通法界具一切法門為苦如是等下總結二迴向之中二初為生迴向及教生迴向如是菩提境界二正念下迴成二利之行先成自行後修如來下成利他行有十事五對一慈悲遍二令得樂守善三令究正遠邪四令入深出淺五令具因住果文皆可見三如是菩薩下總結三世善根皆悉迴向問未來善根未有以何迴向答有二義一以今逆起大願迴向未來善根亦修成時即向菩提更不待迴向故須迴也二依圓教宗九世之中三現是有是故迴向亦通三際故也第二實際迴向中有二初學三世佛迴向後摩訶薩學三世下結歎顯勝前中二初學過去佛行後例同現未前中亦二初舉過去菩薩所行二如彼下以已善根同彼迴向前中二先舉彼善根迴向菩提二而無所著下明彼菩薩修離相行於中二初離妄樂真謂離蘊入界不住世法是十八界也二知法如空下行窮真際中二一總窮空際謂超越五趣故云非趣岸也又至真源更無所趣故云非趣也二照解下別約三性照三無性於中初明所執無相中先照實捨相一切諸下明正契無相謂法相自無何處說虛無淨可趣無染可壞故也二無有自性下明緣起無性中先顯法無性於一念中下明正契無性真三常樂下明圓成具德以成佛果二以已善同彼迴向如彼過去舉佛類已我亦如是彰已同佛於彼過去諸佛所行行法起始樂心起終證心又於彼行法理法故云樂證也然於如是離相法中發心修習而亦不違諸法之相所以者何以所有起法悉如幻等是故此有不礙於無又既此有不礙於無故於真無如實修入初舉喻顯法悉分別等釋法同喻唯如來地等簡果異因明迴向所趣也下二明以過去例同現未可知二結歎殊勝中先舉三世諸佛菩薩殊勝迴向我亦如是已同彼勝第一下結顯勝相有二十句初十句約形對辨勝一過凡名第一二越小名為勝三超因名最勝四獨出故名上五無加過故名無上六無與齊均名無等七至極無二故云無等而相等也八無相似比九無待對十德重可尊下十約自體顯勝一體微二稱實三理正四攝德五大用六離障七具善八淨行九離過十捨染上來正迴向竟自下第三明迴向成益於中二先因前迴向成淨三業二因淨三業令所作淨初總顯淨住菩薩下別明淨行於中二初明離惡得位二入一切法空下明入理捨著先觀空無著分別下了有無猗謂空有無礙心無住著故也三佛子下結名可知上來位行竟自下第二明位果內得此一位成十種勝德一深入佛因二趣佛果德三智入深理四不離悲業五巧無住著六入理轉深七成大福善八照解佛性九巧知諸法十無著受生第二偈頌中有二十四偈分六初一頌上標意釋名二次二頌上迴向佛樂二一切世間下十一頌上迴向眾生令成佛於中三初四偈以隨喜及樂迴向眾生二菩薩修此迴向時下四偈明同佛迴向利益眾生三菩薩所修諸行業下三偈明正念迴向安樂眾生四十方無量下四偈頌上迴向菩薩五心不稱量下二偈頌上迴向實際初偈達法際後偈盡想原謂知想無性名度一切想亦不壞想以想心必無性不待壞故亦不壞無想以無不無性故如是了知眾生之想離有離無六下有四偈頌歎利益於中初一偈頌三業淨次二頌學三世佛迴向後一偈歎勝有七慧可知第四至一切處迴向中亦長行偈頌前中亦二初位行後位果前中亦三謂標釋結釋中三初迴向眾生及菩提二摩訶薩如是善根迴向了無所有下迴向實際三摩訶薩如是善根迴向令眾生下結歎利益初中三初以善根迴供三寶二如是莊嚴下明供所為正顯遍向三譬如無我下辨彼善根攝德勝用初中二先略明後摩訶薩復作是念下廣顯前中三初法次喻後合初中如是迴向總以標舉德力至一切指顯其相謂一切處是所至善根是能至能至故名力此由迴向故使然也喻中實際無處不至略論十處以顯無盡此以理喻行故也一切有者是三有二十五有等餘並可知合中二先總顯供三世佛二過去下別顯供三世先令過去佛本願所作悉得成滿次令當來佛速具佛嚴後虛空下於現在佛及大眾皆悉供養者明此菩薩普供於彼如諸天者如諸天所作隨念皆成菩薩一念充遍亦爾顯供自在也廣大下顯成供所由謂以已廣大福智迴向力故令於諸佛成上供耳二廣顯中二先於一切界供現在佛二復作是念下於一切劫供三世佛前中三初舉所供佛二摩訶薩下明興供養三以此一切下正以深心迴向初中二先一切界佛後彼有菩薩下明有菩薩同佛所作謂所供佛有二種一實報佛二位極菩薩能於十方示現成佛此二俱是現在佛故是俱現在所供收故論之文有十句一所解深二化現廣三身普遍四證法源五同佛體六巧圓應七從理起八體堅固九持用久十從德生二興供養中供現佛及於滅後供於像塔三以此下明深心迴向於中有十心謂如何迴向以一心等者以是用也一一心下應皆有迴向字但文家存略初後安也中則準知一情專注二念不散三非緣沮四深崇敬五喜樂行六不留滯七不染著八無能行亦是離所為九質直離害十正順涅槃自下第二於一切劫供三世佛於中二初舉所供田謂多時多佛相嚴報身理嚴法身及多眾也二我以已下正迴向興供謂由前善根十心迴向重成此供於中初有十供一香二華三鬘四塗五末六衣七寶八燈九嚴具十摩尼又此十內各有香蓋等二十門故成二百於中一一復各有阿僧祇欄楯等十門故成二千門各阿僧祇并前二重總有二千二百一十門皆云不可說或云無分齊等又釋初供佛正報後於一一境下明嚴佛依果三如是莊嚴下明供所為於中二初總顯所為謂令眾生出生死至佛地二於諸下別辨有三初令成化行滿於中法明是化法教化等是化行無量心等是化心廣法無所至是化絕功用出善是化所成德二令生覩佛下使成自德圓於中見佛是行緣安住等是所成普入等是行成入理善根迴向等是行成趣果三令生因此下使因成得果三譬如下明至一切處善根攝德勝用於中先喻後合初舉喻顯法我善亦爾辨法同喻此亦以理喻行謂此善根既如無我遍一切處是故攝取彼法以增已行文有二十句初十二攝成自利行後八句攝成利他行前中初三攝成敬順三寶四成行五成解六攝佛通成自善七攝化德成行心八攝因德成理解九攝巧便示果用十攝果用成興供十一攝剎為嚴十二攝劫為時修下明利他一為物現身次二化令成德一行德二斷德次四稱器化益一應根化二赴欲淨三現身調四令解已後一護法自下第二實際迴向於中有三初一明盡事而歸理二不礙事而顯理不礙理而成事三理泯而事用由上三義混同一際是故泯理而唯事未甞事而非理盡事而唯理未曾理而非事耳良以事虛攬理無不理之事理實應緣無礙事之理故此三門或破有顯空有未曾損依空立有有未始存是故約理不隱不顯約事不存不壞思之可知初段之中如是迴向牒前了無所有總明入實際下別顯之有二先離所取後離能取謂不因中計果果內計因故云業中不取等也又釋業空不見能生報報空不見從業生故也上離妄下明入真勝善是理善也遠離下明益相謂離散修善也以照所取空故於情有諸法而不信入求彼妄法之有不見自性而是成就下釋顯以作者壞者皆不可得此明成壞俱離下明能取亦空以知所取空故是故解了能取亦無見者等也論云離能取所取方是真空此之謂也上來第一盡事歸理竟自下第二明理事無礙而立者以漸純熟事還存也謂達理而不礙事存方是圓滿解也何故不礙存以得因緣地故此解緣起本識為地如何復照理謂則於此因緣地處見如來藏法身際等如何理事得無礙照以等觀故也又何故此事同理而不礙存以解世間如化故是故化事同理而現明達眾生等者明理事混融全攝無礙故云一法無二又由此事既與理無二故此事業不可捨也下重釋顯謂事盡而顯理然事不損故云於有為等泯理而現事然理不隱故云於無為等此即不損事而盡顯理不隱理而泯現事是故為無為無二無不二故也自下第三明理泯而成事於中初總明觀理而起事行二精勤下別約稱理之事起於大行有三初成智行二以虛空下成福行三得離癡下雙結二行上來實際迴向竟自下第三結利益於中二先結成益生於中有十一令淨器世間二得智正覺三能化眾生世間四得大總持五為世福田六為生採福寶七為世出慧日八善滿法界九救眾生十令成淨德二摩訶薩下結成自德於中十句初一總謂成就諸行能為佛因名如來性堅心攝成名守名持下別顯所成果德各對辨因故皆云性性者因故也一成佛果化物因二淨剎因三佛地業用無盡故云不壞令成彼因故云性四成量智因五理智因六身通因七語辯因八涅槃因九菩提因上二意業也是名下第三結名上來第一明位行竟自下第二辨位果謂此位成已得如是果同下十地中調柔攝報等果於中三初總顯謂牒上位成故云安住也能以一切等辨其勝能二別顯所得謂以至一切處善根迴向故是故得此至一切果有十初三明三業遍次三業用遍初依身起通二依辯說三依意知法下四顯用自在一於器世間自在二於眾生三於劫四於念三佛子下總結所能謂以一切善根各如實際至一切處俱迴向故成此位也第二偈頌總持中四句成頌有十一頌分三初七頌迴向眾生及菩提於中二初四偈行稱真理而善迴向後三明諸業同佛而學迴向二未曾下三頌迴向實際三如是下一頌明迴向所成果第五無盡功德藏迴向於中長行內亦二初位行後位果初中亦三謂標釋結釋中五初明所迴行體二摩訶薩以此善根皆悉迴向下明迴向菩提及眾生三摩訶薩以如是等無等等下明迴向實際四摩訶薩如是善根迴向已得無盡善下明依前迴向更生善根復將迴向五摩訶薩如是迴向時下結成行德初中此菩薩修悔過離業障者今略通辨悔過等義作八門一明開合者諸聖教中種種開合或作八重一供養佛二讚佛德三禮佛四懺悔五勸請六隨喜七迴向八發願如離垢慧所問禮佛法經說或為七以讚禮合辨或為六略無供養或為五以發願同迴向如十住論說或為四除禮佛或三如智論云菩薩晝三時夜三時各行三事謂懺悔勸請隨喜行此三事功德無量轉得近佛或二但懺悔罪障善根迴向如善戒經說今且依五事而釋二釋相者禮佛有三或七等如上禮佛儀式章辨二懺悔者罪有二種一違教遮罪還依教作法悔以除滅二違理性罪起行悔滅此有二種一隨事行懺或方等誦呪等與教相應或苦極禮萬五千佛名等應彼聖教或晝夜六時慇懃禮懺以經多載或讀誦大乘轉重輕受等如是非讚嘆如來功德亦大滅罪生福二依理觀滅謂觀諸法空罪相不可得無不消滅如經云若欲求除滅端坐觀實相等又如下小相品說者亦是其事此門以義亦通滅遮性兩罪問如受持正法及悔先罪此罪為滅為不滅耶答得說亦滅亦不滅由持法及悔令重輕受以不受重是故名滅然受輕故亦是不滅故新翻金剛般若經論說云如十惡業由持法及悔不生惡趣名拔根滅然於現身輕受苦報亦言不失故彼引說如來品云若復有人受持此經乃至演說是人現世或作惡夢或遭重疾或被驅逼強使遠行罵辱鞭打乃至損命所有惡業咸得消除大集經亦同此說三勸請者智論說勸請諸佛有二謂初成道時勸請轉法輪般涅槃時勸請久住世間雖知諸佛而自知時然生勝福故須勸請又准地藏菩薩經三時勸加勸菩薩速成正覺四隨喜者準智論及十住論有三位一遍於十方一切諸佛所有已成無盡功德二十方界菩薩聲聞等所有現修一切功德三下至人天凡夫善根於上三位皆悉深心而生隨喜獲無量善根五者迴向亦三謂眾生菩提及實際廣如上辨三止作分別者或五俱止俱離障故或五俱作發勝行故或懺悔止障餘發勝善四餘障分別者禮佛除我慢障懺悔除惡業障勸請除謗法障隨喜除嫉妬障迴向除異求障又除樂世有障五生德分別者禮懺生勝福勸請生勝慧隨喜通福慧迴向迴前二行令有所成又由迴向攝持力故令此不墮三界二乘六次第分別者初禮讚佛求滅罪主及生福緣故先辨也二依佛勝緣令得罪滅器淨故次懺悔三依此淨器希心請法四於他勝行忘私生喜攝同自行五迴前所成以向菩提方為一周故也七得果差別者果有二種一別果謂禮佛得尊貴果懺悔除障得具足依正果勸請得正慧果隨喜得大眷屬并大福及大財等果迴向得離邪果謂常遇佛世常能修行而不退等二通果並皆遠得無上菩提八約教顯異者若小乘五行皆實宗中亦不上之初教即空以成五行終教即如而成頓教絕言為五圓教內法界無盡一一行中攝一切行各無盡為五行也初行體文中有七一悔過善二隨喜善三於諸如來下明禮供善四勸請善五入法善於中四慧初聞慧二憶念是思慧三如說行是修慧四入不思是證智所有善根六重明隨喜善何故明者以攝善多故依大品經隨喜品問於初發心菩薩功德乃至一生補處菩薩功德起隨喜心得幾許福德佛言四天下國土可秤知斤兩乃至三千大千國土皆可秤知斤兩是隨喜心福德不可秤量又三千大千世界國土滿中海水取一毛髮破為百分以一分渧取海水可知渧數是隨喜心福德不可數知文中三先於佛菩薩善根隨喜謂此菩薩由增上深心隨喜彼善是故令心契攝彼善故云喜已安住彼善二三世下於諸佛所度眾生善根心生隨喜三三世下總結三世佛因果位所有善根皆悉隨喜七彼諸如來下修餘善根有四一護法善二念佛善三因位善謂菩薩道法是自己境界四果位善上來辨所迴行體竟自下第二顯迴向菩提及眾生於中以此善根皆悉迴向者是總舉迴向下別顯之有三初牒前善根二如此善根盡過去下正將迴向三如是摩訶薩善根迴向下結迴所成前中有十二句一於前善根若創修時所得功德二若進學時所發善根皆將迴向莊諸剎等三若久累功時四若深解悟彼善根時五於彼善根生慶悅時六而彼善根若具備時七彼善成時八依彼善根成餘行時九依善得證時十思擇彼善時十一領納任持時十二攝同自實執志守持時於此等時皆發生善根普將迴向自下第二正明迴向謂此菩薩以善根迴向莊嚴三世佛剎令眾生淨即是迴向菩提及眾生也汎論嚴土有三種淨一處所淨二住處眾生淨三法門流布淨亦名受用淨今此文內具此三義初明菩薩迴求事嚴二摩訶薩復如是迴向下明求人寶莊嚴三摩訶薩以善根方便迴向下明受用淨前中有三初別顯三世佛剎異嚴二總攝以用嚴諸世界三顯所嚴剎之分齊初中三先辨嚴過去佛土二嚴未來佛土三嚴現在佛土初嚴過去中如此善根牒前所修盡過去際明時長也一切佛界彰處廣無量行起顯因多佛知菩薩識約人顯深應眾生等明土應機如來所持等明佛淨識所現淨因所成此是主圓淨普賢等明廣因所起是眷屬圓淨彼界若有等顯是佛土以於此中成正覺故二莊嚴未來土中二先明土嚴有四一處廣二時長三一切諸佛下明土因淨四雜寶下明土果嚴二摩訶薩下明菩薩修因行有五一解淨法二持不忘三依法起行四入證定上是因圓五佛慧光照攝成果滿是故令土得圓淨也三如未來下明嚴現在土於中初類同未來種種下別顯嚴相種種是嚴多淨具足是離垢極德普是利益廣色香等七別顯嚴隨善知識等下用以莊嚴一切香等十三種二以如是等下總攝上三世剎嚴用嚴己界於中三先總次別後結別中有二十七句此等皆是三世諸佛異剎莊嚴而用總嚴於己世界三如是莊嚴於一世界下顯所嚴分齊有二初以三世莊嚴而嚴一界二以一類多皆盡三世略論九種佛剎莊嚴上來事嚴竟自下第二求菩薩人寶莊嚴彼剎即住處眾生淨故名淨土也文中有三初總明迴求人寶充滿二此諸下別顯嚴相三於一佛剎少分下結所嚴分齊別中二初明人德滿剎後充滿下顯成嚴相前中辨菩薩德有二重初明菩薩行修具足後悉從下顯諸菩薩德用圓備前中二先別顯後總結前中二初顯福慧勝能行後成就殊特下明善根心志行前中二初福慧成二利於中先舉福慧善能等成利他入深等成自利二成就念佛下明福智生勝德於六念內略無戒天二念此是福行法日下明智行於中初廣智普照次顯深智入玄謂從無所有生釋顯深相智依理起故深也下明生德謂從智生力無畏等一切淨德故云出生等也二善根心志行中初成善根謂成即真理之善名殊特垢染斯盡故云清淨過下名最勝上出名增上二建立下顯大志行先舉行本謂大菩提心也後淨魔業下辨行勝能五句一淨魔業二了物機三照法空四捨四倒五滅無明下結修諸善者結上善根也滿大願者結上菩提心願也二成就如是下總結多德可知自下第二明菩薩德用圓備中三初悉從法門生者總顯勝德所成也下別顯後成就如是下結別中二初自分德二隨順下明勝進德初中三初明善根德用二得菩提下明大智德用三於諸菩薩下明三昧德用初中勝善是德常作等顯用就智用中三初是明智德用先舉智體謂無癡闇故是明也一身等顯勝用二成就下是大智德用初智德分別法界是智用三遍遊下是淨智德用遊剎心淨是智體淨謂無功用故如空也悉能分別是妙用廣三三昧德用中初顯所得三昧謂體用深廣名不思議下彰勝用有三一巧便趣果用二住依了正用三達深無畏用上來自分竟自下第二明勝進入佛境界於中十句分二初六上攝佛境德二悉能下四明妙用無方德前六中一同佛因善二照佛所證三持佛所說四演佛圓音五得佛同辯語言法是也六得無上佛地者是結得果位二下明妙用四中一遍剎無礙二攝法無染三心智廣用四稱實說法此四中初一身業次二意業後一語業可知成就下結德顯多莊嚴世界者顯人寶莊嚴故法華云國名大寶莊嚴以菩薩為大寶故此句總嚴下別顯有六句一勝人滿剎二實德成嚴三稱理而住四進德相資謂善修者自德進也薰修者諸菩薩德互相資熏也五德淨無染謂不雜無明又不念異乘也六息繁順道下第三結所嚴分齊有三初約一剎內一少分處既有如此十種大數菩薩充滿二類顯彼一剎內餘一一少處皆有如此十種大數菩薩悉滿三既一剎中有如是多十大數重重菩薩類虛空法界等世界皆亦如是菩薩充滿自下第三明受用嚴淨亦是法滿嚴淨於中有十事一向剎令嚴淨如前辨二令菩薩滿亦如前三令佛現四有所求果法五有能求大願六行法出要七令所化機淨八令於彼界當得見佛九令佛常住十轉實教法輪以非權教故云不退轉也上來正迴向成嚴竟下第三結迴向所成有五句可知第三實際迴向於中三初正迴向實際二辨入實成益三結行成相初中有六句初牒前起後二心淨等因前成行謂由前迴向趣大極果是故令心極淨若空安固如地三入不思下正明入實謂絕無能所而有迴向名不思也四樂觀等釋顯無能所所由五無盡等謂無能所成稱性功德六平等順等明釋顯無盡之所由二摩訶薩下明入實成離妄益有十對初對離能迴之妄次不妄取佛等三對明離所向之妄次不取業等二對明離迴向業果初對離總報業果後對離別報業果上來離有次不壞等明離無以即空而不礙存故是故不壞又性自即真故不待壞也次不取有等明有無雙離以不取有是遣有執不壞有是遣無執也次生死非離等明離背向相以法離生死相故非雜亂亦離涅槃相故非寂靜今謂文意只如此然古德有多釋遠法師云汎釋有二一就破相解解生死體空故非雜亂涅槃亦如故非寂靜二寂用解解生死體寂故非雜亂何者是體近說空是深說則不空如來藏是大般涅槃能建大義妙用繁興無所不為故非寂靜然依後義此二佛境佛所行道名境界道生死涅槃法無定相故曰無法諸聖同依故名同止衍法師云以緣就實生死非雜亂以實從緣涅槃非寂靜辯法師云如來境界道者此非有非無真如是佛證智行處故云境道也非他作無法同止者自心真如故非他作唯佛智依故無法同止今更釋此第十對明離迴向行果相謂能趣佛境之道此道無性即空故非他作趣至佛果冥同性海無能依智與所依理同處而止故云無法同止又因相絕故道非他作果相離故無法同止下明結行成於中二先結上修入行成後離諸下結上行益相成可知第四依前所得無盡善根復將迴向中有三初顯所得無盡善根二以如是等下正將迴向三眼終不見下明其益相初中十句初句是總由前迴向已得此無盡善根常念下九句別辨一由前念學三世諸佛迴向嚴土是故發生無盡善根二因前願求人寶嚴土生無盡善故云度菩薩也三因前嚴土令諸剎淨所生善根四因前迴向求淨眾生所生善根五因前實際迴向中隨順法界所得善根六因前心淨如空不動如地等所得善根七因前解如來境界道非他作等所得善根八因前不虛妄取等成菩薩淨業所得善根九總結因前嚴土等行皆通三世所得善根自下第二正以前善復迴向中先總標迴向之能以者用前善根至極迴向故能稱性度脫眾生下別顯有十句一為度故入眾生界知體空故不見眾生迴向求此無障礙德故名迴向二無壽命三無自在我四無人福伽羅舊義翻為人今正名翻為數取趣以數數取諸趣而受生故上四約生空下約法空五以法無是非故離忿諍六緣生不實七理實無著八知土體真故無染九了行從緣故無堅固十達境唯心故空無也自下第三辨益相中三初見理益於中九句初五句明離相後於如來下四句得實二此菩薩下明成德益於中上攝佛果中具佛因下攝眾生三彼菩薩下妙用益於中寶藏是用體次莊土後攝生顯用相上來第四段竟自下第五明由前迴向所成行德威力故者由前起後也有十句一行勝無倫二行堅無壞三威高伏魔四成德不退五滿本要期六心廣七用速八深智九廣智十菩提心力稱同法界上來別釋竟下第三結名可知上來位行竟自下第二明此位果得此位故復得斯果有三先舉數次列釋後結釋中十內皆先列藏名後釋其義一見佛藏二法三念四慧五義六願七德八智九辯十果又此十中初六自利行一見佛五知法五中初知理法二聞持教三解文教四悟意趣五證法實亦是聞思修證次三利他行一以功德身應二以意業曉悟三語業辨說後一攝行成果謂由此迴向力令菩薩行速得圓滿是故受職而得成佛後佛子下結第二偈頌總持中有二十五偈分五初一偈頌前行體悔過等中但頌隨喜行德二三世下九偈頌前迴向菩提及眾生於中三初四頌上莊嚴三世佛剎一學佛嚴二攝法嚴三顯所嚴四結同佛嚴二彼真佛子下四頌上菩薩人寶嚴土於中初一頌上法門中生次一頌業勝具身口也後二歎德勝亦是意業勝未曾想念等是上文浮淨不雜等三一偈頌上受用淨亦是法滿淨令生成佛具佛法故名佛土也三十方下有二偈超頌前第五結所成德於中初二句頌上威攝眾魔次句頌上一切世間所不能壞次句決定修等頌上行無倫疋次句上大願成滿次句迴向功德等頌上成就不退功德次二句通頌所成德深報廣四善能觀下有五偈頌上第三實際迴向於中初一頌上正向實際兼頌成益中不妄取業報餘四並頌成益次二句明無色心之有無即頌上不著意業及果報也次二句頌上不取有為及無為次一偈頌上不壞因果不取有無等一切眾生下一偈三句頌上生死非雜亂後一句佛剎亦如是者亦得頌上涅槃非寂靜類同世法空如故云亦如是也五菩薩如是知下有八偈頌上第四依前生善復將迴向於中初一頌上所得十種無盡善根次二偈頌上以前善根正成十種迴向次五偈頌上迴向益相於中初二妄見已滅棄等是上眼終不見不淨佛剎等後三偈頌上不見異相眾生謂眾生稱性離有無等無異也第五迴向竟第六隨順一切堅固善根迴向於長行內亦二謂位行位果位行中亦三謂標釋結釋中有三初行所依身二離諸業障下明依身起行三摩訶薩若能以此善根迴向下辨行所成益初行所依身者依轉輪聖王身而起施行有四意一在家是能施位二有七寶可施三明難捨能捨四攝化無敢違命文中二先顯王統攝自在德後此摩訶薩下辨王正報殊倫德前中輪王成就七寶義略作三門初顯名者下文云一金輪寶名勝自在二象寶名曰青山三紺馬寶名勇疾風四神珠寶名光藏寶雲五主藏臣寶名曰大財六玉女寶名淨妙德七主兵臣寶名離垢眼得是七寶於閻浮提作轉輪聖王二辨相者先辨輪寶依涅槃經頂生王於十五日處在高樓沐浴受齊即於東方有金輪千輻轂輞具足非工匠造我當試之以左手擎此金輪右手執香爐右膝著地而發願言若是輪寶不虛應如過去轉輪聖王所行道去作是誓已是金輪寶飛昇虛空遍四天下已還來住在王左手依俱舍論但閻浮提有輪王出以福力故令帝釋宮內地熱帝釋即知有輪王出遣守宮門五百夜叉扶一輪寶下應輪王以得輪寶故曰輪王又有小論說輪王未出此輪寶等在鐵圍山間諸大力鬼神守護輪王亦出即送至王所是故先有住處若準此經上文云譬如轉輪王成就勝七寶彼無所從來明知但由業力所起無別來處然此輪有四種一鐵輪二百五十輻二銅輪五百輻三銀輪七百五十輻四金輪千輻菩薩本行經輪有千輻縱廣四十里周匝百二十里王欲行時輪在前導不賓伏者金輪自然在頭上旋自然降伏不用兵仗二象寶者七支至地六瘤成滿如白蓮華行疾如風王乘其上一念之頃周四天下三馬寶其色紺炎髦尾金色行不𩣺驟迅踰疾風致遠不疲乘者安豫巡遊四方不失主意一念之頃遍四天下四神珠寶依涅槃經於王宮內自然有摩尼珠大如人䏶能於闇中照一由旬此珠力故為天雨渧如車軸能作蓋覆一由旬遮此大雨不令下過此珠依觀佛三昧經說是金翅鳥心依智論是佛舍利於末法後變作摩尼珠又依賢愚經有三品上者置高幢頭王燒香請隨王意雨諸財寶及飲食等滿八十由旬中者雨四十由旬下者雨二十由旬其光常明及遮雨亦爾又菩薩本行經中珠寶晝夜常照千六百里又真諦三藏云如意珠有三種一如意珠能隨人意所欲從心二清水珠令濁水變清三吐金珠自有三品一下品投一兩金得千倍二中品投一兩金得萬倍三上品投一兩金得無量倍五主藏臣寶依俱舍主藏臣寶得眼根力能見一切地中伏藏以手攬海寶隨五指現又菩薩本行經典藏臣王意欲須金銀七寶衣被飲食披其兩手七寶財產一切所須隨意所欲從手中出而無有盡六兵寶未伏之處立計平論無斯不伏又菩薩本行經典兵臣寶王意欲得百千萬兵自然而至七玉女寶不長不短不黑不白身諸毛孔出栴檀香其目視一由旬耳聞鼻嗅亦爾其舌覆面以手觸王衣即知王身安樂病患亦知王心此女定從蓮華化生又依菩薩本行經女香潔如優曇華王意欲得清涼之時身自然冷王欲得溫時身自然溫聲如梵聲常使王喜三諸門者有五重初一約麁報謂有彼寶能遮四十里雨等是相似七寶如薩遮尼經二約細報謂實報金輪王七寶如前辨三約行緣謂菩薩輪王七寶等物皆是菩薩淨業所起堪為菩薩修行所用准有五義一令菩薩不生愛染二令成施行三滿乞者意四令乞者發心修行五堪令教化眾生故智論十二云寶有三種一人中寶能雨物如輪王寶等二天寶能解語使喚等三菩薩寶能說法化眾生等故也四約深報謂如圓教世界性等已上有萬子已去輪王所有寶等如白淨寶網轉輪聖王有錠光頗梨珠照十佛剎塵數世界海以一恒河沙金轉輪王善根所生如是等五約行德如下經云波羅蜜金輪諸通為象寶神足為馬寶淨慧無上殊妙行為女寶四攝寶藏臣方便主兵寶無上轉輪王今此文中據後三門所說以於無盡法界中成普賢無邊行海故後此摩訶薩下明正報殊倫那羅延此云堅牢力依俱舍能持一大千界風輪是那羅延量依涅槃經校量可知二依身起行中三初略標行事二摩訶薩如是諸善根迴向已作如是念下廣顯行相三摩訶薩以此善根迴向時下行極契真前二即是菩提眾生迴向後一即是實際迴向又前二是廣大迴向後一甚深迴向初中有三先略標七十事所施之物從飲食至床座十從住處至蓋從幢至眼從耳至肉從心至爪從為法投火至以身覆佛從以身施一切至悉能捨離於中有內施外施內外施又財法無畏代命救殘是無畏施斷殺有二望所殺是無畏望能殺令持五戒等是法施普告佛名亦是法施又釋此等既並是法門是故俱通三施也又此竝是無盡法界大緣起門普賢無礙自在之行以是等若內若外情非情物及法門行盡以施與於一眾生如一眾生一切亦爾於一世界一微塵處施一切眾生一切塵處皆亦如是如一世界虛空法界等一切世界處皆亦如是頓成大施於一剎那即遍如是法界世界行此施行如是念念盡前後際一切諸劫一切剎那皆亦如是此一菩薩以滿法界身備起如是無邊大施仍有純雜門別若約純以施眼門者即見如上一切處一切時一切物一切田唯施於眼畢竟不見所餘諸門何以故餘門不觀如虛空故即此一門遍法界故不見施眼之初際亦不見施眼之後際以無始終故餘門亦爾隨其純雜皆悉不同可准思之二若諸眾生下明對田成施三作如是念下顯施所為中有八句有人解云此攝取佛果三堅是迴向菩提今謂此文猶辨菩薩攝取稱法界之依正在此堅固善根門內令具勝行之緣更得成稱法界之行勝人是國中人眷屬是已眷屬餘文可見第二廣顯行相中有二初別顯向前七十門大施之行別明迴向後此摩訶薩以如是等下總結所為大喜迴向前中七十門有開有合至文當辨初施食內二先明自施心離過後以此慧施下正明以此施食善根迴向眾生但以法食者依阿含經出世間食有五種一禪悅食二願食三念食四解脫食五法喜食永離揣食者阿含世間食有四種謂段思觸識為化眾生現受揣食者令眾生成化身佛攝論云為生施主善但如來食時諸天為受施諸眾生令得成佛故示現以手觸食施食獲五果經言得常命色力安無礙辯又瑜伽云施飲食能感大力問若貧無多食頗有得成大施行不答有如大乘方便經上卷云若生貧窮家是菩薩乃至乞食若得一揣食持用施僧若施一人不以為愧應作是念如佛所說心增廣大勝以財施我財施雖少以一切智心願是善根成一切智令諸眾生悉得寶手猶如如來以是緣故具足施或禪定禪處是名菩薩行於方便施飲中迴向內得淨法愛是法喜食法身柔濡是解脫食三昧調心是禪悅食施味中先舉所施二善根迴向於中得上味相甘露充滿者是佛三十二相中上味相也經云如來大牙復有甘露泉但食入口悉為甘露下諸迴向中悉以事同法相似相類而成迴向三是為下結名施乘是令得代步喜施衣令得蔽形喜瑜伽施衣服能感妙色又若能新作衣成持用供佛有二種一暫獻便取得無量福二作時分施亦得大福如今日午時以衣施佛直至明日午時若中間取即是取佛物至期限滿取即無失有福施華令得供養喜又華令人喜施自身者如智論第十三違羅摩菩薩施外道有諸天遣自施福勝外道無量如彼具說鬘嚴飾喜有二種一貫華作環置於頭上二以線穿華絡於身上西國尚此也施端正報香亦供養戒德氛氳故同香也塗香亦嚴身床座令安穩喜上是初十也施住處及房舍亦令安穩喜施燈明令破闇喜近令得好色報遠令眾生得佛慧光瑜伽施諸燈明能感淨明又燃燈功德經中燒燈供養大滅罪生福令發願言願能以大海為油須彌為炷燃大燈明遍佛剎海供養無休又願以法性為油大智為炷燃大悲為燈普曜世間故經云淨信心為炷慈悲為香油正念為寶器燃彼曜世燈施湯藥令除病喜自近得無病如薄俱羅比丘五不死等遠得藥樹王身又如藥王子手觸疾病無不皆愈死後取其燒處灰土亦能除疾身疾既除心病亦遣施器令得盛貯喜施車令得運載喜亦是代步瑜伽施車乘能感快樂於中有三先列五種福田次列十種寶車後隨田成施以善迴向此中施五田即為五段初施佛及塔有二種流類迴向一約田相似迴向如文令眾生乃至云得諸如來無礙解脫一切種智等二約所施物相似迴向令眾生攝取大乘等餘文中亦有約施心迴向謂歡喜心施亦即隨發迴向等竝通准之二施菩薩及善知識迴向三施佛大眾僧寶迴向四施聲聞緣覺迴向五施一切福田迴向菩薩十種道者十度行乘又十地道也四輪義略作三門初辨相者一住正國輪莊嚴論第六云有四種不放逸輪一者勝土輪土勝有五因緣一易求謂四事供身不難得故三善護謂國王如法惡人盜賊不得住故三善地謂處所調和無疫癘故四善伴謂同戒同見為伴侶故五善寂謂晝日無喧夜絕聲故二者善人輪善人亦具五因緣一多聞成就阿含故二見諦得聖果故三巧說能分別法故四憐愍不貪利故五不退無疲倦故三者自正輪亦具五因緣一善緣妙法為緣故二善聚福智具足故三善修止觀諸行相應時修故四善說無求利故五善出所有上法恭敬修故四者先福輪先福亦具五因緣一可樂由住勝士為因故二無難由值善人為因三無病四三昧五智慧此三以自正輪為因第二除難者依成實論四輪除八難住正國輪彼論名住善處輪謂生中國除五難謂三塗北洲長壽天依正土輪彼名依善人謂值佛世除佛前佛後難平等願輪彼名自發正願謂正見除世智辯聰難本功德輪彼名宿植善根除生盲聾瘖瘂前五是惡處難第六是惡時難第七是惡因難第八是惡果難第三成德者四中初二是外緣後二是內因謂願是智因德是福因菩薩無邊淨行皆賴此因緣而德成滿上通約三乘教辨又正國真如法性土也正土般若正觀也功德施等五度行也本願菩薩十種大願也此約終教辨又正國即十佛國土海正士即十佛正報功德即性起功德願即普賢願海此約圓教同一無盡大法界緣起故也象馬別施合以迴向施床座中前所施是汎爾床座今此是聖王所坐之座故不同也三種世間所不能壞者辨法師釋地前願樂世間初地至七名功用世間八地至等覺無功用世間令得佛殊勝座因位三種無常世間所不能壞衍師云是三災不壞今釋以應是不為過未等三世之所遷壞三相亦得以是稱法性之座故經云諸法空為座第二十施蓋中如寶積所持如來合蓋遍覆三千明攝化境也又菩薩本行經佛在欝卑羅國涉熱而行有牧羊人即以淨心編草作蓋覆佛隨行佛便微咲阿難問故佛言此人草蓋覆我十三劫中不墮地獄天上人間生便輒有七寶之蓋隨而覆上後得出家成辟支佛也幢幡合施亦可是幢上懸幡俱施百緣經佛出世時有長者子名波多迦生已空中有一大幡遍覆城上隨行覆之值佛出家得阿羅漢阿難問故佛答昔毘婆尸佛滅後起七寶塔時有一人於塔設會作一長幡懸著塔上發願而去九十一劫不墮惡道隨所生處幡常蔭上今得見我開寶藏施中令得十六智寶者依小乘八忍八智為十六辨師云地前光得等四定地上大乘光明等四定各有自分勝進為十六依此發智為十六智寶以下釋云三昧正受究竟增廣智慧之寶又有人釋佛地四智智各有四為十六以果位自在互得融通施莊嚴具中百福具好者依涅槃菩薩修身不殺戒十善有五種心謂下中上上中上上乃至正見亦復如是是五十心名初發心具足終成有五十心如是百心名百福具足以此百福共成一好故云百福具好而自莊嚴又依瑜伽決擇中百福行者謂離十不善業道小分離殺生乃至小分離邪見是初十行多分離殺生乃至多分離邪見名第二十行若全離殺生乃至全離邪見名第三十行若小時離殺生乃至小時離邪見名第四十行若多時離殺生乃至多時離邪見名第五十行若盡壽離殺生乃至盡壽離邪見名第六十行若自離殺生乃至自離邪見名第七十行若勸他不殺生乃至勸他不邪見名第八十行若稱揚讚述不殺生乃至讚述不邪見名第九十行若見離殺生乃至見離邪見者慶悅大喜名第十十行又依肇法師法華疏中十善為本一善以九善莊嚴名為百福不知出何聖教施冠珠中以施熏心令更成勝進大施故云向增上因此施念令慧深見施中正理故云修慧又因施作意令成捨根謂究竟大捨也因施作意令慧廣覺餘一切行迴向中令得無見頂相者是佛三十二相中無見頂相表佛勝出更無過故也摩尼寶冠者如文殊師利頭上天冠是毘楞伽寶所成首楞三昧所起於中常現無量佛剎及諸佛身救獄囚苦如大悲菩薩等者此等菩薩主當此門於一切處一切時常行此行餘下諸門所引菩薩皆亦如是身代死囚者是捨身命比前財施極超過如菩薩本行經中過去有五百長者子各出珍寶象馬車乘衣被飲食隨乏悉與有一貧人見而問言汝等施福求何等願答欲求佛道又問何謂佛道答中廣歎佛德貧人聞已自念我今欲習學此願廣度一切加復貧窮無財行施當持己身而用惠施念已索蜜塗身臥於塚間我今以身施與一切若須血肉皮頭目髓腦悉以與之持是功德用求佛道廣度一切作是願已應時三千大千世界而大震動諸天惶懅帝釋天眼見於菩薩臥在塚間以身布施下來欲試化作眾狗鳥獸來就欲食菩薩見有欲來噉身心便歡喜無有退轉傾動之意天帝復形讚問所求為求輪王帝釋梵王答言不爾唯求佛道廣度眾生帝釋諸天同讚善哉語菩薩言汝此勇猛過彼五百菩薩所施百千億倍不可計倍當先作佛時貧人者今我是五百長者子今此彌勒五百菩薩是我以精進勇猛之力故超諸菩薩所作功德而先成佛施連膚頂髮及髻明珠者有二事一割剝頭皮連髮而施二依西國貴種皆初生時刀開頂皮內一神珠封藥著已珠在皮內今有人乞執刀開施梵言周羅此云頂髻第三十施眼中依瑜伽四十九菩薩內施有二一總求菩薩身以身施而作僕使有三意一為速證菩提二為眾生利益安樂三為布施波羅蜜多速圓滿故二別求眼手足頭目支節血肉筋骨乃至髓者髓其所欲一切施與又智論十四舍利弗六十劫行菩薩道欲度施河逢乞眼退不到彼岸迴向內令眾生得十種眼又如與他貫計衣道竝是施眼之用亦應如是迴向後漸能總捨施耳鼻用亦準應同面門者有人解是口光統云鼻下當柱為面門豈以施鼻得口端正施牙齒中象王者如十輪經說又智論第十四云如象王施牙是法身菩薩又引法身菩薩變身作象與獼猴及象為親友存仁敬以化人獸等施舌中亦有施用施頭中菩薩本行經月光王欲捨頭與婆羅門諸臣諫王王身是我等一切人共有如一妙寶眾人共有豈得一人獨自用耶王語婆羅門汝何不屏處索汝今少去我安慰臣語臣言此於我有宿怨今若不償更何時還後去去臣喚婆羅門汝於林中待我後至令彼斷取其頭遂以王髮繫樹下刀斫之誤斷樹枝婆羅門謂已斬竟即生歡喜以諸天力不令見王身首等樹神呵嘖婆羅門婆羅門謂真斷頭怨心得解即便還去手與足合施問若菩薩施身支節等為一切所求皆施為有不施時答瑜伽三十九云若諸菩薩於所行施意樂清淨見有無量利眾生事正現在前設有來求自身支節不應施與彼菩薩為令於施意樂得清淨故須捨現前利眾生事而施身分若魔天眾并魔所使眾生來乞菩薩身分支節不應施與其魔惡心恐彼當獲上品罪故有癡狂人來求菩薩身分支節不應施與由彼不住自性心故不為義利而乞求故其心狂亂不自在故空有種種浮妄言說是故不應施身分除上所說來求菩薩身分支節隨其所欲悉皆施與是名菩薩於內可施乃不施也壞身出血及髓肉合施智論第十四中月光太子出城見癩人問醫人言可治不醫言可治但藥難得謂須從生來不瞋人血髓和藥塗之即差菩薩自憶生來不省有瞋即出血髓救彼令差願得法身差其心病此施肉是第四十也五藏中心別施腸腎肝肺四藏同施又智論十四施有三種施飲食等為下施衣服珍寶為中施頭目五藏等為上施廣引釋迦本行此三施事如彼說支節諸骨同施施皮者智論十六中如毒龍受一日夜戒被剝五色皮忍己施之又金剛脇鹿王者菩薩本緣集經第四中菩薩往世墮畜生中而為鹿身兩脇金色脊似瑠璃餘身雜廁種別難名踝如硨磲角如金精其身莊嚴如七寶藏身色光炎如日初出為諸群鹿而作饒益於大暴河見人欲溺投身救之其人得濟後遂背恩告王將兵欲殺鹿取皮將王及兵至鹿指示兩臂俱落王知背恩發心禮鹿謝過而去廣如彼說也施手足指中如有練指供養等亦是其類第五十施連肉爪者亦求法而施也為法投火中七仞者一仞七尺七七四十九尺火坑也為法受苦者如勇健王者菩薩本行經過去有王名處闍那彌梨為求一偈割身千燈後因帝釋問立誓表心遂還平復所求一偈言常者皆盡高者亦墮合會有離生者有死王聞偈喜忘其所苦勅舉國人皆令書誦為法捨國等如法華提婆達多品說等教斷殺等是無畏施以施其命故過一切也智論世間所貴各唯已命無有價直五戒等望能殺是法施望所殺是無畏三種戒者是律儀等三聚戒也救毀形苦亦是無畏施俱舍論有黃門救五百頭牛毀形之事以此善根力故男形具足是其現報也文中肆字者是恣也具足無上丈夫正法者依涅槃經莫問男女具四相義即名丈夫謂自正正他能隨問答善解因緣義若不具此四種相義雖曰男子不名丈夫女以反上即名丈夫又云雖是女人能信自身有佛性者即是丈夫若有男子不知自身有佛性者我說彼人猶是女人又云七丈夫趣者有四說一依世間依瑜伽中丈夫有七義一長壽久住二妙色端嚴三無病少惱四非僕非女非半擇迦五智慧猛利六發言威肅七有大宗業具此七法名為丈夫亦有趣故二依小乘亦有七丈夫即七賢聖一隨信行人二隨法行三信解脫四見到五身證六慧解脫七俱解脫信他得度名信行不從他信名法行鈍根三果是隨信行所得信果離縛名信解脫利根三果是隨法行所至故名見到滅盡正受法似涅槃與身合故名為身證障有二種一煩惱障二解脫障但離煩惱障名慧解脫二障竝除名俱解脫三依大乘瑜伽有七地亦是賢聖丈夫所遊履故名趣也一種性地二勝解行地三淨勝意樂地四行正行地五決定地六決定行地七到究竟地初二是地前次一是初地次一從二地至第七次一第八地次一第九地未後是第十地及佛地合說以因果俱究竟四依瓔珞本業等亦有七位一信二十住三十行四十迴向五十地六等覺七妙覺歎佛出世是法施如上普莊嚴童子讚佛偈聲普遍世界又如悲華中釋迦往作大悲菩薩行遍諸國大聲教言如來出世如來出世為甚難遇等施大地中如來及塔菩薩知識并父母等是恩田亦敬田聖僧二乘是德田亦敬田餘乞者是貧人等是悲田亦苦田此等皆能生福故名福田從喻為名又有四句自有是敬非悲如佛等自有是悲非敬如貧苦眾生等自有亦悲亦敬如貧病羅漢等自有非悲非敬除上所餘等智論十四云若憐愍施謂於貧窮下賊及諸畜生二恭敬施謂於佛及法身菩薩等三憐愍恭敬施謂於老病貧窮阿羅漢辟支等問悲敬二田何者為勝答有三義一若就約境救彼現苦約心增大悲行為利他行本即悲田為勝是故像法決疑經中乃至施佛菩薩聲聞眾生不如人施畜生一口飲食等二若就約境恩深德厚約心領法增智為自利行源即敬田為勝是故校量功德經中施畜生得百倍等校量又甚希有經以七寶等供滿四州施四果聖人及滅度後起極廣塔不如造󰎣麥等佛塔功德乃至算數譬喻非比等又大品中天帝云我非不欲供舍利但舍利從般若中出是故寧供養般若也三若約二利齊均悲智雙舉即二田平等如淨名云一分施難勝如來一分施最下乞人猶如如來福田之想無所分別等于大悲此之謂也問等是敬中如父母恩田與聖僧德田勝劣云何答如校量經乃至云供養百羅漢不及供養一生身父母又阿含經中供養父母功德共供養一生補處菩薩功德齊等問等是恩田師僧與父母勝劣云何答舍利弗問經在家人父母恩大師僧恩次出家人師僧恩大父母恩次以師於在家教授力劣出家反此又以師僧生育法身法身累劫無盡父母生育生身恩及七世問等是德田供養別眾勝劣云何答如梵網經別請五百羅漢不如僧次一凡夫僧問施有三事一田二物三心此三勝劣云何答有四句一自有田劣心等勝如罽眤吒王禮讚尼乾子塔塔遂崩倒二田勝心物劣童子施土於佛鉢中戲爾故心輕由田勝故得作鐵輪王三田心勝而物劣如智論第九中老婢以紺澱奉佛得十五反受人天福後得辟支涅槃有人疑佛以妄語佛以舌覆面用決彼疑云引尼狗子小生樹大等四三事俱勝如龍女獻寶珠速成佛等今此中菩薩與施心悲智齊於虛空辨施物事種窮乎法界舉施田凡聖盡於十方是故此中三事性盡深無底三事殊特勝無比三事廣大遍無崖三事相融俱無礙又俱舍論問施支提塔此中無能受用云何成福答福業有二種一棄捨為類若由捨物此福業得生二受用為類若由受用所捨物此福業生若施支提有捨類福無受用類福類是因義問若不受用云何有福答若福要由利他得成福者修慈三昧及正見等應皆無福如慈等心觀中雖無能受用及利益他有無量福生從自心起今此文中前施佛造殿堂受用生福後施塔是棄捨生福舍利者正音名設利羅此云身謂是如來或全身或碎身塔者正音名窣堵波訛名偷婆更訛單名塔也此翻為歸宗之所也依長阿含經四人應起塔一佛二辟支三聲聞四輪王真諦三藏引十二因緣經八人應起塔一如來露盤八重已上是佛塔二菩薩七盤三緣覺六盤四羅漢五盤五那含四盤六斯陀含三盤七須陀洹二盤八輪王一盤若見不得禮以非聖塔故又依僧祇律有凡僧亦起塔謂持律法師營事比丘德望比丘應起塔既非聖人總無露盤仍令在屏處若違結罪準此等文今方有為師造塔廣起露盤非直現人得罪亦乃累彼先亡深可悲矣又汎論造塔有六意一為表人勝二為令他生淨信三令標心有在四令供養生福五為報恩行畢六生福滅罪問如造佛塔得幾福答有二一近得梵福依俱舍中得梵福有七種一此地未造支提於中而作二立僧伽藍三僧已散能和四修四無量五代父母佛命六自出家教人出家七建立法幢若人於上七業中隨作一業如梵光行天受喜樂報一劫其梵福量者用諸眾生共業感一三千大千世界業為一梵福之量二遠盡苦際得脫生死故無上依經供佛舍利芥子等悉得究竟脫生死苦大悲經亦同施僮使令其代勞又捨自身為彼給使是為第六十門也是同事攝也是以自身作蓋作蔭覆障如來成孝供養又身施眾生為奴僕是躬代勞苦又以己身奉給諸佛為報恩行等施國土及王位者問如有惡人乞此王位欲惱害眾生豈得施與答菩薩見此亦不施與如瑜伽四十九若有上品逼惱眾生行暴惡業來求王位終不施與施嚴飾大城者前通施國土此文別施王所都處大城自居異餘小城故也寶女即為侍人非是二物合施問此寶女等為是化作為是寶報答是實報經云皆是菩薩淨業果報而用布施又下法界品中皆是往昔同善根願如妙德女等故云若能眷納我甘心受此苦又如賣華女等是故施之皆不生惱問瑜伽云若有眾生來求種種能引戲樂能引無義所施之物不應施與今此寶女既生彼貪染云何施與答此中有三義故是故施之一菩薩觀彼有益無染方乃施與若有染過則不施之二此女既實是菩薩同行眷屬是故不令前人生施貪染三此女能以法門有利益彼是故施之若反上三義則不應施攝論中有利益有染污無利益無染污有染污無利益此三菩薩不行有利無染污菩薩乃行瑜伽約前三此文據後一故不相違也施妻妾男女此亦合論如須達拏者此云善愛或云好愛如太子經具說施妻子等現莊嚴王者即大王莊嚴經中說施妻子等又菩薩本緣經中一切施王子施王子大戰象與怨國人王臣同瞋擯王子於雪山山中施二子已天帝化來從乞妻得還寄王子後更乞眼王子欲排乞者止之且還寄汝我須即取汝更不得施人王子言我今何得受兩物寄廣如彼說問此中所施妻子等為是實報為是化作又彼乞者為亦是實為亦是化答此有三義一約上品俱實而施如一切施王施兒與婆羅門婆羅門鞭打將去至一樹下更欲打之樹神手擬婆羅門婆羅門即倒神欲斷彼命奪王子送還王子告神請勿害之我若再還令我父王檀行不足即為不孝之子神遂放之解云准此妻兒亦是同修菩薩行人尚須自捨身命豈有辭苦而退二約中品互有實化亦行布施如賢愚經佛昔為王有毘沙門作夜叉語從王索妻子食食訖為說偈云一切行無常生者皆有苦五陰空無相無有我我所說此偈已復本形妻子猶存此則妻子是實乞者是化淨名經中多是住不思議解脫菩薩為調練餘小菩薩增其行位故作此乞人欲破此菩薩妻子愛盡是故對前示現食之又攝論中毘荀陀王捨兒與婆羅門是逼惱他事此兒是化作是故無惱解云此乞者是實兒是化也以菩薩方便滿婆羅門願令怨心盡故作是化也又如菩薩化為女色施貪愛者調令離欲等三約下品俱實不施瑜伽三十九菩薩於自妻子奴婢僕使親戚眷屬若不先以正言曉喻令其歡喜終不強逼令其憂惱施來求者雖復先以怨言曉喻令其歡喜生樂欲心而不施與怨家惡友藥叉羅剎凶暴業者不以妻子形容軟弱族姓男女施來求者令作奴婢解云此據軟根初心說也又若兩俱是化則互無義利故無此句也施家宅令眾得住處喜施園林令得遊歡喜設大施會者是無遮大會種種皆施謂不限物不局時不遮眾無前無後等施一切故也如下香牙園處設大會等梵名般遮于瑟此云無遮大會也施一切資生具者是第七十門也以別說諸門不可盡故是故末後總就一切資生之具而成大施上來隨大門有七十若更細論所施物中種類不同依光統師有一百二十次廣有八萬四千何者謂百二十事中皆有十善業而行施故成一千二百以七施法乘之成八千四百一一行中具十種迴向故成八萬四千施行之門七施法者隨相有六入理復一即為七也隨相六者心有三種即三時喜等事有三種即施者受者及財物等入理有二謂照三事空一寂之理又釋以七聖財乘之亦得如一施行有八萬四千餘一一行皆亦如是若散說行相無量不可說第二大段此摩訶薩以如是下總結所為生喜迴向於中有四初結行所為二有來求者下顯行成無失三菩薩爾時下度行無失而生大喜四摩訶薩善根下以所成喜行用將迴向初中二先約行結意二以大悲下約心顯意瑜伽三十九又諸菩薩於諸有怨以慈意樂而行慧施於諸有苦以悲意樂而行慧施於諸有德以喜意樂而行慧施於諸有恩親善同意以捨意樂而行慧施當知亦名菩薩巧慧而行布施建立如來論者上云受持諸佛本行顯現諸佛本行如行能說故云立論由立此論令生不斷佛善也下顯行成無失中二初明三事成行無失於中初明稱乞者意離乖意失二施心無悔離雜念失三捨一切等明施物廣多離匱乏失二於諸眾生下重釋成初釋上施心視如一子悲心深也是我善知荷其恩也由初心故長養大悲由後心故長喜心俱由上二心令悲喜不壞依此悲喜廣行大施心也下釋上以物豐遂求稱意欣悅問何菩薩見乞生喜於財無染答以施行熟故施障盡故何者施障瑜伽三十九云又諸菩薩於施障及對治如實了知施障有四一先未串習二施物尠闕三耽著上妙物四欣樂當來具足財果一若諸菩薩現有種種可施財物乞者現前而施心不發即以正慧知我於施先未串習過失決定知我先世於施未曾串習致今有財乞者現前而施心不發若今世不強施者復來世定背施行是故菩薩力勵思擇而行慧施二乞者現前由財物少施心不發以正慧通達或由我宿業有過失故或由現在繫屬他故令我現受飢渴等苦不能益一切眾生設令行施乃至殞殄猶為最勝況有菜葉可以活命是故忍苦而行慧施三乞者現前由可施物妙施心不發即以正慧通達是我耽著過失我今於苦妄生樂想由此顛倒生當來苦是故菩薩勵力行施四若菩薩施已欣樂當來大財利果不求無上正等菩提即以正慧通達是邪果見過失觀彼諸行皆念念滅所受用果速疾滅盡速疾離散是故滅彼樂邪果見施行迴向無上菩提問准此經中諸大菩薩財寶無盡悲心復廣如何世間猶有貧苦眾生類耶答依攝論偈云見業障礙善厭現及惡憎害他彼眾生不感菩薩施此有五義一菩薩見眾生貧不作惡業富即作惡業二眾生貧即修福富即障善三眾生貧即厭生死心現前富即不厭四眾生貧即慈善富即憎惡他人五眾生貧即不能害眾生命富即損害他命菩薩由見此五種義令眾生百千萬劫常貧窮不作惡業染著生死不令眾生於一剎那富放逸作惡墮四惡趣是故瑜伽中於諸有情有安樂無利益菩薩亦不作第三慶喜文二初勝喜資神丈夫行論中菩薩喜樂過於世間及彼二乘涅槃之樂此中但望世間超過後摩訶薩下因喜增心五句可知第四善根迴向中有十句五對一令離苦因果二令得樂因果上二對各先因後果三境心四心行五分滿上來廣顯行相即眾生菩提迴向竟自下第三明行極契真即實際迴向又前明行廣大此下彰行甚深於中有二初顯行心無念總明迴向而無縛著二摩訶薩下明於境無染別顯迴向而無縛著前中以此迴向時牒前行於身等不縛著總明能迴向三業無念而成迴向下別顯無念之相於中二初明無我等法想後明無業報等念前中初九句明無我想禪頭者古人云此名見一切生有形有體今更問三藏法師云此翻名生者二無有想下十句五對明無法想一離有無法想二離三世流轉法想三離常無常想四離三界非界想五亦離想離無想上明能緣自體無想下明能緣業用無念謂不為想念所羈名無縛著遊空無礙而成迴向故云無縛無著解脫心迴向於中思及思報約意業因業及業報約身語業又業約似業思約業體如是無心無無心而作如前大施迴向自下明於境無染別明迴向於中四初別明無著二摩訶薩若於下別明無縛三若於此法而不縛下別明解脫心四摩訶薩以此一切善根下別明迴向初中如是迴向時者將欲別釋如前所作大迴向時常無緣念是故今更重總牒之下別顯無著於中內是六根外是六塵緣是能緣境是所緣餘可知二無縛中先牒前無著者依前起後也謂心染於境名為著境纏心為縛楞伽云心縛於境界覺想智隨轉此之謂也由貪著境深是故心被境縛不得自在今皆無也於五蘊上各有三義一不縛色者是總顯無縛不縛色取者別約凡夫執取五蘊不縛色滅者別約聖人無取五蘊又不縛不取者不縛有也不縛滅者不縛無也俱無執著不為所縛下明解脫心於中三初標謂牒前起後於此法者於上五蘊有無法也由本了彼法本自無縛性本解脫非今始脫故云亦無有脫次徵下釋先別釋於前有法之中性脫所由謂此有法即無生滅等故性自脫也後菩薩如是見法下別釋於前無法之中性脫所由見法則非法言語斷故牒前有法即性自無非法為法者起後於無而亦性離以不住無故不礙有也前則有不有故於有解脫此則無不無故於無解脫由不壞業故具修行不滯空故不同二乘是故不退求一切智餘句可見四別釋迴向先總謂向種智以化眾生下別顯先問起後答顯有十句皆是教化眾生成此等事故名迴向可知上來實際迴向竟總是大段第二依身起行竟自下第三辨行所成益於中有二初正成迴時順同因果益句別有九初二順同佛寶法寶次二同因智果智次二同隨事心境謂義是境義次二同入理心境後一順同清淨法界二自下明迴向已後令自他入法益於中亦九句初句利他益餘八自行益謂稱法而了故無違失又不捨真空不違緣有空有無礙故云法力具足也佛子下結名上來位行竟自下第二明當位所成果句別有十一外蒙佛護二內得堅法三上修佛智四善解所詮五照達理性六得堅固善七滿足所願八得行法順堅不可壞九得堅固願十於法自在又此十種望前行益配釋可知第二大段偈頌中二先序說偈因緣後正顯偈前中承佛力明起說所依下辨依力所成有十句一觀十方顯十方同說二觀大眾明說所被三觀法界明所說義四深入等顯能說之教五修無量等顯起說之心六覺悟等明開覺說智七入佛功德明得佛說得八逮得等明得佛說身九分別等明了根應時十隨順法身等明依真起應應起順真是故即說而常不說正偈頌中四句成頌有四十一偈但頌位行不頌位果於中分三初五偈頌上行所依身二菩薩具行布施下有三十偈半頌上依身所起之行後隨順思惟下五偈半頌上行所成益就第二所起行中初十九偈頌上略標行事及廣辨行相即是迴向眾生及菩提於七十門施巧略不盡說菩薩觀察一切法下十一偈半頌上行極契真即實際迴向於中初二偈頌上總明無念迴向次心不分別下七偈半別頌上於有不著而性自解脫後菩薩雖復推求下二偈別頌上於無不住而自解脫餘文可見第七等心隨順一切眾生迴向於長行內亦二初位行後位果初中亦三謂標釋結就釋中分三初明舉所修行相二摩訶薩離垢清淨菩提心下攝將迴向三摩訶薩行如是迴向勝出下明迴所成益初中二初明所修善根二摩訶薩行如是等下明因修成德又釋前明行體後明行用前中三十句初十直說善體次十約境以明善根後十約十度行以明善根光統云初十行出自中次十起從緣發後十功成在已初中增長三品善者有二義一三品各別各別增長令俱廣等二於一善根始修熏識初成種時名增下品從種生現令更增長名增中品重熏成種名增上品又釋起隨事行名增下品令行入理增成增中品依理起行令稱理廣大名增上品無量等下皆是上品善中差別四行德非一名無量善五各等法界名為廣善六隨緣不同名種種善七體深莫測八妙用難思九數不可窮十絕於際畔下約境中一因求佛境所生得善二因求法境三因學僧行四因求善友依上四境生智善根五緣眾生為境生悲善根六令悲智相導名方便境七俱同契真名微妙境八自利善名內九化他善名外十總結多門名無量功德各生善根故也後十約十度行境所生善根初六可知七方便巧知眾生心器八大願積集諸淨功德九念力度業用十大智普彼下明第二所成德中乃至開解已者牒前起後也則能下正明所成於中二先明體德圓備後普能下明作業殊勝初中二先成自分德有二自利中初忍二善調等戒三永離等慧堪為等結三行成法器普為等是利他後常為下成勝進德中先由佛守護生善滿願後由深樂佛心得等佛二作業勝中二先上供佛業謂供行順理不求等離過也二一切善根下明下救生業於中二初化他德備二於生死中下成化他行具於中三初令出生死安菩提大智二普示下令捨塵染得大淨功德三令一切眾生下總結所益上來明所迴行竟自下第二攝將迴向於中四初約菩提心收攝善根二摩訶薩復作是念如此善根若有果報下以前善根迴成行具謂令修行之時諸緣不闕稱本期願而成大行三以此善根念念迴向下以此依行所起善根迴向眾生令得菩提四修行如是迴向時不著業下明行極契真行無所行迴無所迴前則眾生菩提迴向此則實際迴向又前則以智從悲成廣大迴向後則以悲從智成甚深迴向初中先標舉大心所攝善根作是念下顯所攝善根之相於中十句前五約心體起善後五約心業用成善前中初一總後四別一自分始二自分終三勝進始四勝進終業用中初一此心以大悲為本愍物起善次二為眾生故求佛果智一始二終後二集起彼因一行廣稱法界故二行堅不退故自下第二迴前善根以成行具於中先總舉要期謂此菩提心所攝善根若決定有果不虛者我當盡未來劫行菩薩行不捨眾生等此有二意一以此善根如我意願成益生果故二以此善根所得依果令我修行攝眾生時緣無所闕是故我能盡未來際修菩薩行此文取後意二令無數世界下別顯所成行具於中二初迴成資財施行二復次下令成生財施行問何不迴向令成餘行而亦成此慧施行耶答此中菩薩為益眾生行菩薩行由此施行具有三義一財等現益令得離苦二因施攝令入法成行三以所生善迴施眾生餘行不具故唯此也初資財施中有四一資財廣有十一事故二明乞者廣一切眾生故三明施心廣四施時廣盡未來故就施心中有十一初於怨不簡名平等心二於親不著名無偏心三不為世名四情樂非強故名無惱五施已稱慶故無中悔六注想菩提七不雜無明故云清淨八情無異念故云一向九大悲現前十調離有為十一住入無為第二生財施中三初財廣亦有十事婆羅馬王者三藏說正音具云婆羅訶此名雲馬謂遊行空雲迅疾無礙因以為名又云大海內有一洲名跋陀羅此馬常居其中每恒出聲云誰欲出海我當送之此應是龍馬然有慈心或菩薩所化也二修習下約時處對人明施行廣大三摩訶薩復作是念下明施心純淨有十四種心一不著施因二不求施果三遊空離繫四寬遍普被五與理相應上五是入理心六巧施攝生七等施無偏八不計身命九慳結已破名善調心十定心利物十一於生不惱上六是攝生心後三是求果心十二求果不捨名安住等十三觀解照法十四趣入佛果又前五離有為心次六攝眾生心後三求佛果心又前五護煩惱次六護二乘狹心後三護二乘小心又前五是直心次六大悲心後三是深心上來迴成行具竟第三迴向眾生令得菩提此即是捨施智論十四云有二種一世間人能捨財不能捨施二出世間人能捨財能捨施也此中文長分齊難見但一一句各是一行亦不可別分今且依遠法師分為二分初明慈心迴向二如是菩薩憐愍已下明悲心迴向前中總有一百十八句分二初八十句迴向眾生令修因趣果二令眾生詣諸佛所聞法下三十八句迴向眾生令因圓果滿又可前明自分後明勝進前中有六初令修善趣賢首位行二令得不可壞正直之心下令成種性位中修行三令具足菩薩無量清淨下令成解行位中修行四令成就清淨平等施下令十地位中修十度等行五令修平等行具諸善下令於等覺位中修行六令顯現一切嚴淨下令成佛果行第二勝進行因圓果滿中有四一令眾生於種性位因行圓滿二令於諸法中得離虛妄下令解行位中因行圓滿三令悉得菩薩不退下令十地位中因行圓滿四令得薩婆若成等下明成佛果滿上來慈心迴向竟第二悲心迴向中有三初令離惑業而成苦行二令眾生安住下令離喧得靜成平等心行三以如是等下總結迴向利益之相可知上來廣大迴向竟自下第四明甚深迴向即實際迴向也於中二初明會事同理迴即無迴後摩訶薩如是迴時作如是下明依理起事無迴作迴又初即離有後即離無又初是自行同如後則令他亦同又初正是實際迴向後是迴向所為前中修行如是迴向時者牒前廣大下顯甚深有十句五對一約已業報因果一對二約自正報身財一對三約依報方處一對四約所化眾生有無一對五約所迴行法總別一對皆云不著者無分別也皆云迴向者明上廣大迴向之時常如此不著而恒作彼迴向行事故亦不無彼迴向矣下明修迴所為如是迴時者牒前甚深之迴下顯所為有五句初二句標次二句釋後一辨位初中一佛智是菩提二淨心是涅槃三釋初句四釋心淨佛家是位上來明迴向行竟自下大段第三明迴向益即是此行所成廣大之德於中有四一成因德廣大二摩訶薩修行時成就下明成果德清淨三摩訶薩如是行迴不違下明成會違自在德四摩訶薩得平等業下明得違盡平等德又初一是現成德第二是當成德此二因果一對三是會相四是得實此二攝法一對初中十句初二總歎顯勝下八別顯勝相一行廣勝二以少下普見勝三悉得下持辯勝四於念念下現生勝五又於念念下嚴土勝六令不可說下益生勝七得無礙下聞法勝八住無所有下神足勝準此德用若非圓教諸位相攝何容地前得有如是無礙德耶自下第二明有成果之德於中三先牒現況當二懸辨當相三舉當結現初牒現況當結前生後謂結前因德尚爾無盡況當成果位豈可量也二所謂下懸辨當成果德之狀句別有十初六果相圓後四果德滿果相中初二嚴土攝生淨次二正報總別淨謂根是眼等根也下二是主伴圓淨謂業報是主淨也後四是德滿中初二行圓證極入法是證也後二是願滿自在皆言清淨者染無不盡也平等者理無不證也此等竝是由此位中迴向力故令此菩薩當成如是佛果之德三摩訶薩下舉當結現謂得淨法門是得體離染莊嚴是德相圓備此是現所得也自下第三明會違自在於中三十句為十五對分三初七對明融緣起事令違相斯盡次有一對理事互融俱無障礙後七對會緣就實顯理融無違此亦是顯法之漸次也前中初此迴向行為淨佛剎故云不違剎為安生故亦不違二令眾生依剎起行剎業不違三業依心起王數不違又思是業體熏本識心故不違也四業託境成思境不違以是唯心所現之境故云心境五業所感果則緣報不違六業與業迹正助無違遠公云解或等心起業所依名為業迹辯師云方便造作名業根本業道名迹今釋謂決定思是身口業所遊履處名為業迹又釋初剎那思為道引發第二剎那思為業體道即迹也又釋思體為業熏在本識成種子為業迹又釋思為業業有感諸道果報功能為業道道即迹也七法體與相能所不違謂彼業等既是有為必具四相上來有二不違一由各緣起相資相順故離相違二既各相依互無自性自性無故其誰相違次一約理事雙融以明無違謂法生不違性者以緣生即無性故性不違生者依無住本立一切法又初不壞假名以說實相後不動真際建立諸法下七約理融明無違謂剎與眾生相隨似異平等之理此彼不殊故無違也餘句可知自下第四得違盡平等於中二初十句明得平等由前違相盡故得此平等稱性之事謂業報等十也後得見佛下十句得成行位究竟竝可知佛子下結名上來位行竟自下第二明位果中有十六句二二為一攝為八對一斷染果謂伏魔怨止惡緣也拔欲刺斷惡因也二入證果謂無生道修證因也到無二正證性也謂理絕能所故無二也智契彼法故云到也三得無量下成益生果謂道法救生神通化物四常樂下寂用無礙果五悉能下明行願廣大果六分別下智通殊勝果先智後通七得無礙下明見聞自在果八修諸下行修具足果下結可知第二偈頌中有二十一偈分三初半頌上行相中間諸偈頌上迴向末後一偈頌上迴益就頌迴向中三初三偈頌上迴成行具二以此下六偈頌上因行生善迴向眾生令得菩提三深入下十偈半頌上實際迴向於中二初三偈半頌上不著業等自行同如二菩薩觀察下七偈頌上令他入實後一結歎益可知第八如相迴向同理善根是如相稱理而迴名如相迴向此與上下何別者謂前七明會事向理此第八明事盡理現是故行等俱是如相而迴向後第九明從理起用第十明用同體同體而用故云法界迴向也長行內亦二初位行中亦三標釋結釋中亦三初舉行體二摩訶薩以如是等善根迴向欲令下正將迴向三摩訶薩如是迴向時下明迴所成德初中先有三十句舉差別善根末後一句結成一觀前中初十句顯所修善根二慧眼下十句明長養善根令更增廣三摩訶薩下十結歎善根差別具德初中先二句明觀成入理善初句標下釋顯謂離癡釋智正念釋念堅固釋安住不退釋不動此是正念成止離癡成觀止觀雙運無礙現前故云成就等也後得大乘下明隨事大行以集善根有依八種心集善根一依深心以起善根先舉心能謂心依理起故勇無畏依此猛心起二善根一廣多無盡二稱理勝妙三依白淨證起同體大悲即悲心也四明直心正念諸佛五迴向心稱理不轉六依求道心巧出堅善七依正念心出一切善八依巧慧心迴成利他下明長養善根十句初慧眼觀察善根之實是故令此善根增長此是長養善根所由下明所長善根於中初句總顯下八別辨一明善根分齊不同故云分別等二備德無缺故云具足三體離染過四唯住菩提不向凡小故云一向五修治使增六修行所成七思惟令廣八稱實廣說自下第三結歎差別於中明此善根多能異德故堪成迴向十中一種種門者通遊非一種種境者所緣不同種種相者體狀區分種種事者緣成各異種種分別者分齊不雜無量行者施等多種語言道者此善根是無量言教所行處也出生等者依此善根能生多分別智修行等者諸善互嚴悉能等者俱趣佛果下結成一觀顯甚深中謂雖有如是多門種種然皆一味同於真性故云無二一切智境者謂此同性之善唯佛智能知又釋此同性善堪成佛故是彼境也此則前諸門無差別之差別故有多門此即差別之無差別故唯一味歸於佛果上舉所迴善根行體竟自下二用之迴向於中有四一因成自行以修迴向二復次下因事起行復修迴向三摩訶薩善根如是迴向不著世下明前二迴迴無迴相前二是眾生菩提迴向此是實際迴向四如法門下明稱性純熟自在迴向又初二是廣大迴向次一是甚深迴向後一是深廣迴向以同如之善根成稱真之迴向釋成如相也初中二先以前善根迴成自行後如為已身下正向眾生前中二初迴成法身三業行二得離癡下迴成嚴飾淨土行前中三初成身業行二成口業行三成意業行意業行中三初明依心成自行德二任持下成利他德三具足下一句總結所成初中依七種心成七勝行一依無礙心成清淨行謂洞理無礙令行淨也二依大施心成財施行滿眾生意也三依照法心成法施行四依不壞心成求佛智堅行五依菩薩心成照一切法行六依念佛心成三昧行七依正直心成離染行下明利他行中句別亦七初一成化行謂攝機不失名任持充滿一切是廣化也而無休息是常化也次二句明化行所依一化同佛智故云安住也二依定起用以赴群機故云得深三昧次二句明攝化處一廣遊二遍住次一句成化他事故云化生不息也後一句成化智謂成方便慧也下一句總結所成謂具足成就自他行慧深廣難測故不思也自下二明淨土行先別顯有六對初中離癡是體分別是用謂離分別而分別也二一念嚴土是用廣也於諸通慧是用所依三入實法是體深示現等是用廣四一見一切是用無礙究竟等是用所依謂持一切不令壞也五以菩薩具嚴是德體應現調生是用相六一佛世界等是體廣得究竟等是用持下總結所嚴之土令眾生滿謂本嚴土只為攝生迴向分別持智者是總結上來迴向持剎之智也上來成自行竟為欲迴向救眾生故先辨自行為本方堪長劫攝眾生也自下第二正迴向眾生於中先舉自例他結前生後下正顯迴向有二初迴令出障六句初三出三障謂一離報障二離業障三離煩惱障後三成治行初一對離煩惱二對離業三對離苦可知下令成德如大雲雨者有五義一普遍故二成潤故三能出雨四雨能滅塵炎五雨能生卉木迴向大願亦具五義可知下別顯所成有九句初二成行一離過名淨二生善名田次二令入證一入證方便觀謂如來藏令不忘失名護受持二正證成就故云住淨法界次二令成德一成心自在德二令身自在德後三成三善根一無礙善二無貪故名攝淨三無瞋善自下第二因事起行復修迴向前已成自行迴向今更成因事迴向故云復次也於中三初因事起行二摩訶薩如是迴向下正將迴向三如是摩訶薩下明迴所成益初中二先因見勝事二巧隨起行有三初明所成行德有法喻合謂隨所見事託彼成行故云修巧方便等既見可樂之事即樂求實義等是也二巧妙下明行勝用三如善根等結行同體二正向眾生中皆令得可樂者由前見可樂之境遂起可樂之善令迴向眾生成可樂之德此是巧便之用耳於中三初未入法者令得入法此在地前二令菩薩下已入法者令得入地此在地上三具菩提下已得地者終令得果初中七句初中非但見佛不取體性亦乃見眾生亦不取故云亦復如是也又釋令見佛如法於佛不著不取法性見法不著無數眾生等於僧無著故云清淨維摩云不著佛求不著法求不著眾求同於此也二令作稱佛意之侍三令國淨可樂四樂所求法處五令樂出世法六樂持不忘七得正慧法明下明地上行中初二句成初地財法兩施行二得三昧下明二地已去功用位行一得深定二得總持三得記智四得勝通上是自德下明化德五廣說六巧說七化心謂悲是八常化不息九廣化謂於多時多處也下明八地已下無功用位行於中初由現佛勸得捨寂起修名巧方便二稱理起行名深方便三永離下明八地以無礙故捨愛佛菩提等貪心故云離欲深解等明攝治行成四具足下明八地入無生觀五九地中稱機說法名無諍六十地中得金剛無間道現前名成滿滅微細著礙等障故云滅障道法下明地滿成佛果可知自下明第三迴所成益謂由因事起行迴向力故令自善根轉更增多名為長養得淨下別顯有十句初內增明慧二外善友護此是生解益三佛慧照心四癡闇障盡上二是斷障益五修法入智是證法益六善學下起後智益七一切善根下大願益八一切菩薩下盡福原益九成就下成智堅益十明解下顯解廣益上因事迴向竟自下第三明前二迴向無所迴即實際迴向此上諸迴向實際與此何別者上皆攝相歸體此中攝相歸相故異也於中有二先約行辨後如是下約心顯前中二先明此迴向即常無著二觀甚深下明以無著而成迴向前中四初不著有謂於上嚴土攝生俱不著故是故云不著界等也心無依者明所取無相寂然不亂者能取不起正念法者明妙絕能所正理相應起信論云住正念者當知唯心無外境界此之謂也二具足下於無不著不礙起行無分別智名無選擇不違迴向是不礙起行不違正法是不礙入理三不壞佛相下明雙離有無初不壞佛相不著無等觀三世不著有此約所敬無著了眾生空是不著有也無所依是不住無謂不於無而住著也此約悲境不著是即觀如來空而不失敬養了眾生寂而不失攝化此之謂也四順如來下明離著之益有三初正解漸至益二如實分別下智慧周圓益三未曾下明寂用俱行益有法喻合可知下明以無著而成迴向觀上深法以生實智謂不著有無之智依此實智而成迴向下別顯初明理事無礙止觀俱融迴向二以前無礙成自行迴向三攝取下成化行迴上約行竟自下第二約心辨有八種心一不怯弱心迴向佛法二廣大心迴向淨眾生三無顛倒心迴不染剎四無餘心迴不染境五離世心迴得出世六無著心迴成悲行七見法心迴成趣果勝道是也八厭離有為心迴生真善上來實際迴向竟自下第四明純熟自在深廣迴向於中廣明如相迴向釋真如義作四門一釋名者不壞曰真無異稱如前則非四相遷後則體無差別此約始教又不變曰真順緣稱如由前義故與有為法非一由後義故與有為法非異二義合為一法名曰真如二種類者或唯一味謂約實無差別故或二謂安立諦真如非安立真如又二空所顯亦二即生空所顯真如法空所顯真如又二謂空真如不空真如染法不染名空具性功德名不空或三謂約三無性即無相如無生如無性如等又有善法真如不善法如無記法如出雜集論此約詮辨也或七顯揚論云一者流轉真如謂思惟諸行流轉實性二實相真如謂思惟諸法無二我性三者唯識真如謂思惟諸法唯識之性四者安立真如謂染污法體思惟苦諦五邪行真如謂染法因思惟集諦六清淨真如謂淨法體思惟滅諦七者正行真如謂清淨行思惟道諦或十真如謂約十地中所證真如有十重等或百門謂十十無盡應於圓通無礙法門也或通一切法也三明德用者一成依持用謂染淨法依持而立二成觀境謂入證用三依起信論有三大一體大謂真如平等不增減故二相大具足無量性功德故三用大能成一切世間出世間善因果故問不善等法既非真用應離如體答由違真故不離真由違真故非如用此論意以諸善法順真故竝是真用問經說如來藏興造一切世間猶如伎兒作種種伎兩等準此染法亦是所造所以言非答理實染淨俱是所持而得建立但違順異不同也何者如觀施行三事空令施福廣大等於虛空若觀罪體空則令罪障滅何以不亦令罪廣大是知罪違於真入如則滅善順於真入如則廣故不齊也此則遍興染淨順用非違此上約始終教說又別隨緣通一切法總是真用具帝網微細重重無盡自在圓融即相不待會即性不待隨如此百門所辨約圓教顯耳四約教顯者真如有二門一乘真如三乘真如一乘亦二門一別教謂圓通諸事統含無盡如因陀羅網及微細等廣此百句如中說二同教者則與三乘義同但由智迴向故入一乘攝二者三乘真如亦有二門一頓教如維摩直默以顯玄意者是此如絕於教義相想俱不及如大般若經那伽室利分說二漸教者略有三門一終二始三世間所知初終教中復有二種一始如三十二菩薩顯不二法門者是二終即文殊所顯不二者是此始終兩門竝具無分別教義空有二門二始教中亦二一始如百法論六無為屬一切法攝顯人法二空得知真如不及二空為上此門通分別無分別教義二終者如維摩為迦旃延說不生不滅是無常義等又金剛般若微塵則非微塵等又對法論開六無為成八則三種真如屬無為攝得知真如成無為上此初教始終竝通分別無分別教義無分別義者謂證真如無分別教者謂比觀意言無分別境悟大乘言教故分別義者謂教義則空故今初教中真如但是空義不同終教也三世間所知真實者復有二種一始謂人天正善根及愚法二乘等入真實性攝故中邊論云世間所知真實入真實性攝準彼論文世間唯除虛誑妄語等餘竝入真實由許是菩提遠方便故二終者故論云一切法但有名謂分別名思惟名得知不同遠方便法此義唯局二種十名中為是大乘近方便故真如者乃至流在十名理不可壞故同是真如也於此文中數有百句檢文缺一句初一句是總餘皆是別總中真性不異名如自體妙軌稱法通智遊入曰門亦是不同生滅門故名門也至一切道者顯其分齊謂明理遍眾行無量無邊善根迴向者明行遍如理謂稱如而成迴向又釋理實真如遍一切道無量無邊差別之法則彼諸法為如詮門真如於彼異異詮門而全體顯現門乃多途故云遍一切等今且就百門明十十無盡此則一切法是真如之門故云如法門也此順梵語故是倒也義正應言如遍一切道無量無邊彼一切法是如之法門故云如法門此是標也遍一切等釋顯謂一切道者道是門也以能顯真如故善根迴向者謂明以同如普遍之善根隨異門而成迴向下別顯一一句中皆有三義一如如者標舉如理謂如彼真如二善根亦爾者舉善同如三迴向等者以同如善根迴成同如之益是故所迴善根及所向眾生并所成益相俱是真如而有所成也又此三中初釋如二顯如相三釋迴向故名如相迴向也又初辨如體二相三用則是真如三大也下一一句皆亦如是於此別中英法師分為十分謂初十明賢首位中如二十明十住中如三十明十行位中如四十明十迴向位中如五十明淨心地中如六十明行迹地中如七十明決定地中如八十明究竟地中如九十明等覺位中如十末後十明佛地中如此等分文亦未見其順又靈裕法師北臺意法師炬法師等各分作十各悉不同然於文勢竝皆不順故不敘之遠法師云此等何異異相難識今且言之初十句約就地前所行辨如後八十八就初地上所行辨如此判亦難今謂諸門各是一法竝取真如體相用盡亦不可相從科為分段於中諸門真如皆體從緣異謂性如非相如等善根同如亦隨門別是故性如善根非是相如善根等從異門體起用亦異是故性門迴向無性相門迴向實相等下諸門皆准知之過去非同等者相州大範法師云此破小乘三世之執謂彼執過去為有若是有者便同現在今既滅無故云非同言未來非故者小乘亦執未來有法流至現在若爾應是故法今既未來緣未至故畢竟無法云非故現在非異者彼執現在決定是有今明待緣假合推之則無故不異過未之無故云非異裕法師云過去非同者集起而無集起非故者轉變而非轉變非異者相別而非相別發起新新者稱過去也除滅生死者同未來也清淨生者似非異也遠法師云過法無常同歸盡滅於現本無故曰非同未法新生非本有性故曰非故現法皆空故曰非異各此三非以之為如炬法師云過去非同者明如體雖在過去而非遷滅不同於無未來非故者雖復集起而無起相明已起之處非故現在非異者雖在現在而無形處不異過未英法師云過去滅法與無相似名之為同今明依如起新行願不同彼無故曰非同謝落故業當報方受名之為故今明證如捨彼故業故云非故現造業結不同過未名之為異今觀業結本無造起畢竟清淨故云非異發起新新等釋過去除滅等釋未來也清淨等釋現在也今更釋汎論三世法有二門一性空門二成有門性空者謂過去已滅故空未來末至故空現在不住故空今此文內約成有門謂前念法是過去滅以能引起後念法生是故過去非同一往唯斷滅也後念是前念家未來雖由前念滅令此後念生然今無前念法可傳至後念故云未來非故也是故前念中舊法今無後也現在法望前念同未來望後念同過去故云非異是故前念流滅雖非同燼然無法至後後念續前雖依前起然法新非故是故迴向中發起新新菩提心者以前念非同令後念續起令菩提心不斷也由後念非故所以念念新新令菩提心不常也除死淨生顯心作業文意如此思之可見又現在念念成正覺者謂了達現在亦平等故見理名覺上來四段總是第二正迴向竟自下第三結迴所成德如是迴時者牒前起後也謂由前善根同如迴向是故得一切法即平等而利用也十句分五初二約處一即等而成嚴二即等而於中轉法輪二次二約人一菩薩即等而出彼願謂起一切智願者是菩薩也二觀多佛體不殊三次二約法一約法性二約法相又一真二俗四次二約行一菩薩行二佛行五後二約德一約佛體等二約佛用等是名下結名可知上來位行竟自下第二明位果中得十果一得佛法果謂得無邊淨法門者證法多也深也是得佛體也為人雄者成佛相也無畏吼者得佛說也成就菩薩者得佛所化也不休息者得佛化時也又初證法深也二成人高也三化益廣也四化時常也此上是總句下九句別顯一得佛圓身二得佛圓音三得佛圓力四得佛圓法謂超出眾生故云勝而即赴機故云示現一切也五得佛圓通六得佛圓用謂不思解脫是也七得佛圓定八得佛圓辯九得佛圓覺謂現佛等覺於眾生也下結第二偈頌中二十九頌分五初二頌前行體二菩薩思惟下四頌迴向眾生及菩提三以此下二頌實際迴向四深樂下十六頌純熟無礙自在迴向於上百門略頌不盡又不次第也於中初七正頌前純熟同如迴向後九兼頌後位果思之可見五末後五偈頌迴所成德可知第九迴向作四門分別初釋名者此無縛無著解脫心迴向約無等大行立名無縛無著有六種一由離凡故不縛生死以出小故不著涅槃二離六識取外境不縛離第七執於內不著三離現行縛無種子著四不取有縛不執空著五無惑障縛無智障著六無麁使縛絕習氣著故名無縛無著此明行體解脫是大用無礙非但脫離諸障此是行用也心者是行體用所依之心謂菩薩大智之心是善根所依以此心中所攝善根皆用持迴向成於普賢深廣之德故以為名此從能迴向立名問下文亦有無縛無著解脫等所攝善根亦成迴向何故標名唯就心立名答理實通餘但彼下文十門之中此無縛無著解脫心內百門迴向文處廣辨餘竝準通是故就此廣處為名二來意者前會相從體今依體起用顯純熟自在故此位來三法體者以普賢三業無邊自在甚深廣大無礙大用為此位法四釋文者就長行中亦二初位行後彼果前中釋內有一千門釋分二初無縛無著解脫心內百門廣釋餘九百門準例通釋就前中百門內復分二初二十門辨能迴行體餘八十門顯所向行用就前中亦二初十以不輕心攝善根二常樂下十積集長養擬將迴向前中初一心是總辨餘九心是別顯別中準總具言應云於出生死善根不生輕心故云不輕出生死心下皆準此何故不輕者二義一以從佛果流故二堪成無上大菩提如法華經中乃至一小音皆以成佛道等如尼俱陀子小果大等如上賢首品中掃塔等善成佛果中端嚴光等故不可輕也問理應更有勝妙善根何故下一約合掌等而明不輕答此最微少世人所輕菩薩收攝下至於此尚爾不輕況餘一切故約此等辨也別中一離惡二攝善三廣修餘可知二積集中十句初一總由不輕前諸善根故是故常樂攝受彼善下九句別一攝令不失明二契合相應故云安住三思念不斷四巧便更增名長養五不以染心污彼善根故云不著六純以正心而成彼故云具正等七無過失可簡却故云不選擇又亦有善斯收故云不選也八堪成佛果故云隨順九能得佛果故云得自在前句順向佛果此句正得佛果舉所迴善竟自下第二正迴向中二初六十門明廣大迴向二從不妄世間下二十門明甚深迴向深廣無礙為大迴向又亦初是菩提眾生迴向後是實際迴向前中有六十門內廣顯普賢自在德用於中初一門是總謂無縛無著解脫心是能迴之心彼善根者彼前所攝諸善根迴向具足等正是所向也問此中不言迴向眾生何耶答但令成就普賢三業方能盡窮眾生界而攝化也是故亦是迴向眾生等也下別顯普賢三業德用於中但知一一門皆攝法界自在德用或理或行或智或境或自利行或化眾生或體或用或因或果或人或法皆各總攝一切法故不可相從別科今麁分二初二十四門顯普賢因位究竟二從於一一境界下三十五門顯普賢果位究竟以普賢門內通因果故有此二門也又釋前約自分後勝進以二分無礙是普賢德故前中亦二初十四門明普賢自在三業二復作是念下十門明普賢廣大三業前中初一是行所依謂由勇進令行德成下明所成德初四門明總持無礙是意業自在次六力用無礙是身業自在次一明圓音無礙是語業自在後二門於眾生世間器世間自在第二明廣大三業中十門分四初三門明普賢廣大語業一說聲遍二持所說三說無休次二門明廣大身業一體二用次二門明廣大意業一因智二果智後三通結三業一明三業廣勤二明身語深廣三辨意業攝法上來普賢因竟自下第二明普賢果德有三十五門隨相分三初十門明得普賢攝法廣大德二於一念頃悉能下十五門明攝法自在三妙智知色微細下十門明普賢微細智又初是一重平漫知法二相即相入重重知法三微細容持甚深知法此亦是漸次之相也前中一巧智自在名方便王二無明住地盡名離癡法王三慧照行法名法明四巧成所化名為方便於中列十如是等下總結無盡問前段明普賢因何故彼中亦有佛行此中明果何故亦有菩薩行耶答辨公釋前舉果顯因此舉因顯果又云菩薩修行與佛等名普賢行佛行大行名為普賢行今更釋經云雖得佛道轉於法輪入於涅槃而不捨於菩薩之道是菩薩行謂因滿成果用得果而不捨因又以因果二位即入無礙各收法界謂因窮法界具於果也果攝法界合於因也五身業令見喜六知語淨口業七知一切法智八得佛法身自體相用九得圓滿根根有二義一生後義謂出生無盡二受法義謂根器領法無限量故約所出所領說及自體差別列十五種可知十得無盡神力於中初一句總後十句別依此等力修普賢行也自下十五門明重重攝法無礙自在於中初一無礙身智謂身能外遍而內含容智入無生而生大行二生如來家修法界行智三以普眼見自在法界故云於一毛道等也容一毛之路名為毛道於中二法圓滿一容一切剎約事二一切法界約理三究竟空界就事空何故爾耶謂有二義一以法性融通事隨理融故二以緣起相由無礙即入容持自在故此有同體異體准上思之四入劫智自在謂長短無礙五身業自在謂令一身即多多內各容六見佛聞法自在謂不著佛不倒法七入世界自在智謂迴動轉變隨智無礙八知想自在智謂一切法皆是想念中而成立故是故一切悉是想也於中有三初一句是總二列三十八種所知之想三如是下顯能知之德先明離障德後一切如來下明知心所成德可知九知心自在智謂諸心相入及業依心異十知處自在智謂一即一切等十一知業自在智十二知法自在智十三知語自在智謂得無礙淨耳十四得知根說法智十五知根自在智上來十五竝是一中一切而了知耳自下十門明普賢微細智自在初一明知世間法微細智於中有三初一句總舉能知之智二列十一種微細之法衍法師云所知之事幽微故能知之智微細也辨公云此等竝難知故名微細今準上下經文於一法中有一切法齊頭炳然同時顯現是微細義也三如是下明能知之德二知眾生微細智初列十種所知後結能知之德三知菩薩行德微細智謂舉初發意等取一切菩薩也列二十一種所知微細也四知菩薩位德大用智先列四十二種所知初十一明行位成滿生兜率天下明位滿大用謂八相等也二如是下明能知之德謂成普賢自在行德五知眾生性智先列十種所知後如是下能知之德六知世界智初一總次列二十種別有三世間自在後如是下結能知之德又此等皆云微細智者是智從境名也又此微細在智中故智即細也七知法界智先舉所知一總十別後結能智之德八知入劫智微細初一句總無量下別列十種後如是下結能知之德成十種心可知九知法智微細先列十種微細法智後如是下結能知成德前中法義有四重一法體具德二一切即一等明法用相即三入非法等明理事相即四入方便無餘是體用善巧十知無餘智微細先列十種所知後如是下結能知之德皆出生者謂量智從理起名出生知無不盡名無餘此門亦是總結故云知無餘也上來廣大迴向竟自下第二明甚深迴向中二十句中皆兩兩合舉總為十對一世與世法假實相對二菩提菩薩圓分一對三體用一對行是體出生死是用梁攝論云於分別依他性不見菩薩所行行及行道此之謂也四人法五生熟謂不調者是根熟也六行願七自他八施受九因果十境智此等是上廣大迴向之中諸事雖成廣大自在之德而於彼法無妄執取是故皆云不虛妄取也上來百門竟自下第二類餘九百中列十種章門初一結前百門所屬餘九次第結後九百謂如無縛無著心所攝善根成此百門迴向無縛無著解脫身所攝善根亦如是迴向餘皆準此十中初三是三業次二業報次二染淨土謂世間染是化處也次二根藥謂眾生是所化法是法藥也下一正智此十皆是無󰊋自在而生善根用成迴向具普賢德是故皆云無縛無著解脫故也初一置善根如是迴向餘略令準皆合具有應知上來廣略總一千門大迴向竟自下第二明彼果中有二初行果後位果前中有十句初三因三世佛菩薩迴向行四得正教五滿正法謂證法也六等境界謂眾生為悲境也七同善根八等所住謂大悲地是所住論名梵住九同一境謂真諦十不違等不礙多也上來釋竟佛子下結名位行竟第二明位果於中十二句得二種果一現成果二轉生果現成亦二初行堅果二行勝果初二句標此二果一切眾魔下釋顯初果二普現下三句釋行勝果一廣行勝二巧化勝三離染勝二摩訶薩下六句明轉生果亦二初外得眷屬果謂不壞眷屬也二內得成德果有五句一成法器德二深行德三因圓德四果用德五因果無礙德第二偈中有五十一頌分三初三偈頌所迴行體二所作下四十四偈頌廣大迴向略不頌甚深迴向三過去一切下四偈頌迴所成果就第二四十四中初一頌普賢因位究竟餘頌因圓果滿於中初世間無量群生一偈頌知世間微細智次一偈頌知眾生趣微細智次一偈頌知世界智次一頌知心智次一頌知根智次一頌知業智次三頌入劫智及知三世癡慢等次十方世界諸如來下二十七頌菩薩行位成滿大用於中初一總頌次一頌住兜率天次一頌入胎是微細故胎中具八相也次二頌初生次四頌七步現咲試吼放光各一頌可知次一頌在宮及出家次五頌坐道場降魔成覺次五頌轉法輪次三頌般涅槃又顯餘趣所現自在次一結此菩薩善根迴向次三頌迴向大果之行儀上來位用竟次有數無數下四偈頌入劫及剎竝所行行次二頌出生無餘智次一頌眾生性微細智下四頌彼果分中初二頌行果後二位果可知第十迴向中亦作四門初釋名者法界等無量迴向從法立名有其四義一約所迴行法謂以法施之行成迴向故名法界等也二約所迴行體謂所迴行體廣大無邊等於法界三約能迴之智四約所迴之德謂以稱法界之大智迴等法界之善根迴向法界之大用故立名也此則位滿至極故標以法界之稱二來意者前明依體起用此明體用無礙圓極自在故次來也三法體者以法施廣成普賢自在大善巧德是此法也四釋文中長行內亦二位行位果行中三標釋結釋中三初舉行體二摩訶薩於彼善根迴向下正明迴向三如是迴向時下明迴所成德前中三初舉所成行二摩訶薩下明長養善根又前自分後勝進又前利他後自利行前中十句初一句總明得法師位如第十地受位分得離垢三昧垢染斯盡受職位滿內得彼定灌其心首外相顯彰故云繫頂法從喻稱名離垢繒但有此繒繫其頂者即知彼人得離垢法受位成滿由得此位方能雲雨說法廣益群生故云受大法師記又如楞伽中大慧等十地菩薩得佛手灌頂神力故能自在說法同於此也然受職有三一約喻如輪王太子受位等二約理行如內心證理灌其智頂其約位事有五重一約信行滿如賢首品說二約住滿如上灌頂住及下海幢比丘頂上佛說法處辨三約行位如十行滿處入因陀羅微細法界等說四約善巧位如此位說五約證位如第十地說此五重內隨一成處必具理行內相應故又此五中但一位滿即因圓究竟更不待餘又若得一即得餘位又總是一法界受職隨門差別五位不同法體融通含攝無礙此約圓教宗說若餘教中不通此事思准之下九別顯法師之德初一句明法師德立能廣法施者辨慧無竭成大慈悲者顯施心無盡也安立等者施所成益也謂令得大心成於大行方是法施故經云若以小乘化我則墮慳貪又法施過財百千億倍乃至不可說分非其比也丈夫行論古德云夫法施者一則發之以智慧為生解之妙方二則化之以多人作津濟之弘躅三則為起行之本寔倚仗之良詮四為入聖之階標引導之要路故此經中託人以弘道多嗟法師之勝德寄行以表法每引普賢為末篇故知法施為究竟之道智慧為滿足之極自利利他功之不朽其唯法施也二饒益等者明常施謂以菩提心生長善根廣益眾生不休息也三建師名謂作教授之師示成佛之道四照之以法日前師此法故名法師即所授行法也五顯法師心謂等心是無偏心廣大心不倒心也欲令等是常心六增長等明福惠化增二嚴謂善根是福也七為眾生等明導之相採寶所示正路也八以利他為先修諸行故得為慈悲法師九化令更事餘諸善友不局於已是無著法師如善財知識更示餘人令求者是也下第二明長養善根有六句一依此法施善攝取佛果心二徹到彼岸三依法施善修金剛菩提心四成大願五依善友正意求法六了達果境是故令前法施更復增廣也行體竟自下第二正明迴向於中亦二初以善根成廣大迴向後安住法界下成甚深迴向前則眾生菩提迴向後則實際迴向前中廣大有十五門初一門以彼善根迴向見佛修自他梵行於中三初以善根迴向同念三世佛菩薩行建奇特想二得是想故下明依想見佛三諸佛菩薩下明依佛起行於中三初為他修自行二以自化他行三何以下釋他化以順自初中有二十句初十明已成後十上修前中初五離染一總顯二性成三威儀具四性離濁五威儀無垢下五順法一守行心堅二外緣不壞三上順聖心四下無異求故云無依也五稱理平等故無所有後十上修中一不執著名離倒二不為所拘名無礙三不取戒相又離戒取四將護物心名無諍又不非先制不更造立五無失可擇六契合相應故云安住七過二乘八情專故不動九不散十離瞋皆離染之極故云梵也自下自化他行十二句初一舉自例也修習下別顯令他所成一始修二行具三無失四不執五照理六離我七離惑八離犯九犯離無慚十持心決定十一不強生惱下三釋成中二初反釋後順釋前中何以故者徵問云此中菩薩行已滿何故不但說法化人令修梵行而自修耶下釋若自不修令他修者無有是處有十句可知攝論云若自住邪行設欲正他非是人終不能制正他過失後何以故下順釋中先徵問云既自不修教他不得若為即得教他修耶下釋中先總釋自如說行離倒能說離倒授人言行相應故云實語實行下明淨三業離染滅障益下別釋自行教他五句一直二忍三離疑四信五堅法是軌持法也善根如是迴向結上迴也第二復次下明迴向令得諸法於中十句一令得法門謂能證法能摧邪論二悉得三世下令得法海先總標於一一下別顯十種法海一生法是立宗相二方便是因喻等巧成宗法三語言法是隨方語則四施設是施名於義及隨機意樂立義前後次第成等五文教成範又安布教則六由言顯義說授儀式七所說解通曰門又諸宗法門八令人開解名入九宗義分明令解決定十結宗究竟成義安立名住法悉得無盡法藏總結所得也三得無畏法下令得法辯四得不退下令得法明五得法界等無量身下令得法身六得法住七得法實故云決定法八學多法九住行法十向內證如是迴向下結成果也第三復次下明二利行圓初十自行圓謂見法界等無量佛等可知復作是念下復令眾生同已故云如我無異十一句等顯無異也第四復次下明行稱法界亦有十句初智依理起故亦同性無邊法界莊嚴眾生者有三義一依此法界眾生得成故云莊嚴二以眾生即同法界令眾生即清淨也故云莊嚴三以眾生同在大法界緣起門中攝法界故令眾生具德也第五復次下明見佛解法於中三先總二有十句見佛成行三有十句解法界初一不隨緣變故無生二不守性故三不二故四非是能依五妄不能染六非是所緣故離相七非是能緣故寂靜八滿一切處非一切處故云無處九隨流不去染現不集又捨染不去淨現不集十在諸位中性不改故云不壞照達法界同名解也第六復次下令眾生成法師於中令成二十種法師令眾生成佛及大菩薩為法師也二十句中各二皆先標法師名後釋顯義亦是所作也以是同類迴向故是法施善根迴向令成法師等也法華法師品中大菩薩藏經法師品仁王經有十三種法師謂十二住及佛是也又於十方界佛滅度後守護受持如來正法廣宣流布開化不絕為法師也如辯積法師及那羅延法師他摩室利法師等竝由其人使佛法再興久住世間等此為持正法法師也覺諸魔事者如莊嚴論中有魔詐現神通作羅漢形惑亂諸比丘愚皆歸伏有多聞比丘以阿毘達摩石磨之假金遂露即呵嘖之餘愚人瞋此法師後果方知第七摩訶薩下明無分選擇行不選擇者是不分別也又以所作諸事皆稱性無失無可簡擇故云不選文中十句成法是所成果法也餘句可知第八摩訶薩下明成無著大行中二先明無著簡所不欲二但欲下明所願樂為成大行前中十八句初十七護煩惱不著世間後一護二乘不著小果毒心迴向者如沙彌迴向作龍等壞善根迴向者迴向作魔王等及作大力王滅三寶等此無彼也二欲成大行中九句謂成自他普賢大行故迴向也第九摩訶薩如是平等心下明正悕望大行中有四初十句明能迴之心二令一切眾生下四十二門迴向悕欲成自他大行於中分別緣起得法化生心者謂由分別彼法生起智心故云從法化生也此等竝是普賢大行也三明離染先標何以故下釋成離染四如是迴向時下結迴向利益第十復次下迴向令眾生得法音語業初一是總餘三十二音是別竝是佛圓音具德之貌可知第十一復次下迴向眾生令得法身中三初十令得十身行體二摩訶薩下十令得十身行相一映無不徹名明淨身二於中普現五道眾生體無闇障名離濁身三因圓果滿名究竟身四淨德內充名清淨身五煩惱障盡名離塵身六所知障盡名離種種塵身七習氣亦滅名離垢身八常光恒照名光明身九一一身上各有十蓮華藏塵數相好名可樂身十形充法界色遍十方虛通不障名無礙身三以如是下明十身勝用初總示現眾生菩薩行下十句別顯用相下一句結迴向所成第十二復次下明成無邊大行於中初身遍起行為能益之緣見者不空下正明所成益一令發心二不壞心三廣行四具悲化物五見佛修善六安生住法得法輪聞慧也法明是思行菩薩行是修也七入眾生下十一句明照法原故云入略舉十一實即無盡是為結迴也第十三復次下迴成嚴土於中二初明同體嚴有二先同法界二互相攝得最正覺顯已成佛彰是佛土耳二彼一一剎下別相嚴於中有十事嚴一寶嚴二香三華四鬘五塗香六末香七衣八蓋九幢十幡就初寶嚴中三先辨能嚴差別二復如是念下顯所嚴分齊三是為下結初中有百事嚴內從初座帳及至樂器有八十三事外法莊嚴寶身已下十七事明內法莊嚴謂三業六根等寶趣者意趣也又是志趣高遠矣餘可知良以依正無礙互嚴顯勝也初寶嚴竟二如寶嚴下舉寶例餘九門各有百事成一千種莊嚴令准知故云亦復如是也第十四如是摩訶薩下明結迴向大意於中三初一句為長養善根謂由此廣大迴向力故令善根增長是故迴向二有一句為嚴淨佛剎故是故迴向三有二十句為令眾生清淨平等是故迴向此一句是總下十九是別為令眾生得皆平等二嚴淨德圓備摩訶薩下結平等結清淨可知第十五摩訶薩復作是念下明令眾生證法起說於中三初令證法謂得之言證所證深廣名無量法海二於一一下依證起智三令眾生下明依智起說有十句一令善教二令持義三同果辯四同佛身五說法心六得說智七遍說處八無間說九令樂求十令喜說上來眾生菩提迴向竟自下第二明實際迴向准下地品安住之言此文當是淨治迴向行耳二十八句初十約三業五陰三科內外即相同真故迴法界內謂正報外是依報餘十八約行約事會同法界故說迴向上來正迴向竟自下第三大段明迴所成益謂由三業等皆同法界故是故得安住法界等無量清淨三業等也十句中初六句明平等三業法界攝化後四句明廣大三業調生安善可知上來釋竟佛子下結名上來位行竟自下第二明位果謂此位滿成四種果一得普賢行願成滿果二嚴淨法界佛剎果三證理圓滿成佛果四普賢廣智德用果初二如文三具足成就下明第三果於中三句一理智深證得佛體二現身成佛得位三悉得下十二句明得佛量智自在德可知四悉得無邊滿足下明第四果於中有十句一得普賢眼二得普賢耳三得普賢量智四得普賢眼淨五得普賢理智六得普賢語業七得普賢光八得普賢速成果九得普賢令生淨十具足成下得普賢究竟彼岸上來正說竟下明說益謂動地生信興供表行文中初動地後興供供中先外供二天身下內供上來總是一世界中說此大迴向法竟二如此下明十方法界等世界中亦同說此是故合成一切會也於中一切四天下者明此世界中百億四天下也上來一說一切說總明說分竟自下第六明證成分於中先證此界中說後證十方界前中二先來到歎說二我等下述彼同此證成竟第二偈頌中二先序意可知後正頌中九十四偈分四初十四偈頌前行體一行頌得法師位餘頌法師德二菩薩法施下六十八偈頌前廣大迴向三譬如如如下二偈頌甚深迴向四如是殊勝下十偈結歎顯勝就第二廣大迴向中顯任放辨才說不待次言辭不斷普賢行德無礙自在於中麁分為八初八頌前菩薩自行殊勝二十方一切無量下八偈頌嚴土攝生行三一切佛子下四偈頌上得佛自在果四菩薩能於一念下十二偈明於一切處供一切佛五無量無邊一切諸劫下六偈明於一切時供一切佛六悉能覺悟一切法界下十五偈明以一切供供一切佛七安住普賢下十三偈頌攝普賢行悉以迴向八身口諸業下二偈頌上迴向所成德餘文可知問此經上下多說普賢行願此品之內說之最廣何故入地竟不涉言答此約一乘地約三乘故也問一乘豈無地上三乘豈無地前何不齊顯答理實是齊但地前顯一乘便地上攝三乘便故作是說何者是便謂地前劣位即得普賢顯位自在之便故若於地上勝位得普賢自在相不顯餘意下當別辨第五會竟將釋此文四門同前初釋名亦二先釋會名者他化天會約處為名謂他化作樂具自得受用顯非己力表入地所證真如非由緣造故名也二品名者此品名有四種一別譯本名漸備一切智德經二下文名集一切智智法門品此二就功能立名謂十地因行能集生一切佛智德然十德漸增故云漸備三更別譯一本名十住經四此中名十地此二約義帶數受稱謂十是一周圓數地是就義約喻為名謂生成佛智住持故也餘釋總別名等下本分中辨二來意中亦二先會來意者前是阿含行滿次明入證成果義次第故是故來也二品來者前明迴比向證今明迴已得證顯行不虛故次來也又前約比位寄顯普賢圓滿行德今約證位寄顯三乘差別行德顯法次第故次來也是故前諸位內皆悉廣顯普賢自在之德於此地上絕無其名者是此事也豈可地前深廣證地反劣但是寄顯不同故也問宜應證地是深順同普德地前位淺應順三乘何不爾耶答此中文意為顯教相不同故爾謂若於地上得普賢德則與三乘教便不別今明若是三乘行位則於地前實不自在顯此一乘則不如是故於彼地前則便自在得普賢德是故若准此普賢地前而取地上其地上行相甚深甚深非如此說此即下普賢行品是也若准此三乘證地行相而取地前其地前行甚極麁淺不同前說即是瑜伽菩薩地內十二住中初二是也問何故不齊謂一乘地前有普賢德一乘地上亦有普賢行如普賢行品說三乘地上德如此品說三乘地前行文中何不說答此經宗明一乘故是故一乘行廣論三乘位略辨也又釋以一乘十地甚深故通攝三乘等總為十地仍以六相陀羅尼門融顯無盡成普賢十地自在之義地前則未能如是但直顯普賢故不同地上也三宗趣者亦二先明會宗謂約人有化主及助化各有體相用並通性起及修生可知約法有生了因果及差別平等二種因果亦是修生本有因果亦有教事及義理體相用準前可知但通性起為異餘義準知二品宗者此品約總正以十地證行為宗別說有十義一約本唯是果海不可說性二約所證是離垢真如三約智謂根本後得等三智四約斷謂離二障種現五約所修初地修願行二地戒行三禪行四道品行五諦行六緣生行七菩提分行八淨土行九說法行十受位行六約修成有四行謂初地信樂行二戒行三定行四已上總是慧行慧行中四五六是二乘慧七地已去是菩薩慧七約位有二位謂證位阿含位是十地之位故也八約寄乘法謂初二三地寄世間人天乘四五六七地寄出世間是三乘八地已上出出世間是一乘法故以諸乘為此地法也九約寄位之行謂於十地成檀等十度行十約報現十王事相餘義下當別辨四釋文者亦二先科簡後釋文初科簡者今此會中有十一品問此會與前二三四五會何別耶答有五別一前有流此無流二前末此本三前不共謂是普賢德故此為共謂此十地通三乘人天等共採故地論云亦能生成人天道行可知四前但論因行此會通果故五前比位此明證位問此會何故無昇天集眾等序耶答為表此會證法無二不可以事相標其玄趣此則前麁後細故二為地前攝一乘別教普賢之法故有昇天集眾表勝方說地上寄位同於三乘故隱彼自在之相同餘經而說此則前細後麁故也此文分二初九品明緣修因果後二品辨性德因果初中亦二先六品顯因位德滿後三品明果位德現就前中亦二先十地一品顯其證位後五品明位中行用前中亦二先長行散說後偈頌總攝前中亦二先明所說十地後他方菩薩來證此說前中亦二先顯此界所說十地後結十方無盡世界所說十地就前此方所說中或總為一或分為二或三四五乃至於十或為四十八段言一者謂總是一十地法門也言二者初正說十地後動地雨華等明感瑞顯實或為三者謂序正流通此中所辨要唯教證既殊三分亦異就教三者初至起分是其由序以起發正說故二本分已去是其正宗於中雖後有廣有略同說地法判為正宗三地利益分下辨法力感益判為流通二就證三者初一序分判為由序二三昧分是證正宗因入此定正顯實證故地論云此三昧是法體也三流通之義釋有二類一以己之德流被信地說為流通若從此義加分已去皆是流通以說自所得令信行地菩薩證入地故二顯法利益流及末代若從此義即地利益分方是流通今據前義說也或為四者於正說內自分為二先是法說顯地後影像分寄喻彰地教證准前故為四也或為五者并後結證偈頌怗前為五或為六者隨行以分初至起分是起化之由為生物信二本分中略說地法歎其殊勝起眾樂欲三請分之中彰地出言令生正解四說分中廣明修相令物起行五影像分中寄喻顯德六地利益分中明德成證實感化斯現故地論云以得法力大地動等或為七者從初至請即為六分說分通十總為第七或為八者分後地利益分異前故有八也或九者分影像分為第八利益分為第九或十者增其偈頌此十次第有其三義一就化相通為起說二就化意通為顯證三隨宗要證教雙辨初起說者如來將說先記時處現相集眾發起所說以之為序由序既興將為眾說時金剛藏默入三昧顯己自證能為眾說又為受加故次第二明三昧分由入三昧十方諸佛讚歎與力故次第三明其加分既得聖力欲為眾說但定無言說宜從寂起故次第四明其起分從定起已略宣地相起後廣說故次第五明其本分然彼本中略說地名不廣分別大眾渴仰聞名欲義相與啟請故次第六明其請分眾既請已正為廣陳故次第七彰其說分乃至十地通亦名說法說難解宜以喻顯故次第八明地影像分為說既竟宜顯法勝益勸信傳通故次第九明地利益分既長行散說宜以偈總攝令易受持故次第十明於偈頌二顯證者為化之意宗為顯證於中初分顯證由序後九正顯證相九中前三就相顯證次四就說顯證次一就益顯證後一重述證德前三之中初三昧分寄入顯證二加分因加以顯得證之相地論云何以故加由得大乘光明三昧法故三寄出顯寂說必宜起即顯所入寂滅離言故地論云定無言說是故宜起次四之中初本分者略說顯證二請分拂相顯寂說及影像寄相表德說分寄修表德地影像分借喻顯德地利益分就所攝化顯地利益故地論云以得法力動地雨華等偈頌可知三隨宗要證教雙辨者初一是其由序後九正顯證教之相於中初一入三昧顯示正證後八次第明起言顯教同初門辨又可隨地不同分為十也或為四十八者初地第十各八分二地二分三四與九各四分五六各三分七地五分八地七分故合為四十八也問論云初地所攝有八分者如序分等是十地家序何故論主判入初地收答地論科文有四例攝一以後攝前例以前序等後近初地是故以後初地攝前序等是以名為初地所攝而實序等屬於十地非唯初也二以前攝後例以影像分地利益分前近法雲地是故以前攝後法雲所攝而實彼二屬於十地非唯法雲三當相分文例謂非攝前後如中間諸地或二分三分等皆當相攝也四顯地該收例謂顯十地是陀羅尼法是故分諸地文改勢廢興隱顯前却即一一地皆有四十八分也如序分等既全屬初地所攝即知亦得屬第二地攝餘地例然餘地科文於初總有如是準知十種地內總有四百八十分可知二釋文者初地八分文處分齊準論可知就序分中有三世間初智正覺二器世間三眾生世間或分四一時二主三處四眾彼論經中為論主別釋此品一部別行是故取此經初如是我聞致此品首也又彼中言第二七日者取經初始成正覺之文今此中無者以經初有故同是一部故即經初始成則是論經二七明知華嚴一部總是第二七日同時說也若不爾者此品之初何不別安二七之言豈此品初脫彼文耶是故當知有人臆判華嚴十地已前諸會是初七日說唯十地品為第二七日說者恐不順文也又地論主釋初七日但思惟行因緣行自受法樂始未說法是故名初時及勝處說故知初七非說爾時即是二七之時顯時勝也以佛具於三德六義於世獨尊故名世尊即梵名婆伽婆義同前釋此主勝也他化等者顯處勝故法勝有三重勝一他化天勝簡下五天二在王宮勝餘天宮三摩尼寶殿勝餘殿問欲頂高出表法勝者色界彌勝何不在彼答地論云此處感果故謂機感在此是故此說謂感是能感機也果是如來赴根酬欲之相也又釋表所證真理非自作故寄他化顯也又上二界是難地非修行身故不在彼修行之身要是欲界他化最極寄顯法勝故在此也又第七地攝報果位在此天王寄顯十地攝法寬故何者以第七地是菩薩位故攝上一乘是出世位故攝下二乘表此十地通攝五乘故也又此天寶殿準密嚴經此他化天摩尼寶是十地菩薩常所遊履又準大乘同性經此處有報佛淨土又準上兜率莊嚴此殿亦更過彼故與虛空法界等然表行德證真純一無雜故以摩尼寶顯之耳是故此天處有五義一凡處二七地菩薩處三十地菩薩處四佛處五圓通具前諸處無障礙故與大菩薩下顯眾生世間於中有五一簡定其人二歎其人德三列德者之名四結名者之數五標眾中上首初中準論經有四一簡大異小謂別地前二簡住異退謂別於七地已還三簡始異終謂別於十地初心等故彼云皆一生得阿耨菩提等此文略也亦可於阿耨等是此終位不退即是簡住異退四簡新異舊亦是簡主異客於中諸義並同前釋二歎德中二先別後如是下總以菩薩功德不可頓顯故先別歎非別能盡故須總結前中亦二先略後廣以菩薩德廣難以頓彰故先略歎非略能周故須廣顯前中二先明自分行滿謂菩薩二智證遊真俗名行處窮盡彼際因位成滿名悉自在後勝進行謂佛慧入處是果位所得圓智契如名為入處明此菩薩以勝進慧亦隨得入故云悉皆得入前是自分成在己位故云自在此是勝進仰成纔云得入二善能下廣歎中二先十一句歎自分德後一切菩薩無作下八句歎勝進德前中二初五句明行修具足後六明德用圓備前中二初二句明利他行一正教輪二神通輪等者等取記心輪二具足下三句明自利行一具願是起行心二正起行修行通三際名一切世各盡多劫名一切劫此是長時修也然遍諸剎故云一切國此是無餘修又前是一切時此是一切處常修者是無間修三具足菩薩下明修所成德謂福智成滿故云具足也二德用圓備中二初三歎利他勝能一能饒益者總舉所作益相謂令眾生修出離因二能到等者明窮盡菩薩巧慧之際顯到能化智岸三能令等者明成所化益相生死是苦果道是集因涅槃是滅果門是道因以了因能顯故云門也後三歎自利德一行修殊勝謂化他不斷自行二眾德圓滿禪謂四禪定謂八定解脫謂八解脫三昧謂三三昧通謂六通明謂三明慧謂三慧又此菩薩既並悉是一生補處準下文中十禪定十解脫謂不思議等十百千等三昧十神通十明十慧皆悉無盡也三諸所施等者顯妙用自在謂依前通慧所作巧現故云善能示現也第二勝進中八句初四明殊勝三業攝修所行後其身下四歎廣大三業備具諸德前中初歎身業勝言無作者無功用也謂無功之大用即是種類俱生無行作意生也二於一念下歎語業勝謂攝法上首請轉法輪三受持下歎意業勝謂持正法大心供也四常能修下明攝修所行謂依前三業修起菩薩諸勝行事二後四之中初歎廣大身業如普賢身遍現諸剎二其音下歎廣大語業三其心下歎廣大意業四一切菩薩下明備具諸德上來別歎竟如是下總結無盡三列名中同名藏者謂表地法有含攝眾德出生果用故也故地論云亦能生成人天道行解脫月一人不名藏者表受法之機清涼器故也四如是等下結數依論經此中有第五所從來處謂種種佛土此中無者前已云從他方世界來集故此不繁也五金剛藏為上首者標顯會主也金剛略有二義一是利義論云一切煩惱難壞此法能破二是堅義論云善根堅實猶如金剛故不異名說下釋藏義何故名金剛藏者此問意云為藏中有金剛故名金剛藏為是以金剛為藏故名金剛藏答云藏即名堅者此顯以金剛為藏非是藏中有金剛其猶樹藏者此喻顯是堅是藏謂樹心堅密而有生長功能故下合云生成人天道行等是釋堅藏也如孕在藏者此喻能破而是藏謂子能被胎而出也力最大者合此喻也餘義如別集十地論疏中釋第二三昧分內六句分別一釋名者梵語正音名三摩地此云等持義同前釋大智慧者從業用為名謂此定中發起無漏聖智慧光明能破無明故立此名也謂此定與智俱即以如此不散亂無漏智為十地體又正證名智慧後智名光明又論經名大乘光明者謂此二無我慧過二乘故名大乘破無明故名光明此則過地前也又此慧能運轉諸行令至佛果故名為乘約功能立名唯識論第九云大乘光明定謂此能發照了大乘理教行果智光明故二體性者別境五中以無漏慧俱定數為性又以三法為體一定二慧三真如是故為無為為性以具能所證故三業用者有二一謂依此定能受諸佛三業加被二依此定發後得智宣說十地以是赴機感滿佛本願為其業用四明種類者謂此地上諸菩薩等所得三昧雖復多門統論四種一大乘光明三昧二集福德王三昧三賢護三昧四首楞嚴三昧此翻名健行定謂十地菩薩名為健士健士所行故名健行又初二三地得初定四五六地得第二七八九地得第三十地故佛得第四廣釋此定如諸本攝論五明入定意者有五意一受加二審根三證法四表深論云顯示此法非思量境界謂非同地前未證真法但正思量而能有說此一文中顯後二義也五成儀軌者謂諸聖說法皆先入定如佛將說法華大品皆先入定豈可如來有不在定故知說法儀式皆爾此經諸會為式大同六釋文者一標入定人是上首故二明入所依謂仰稟佛力名承佛威神三正明入定謂簡異果定名菩薩大智等同前釋問既是菩薩定何故承佛力耶答有四義一為推化在佛故現承力二雖實自得對佛勝人不得自在縱極小事亦須仰承以非佛加無一法事而得成故三雖分證得窮滿在佛故承也四佛既出世汎令弟子有所造作皆與其力故須承也第三加分中有三初總明作加所因二顯加所為三正辨加相初中二先明作加後舉所因前中二先現身同名後同讚顯加前中五句一處遠近二佛頭數皆倍前會可知三現身令眾見以生信心四同名令主聞以增踴悅五結十方同二同讚中四句一讚其得定二顯己佛數三彰己名同四正辨作加第二釋作加所因中三句一舍那往願力二現在威力此二是緣力亦是果力亦是他力三汝有等是因力亦是自力謂自他因緣因果等合方得成此十地之法第二論釋中二先釋前後生後前中四一釋多佛加可知二釋同名加於中有四一徵問本願釋二徵願顯多釋謂舍那本願使多佛同加也三法通古今釋謂此是同證同說之法故云是法體也然有二釋一即後十億塵數諸佛過去亦曾同作加剛藏菩薩受加說此十地法門今成正覺亦在此法門故有說處即能加是彼佛本願也謂此剛藏菩薩當成佛時亦同此事此釋順論文二約舍那佛釋謂舍那本行菩薩行時見一舍那佛所能加諸佛同名金剛加說地法舍那今成正覺本願今成故彼能加佛亦名金剛故云不異名也此釋順經文以經云舍那本願故令諸佛加也如涅槃經云往昔此處有佛名釋迦侍者名舍利弗目連有大利益我因此興願故今亦同之在此說法是類也四又是下明同名增踴釋可知三何故不言下釋十億之數三句一通徵顯多釋謂若直舉無量或容不至十億塵數以言總無定故同下文多百千等又釋前會百萬佛剎塵數諸佛此中十億者以百萬為一億故是故方便漸次以顯多佛若直言無量則乖方便故不言也又釋此顯多佛者以十數為則以顯無盡故云多佛若直無量但得一重無量非是重重無盡是故十數多於無量也二何故定言下徵定數同釋三此經下為則大同釋第四彼佛下釋作加四一先作是願者釋本願加二今復自加者釋現在威神力加三後餘佛加者簡後異前謂此並是舍那力加非是餘佛加餘佛加在後文處辨四故言等舉經帖也生起後中何故加說此法者生後所為謂說此地法故也復云何加生後加相以文在後遠是故不舉下文對顯第二釋加所為中二十句文依二利分初十共他自利後十共自利他以二利行相融相攝同在地中本後二智之處具足今以寄顯文義差別故分二別前中論主作四門解釋一總釋顯本二依本開末三明會末歸本四顯本末無礙初中總論地法緣起有六義一一切菩薩是信行地者舉所被機謂地前菩薩未證真如但依信心而起行故無著般若經論中亦同此名問若唯地前是所為者何故下文解脫月歎眾請中云此眾有五種阿含淨四種證淨又下大眾請中為十力淨心論釋云未入地者令得淨心已入地者令得十力又約下文轉生時益亦通外凡據此等文即通外凡及地上何局內凡迴向等位答有二釋一理實是通誠如所說但今論主就於教力益強處釋何者謂地上菩薩設不得教亦能自進假教義微外凡之人設令蒙教未能依教即令入地教益亦弱唯信行地得教便進故異外凡闕教不進故異地上假教義強故偏就釋無著論云此位菩薩欲入初地先求教授教誡是此義也二如初地加行位既名信行地即諸地之前俱加行位皆名信行以攝論中意言無分別觀通四位故知地上亦有也如外凡遠位亦通收彼然據親入內位現證故約此辨也二不思議佛法名出世間道品者此是所得之法然有二釋一約因謂十地法體是出世間無流之法心言路絕名不思議通生佛果故名為道下云大聖道者是彼因故十位品類差別名品又道是智品是檀等行眷屬也二約果謂佛果所得之法故名佛法非下位圖度名不思議令地上菩薩分證此法名出世道品地智所遊曰道分證未圓名品三明者見智得證者般若經名悉知悉見楞伽中聖智聖見聖慧眼及餘論眼智明覺等皆此類創矚名見委照名智智照非比故名為得冥神契合故復名證初二觀解後二行契各初始後終可知四欲宣者論云說者於中分別者於此能所證得法中以言分折十位差別明地行優劣巧慧等異故也五入者信樂得證者謂地前信樂遠有入義地上得證現成交入通論入義必從彼至此故具始終也亦信始樂終得始證終六智慧地者謂十地智如本分中說者謂此證理聖智有生成住持佛果等用名地始從歡喜終至法雲本分中顯可知此上六義融合無礙通教及義通證及比通境及智通人及法通因及果混通無礙總為一團名十地法若展之於後種種差別皆悉於此總句中出是故名此為根本入上來總釋顯本竟自下第二依本開末分成九句於中四位謂願樂位見位修位究竟位初四寄在地前願樂位次一寄初地次三寄修位後一明究竟位問此中正為說十地法何故乃說地前及佛果答為顯十地前有起下之功後有成上之義又釋由十地證智放阿含光是故地前是此十地阿含分攝由此地智依果海成故有佛果上不思佛法及下鳥跡所依空等並是其事初中初一約聞慧修善根名攝一切二明思慧之始簡擇道理論中智方便者釋善分別也道品釋佛法也三思慧之終謂因思廣知彼彼義釋諸法種種知釋廣知四明修慧無疑立教可信故云決定說謂修通二利今據利他菩薩化他即是自成佛法故入自利收論中隨所思義是上思慧所思名字具足是聞慧所持故決定說也上來顯信樂自下辨得證五見位智謂由地前加行位終觀於唯識無境之義依無間定雙印於彼能所取空彼增上力引起識中本性無流生起大智照遍滿法界名為初地入真見道論中一切法平等智釋無分別智謂於初地正證真如無能所二相故云平等唯識論中或云有智無境以真絕相故或云雙泯以境智相如故今辨四句皆得可準知之見道時中善淨者釋善淨不雜謂離二我分別隨眠此文善分別者是彼不雜之義謂煩惱離故名分使永斷名善此無間道中斷障之義又釋善淨不雜是解脫道中證彼無為清淨之義故云不雜此善分別者是領證無為之義又釋無分別是根本智善分別是後得智勝進道中起行之義六明修道位中地地別斷一無明故於煩惱障亦永伏離故云世法不染名不放逸入魔法是世法也七明修位中智行轉進名地地轉入謂無流善根永離一切三不善法故云清淨無貪等者等取無瞋無癡也復有善根能為出世間道品因者是諸地中加行善根也八十地學窮名菩薩盡入下大盡分中明第十地菩薩入如來十種祕密之智以祕隱深密難可測知故名不思議法雲契入名得彼智力如歎淨名云諸佛祕藏無不得入此之謂也九究竟位明因道既圓佛果斯剋窮滿果原名佛盡入論中入智者釋得字也上來第二依本開末竟自下第三會末歸本言是諸入者牒上九入為校量等者顯其無別之別謂寄地上乃至佛地校量地智差別次第轉勝之相非謂根本入中亦如此等行布次第決定差別是故融末歸本顯無二矣前依本起末明無別之別今會末歸本明別而無別故也第四明本末無礙者謂明六相總別無礙故也釋此六相義作六門一明教興意謂破定執見以顯緣起圓融之法此理現前一切惑障一滅一切滅一切行位一成一切成等二種類者不自不他生等四句及不有不無等四句并不生等八不十不等皆悉會事入理是此流類但彼等入理以順一寂今此入理圓融彼事便相即相入成普賢法有斯左右耳三明所出者此文出在下經第四大願中經家自說非是論主率意而作四明建立者何故唯六不多不少者謂汎論緣起法要有三門一末依於本有起不起二彼所起末既帶於本是故相望有同有異三彼帶本之末既為本收是故當體有存有壞若不具此三不成緣起三中各二故但唯六五問答決擇者有二初逆謂非總非別等各各互相形奪諸相皆盡故也二順謂亦總亦別等各各順相成就等思准作之六釋文有五一約法舉數謂於所說法中有六種相等二辨定教義此言說解釋者是定教謂於此中安此六相之言說為欲解釋經文應知此意又釋此中釋六相非是此處經文但是論主解釋之意應知除事謂陰界入等者此辨定其義謂約道理說融通非是陰等事相中辨故除簡之三列名可知四釋相中別依本者明依總開別滿彼本者還能成總謂要依本之別方能滿本故也增相者是前九入漸增之相以顯異也緣成和合略言標顯緣散無作廣辨因緣如世界成壞者舉喻以顯謂如百億四天合成一娑婆界略言標顯為成若分別廣說百億差別合一娑婆無所依住故為壞五餘一切等者勸於一切處準類知之第二共自利他中十種始終經本略無始終總句始者信欲親近等者此明求法之初非信不求非欲不能忍苦求法由內起信欲是故外能親近善友為得法方便也終者念持諸地者此明得法不妄憶念所受任持不失所持是何謂諸地法也理實此二通在諸地以下十句皆名始終故若寄位分始在地前終在地上同上入中信樂地前得證地上復有阿含及證如是次第依初相應知者更以一翻釋始終義始配阿含終配證得如次配釋同前應知故云初相指前始終相也阿含正音名阿笈摩古翻名淨教又譯名來以此言教從無煩惱人邊來今譯名傳謂此聖言是三世佛之所同說但古今諸佛相傳而說非新制作故名傳又依此論上下文內阿含及證總有九重一行教相對音聲言教名為阿含一切功德說以為證猶下說中字義二藏是也二約位地相對解行已前依教修行名為阿含初地已上說之為證猶下解脫月第二請中歎眾是也謂地前起聞思修等名阿含淨初地已上一切行德通名證淨三修成相對一切地中聞思修報生識智此等四心緣照之解名曰阿含真智出言以之為證故下論言聞思修等是則可說以可說故名曰阿含地智離文名之為證四真偽相對一切地中真偽合修名曰阿含捨偽契真名之為證猶下所明義說二大說大阿含方便修義大是證行成也五相實相對世間修中得彼證相名曰阿含契本實相名之為證猶下所說增上妙法光明法門增上是證光明是教六體德相對就彼離相所成行中無始法性本隱今顯名之為證依本所成方便行德依教修生名為阿含猶下文中練金所況金體喻證釧等嚴具喻於阿含七體用相對前體及德相從為證依此所起隨順世間教智之用名為阿含猶下文中珠放光等所況法是珠輪等淨喻於證體光炎等喻於阿含八自分勝進相對自分所成體德及用皆名為證能受佛教稱曰阿含猶下文中歎金剛藏二力是也妙智及辨名為證力於佛教法念堅淨慧名阿含力九約詮就實相對真智之體說以為證即此證體約言分十名為阿含猶下文中虛空跡處所況法是虛空平等喻地證智故下論云字身住處證智所攝空中之跡喻地阿含故下論云非無地智名句字身名句字身是阿含法也此之九種通上及下應准知之此中別辨十句始終中初三地前思修利物次一見道餘六修道此十始終狹於前入以彼入中前該聞慧後攝佛盡此不同者理實齊通但以聞慧及佛非是正地前已明故不重辨也一攝始終謂稱思宣法故云實說實說成德故名為攝以彼聞慧從他受法師義不便故不論也二欲始終是思慧上品增上求心名之為欲菩薩教化欲令眾生契合諸地故云令證一切佛法此是安住義也念是其欲隨順是令證三行始終即修慧於此加行位中正觀意言唯識等觀名之為行以非證位是故名為觀分時中於彼地上真無流法作帶相觀是故於彼無流道品但能修相觀未得無相觀也復依相觀說授前機名為分別攝論現前立少物謂是唯識性等唯識論帶相觀心等並此位行也是意言觀故經中名說論經名觀其義一也四證始終即見道位大智光明是根本智善分別者是後得智以自嚴者二智成德又論經擇字是此分別分別中勝名善分別勝者法無我故過小名大治惑曰明此事中彼時中皆善知者釋方便字是相見道故有此知論既不顯今作三釋一此事中者是此見道事中也彼時中者是地前觀分時中也正照於此兼巧知彼名皆善知以為方便方便猶是以自嚴義二釋此事同前彼時是後修道位中所有行相以此後智照前達後名皆善知三此事中者是此後智相見道中彼時中者是彼本智真見道時中皆善知者巧具二智用以自嚴名為方便又釋以法真見道兼知彼故云皆善知也五修道始終謂出世智辨其智體智力明有入法功能法是行法義是義理是智所入謂此法義能出生具智名具智門修道智力能入彼門故云也後五始終論主寄治五障翻對以釋問此處五障為實為虛答亦實亦虛謂有此障者不得此位得此位者無此障故是故假對此障翻顯治行即十種釋中顯發釋也論中先別辨五障後舉經對顯今並通釋一一障中各二先舉障名謂不能以正摧邪下釋障義已說正義他言能壞自行失也眷屬離散化他行失故成障也下舉經顯治隨彼所著顯己正義對治邪執故云隨所應住次第說故此標也下句釋以得無礙樂說辨才智慧明故是故能破他也論經此二合為一句二不能答難者此列名前明不能破此明不能立於問芒然失自利行設言不信失利他行下舉經顯治謂證得無礙大智地故云具足等也三於小起戀失於二利不妄大心故以成治四於生怠化亦乖兩利化物不疲故以成治故云教化成就等五於化不巧故無方便亦失二益以五明等一切處法明達巧慧名決定智為能治也又此五障中初一不能破他邪宗二雖能破他而不能立自己正宗三雖能立破而情樂小乘四雖不樂小乘而嬾化他五雖化不疲而無化他方便是故至五化行略周上二十句總明加所為竟自下第三明其加相於中有三謂口意身加此三加次第有其二門一約他方佛先口加者乘前言便勸說於先說由內智淨覺為因是故次明意加與智得智堪說事次起定故後身加摩頂令起二就舍那佛先意次身後口為令得定定由意力是故居先身光照燭以增威德雲臺說偈口業加教方能有說是故此三從微至著成於說耳就初口加內十句初句是總汝當說者令其辨說即是辯才謂隨所得法義憶念不忘說故法門差別如論應知汎論方便有三種一發起方便謂如加行發起根本即七方便等二無住方便謂由悲智巧相導引不住生死及涅槃故如方便度等三集成方便謂諸緣起巧相集成如六相方便等今此當於集成方便故云此善巧等也下九句別中分二者謂自他二力以諸緣起法皆有因緣親疎二力成故他力中二一如來神力二智明加故經中二句顯之也自力中分四者以因中有四義故一有力能作義二無力不作義三具二義故能引眾生四泯二相故稱理成德又釋此四漸次釋疑疑云何故得加以有因力故若是有力何須復加以因不作故若是不作應無用以由無作方堪益物若逐機益物應失自體以身淨圓滿故又釋初二自利一教行二證行又一相二體次一利他後一二利滿故成德成德中三義內一當位顯益後二寄對辨勝初因位窮終故云菩薩盡位滿成益故云有二利益謂法身真理唯是無分別智正證依止非是染心意等所取故云也楞伽云取相名識不取名智理智合成依止義故云法身智身十地終心受佛職相故云受佛位故如法雲地受位分說在因位中有此益相此位不改因故云現報利益謂一切佛放益一切智光入此菩薩頂故云於一切佛得受記受記即是受位也二轉此因位至成果之處故云後報利益此是十地菩薩攝報果處便於此處成報身佛理實剛藏猶未成此當必成故結德在身如下佛盡亦同此辨摩醯此云大首羅此云自在智處有四義一以下三禪慧多定少令智不勝四無色中定多慧少智亦不勝此第四禪定慧等故是故智勝故云智處二此處五那含天是聖人所生處聖人智勝故云智處三此處有十地菩薩攝報果彼菩薩攝十度行別成智度故名彼處以為智處四此處成報身佛得一切智一切種智故名此處以為智處此是世間中最高勝處於彼現成佛故云世間高大之身後二寄對顯勝中初一對下彰出於彼二乘無少分同故云不同盡又彼二乘見有世間而超過故於此世間超而不盡見有涅槃而可取證於出世淨亦未得盡今菩薩皆盡彼際故云不同盡後一望上顯同謂於佛果窮盡彼際故云佛盡經略此句謂二力之中自力勝故以多義顯上故云校量轉勝上上也又釋此佛盡理實剛藏猶未成就何故此中辨耶以為顯自力辨勝故此說耳第二意加中二初十句正明意加後十句釋偏加所以何故就意加釋者以意加是本故又前口加有自他二力今意加亦爾初十明他力正加後十明自力堪加初十句內初句亦總亦別餘九唯別問意加與智何故初句明色身勝餘九顯名身勝名身是語此但身語何關意業答此有二義一智慧勝故威儀亦勝故舉色身以彰又欲觀其智當觀其說故舉名身以表示耳又汎論名身亦通意業如分五蘊為名色即四蘊名名等二釋但彼諸佛所與之智略有二種一與處眾無畏之智顯之於色身二與說法無礙之智彰之於語業是故論中皆名辯才初中內德不虛名真實眾內莫善加名無上由眾中無上故處之無畏故論經名無畏身也名身九內初二句為一對謂初一於說無滯後一於義深達又初總知無礙後善入差別初是四無礙中樂說辨謂智宣妙辭理無所倚礙故云無著不為癡礙令言中歇故云不斷此釋無障礙辭無謇澁故云無滯此釋樂說通釋可知二由照法差別堪正宣說故云堪辯依相續解脫經有四種成一以有成因緣名相言說諸法得成二所作成一切所作各有成辦三法成一切諸法成立四助成以智言說助成諸法今言緣者是彼以有成也二法者是彼法成也三作者是彼作成也四成者是彼助成也又古德釋云一緣者如山中草木得緣即生不假功力二法者謂以法而成如有法成易無法成難等三作者謂加功用力如造舍等四成者謂內外相假而得成等今更釋緣是作法之緣如欲作柱匠斧木緣作是眾緣扣擊造作法是所作柱法成是識心了別方成謂若無識心了別彼所作柱但是無分別法要待識心以構畫為立其名方可說成是故此成即是不成故云成不成也問准此釋義及前經文法當第三何故論中法居第二耶答謂初舉能成之緣未知此緣是誰緣故次舉法明緣所屬未知此緣如何造作故次明作未知作已為成不成故後明智助成之矣論約此辨是故法在第二又此四釋差別經中名分別成不成釋清淨以離相故三任放等者次二一對初於說自在後於機巧化初任意放縱辯溢圓音故云任放辯才雖言義超越而辭無停擁故云說不待次言辭不斷異義雖多而終結歸本故云處處隨意不忘名義以隨門異說不忘本宗故云善憶念不忘意力加故者釋加字也四能說應機巧宣名能說辯此列名下釋隨所應度者巧能應機也種種譬喻巧能說也後巧能除疑故名能說以善能機決定無疑故云與善決定之慧五不雜等者次三一對初一證理後二起說理同無異故云不雜三種同相智有說三空門是有說所證三無性理是有說依金剛仙論說無常苦無我是有說助道證道不住道謂同相三道是有說依別翻本自相同相不二相即世諦真諦一實諦是也義雖通前依本為勝照達此三故云至一切處智六教出等者此二起說初一說令起行後一說無怯懼又初於熟教出後於生不畏並可知八九二種為一對初知佛教法後依知而說知教多門名無量辯六正見者古德有說即總別等六相解釋聖教成正見故有說依金剛仙論一真實智正見能知理法二行正見能知行法此二教旨三教正見能知教法四離二邊正見知前理法不同情取五不思議正見知前行法成德出情六根欲性正見知前教法說隨物心又相傳說西國別有六正見論一忘想二忘想依三亦忘想亦非忘想四忘非忘依五非忘想六非忘想依初即現行忘想二即所依染心三聞等三慧四淨教為依五證真正智六真如為依又初二外凡次二內凡三賢位後二地上聖位九同化者三業齊同成此化事故又釋此三輪化是一切如來同用此化故云同化又釋此中令金剛藏三業俱同如來化事偏名同化非彼前八而是不同佛無畏身等等取口意三種教化總舉隨所度等釋經中起字珠勝釋莊嚴是上妙也謂身業神通輪意業記心輪口業正教輪並是神力各成事故云神化故也自下釋加所以中先徵後釋徵意云有力者明佛有普加力有悲者明有普加心自有普力無普心亦不致疑自有普心無普力亦不可怪今明佛有能普加力亦有平等悲何故唯加剛藏一人故致問徵故云何以故也下明釋意有十句初一是總得此三昧法餘者不得故復何故得此三昧者下別顯有二因故一以是菩薩往昔本願力所致故二由此菩薩具彼三昧之行德故故云三昧身攝功德有八種於中初四自利後四利他前中初一是起行之本即欲樂心故云趣盡地盡地即是十地滿也徹至終位故云深心情無異願故云直心然無二也餘三是行德一證理行二是助道行三不住行又初一智德二福德三斷德由後智所現身增福令成滿故云身轉淨也雖在後智位不捨正證故令習氣亦不行故云善修本業也後四利他中初一利他方便後三利他行體一身二語三意初身業神通能生淨信故云以決定信力攝取通故此文會釋經論也以光明是通能生彼信依是生信故說此通故云攝取等也二語業巧說前後無違故云不壞能一一字中攝一切字故云總持三意業正智教授眾生不異照理平等一相故云不異此則離彼執化之慢故云智印善印也論主又釋八德俱成三昧之因由此而得彼三昧故八中前四因有二釋一配前四句如次應知二配後四句從後向前精進因是離慢不忘因是陀羅尼勢力因是通淨彼不染因是聞攝淨是故此四因通收八句俱為自利又後四因配後四句從前次第可知轉法理因者有二一轉深從淺說而不失自深法如轉大乘深理從小乘等說如論云一真實理門二隨轉理門以於總持門中巧轉變故二轉真從妄說而亦不失自真法如在外道位佛法不行處假彼尊言誦持自法彼執諸法常菩薩亦云常而菩薩意以諸法即真如故是常不同彼計然與彼語同任持自法亦同四祕密准可知如是化者得自利不忘者此有二義一以此四句逆為自利順為利他是故利他不忘自利二以此末後句教授於他不礙照理出顯化事故云不忘自利第三身加摩頂令覺下論通有四種一如意通於自身脩短得自在故此於內根二幻通轉變外事器世界等三法智通照理入法四聖自在通苦中生樂等此中不離彼等經略此句是如意通非餘三種故云也餘義同前釋四起分中四義內初二是本入所為後二是今出所為初事訖者審理故儀則故二得勝力者受加故三說時至者機熟故四定無言說者要須言聲故餘同前釋五本分中作三門初釋名者以略為廣本故亦與請為本故二來意者因前加起略說地體起後請分略說地相起後說分若望以後成前由請分顯深成前地體由說分廣宣成前地相此則本末互成也三釋文者此文有三初辨六決定為地體二列十名顯地相三舉三世同說明地要勝初中此六決定既是地體今作五門釋一釋名二通辨地體三與地持瑜伽六決定相攝四分其行相五釋文初釋名有二先釋總名六是數決定是義數義彰名即帶數釋也謂聖智證真決擇揩定順理離過復名為善即地持三決定中證決定也通論有六義一約行體決定堅固不退二望所證決定己證三約煩惱決定能斷四約所信決定不疑五約所化決定能度六望佛果決定能成二列名者一觀相善決定謂彼正智照理名觀契同一味名相此當體得名二真實者則實智離倒惑之過證理不虛故相形立名三勝者過劣故具勝德故亦當相及形他立名四因者諸能成果故從功能立名五大者普被群生情無限局體用得名六不怯弱者謂因入果德情無怯懼此從心境立名第二因此通論十地體性差別略作十門一以此六決定為體以此正是所說十地之本體故二以前大乘光明三昧為性以此定中具含止觀證法無礙故論云此三昧是法體故也三以教證二行為性以加行緣修唯是教行本智契理唯是證行後智具含二義通教證如下論說四以證助不住三道為體亦通釋可知五唯約所證真如為性以能證智緣成相盡同真理故梁攝論云出離真如為十地體下文鳥迹同空等是也六唯約能證之智為性無性攝論云法無我智分位名地此論下文亦云上來所說皆依智地今此亦依智地故也七具含境智謂真理妙智如前二說梁論後文亦云如如及智為性八約通收唯識論云總攝一切有為無為功德為性九約因果如下文大海十相別喻十地總一大海以喻佛地又云地有二分則所畫太空以況果分能畫十相以喻因分是故通能所依俱是地體十通約諸門謂信等十行為成地法故檀等十亦爾又三漸次等諸門並如下辨悉為地法體第三與地持瑜伽六決定相攝者地持云決定相有六一能自修習起菩提願超餘一切淨願二者無等不共果超餘一切世間境界三者隨度諸眾生苦不共一切聲聞緣覺四者發一念願性自然樂無量淨法及無厭行五者得無盡常不退轉六者增長勝分究竟大菩提是真實願解云此中第三是地論中第五以地持意攝二利方為因故餘相會釋可知四分行相者此六中前五是自分行後一是勝進行前中初四自利行後一利他行前中初三明行體德後一顯行功能謂有成果之功故也前中初二行體圓後一行德備前中初一明行自體後一顯行離過是故自體離過攝德為因二利行圓成就佛果也此行相也五釋文中若不自說者前雖入定受加眾人不知出定為為說法為為餘事是故自說顯為說法令眾請法設令眾知為說法事然復不知欲說何法故亦不知所請分齊是故自說十地名體歎勝令請初句此總菩薩願者標人別法於大菩提立誓趣求名發菩提心亦則是願故會釋顯同簡地前願故云決定決定則是證智真實是故決定則是善善即是決定故云善決定者則是決定別中六內一正智真證不同帶相觀心以不雜無明之過故名一味相也二以超出世間可壞之法故名真實真實故非世智所見三明此智同彼所證法界具勝德論中二釋一案文釋謂大法界故名勝此釋經中大字也一切佛根本故名勝此釋經中廣字法界字後別釋二開義釋先標四名顯法體無異但隨法相說此四義即為四別一釋大謂一切法是法也法爾是界也界是真性故云法爾下皆准此二釋勝謂淨法界智超過凡小三釋廣謂大乘法界廣集大行四釋高謂無流白法高出世表又釋初顯所如法界謂論中名勝經名大廣及高皆是異名無別體性此並顯法之體狀釋法字也一切法法爾者釋界字也餘三釋能如法界之地智一正體智二加行智三後得智又古德云一證道二不住道三助道又釋初一正證智後二是後得智後得智中一巧集大行以成利他二反緣觀內以成自利此三皆悉稱同真性故云如法界也四為因義一為生因生菩提有為果二為了因了涅槃無為果又釋此一真智有二功力一為依因以依起應機報化用故二為攝因以攝用歸真故又初則應機示有虧盈後則相續盡窮未來際又初則外起化用後則內證真性又初則寂而常用後則用而常寂經中略無常果因五大悲益物普周生界故云遍覆亦名大也次前善決定是前常果因此願者是此大善相導故大善不住涅槃常因不住世間故云世間涅槃非一向住也六上入佛境故云不怯文中三初為一切佛護者標也何以故者徵嘖也下釋謂入三世佛智地故為之護也此六中六相圓攝可知地體竟第二地相中四初寄問發起二舉數歎勝謂此地法以能生成佛智住持故三世諸佛同證同說是故今此亦同彼說三依數列名四結名顯勝就列名中且依地論略釋別名餘論釋名及十障等義並如下廣釋中辨故論云成就無上自利利他行初證聖處多生歡喜故名歡喜地解有三義一二利創成故二真理初證故三聖位新得故遂本期心故生歡喜二離能起誤心犯戒煩惱垢清淨戒具足故名離垢地此亦有三義一離煩惱即因離謂能起誤心等二離惡業即果行離謂犯戒等三對治離謂清淨戒具足也此中誤犯尚離故即亡言三隨聞思修等照法顯現故名明地此亦有三義一以此地得四地智慧光明相故如明得定等故下論云彼無行無生慧此名光明依是光明故名明地二依此地禪發起後地慧光明故如大乘光明三昧等餘論名發光地故地持云三昧照明故名明地地論云三昧地故定慧合說三得三慧照法故名明地此約當地加行等釋地論唯就此門釋四不忘煩惱薪智火能燒故名焰地此有二義一內證之智焚燒惑薪故名為焰即前地聞持名為不忘恃此起慢名為煩惱為是所燒從喻名薪則是解法慢障能燒之智就喻名焰問前後諸地豈不燒惑何故獨此稱焰釋有二義一就寄位言此地寄當出世間無流故二以三學寄此地當慧初得故也二就後智起用故下論云彼證智法明摩尼寶光中放阿含光明入無量法門義光明智處普照示現以此義故此地釋名為焰五得出世間智方便善巧能度難度故名難勝地此亦二義一得出世等釋勝義能度等釋難義又對前三地得出世難故下論云十平等甚難得故故云得出世間智也二對前四地能隨世間難故下論言又現世間最難得故故云方便善巧也即下五地中十平等心及諦觀等是初義也慈悲利生及五明處等是後義也此二相違難以相到於此地中能令相到故以為難故云能度難度度猶到也後諸地亦有此義何獨此耶釋以初得在此是故得名六般若波羅蜜有間大智現前故名現前地此有二義一對後彰劣謂證空實慧名為般若七地已上念念常現今此未能故名有間二對前顯勝即前般若名為大智此智現故名為現前此地就後義立名若前義應名有間地七善修無相行功用究竟能過世間二乘出世間道故名遠行地此亦二義一此位之中善修行離有相現無相行故云善修無相行此釋行字也二功用究竟等釋遠也於中有三義一有功用行位至窮滿最為後邊故云究竟二望前三地隨有之行相同世間今此望彼己為懸遠故云能過世間也三望四五六地修習道品諦觀緣起相同二乘出世間位今此過彼故云能過二乘出世間道故名遠行地八報行純熟無相無間故云不動地此亦二義一報行純熟故不為功用所動以由修起名為報行成熟在此無功任運成諸勝行故云純熟下經釋名中名無功用地善起先導也無相者不為相所動也無間者以無相觀恒現前故不為煩惱所動也下經釋名為加行地他不動故九無礙力說法成就利他行故名善慧地此亦二義一得四十無礙辯名無礙力此釋慧二巧說益生名說法成利他等此釋善此義如下文當辨十得大法身具足自在故名法雲地此亦二義一為法器之身名曰法身然能普周法界故名為大能受諸佛雲雨說法名具足自在二為出法之身名曰法身普遍一切名之為大能降注法雨滅塵生善故云自在下釋名分中具廣分釋故名法雲地此十地得名有四對一約法喻者或唯就法立名如歡喜等或唯約喻如焰地或法喻合目如法雲地二約體用者如歡喜善慧約體立名所餘就用為目三約無他自義者如離垢不動約無他立名所餘約自義為稱四約當位相形者如難勝遠行相形為號所餘約當位立名四是十地下結名歎勝可知第三我不見下彰地要勝釋顯諸佛同說所由於中二初我不見等者明盡十方虛空法界諸佛世界無有一世界不說如是十地法門是知若有不說此法之處彼非佛土二何以故下釋成先徵嘖云諸佛差別何故同說此十地耶釋中有四句初最上妙道是其證行以是諸佛同所證入離此更無是故同歎二最上明淨是阿含行以是諸佛同所修行離此亦無是故同說三所謂分別下顯前阿含行相差別四是事不思下顯前證行玄妙難測上來三段總本分竟第六請分中作四門一釋名者重法慇懃啟請令說故以為名二來意者有四意一為令大眾敬重法故二為起說由故三因請顯地法甚深離言相故四令眾既解地法超情後聞說分寄法之說不隨聲取離錯謬故是故若無請分則後說分不得說故若無請分則眾聞說分不正解故三明請分分齊者有七一約起說然有二種一就菩薩請謂彼剛藏欲說地法眾若不請不顯法重則不說故要賴眾請方得起說二約佛請然有三義一就佛請謂彼剛藏欲說地法諸佛不請不顯法重不得令眾尊敬攝受徒說無益是故要待佛請方說二就佛加謂剛藏欲說地法懼有不堪不得宣說侍佛放光加被聽眾令其堪聞方得宣說三就佛教謂彼剛藏欲為眾說懼眾不信默住不說待佛教已方乃宣說大眾知是如來所教言雖寄傳金剛藏口皆是佛教語必可信方得說也二約正助謂解脫月一人是正請佛及眾人是助請謂解脫月是眾上首知眾有疑為之啟請請中云此眾堪聞若此大眾不自彰德顯示同請則解脫月言便成虛謬令金剛藏何由得說故須大眾顯已堪聞助成彼請又解脫月請中云諸佛力加令人信解若佛不加解脫月之言復是虛妄令金剛藏何由得說故佛加請三約因果謂菩薩四請為顯地法是諸菩薩所學法故如來加請為彰此法諸佛所證既佛菩薩同依此法故顯要勝令人敬重故方說也四約說儀謂解脫月覩默騰疑為眾先請一人之感未若多人故次第二明大眾請同類啟請率感猶漸故次第三明佛加請五約顯法謂不請自說不顯法重故解脫月為法先請一人之請顯法不勝故次第二大眾同請菩薩學人顯法未極故次第三諸佛加請六約儀式有二先明解脫月何故三請釋有二義一諸經請法不過三故多即繁廣少則不愍至故隨一化儀去廣去略故唯三耳二酬請至三更不酬故如下說之二何故大眾及佛唯一請耶釋是助請故顯前所請令圓滿故故不至三也七約所歎謂諸經中請不過歎人歎法歎人之中不過說聽說聽無過歎法有益方乃說故三請之中前二歎人後一歎法眾及佛請亦同人法第四釋文者於中有二先明剛藏說已默住明菩薩及佛正興五請二爾時金剛藏觀察下明請既滿足示說分齊令眾正知就前中隨人分三一解脫月請二大眾請三佛加請初中三請即為三對皆初說者默違後明啟請第一對中初說已默住後解脫月騰眾疑請謂仁者堪說大眾堪聞何故不說此名怪默請第二對中初剛藏顯已默意謂法難說證信難得故我不說後解脫月歎眾重請謂既云證信難得今此菩薩眾有證有信仁者宜說此名歎機請第三對中初剛藏舉損以違謂此眾雖淨餘樂小者聞生疑惑故我不說後解脫月歎法重請謂諸佛護念令人易信勿慮餘疑此名歎法請其解脫月請義有餘金剛藏違請理盡但為重法默待餘請不即為說初對中二先剛藏默住二爾時下明因啟請前中二句一初說地名已牒前起後二默不分別正待後請論云何故默然住者問也謂前不請自說今何故默住下對釋之通論默意略有五種一欲令大眾渴仰請法二為令諸佛同請顯法尊重增眾尊敬三為使諸佛加被聽者於說能受四欲令諸佛教說令物生信五欲因默令請顯地法寂滅離言絕相今此論中唯就初二義釋可知二就請中二初明大眾生欲生疑後時大菩薩下明解脫月為眾正請前中二句初明聞名欲義對前說十地名已二各作是念下覩默生疑對前默住不復分別於中何因何緣者是疑怪之辭也是金剛藏說已默住者便所疑事也何因何緣通釋是一蓋是世人疑怪之常辭於中分別何因對彼說者生疑謂金剛藏不能說耶何緣對彼聽者生疑謂我等大眾不堪聞耶二明解脫月正請中二先舉解脫月領眾疑念二偈顯請辭前中論云何故解脫月先請者徵問記發向前大眾同疑何故解脫月專輒獨請下釋以此是眾中上首故汎是眾首皆須為眾作所應作餘問即亂者餘非上首非眾率伏故成亂也故別本云餘者成亂為調伏眾故今顯解脫請令眾調伏今為調眾不為亂眾是故唯令解脫月請二偈頌辭者頌有二種一言巧故少字攝多義也二言美故諸讚嘆者多以偈頌故又凡作文具二事名巧一有理即初少字等是也二文美即後讚等是也五偈中作二門釋一徵請分別謂徵者徵其默意拂遣眾疑請者請彼令說遂眾心欲初二頌徵其默意故云何故也後三頌請彼令說故云願為分別說也二就所歎說聽分別謂初一頌歎說者堪說為遣大眾何因之疑後四頌歎眾堪聞為遣大眾何緣之疑是故論云此五偈示說者聽者無諸過故若有過者則不應說此總釋也謂反舉有過可不應說今既無過正應可說次別顯無過謂淨覺無過是初偈也同法決定是第二偈也同法者簡異生眾也異末後二偈也決定者明有根器異第三偈也有樂聞者是第三偈明同法眾有樂欲也復示餘者淨心者是第四偈明異生眾名為餘者又顯此眾皆堪聞法者是第五偈通結二眾無不堪聞故別本云又顯此眾無一人不堪聞故迭共相瞻住者舉偈顯成皆堪聞也就初偈歎說者中經偈慧字當是論中覺字聖德無量何故唯歎淨覺以意在請法偏歎說因是口言行者行是因義由覺起言故名覺觀為口言行問八地已上乃至諸佛皆言不待思何故此中金剛藏是第十地菩薩而有尋伺言說所因釋有三義一示現為彼說法儀故無過二既是淨覺即是無功用之念智是亦無過三如八聖道中正思惟通於佛地故亦同此應知下別釋為二初攝對治者明能治之行現前令所治障不起二離諸過者明麁過久離正行光潔所治障中一凡夫語起所因之覺與常等四倒而和雜故名為雜覺二二乘發言所因之覺與自性等八種妄想不相捨離與前雜覺為所依因名雜覺因不見法空妄取染淨名憶想分別此辨其相也念智二治如論可知三過者初慳嫉不說二雖不慳嫉懶墮不說三雖不慳不懶說不巧妙令人不樂初中慳者惜自所知故云其心悋法嫉者妬他過已故云忌他勝智不瞋等者等取不貪以不瞋離妬不貪離慳故也不癡屬前念智故此不取此經中略無功德具然義亦不少謂此剛藏既於本分說諸菩薩十地名已明於三過無不皆離第二後四偈歎聽者中分三初二偈歎同生眾次一偈歎異生眾末後一偈總歎二眾初中二偈初一歎根後一歎欲根是宿習欲是現起若單有欲無根雖聞不解有根無欲設聞不受故須並歎又釋前偈述前大眾覩默生疑後偈述前大眾聞名欲義可知就初偈中今諸大菩薩等者論中名決定決定者黠慧明了故者決定是根根體是智智中知教稱黠入證名慧此二無闇故曰明了下別辨中一以是上求菩提之根器如經菩薩故二積行既久名稱遠聞如經大故三根器堪聞令說者攝受如經說是名故次偈明有欲中論云有阿含決定等者料簡根欲也謂有唯阿含決定無證決定不可為說有非顯前決定無現前決定者阿含及證二決定約是根非欲故云非現前雖有此根若無現前欲樂亦不得為說故云無現前決定如是根欲有闕不能聽法結成也大智有二謂證法者明此同法眾具根本智先已證法二現受者明具後得智堪能現受證教法也此二明有非現前決定也咸皆欲聞者明有現前決定欲樂心也次頌辨異法眾中直云菩薩不云大故清淨者離六濁故一不欲濁者無心喰採二威儀濁者形不恭肅三蓋濁者五蓋覆心四異想濁者妬勝望人破壞約法五不足功德濁者多病等障六癡濁者愚闇無解下明對治無瑕者離初二濁一內無不欲聞之瑕二外無威儀不嚴之瑕無穢者是淨義離於蓋濁以五蓋穢染心故安住堅實中者離異想濁以於所說法修行堅固不雜餘想故也具足功德者離不足功德濁具足智者離癡濁於此六中隨相往分初二及第四約欲餘就根可知末後一頌總歎二眾求法純至論中二眾相瞻經中瞻仰法主有何義耶迭互相瞻顯齊心求法情無乖異瞻仰法主明注想專求心無雜染自有求法而懷妬慢是故初言皆以恭敬心也齊心趣證如蜂欲就蜜專意求教如渴思甘露經中略無初喻初請竟第二對中二先金剛藏乘前啟請顯已默意後解脫月因言重請前中亦二先序意後偈頌序意中欲令眾悅者是總酬答相謂前大眾見默不說生疑生欲以惱其心解脫為請今此說偈為遣彼惱令生喜悅故云也頌中六偈別顯令喜之相初有二頌明法難說次有二頌顯法難聞次有一頌喻難說聞末後一頌舉難結默以直云難說不言自身無智不能說去前大眾何因之疑故令生喜亦直云難聞不云此眾不堪得聞故去大眾何緣之疑令生悅喜於論中名大智故無所畏故離不堪答離不正答也就二偈中初偈顯難說之法後彰難說之義又釋初正顯難說後辨難說所以初中菩薩所行者是出世間智故謂證智也此是難法之體言第一難思者顯其難相謂體出名相說為最難在相無所名未曾有又此一偈內初句明證行次句辨難相次句分別十地顯教行後句諸佛根本彰此證教二行是出生佛果之處故為根本由約證行最難故難證也約教行未曾有難故難信也佛者覺佛智故者謂覺悟佛果之智方名佛也第二頌釋難所以論中先生起內彼菩薩行事義住不可如是說者行者彼前菩薩所行也事者彼前地事分別也此行與事即理而成名為義住並超言表故云不可如是說也此偈中所以難者以非四心所能知故一以微故非聞慧境二思慧非麁此應可得以難見故非彼境也三修慧行心此應可得以離念故非彼境也經中略此句亦可同於非心及中攝矣論中名世間修者為簡地上但取地前故也四既非地前所知地上報生之智亦非地前應得彼法以彼但是從因所生變易等報異熟心識非是照實之智故非境也故論云心境界者是心地也故云非心所及也下云心地者隨心所受報又隨心所行境亦名心地既非四心是誰境耶唯智境故是何智境耶唯根本智以彼見實義故何故非餘境以是無漏故經中佛字是論中無流也如是甚深者結上離四心也如是可解者結上從智慧出也以是智慧照現故名為出如是不可說者結上無流是出世佛境故聞則迷沒者謂執言取法迷覆真理故云名迷沒論中隨聞取著者解悶也謂沒在言中故聞者即聞非是不聞者解迷也謂隨言取實名為則聞不知地法寂滅離言名非不聞釋難說竟持心下二偈明難聞於中持聽法之心堅如金剛此為總句信堅證堅為別若無堅信於他分法不能受故若無堅證於自分法不能入故是故要具此二方堪聽法如智論中無信即不受無慧即不解信慧具故方能入法亦同此也先釋堅信謂深信佛智慧者論云唯佛所知非我境者仰推如來自更無知故顯信深也勝鬘經有三種正智中初仰推智亦同此也佛菩提下彰深而信也明佛果德等同法界分量斯絕故云佛菩提無邊也顯佛自德無邊又為眾生機感萬差佛為說法有祕密顯了諸乘差別前後相違極無限齊故云佛化眾生所說法門種種也此明外化無邊於此二處自己不知而能信受故云信故也以為第一妙者以此所信為第一為微妙尊所信也心無疑難者顯難信處而能信也後偈辨證堅論中何者心地問所證法云何無我智問能證智隨心下答所證法隨心所受三界中報者明五根身也又隨心所行一切境者明六塵境也如此內外根境皆是心識所依故名心地也無我智者下答能證智通而論之內外法中皆具二無我寄別言之於內身得我空於外境得法空經中離計我者約內報明我空也及離心所行地者約外境明法空也如是菩薩者具此二堅方乃堪聞則顯此法只是難聞非是不可聞寂滅下一偈辨第三喻難說聞中作二門釋一隨經二會論經中畫空者如虛空不可彩色所畫此寂滅智非名句所詮如執疾風者如疾風不可執捉此無流智非音聲能說故云說甚難也二會論顯意中亦二先顯意後釋文顯意云何此中二喻事有三重一太空喻以所依平等果分二畫風喻以能詮言說之教三畫風住處喻以所說十地因分然此三義有其四句一如空雖平等約風畫遊履非無住處雖有住處以空為體故離相難見此則約風畫而不無就太空而不有然此不無即是不有故難說難見也此約十地因分辨耳二就平等果分亦離有無謂如虛空體淨故不無隨風畫有住處故不有也然此不無即是不有故不可見三約風畫動作故不無不能自現相故不有然此不無即是不有故亦不可見四混前三句謂淨空不有即是風畫及處不無故無說無示不異說示風畫及處不有即是淨空不無故雖如幻說亦則是無說無示問此與下鳥跡何別答此中文意以言即不言之教示彼有即不有之義是故難說難聞況之於說下文鳥跡處直辨所詮十地不可宣示況之於證有此不同也二釋文者此論釋中有三先解喻二如是佛智下解合三畫者重合前中喻內有四重三句一約畫二約風三雙辨四合喻初畫中三句者一如空中畫色是初句總舉喻相明動筆之畫二如壁是第二句別辨畫處明其不無以空中畫處有相難明故更轉喻壁上顯示謂彼空中畫處不無如壁上畫處相似三是中不住故不可見是第三句別明不有以彼空畫不得停住故不可見也二約風三者如空中風是初句如樹葉是第二句是中不住等為第三句義同畫釋三雙辨三者一此動作者是初總句動是風作是畫也二非不空中有此二事者是第二句是雙顯不無謂於空中非無風畫二種處事也三如是虛空處事不可說處者是第三句雙顯不有謂此二處事空為體故不可分別此是畫處此是風處此是高處此是下處故云不可說處也前云不可見此云不可說約聽約說也四合法三句者一是畫風如說者合初句謂說中具有聲名等故兩喻同合說也二以非自性下超合第三句不有之義離相難見也謂所說十地不同能詮故不可見然出三因一以風畫處自性無故同於虛空故不可見二何者非性以不能自住故三云何不住以是客故謂風畫處望於虛空非本有故是客也由是客故不住不住故無性無性故不可見地法況之可知三非不於中有此言說者是却合第二句問此明所釋地法不無何故乃云非不有言答十地差別由言分異旨從詮目故云言說由彼空中風畫不無故說有彼風畫之處此中亦爾可知二顯所喻勝妙中如是佛智者是十地智即是經中寂滅無流智也如是地智之言說謂無說之說等由此顯示校量地法出過言議故云勝也三明立二喻之意者於中先畫合名等次風合音聲後以說聽要藉此二故須二喻謂若無音聲耳識不聞若無名等意識不解如是可說者牒前以二事說也如是可聞者牒前以二事聞也如是難見者牒前顯示地校量勝分別難見也何故不說者生後偈也謂如上說只言難見非難說聞何故不說後舉偈答以證信難得故我不說難證者解第二句難信解第三句此偈下解第四句默然之義如論可知自下解脫月第二請中二先長行後偈頌前中三初總告請二是大菩薩下歎眾正請後是故下結請就正請中十句初直心清淨者是總句謂正念深法云直心離諸雜穢故云清淨下九句別前五是阿含淨後四是證淨謂順教修行名阿含淨證理起行名為證淨又地前所行名阿含淨地上所成名為證淨阿含五中初欲淨隨所念阿含者是所求法非一故名隨所也得方便等者是能求心經名善修菩薩道者念所聞法順教修行也二是論中第四生得淨謂出世勝報名上上生地前起於助道之行願得彼生名為念勝故云善集助道法三是求淨以身口恭敬求法行故名敬行以此隨順諸佛求法名為隨順故云善能恭敬供養諸佛四受持中先釋受於無量世者聞來久也多聞者所聞廣也下釋持憶持者非全忘失言不謬者非少錯誤如經於無量佛多種善根者親近多佛種聞持正法善根也五行淨中為求地上真證法故習行少欲頭陀離著之行積集成就多功德故方能入地故云成就無量深厚功德下明證淨有四一得淨者謂初地證實名得以初見道真智現觀決擇正證故云現智善決定故又釋法顯於心名為現智心安於法名為決定經中離癡是現智也離疑悔是善決定二不行淨於修道位中滅彼一切大小煩惱令永不行故云無有貪等然見道位中非不斷惑見理義增修道位重觀真理除障義增故偏說也三無厭足淨中對下彰出名不樂小乘望上顯入名得上勝悕望重釋中復念持彼功德故者謂念彼佛果功德憶持不忘釋經中安住也又念彼能對治功德常現前故四不隨他教淨謂位在究竟道中名趣盡道以菩薩道極名之為盡所證自心開覺顯示名自正行故云不隨他教也自下第三結請於中二句初請承佛力說後歎眾能證知就第二頌中初頌舉法請上半舉法願說下半明說有益後頌歎眾請上半頌阿含淨下半頌證淨可知第三請中三初明金剛藏舉損以違後明解脫月歎益重請前中二先長行後偈頌前中二先領前所歎舉德兼失故云雖也二其餘樂小下舉損以違此中三句一敗善之損二是人下失樂之損又可前成苦因後得苦果三我愍下結其默意又指彼餘處後時小眾為餘非是會中有此小眾又是地前不定種性不能一向修菩薩道故云樂小也論釋中三句內先釋默意謂不見樂小眾生有此法器法器無故聞增疑惑二釋初句於中疑妨正行心迷義者惑障解也次顯過失謂以有疑故敗先所修名壞善法以有惑故一向不行名遠善法如是下釋第二句以疑故於正行不受以惑故於退行而受以此為因故感彼生死長夜流轉無樂故衰也有苦故惱也二頌中二初一頌半頌前領所歎謂隨阿含信堅若須彌定心證理不亂如海後一頌半頌前舉損以違中初四句頌敗善損經云取相名識不取相名智又分別名識隨言取義故不分別名智深解離言法故次句頌衰惱等後一句頌默意可知第二解脫月請中二謂長行與頌前中亦二先正請後結請前中有三初願承力等總相勸說翻前默意二佛所護念下明佛力加護令人信解翻前疑惑三一切菩薩下明地法要勝說必多益翻前衰惱初中勸承力說者為明大眾承力堪聞故善分別者令順理說故不思法者明此地法縱因謗得聞猶獲利益故難思也第二文中二初標後釋標中明此地法雖不思議佛力加護必令易信釋中所以名此地法以為佛護念事釋十方世界中但說十地十方諸佛法爾護念如上加分等第三文中有四初立宗謂一切菩薩護持如是十地事故勤行精進如下他方證成等二出因云何故菩薩同護此法以是菩薩最上所行者上是首義首是初義論經名為最初所行是阿含行故得至一切佛法故者是證得行故三舉喻中初章者是悉曇章中初噁阿等十二音或加唎離等為十四音則字緣也及迦佉等三十六字為界也以音加字轉成一切諸名句文等故故云初章為本然此所成一切諸字皆即不離本初章故故云皆初章所攝四如是下合結謂十地合初章也一切佛法合一切字也上來請竟二是故下結請可知論中何故復重請者前已重請今此更重故名復重也疑惑有二一不定者則可避二定者不可避此約定為言故云不可避也不說多過者略有四過一不定疑惑眾生不得轉之以成信解二已成信解者不得成就阿含行故三已得成就阿含行者不得入證故四得入證者不得佛法故有斯四失故云多過也不成一切佛法者是上四種皆不成故也下釋疑中先問諸佛有力能令生信何故猶起謗意此依前不可避為問下釋中以諸眾生有二種定故不可避也曾已造作決定之業受報必然名感報定宿罪熏心令必造惡名作業定縱佛自在於彼二定欲差闕其緣使不成就終亦不可攝論云嘶字師子形相者梵本嘶字似師子蹲踞故也餘義可知頌中初一頌半頌前初段總勸說文於中初二句歎說者次四句頌前善分別不思法等謂十地行是行也所入十地法是所入位也又地行是加行智地法是根本智也又地行是施戒等智所入地法是遍滿等十地法界又初阿含行後入證法下二句因圓得果所有十方下頌前第二文諸佛法應護念等後之二頌頌前第三文於中有法喻合法中初二句頌最上所行阿含行次二句頌得其佛法證得行餘文可知解脫月請竟第二大眾同請中先長行後頌頌中五頌半分二初四頌半歎人請後一歎法請前中二初二歎說者請餘歎聽者請前中初五句歎金剛藏具證德阿含德後三句歎金剛藏能令聽者入證入阿含前中初四句歎證力辯才成就後一句歎阿含力辯才成就以此二力方能有說故偏讚也故論云以證力等是故讚歎初中上者此總總有二義一寬謂該二力顯俱上故論云上者是總也二狹謂唯就證力以顯勝故論云又復上者顯證力等妙智慧者是真實智則正體智也樂說無有量者是後得智與說法為本故云體性也德重如山王者顯上二智尊重之相哀愍說十地者是彼後智對緣巧說故云果也此三皆依前起後可知字義有二一詮表義二莊嚴文辭義論云字義成就者是初義也釋彼經中真實義相應復是滑利等者是後義釋彼經中美妙言也謂言辭流澤名為滑利言辭巧妙故曰勝上經戒念慧清淨者此一句歎阿含德謂戒者禁心守念是論經念堅也能受佛雲雨說法持之不失故云受持復為他說令分明顯了故云顯說此釋念堅也是菩薩於阿含中淨慧無疑者釋慧清淨也自下三句能令聽者入教證於中說是十地義者謂令聽者得阿含行故下二句令其入證十力根本者已入地者令得佛果也無礙智本行者未入地者令得入地無礙智故以十地智能治十障故云無礙也自下歎眾堪聞於中初一頌半歎眾有根後一頌歎眾有欲前中戒者善住外威儀對治於慢定者離取執著內心調伏對治於我謂由執我故於法不恭由起慢故於師不敬戒定除此堪聞阿含故云憍慢已滅也慧者正見善思義對治邪見故功德者正意歡喜對治疑惱故由此二行堪能得證故云諸邪見已盡也是眾無疑也然此大眾如是行德明金剛藏久自先知故云集在仁者心謂仁者是剛藏也餘句可知論中妄者妄想見中同使故者此釋彼經中妄字謂妄是妄想故上云有二妄想不堪得證問妄想是根本非見疑何得說云有二妄想釋以是倒見中同是使故攝入見中論中深者細意善思惟故者觀真如理故對治前妄故云細意等也譬病思良醫下一頌歎眾有求法勝欲論經四種此中唯二具釋如論但世甘露有四義一除渴如水二遣飢如食三療病如藥四生樂如蜜是故況所聞法也謂聞思修證如論應知自下一頌明歎法請此中廣大意者是論中淨慧此是後得智是說法所依下三句是體性此是所說法之體性三依此所說得佛十力菩提名為果也經中略無此句可知此中三義與前不同前約本智後智及所說為三此中約後智與所說并依法所成為三故不同也論文可知第三佛加請中有二先長行明光加後偈頌明請說但加請分別有四句一是加非請如上加分二是請非加如上菩薩請三亦加亦請如此段文四非請非加如餘文又光明之身是加非請偈出音聲是加是請若望聽者是加非請就長行中准論經中有五義一此佛放光照彼二彼佛放光照此三此眾尋光見彼四彼眾尋光見此五光臺說偈此光臺偈應屬口加何故在此以所出聲是口加攝令取能發聲處判屬身眉間放光表從中道法界流出教道白毫表十地是無流法故於此五段經中略無三四彼此相見之文又於此作三門一明八業如論應知於中略無卷舒業及降伏業二身者八業中卷舒敬示三種是光體往來名流星身第八凝停在空名為日身三業身相對有四句一是業非身謂覺因伏止二是身非業謂空中光臺三亦身亦業謂卷舒敬示四非身非業謂於前五段中第三第四段但令尋光相見非是業身餘義如地論攝論中說第二頌中有七頌半作三門一教請分別前六頌是請說為彰法是勝令人敬重後一頌半是教說為顯說真使眾深信二加請分別就六頌中初二頌半望於說者亦加亦請謂與力名加勸說稱請後三頌半中初一望聽者與力堪聞為成其請後二頌半舉法利益為成加請三釋文中初一頌半明能加次一頌顯加之所為次三頌彰法利益後二頌明教說分齊初中作二釋一隨經二就論隨經中六句顯佛六種殊勝一極位勝無等等故二無染勝如空無染故三威力勝具十力等故四眷屬勝菩薩為世間尊佛為彼主故五會主勝以釋迦佛為此會主諸佛放光對此佛前助揚化故六作加勝現神力加說聽者故二就論者此中神力是彼作加此中而現者是能現即天人上也又此中釋迦佛前現者釋迦是姓現猶生也釋顯如論又此四義為法王者一自在不為他屈二力勝能摧伏他三眷屬輔弼豪強四種姓藉胄尊高初中二句一慧無比二心無礙是故二障并習皆永盡也何故不但無等示現等正覺故者此有二義一以諸賢聖望於下地皆亦無等然其未必上齊佛果故須明等以顯上齊二明佛無等則謂餘佛亦非此等故顯佛佛齊等無有勝劣故云無等等也餘義如論應知二加所為中以佛力開者令承佛力除眾疑謂佛不能說疑法王無畏藏者文義蘊積故名為藏文義稱理無能破者故名無畏此藏唯佛自在之處故云法王此上總顯下二句別辨中說諸地所行者是字藏成就諸地義差別者是義藏成就下明說法利益有三時益承諸佛神力下一頌明聞時益謂以法勝故聞時則得諸佛加護離諸魔事上半加故能聞能聞決定故云無能壞者下半聞故已得護上解脫月云佛所護念事令人易信解是此義也漸次下二句明修行時益謂漸次修行諸地具足必得成就無上菩提即上句因圓下句果滿自下一頌半明轉生時益初一頌正明有益後半簡餘無益若人堪任聞者謂有菩薩種姓曾種此一乘善根者堪聞此法能正信受故雖生在大海龍世界長壽亦得聞此經此是惡道難處長壽者如說右脇著地未動之間已經賢劫千佛出世更一轉時復經爾許時但暫臥息有爾許時況其一生何可計知在中不聞佛法故名難處若是此法器雖生在彼而亦得聞為顯法隨機不捨不簡難處故問若堪聞此何故生彼答由餘宿業故如龍女聞法等又以龍宮有經故問若生彼得聞何名難處答不聞多故得聞少故從多名難故論經云決定信無疑者得聞故此經云癡疑不得聞故及劫盡火中者此言順西國語若順此應言劫火盡中此言不足若具應云劫火盡時在光音中以頌迮巧略故也以光音是第二禪免火災論中云等者等取三禪免水四禪免風此並是善道長壽天難處問通論色界俱是難處何故不說初禪直舉二禪等耶答以彼初禪有覺觀故難輕不舉問若此色界俱是難處何故梵網等經有彼處說答此據聖境故有說法令彼法器眾生亦得聞經如此所說若就實報則成難攝又亦從多以為難攝問無色亦難何故不說彼答菩薩不生無色天故又釋理實亦聞但隨相彼無形色絕聽受故不彰聞也下二句簡非利益謂雖生在人中無難之處然無慧無信終不能得聞問人中不聞何不難攝答亦從多故由疑故不信不信故不受也由癡故不解不解故輕棄也自有受而不解解而不受是故要須起信翻此癡疑故得聞也是故下二頌教說中初一頌教依三漸次說後一舉二利勸說前中諸地智道者此是觀漸次謂加行智推求名觀通生入證故云是諸地智之道也論觀若觀若依止能生諸地智此釋觀中漸次之義謂觀者意言觀察依此增上力生諸地正證智故云若依止能生等二入勢力觀法者是證漸次謂正體智正證真如此智能斷惑證理依起後得具此三力故名漸次也次第而修行者是論中漸次也得至於餘地者是論中上句展轉也各得下二句明修行漸次是後得智更重觀前所證及聞受上地進修之法成自利行故云得利益又為他宣說等故利一切世間故論云此行種種異行境界境界者分齊也此三次第成故云漸次又此三中一一各有漸次故亦名也又此三隣接漸次云願說勿令斷也第二許說分齊中有二先長行序許說之意後偈頌顯所說分齊前中觀察等明其說相欲令等明其說意前中論云何故觀察十方示無我慢無偏心故者有別有通別中二一觀十方佛欲承力而說故云示無我慢二察十方機欲令同入十地故云示無偏心二通中有二初約承力二約授說初中何故觀十方佛者欲承其力故示無慢隨觀一佛承力便足何假十方示無偏心二約授說中何故觀十方以示現說相故謂前已三位五請備盡慇懃今若不說即成我慢是故觀十方示說令眾咸知顯已無慢若爾觀察一眾足示說相何須具觀十方眾耶示無偏心故又觀察有二一內心照察故二舉目眄視故二明說意中增益信敬者前金剛藏酬解脫月初請之時已令眾悅今更使明故云益增也信敬者有四義故一金剛藏示已能說去眾何因之疑故令信敬二明此剛藏不畏大眾不堪聞拂眾何緣之疑故亦令信三顯義大之法深妙出言令眾知深故生信敬四許宣說大令其眾人得聞在今故云敬信也頌中有十三頌半分二初七頌半明義大後六頌明說大此二大義略作四門一定名二辨相三明可說不可說四釋文初中所詮故所以故名之為義深故廣故名之為大謂義則大故名為義大表義故顯境故名之為說因於此說得彼義故教從所詮亦名為大此即大之說故名為說大二辨相者此十地中宗要有六一所依果海如太虛空二地智所證十重法界如空中所畫之處三根本地智能證法界如能依畫相四諸地後得隨事起行悲智不住等五諸地加行所起行解為趣地方便六寄法顯成諸地差別如第二地中唯明十善為其正地三地禪支餘地所寄如是可知於此六中前之三門合為義大後之三門合為說大三明可說不可說者先就義大次約說大後辨雙融義中有三義一約果海可以總標令人知有名為可說不可指斥示人名不可說二約證處既此所證離相離名還云此法不可說聞以此遣言之言當彼法故名為可說有言斯遣故名不可說三約本智謂以遮詮令解故名可說直詮不逮故不可說攝論云無分別智離五相謂熟睡昏醉等以直詮不到故約遮詮以示彼法二就說大中亦三約後得智隨事行相可以言分是即可說是出世間故不可說二約加行智謂是意言觀故是即可說觀中行相言不至故名不可說又諸法自相皆不可說諸法共相皆是可說此一門通一切法准之三約所寄法可以寄此表示令人解十地故名為可說不可以此即為十地名不可說三就雙融中此上六中各說即無說無說即說無二俱融准思可見又果海離緣故不可說所證就緣是即可說二所證非修故不可說能證修起是則可說三正證離相故不可說後得帶相是則可說四後得無分別相不可說加行有意言故是則可說五加行觀無分別故不可說寄法表地是即可說此上不可說皆各不異於可說以真理普遍故可說不異不可說以緣修無性故是故下文雖說一分義亦不少故論云如實滿足攝取故意在於此思之可見四釋文中就義大七頌半中分五初一頌半總顯地微二有二頌別顯微相三有一頌半舉例顯微四有一頌半寄對彰微五有一頌引喻辨微就初中云諸佛聖主道者正出十地智謂道是因義修行此十地能到諸佛聖主之處故云道也論云此偈依何義說依智地故解云論主何故起此問答以此頌中所明義理深玄微妙似是佛果恐人謬解謂是佛果非關十地故起此問答猶恐未悟更重引彼前後經文證成地知故云上來所說等微妙已下顯地智微妙言微妙甚難解者此中微妙是總句難解者難知故別中微有六種一證時微如經聖主道故二說時微如經甚難解故三離念微如經非思量所得故此顯自體無念非是意言比觀所得四依止微如經唯智行處故此顯既非比智境是誰能知證智行故論釋中自證知者釋智行義謂內自證故名行非謂遊故名行依彼生者釋行處義謂此真如是一切依處復是此智依生之處見實諦義故名智者此釋智義謂內照實義故也智中開出三智一善解法者是加行勝解故二善寂滅者是正體智令惑永滅證寂理故三世間智隨聞明了知者是後得智隨聞上地勝進明了無錯謬故以此三智俱堪趣地得為智者也五清淨微如經其性從本來寂然故言自性離煩惱者解寂滅義也非先有染後時離者解其性從本來義六功德微如經無生滅故謂寂用之功無住之德言無滅者非一往滅為不捨利益眾生故言無生者出世間故如是此智不住涅槃世間中故又釋於此六中準論前三是二種微謂說時證時非思量等釋成後三是四種甚微經中略無第一觀門甚微故唯三耳自下第二別顯微相中二初二句明同相後六句明不同相此二相中略作三門一定其文二辨相三釋文定文者有人釋云此既即是性淨方便淨二種涅槃故知前微此相總明果法欲說地法何故明果以辨甚深果位顯故舉顯十地甚深之義因之與果高下天殊云何相顯然此雖復隨人高下法體不別其猶虛空約釋分異異即是空地法像此今明此相總是地智論釋云智相有二種等智即是地智故不通餘釋若是地智即是因位如何得有二涅槃耶釋此是地中所依果分如下文云如因大海有十寶山因於佛智有十地等如一一山下悉有大海一一地內悉有佛果若約三乘佛果唯在第十地後若就圓教佛果通在一一地中是故一地攝一切地問若爾證得一地已得佛果何須說十答引漸機故是故十地多就三乘差別位說問若就三乘則無果法答以三乘十地就一乘說故有斯趣釋文中同相內言從本已來空者此總明同相論中先釋相後釋同前中云何相者問意云色等法空皆名同相今言相者是何等相答彼智相故者今此所說是地智相引頌中自體空是智自空故非餘色等諸法空相又此是體相非是標相下釋同中云何同相者問意既唯局在智相云何名同答中一切諸法如說自體空者以此真空通一切法名同也言滅除諸苦惱者此別辨同相苦惱者惡取空故惡取空者空亂意故依寶性論空亂意有三種過如彼論云起如是心實有法斷滅後時得涅槃又復有人以空為有物我修應得空又生如是心離色等法別更有空我應修行令得彼空解云今此經中本來空者離此三種亂意苦惱故云滅除也論經名有不二不盡者言別意同言不盡者離滅色故不二者離色外故有者離以空為有故此義云何以若妄謂空為有物即令真空於此不有若真空有情有即無是故理有治情有也彼論約色等簡此論就地智明空下明不同相中淨相解脫者是總顯示謂對治雜染故別顯中二先何處解脫者問所脫之處諸道即六道也惑業生者煩惱是道緣業是道因生是道果六道不出此三故遠離名解脫也二者云何解脫者問解脫之體五句顯能脫之體一平等相既言遠離諸趣云何離脫耶謂見世間即同涅槃如是遠離非如二乘有背向故云等同涅槃相也無中亦無後者第二斷惑相論經名非初非中後謂於三時皆無斷義方為斷也釋此文有二門一約相翻門二約相續門初中謂無間道智正斷惑時為智先起惑後滅耶為惑先滅智後生耶為同時耶此三時惑智各有兩失故不成斷謂智有自成無流過不能滅惑過煩惱有自滅過不障聖道過於三位中思之可知如燈破闇三時不破此亦如是如雜集論第四云從何而得斷耶不從過去已滅無故不從未來未生故不從現在道不俱故從諸煩惱麁重而得斷乃至廣說經云毘婆舍那不能破煩惱等皆是此義故云非初非中後也問唯識論第九中聖道現前惑種必滅如秤兩頭低昂時等若據此說即是同時如何此中三時俱非答麁說可爾細剋實難何者若同時者智自生時惑自滅時不相由故何成對治如東家男生西家女死雖亦同時然無相由不成對治問若爾云何斷答則此三時求斷不得方成斷義此則不斷斷也前中後取故者謂於前中後三時之中取彼非初中後非異三時取彼非三也如於色等處取彼真空非異色等別取斷空此亦如是故不失斷義二約相續門者謂此地智生滅相續前中後三何時定能斷煩惱耶唯前不能斷以落謝故唯後不能斷以未起故中亦不能斷以不住故是故三時皆無斷義若爾云何斷論云如燈炎非唯初中後前中後取故此即唯初唯中等不可有斷前中後相續取可有斷義問既三時單取各不成斷縱此和合豈成斷耶答有人解云三時別取各不成斷三時相續假說為斷故云前中後取也此麁說可爾細剋不然以別就三時各不成斷總此三時豈成斷耶如一沙無油多沙亦無今釋此言前中後取者是簡濫之言何者人謂此智前中後位各不能斷即謂同於無聖智處惡取空也故簡云此於初上取非初中上取非中後亦爾不同無智故非惡取空故云非初非中後前中後取故問餘處論說聖道初起即能滅惑何故此中乃云非初答依毘曇一念有燒始終方盡治結同然依成實一念不燒相續方盡治結亦爾若大乘初教初念亦斷中後亦然若依終教如緣起性三時俱不能斷即由不作緣起方成故不無斷也言非言辭所說者第三觀行相謂此無分別觀智非同世間言說所及故又不同小乘從聲得悟故言出過於三世者第四轉依相謂此微智依止真如常住法身以是究竟轉依故能依所依俱悉常故出於三世遷動相也問所依本有可得是常能依修智豈無生滅答初教隨相修智生滅終教已去智如境故始覺同本覺故亦非無常論云非如無常意識者簡未轉依時妄念意識是無常即知轉依已去真智是常此簡能緣也依止無常因緣法者簡未轉依時所緣境也修多羅中決定說者引經證成境智俱常如處處大乘經中皆說佛果常住又如此經十藏品中信藏之內信佛智無生滅等具如彼說言其相如虛空者第五解脫相謂如二乘智雖離惑障猶有法執故其解脫猶有障礙此即不爾二障及習一切皆盡故云如虛空無障礙也又此明自體清淨如虛空無染又論中重結此五種中後三何故重言者以後三種皆對妄顯真故云如是觀觀等問審此五句初句了世間即涅槃明離而無離二明三時無斷惑義即斷而不斷乃至其相如虛空準此等義與上同相何別答舉實無別但約自體處名同相約智證入處名不同相若不同彼同相不得成此不同相也是故義說有二法體無別言諸佛所行處下一頌半明第三舉例顯微於中初三句牒前深妙下三句類顯地微前中初二句舉佛所證二種涅槃於中寂者是同相涅槃以自性常寂故滅者是不同相涅槃以智緣滅故清淨者顯此二種自性無染及對治離染故深者顯此二種甚深微妙故此二唯是諸佛所證故名佛所行處也言說所難及者正顯此二深妙超言下三句類顯地法同彼玄妙故云地行亦如是言地者境界觀者謂照境之智是地正體故行者智眷屬者檀等諸度與智同行故亦如是者同二涅槃之深妙故說之猶尚難者顯教尚難言何況以示人者況義深玄何容可示論云何故不但說無言等者徵文顯意謂何不一向說無言乃至言說所難及顯示依言以求解故不說無言也諸佛之智慧下一頌半第四寄對彰微以此地智是諸佛境故名佛之智離諸心數者此智不同思慧境故離心道者不同於報生識智彼二可說此智非彼境故云不可說也言不可得思議者以非耳識所知非意識思量故此顯不可聞言非有陰界入者如陰界入有色心根境識等差別是即可說證智不爾無能所平等無分別故離於文字不可說也是故但可證智內契不可分別非染識所能了知故楞伽云取相名識不取相名智此之謂也論云智者是地智即根本智也起者以何觀者以加行觀智起本智故以何同行者檀等餘行亦資起故言如空迹下第五一頌舉喻顯微上半舉喻下半顯法此中喻義略作三門一對前辨異者謂與前畫空何別者太空喻果海跡處喻地體跡相喻地相鳥足喻言教意不同者前喻地法難說難聞成默不說今喻地法難說難聞誡眾捨著許為宣說二顯義意者如鳥行空鳥身過後跡處不說相狀亦不可見然有鳥行不可言無非以有鳥行故令有跡相可取非以無跡相故總無鳥行鳥行喻言教跡相喻地法尋鳥求跡跡不可得尋言求地地不可得但約鳥行十步說有十跡實無十跡之異約言分十地實無地異相是故十地如空中十跡豈有差別問如空中鳥已行未行及正行處俱無有跡豈可十地言下無所詮義答有所行空處故有所詮義問鳥足空中不能現跡言下既不顯理何用斯言答鳥行沙土如足現跡鳥行空中足現無跡小乘言教顯如言義大乘言教顯離言義若無鳥行無以得知虛空無跡故知鳥行能顯無跡非無能詮所況可知三釋文者論中有二初三句解喻後三句合法喻中鳥行跡處是一句直舉喻體二不可說相亦不可見是第二句顯跡離相難說難見謂不可說其跡數多少不可見其跡相差別下釋成何故問也釋以空無相故即空之跡亦不可分別也三非無行跡是第三句以有鳥行故非無跡又此三中初總舉二離有三離無下合中三句次第合如是鳥跡處牒前初句名等住處證智攝者合之以法准法驗喻應言如是鳥行跡處虛空所攝文中存略也名句字身合鳥行住處證攝合跡處虛空所攝不可說聞合第二句明離有難說聞也下二釋成非如聲性者明此地法出言非如音聲之性是可聞法又釋明地出言非可如音聲性而執取也非無地智名句字身者合第三句現不無義非無地智者有所詮離相之法非無名句字者有能詮之教何故言有教擬欲宣說故何故言地離相不令如言而取故云何故我復說此汝等不應隨聲取義此是論主義作金剛藏語誡眾離著五過中前二違行過次二違人過後一違法過謂如言之義都無所有而謂實有故不正信二不能勵心捨相求實名退勇猛三法實不爾為他宣說云法正爾故云誑他四言是佛說故言謗佛又佛意正在離言之義而謂佛智緣所執相故亦謗也五謂法淺薄同於世間稱言之事故言輕法又佛教旨示離言義令諸眾生越凡成聖今取如言只是世語不能令人超凡得聖故輕法之過實為重也釋義大竟自下第二明其說大於中六頌分五初一頌三句明所說分齊二有三句彰已無過誡眾除失三有一頌半顯其所說略而非廣四有一頌勸眾敬聽彰已善說五有一頌顯已得力為生物信前中初一句是總言是事雖為難者是事謂牒前義大之事雖者是不定之辭謂此地法有其二分果分雖不可說然因分可說故論經云我但說一分謂因分於果為一分故此二分義諸說不同有說能詮之教為因分所詮之義為果分此說甚疎有說地前因行為因分地上證智為果分此品豈說地前法耶故知不然若約諸地加行等為因正證為果亦少分得有說十地有二種門一若約漸增之門名因分十地是即可說有分齊故如月漸增可說差別二若就圓滿時門名果分十地是不可說無分齊故如月滿時無差別故此二十地其體無別但隨分滿假立二分此亦未然豈可未至法雲即歡喜可說待剋十圓滿方不可說若前能起後為因後依前起為果亦少分可然猶非文意有說十地有二種義一者教所安立十地法門在聞者識上似義顯現名為因分由此表彼離言義故二者亡詮證入十地正行離諸言教所安立相說名果分由彼因分之所表故是故因分可說果分不可說此說少順文意猶非正當今釋有兩重一此十地有二分一就實十地唯佛所知佛智所行名為果分上論云此智是誰證偈云佛智所行故又上文云智起佛境界故又上加分中言不思議佛法又如鳥跡所依太空為果海等二隨相十地菩薩所知菩薩所行名為因分是即果分玄絕當不可說因分約機是即可說此義通一部經中大意問若爾菩薩證智豈可說耶答教說修中滿足修等是也二言十地有二分一約妙智正證智如境故離相離言故名果分即不可說如彼鳥跡同於虛空不可說也二約方便寄法顯地差別如下文初二三地宮同世間四五六地同二乘等又寄禪支道品諸諦緣生以顯地別令眾因此表解地義故名因分如空中跡約鳥說異名為因分同空無別名為果分一跡通二故為二分問約鳥約空跡皆離相云何有可說有不可說答跡雖離相就鳥得說就鳥得說所說常離也跡同虛空理不可說所況地智准此可知此釋局斯地品故云雖為難即是一分也此為總句下有六句別顯三大初一句明因成就大次有一句明因漸成就大餘有四句明教說修成就大釋此三大略作四門一釋名者悲願熏心為起行本名因成就說大之中開出之故名之為大二聞思修等次第能生出世證智故名因漸成就三實智證真指陳不到假言寄顯故教說修問此三俱是說大中出何故前二不名教又俱是因分中出何故後一不名因耶答前二生後功能顯故同得名因體非玄妙故不待言簡不稱教說後一證智玄妙濫同果分故以言簡名教說修二就處以定有二先約假處寄顯因成寄在地前種姓位以彼種子因成就故因漸寄在解行位起聞思等行趣真證故說修寄在初地已上智證實故二約實位此三俱在地上但初地之前加行修中慈悲願等名為因成聞思修等名為因漸正證後得名教說修三就文辨定者下說分中諸地之內皆有此三何者且菩薩因何求此智有二所因一為救眾生二為求菩提由上求菩提下救眾生名為菩薩故云慈悲願也二既內有此因欲趣求諸地有何漸次謂修學三慧漸入諸地此二同在加行智中三加行智既終必示契真理前二相麁直陳可得故不別寄證智地體不可直示故寄別法用以顯表示如二地正地中說十善等三地正地中說四禪等四地正地中說道品等並是如此教說修攝四釋文中初句慈悲是利他行發願是自利行釋此二文如論應知因漸成就者如偈漸次具諸地故謂三慧次第能生出世智以是彼因故名具諸地也教說修者有二滿足修者聞思慧等但能為彼出世智因不能滿彼智地要出世淨心方能滿彼故云智者所能及也下明觀修於中如是諸地行者牒舉地行也微妙甚難見者明觀境非餘心所能見也不可以心知者不可以染心能知論云自心清淨可知此中滿足修據根本智觀修約後得智反緣觀內俱不可說故名教說修也自下三句是第二顯已善說誡眾除失先顯已離二過一離佛不隨喜故云當承佛力說也二離不平等說故云咸聽也二誡眾令離二失一於說者不敬離是過故云汝等當恭敬二於法見諍離是過故云共一心聽也自下一頌半第三明所說略而非廣初二句牒舉地法是智所通達故云隨順也以此智入彼諸地相中故云諸地相入行論云如行修故者如加行修而得入也如行修滿足者加行入證契理圓滿故云如實滿足攝取入此智入之行無量無邊故云於無量億劫說之不盡今但略說者是要略故云如實也雖是略說而具攝廣義故云其義無有餘自下一頌第四勸眾敬聽彰己善說一心恭敬待者有二一身恭敬如威儀住者釋敬也堪受說法者釋待也二心恭敬請決意求法故云如心決定此釋心敬堪能憶持者釋持也前則身恭能受此即心敬能持今承佛力說者顯非已力離增上慢故下半顯所說謂以何事者以天音唱故云何事者出因引喻故依止何事者依止善字不違義故示現何事者示現地義故又釋大音唱因喻依證成道理說義名不相違依法爾道理說可知論中善字者是善巧之字故有二義一巧同他音二詮義周備如論應知自下一頌第五現己得力令物生信初二句明雖得廣多諸佛神力聚在我身後二句然現己所說如海一渧所不說者猶如大海況無佛力縱此一渧亦不能說上來至此請分竟自下第七明說分作四門初釋名者演暢宣陳十地差別故名說分二來意者前既請滿剛藏告眾許說一分故次正說以現地法三說意者前本請分中已說地體令彼上機悟解玄旨今辯地相令中下之流隨相開解故明說也又前已略示令生正解今更廣陳令起行修故明說也四釋文中說十地即為十段就初地中略作七門一釋名二來意三斷障四證理五成行六得果七釋文初釋名者唯識論第九云一極喜地初獲聖性具證二空能益自他生大喜故解云此有三義一得位二證理三成行皆初獲得故生歡喜也攝論中唯依第三成行義釋故無性及世親各第七卷云由此最初得能成辨自他義利勝功能故謂如菩薩入現觀時得成辨自他義利最勝功能生極歡喜非聲聞等入現觀時唯得成辨自利功能生如是喜故不說彼名極喜地依十住毘婆沙論唯約證理釋彼論云始得法味生大歡喜依瑜伽七十八及解深密經第四同約二義釋彼云成就大義得未曾得出世間心生大歡喜故解云大義即是二利行成出世間心是得聖位同十地論成就二行及得聖位如本分中釋餘義如下釋名分辨二次第者何故最初明此地者謂先地前加行功力無間發起本性無流功能令生現行初無流智證見真理滅惑成行故先明此三所斷者唯識論第九云一異生性障謂二障中分別起者依彼種立異生性故二乘見道現在前時唯斷一種名得聖性菩薩見道現在前時具斷二種名得聖性解云異生者執異見而生故曰異生即舊名凡夫也性者即是分別二障種上假立不相應法依彼種上立此性故即說彼種名異生性障此即異生之障依主釋梁論名凡夫性無明十地論名凡夫我相障解云此約二執通名我相故不相違又此異生性雖依種立然見道前現行分別亦此障攝故唯識云執著我法愚即是此障故知通現問若分別二障現種為體如何二愚唯現非種答障寬愚狹故不相違又此異生性雖通本隨分別現種然由執著之所引發故貪嗔等攝屬二執問聖位翻凡何故初地聖性唯依種立答以現行間斷故非聖性問若爾地前已有無流法爾智種何不於彼立為聖性答以凡聖二性同時相違過失故雖有種而非聖性如滅心定依種假立微微心時雖有彼種而非滅定以有心無心義相違故此亦同彼又釋地前未有彼無流之種故非聖性法爾種子非所許故問既異生性是不相應行攝聖性翻凡何不立不相應耶答依大乘宗聖性亦是不相應攝即二十四中非得是也以大乘宗許此通無流故不同小乘不通無流又釋異生劣故別立不相應聖法力勝故不別立亦不相違又唯識云雖初地所斷實通二障而異生性障意取所知說十無明非染污故無明即是十障品愚上來且約斷煩惱說理實初地亦除惡趣諸業果等是故要說具斷二愚及彼麁重一執著我法愚則是異生性障二惡趣雜染愚即是惡趣諸業果等應知愚品總說為愚解云顯上二愚非唯無明執我法時所有愚及俱起法說為初愚愚品類惡趣業果體雖非愚愚所發業及所感果總說為愚彼論又說利鈍障品俱起無明以為二愚即與五見利品俱起同時無明名為初愚與貪等鈍品俱起名為後愚言麁重者彼論二釋論云彼麁重言顯彼二種或二所起無堪任性解云此初釋麁重即是二愚種子惡故名麁沈沒稱重故知二愚唯約現行後釋是二愚所引令身心中無堪任性麁更沈重故名麁重非現非種准此二愚亦通種子又案此二愚或分為三謂惑業報或分為四加彼麁重或分為五謂惑中分二障故此等並是此中所除汎論斷義有其三種一自性斷謂諸煩惱及相應心心所不善有覆無記諸染污法見修道生惑種永斷此中心王遍行別境性非染污非可斷法與煩惱俱名相應縛斷煩惱故亦說名斷二離縛斷謂有流善無覆無記通色心等非正違道性非可斷由斷六識緣彼煩惱故說為斷三不生斷謂此見道斷見惑已捨外道身所依身無即無想定及無想報竝永不生又招三惡道總報惡業皆非擇滅亦名不生三惡道報無根二根欝單越等亦皆不生畜生餓鬼別報善業所依依果無亦不生也此上且約初教說之若約終教初地亦捨三界分段及惑業苦地上唯斷彼所知障及變易報其煩惱障地前漸伏初地斷盡所知障地前亦學伏初地斷一分餘在諸地各斷一分佛地方盡此如梁論及寶性論等說四所證者謂法界真如遍行之義唯識論云一遍行真如謂此真如二空所顯無有一法而不在故解云行謂有為諸行我法二空所顯真如遍於一切有為諸行故名遍行梁攝論中名為遍滿遍滿一切有為行故世親攝論第七云無有少法非無我故名遍行無性攝論第七亦云無有少法非是空故名為遍行理實二空通餘九地以初位創證故以為名五所成行者略有四種一約增勝修成施行二約所成起十大願三約修成謂信等十行四約實行謂十度等行無不皆修餘所修行釋文自顯六所得果者略有四種一得當地滿時調柔等四果如下應知二得檀行所成大財等果三依攝論通達障空義得一切障滅果四通論得唯識三性三無性理智及奢摩他毘鉢舍那等果餘如文說七釋文者就此地中文別有二初長行後偈頌前中有四一始住地分二地釋名分三安住地分四校量勝分就初分中論主分為四一依何身者謂厚集善根為所依身二為何義者為求佛果三以何因者以大悲為因四有何相者過凡得聖為相此四各有十門別辨名為創住菩薩初地又此四義與瑜伽四十八住品中極喜住內菩薩發心有其四相文同語少別會意可知彼云一何相菩薩發心二發心何所緣慮三發心何狀何相四發心有何勝利彼論依此經文作彼略釋不具初依何身中有三初結前總告二正顯行相三如是眾生下結行入位正顯行中初句是總謂一大僧祇積集勝善故名厚集若有眾生者是此初入地眾生非是地前有人判此十句屬地前發心方入初地者此不順文豈可地前屬初地攝以此文說初地不說地前故應知此是初住地處說此所依善根行相別辨中此集有九種一行集善作眷屬持戒者以慧為主戒隨助伴故云眷屬如經修諸善行故謂三聚非一故云諸善行也二定集謂定助智道名為善作眷屬三昧如經善集助道法故三親近集謂親近諸佛供養恭敬習聞慧智如經供養諸佛故四聚集謂思慧智善能思量積集諸度故云聚也如經集諸清白法故謂六度治垢故云清白也五護集謂修慧之行上順善友故為攝護出世真證修能趣入故名修行實證行實證故為彼善友教授攝護故云善知識所護六廣集謂廣於一切眾生以愍至深心作利益故七信心集謂決定信樂求大法故八現集謂隨所集善多向益生故云心多向慈悲於中慈念依苦苦壞苦者以慈行麁故悲依行苦者明是細故問上文云慈與樂悲拔苦何故與此不同耶答此二有通有別別如前辨通論俱有與樂如三地中慈有廣大無量者與樂謂廣與欲界樂大與色界同喜樂無量與色界不同喜樂悲喜捨亦爾故知同與樂也又如三地為苦眾生入慈悲故知同拔苦也此文亦爾是故知同也九求集謂與眾生求一切智智故云好求佛智慧依論經此句攝在第八信心集中別有第六淨心集謂出世真證心無垢染故云善清淨心故又此九中初五護煩惱行謂一戒學二定學餘三慧學即聞思修三慧依論有四加淨心集出世智故後四護二乘行於中初二護二乘心謂廣護狹心信護小心後二護二乘行謂慈護狹行求護小行又此十中初一總相謂統括諸行成一厚集故餘九皆是集中間出故是別相九中皆有集義是同相戒定等別名為異相成壞同前可知依此諸集集成之身乃能發此真證之心住於初地故此諸集總在地中初分所攝故云如是眾生乃能發阿耨等心此心即是本分中願善決定彼文指此也第二為何義生如是心者如經為得一切種智故此顯佛無上智具知斷證修究竟滿故此為總句佛智業用利益眾生差別有九為求彼故生如是心一力佛智能作問記業此是如來處非處智隨諸眾生問因果等義悉能記別此義廣說如餘修多羅說故云為得十力故二無畏了佛智能作破邪業以四無畏破外道說故云為得大無畏故三平等佛智能作教授業謂得二空具足佛法轉教眾生令同證入故云為得具足佛法故四救佛智能作救濟業謂以四攝巧化眾生故云為救一切世間故五淨佛智能作救攝因業以大慈悲為救眾生因故云為淨大慈悲心故六無餘智佛智能作普觀之業謂常以佛眼普觀十方世間眾生無不窮盡故云為向十方無餘無礙智故七無染佛智能作嚴土攝生為業謂莊嚴一切世界令無障礙無有雜染不待功力以土應機令生信入法故云為淨一切佛國令無餘故論中智心無礙者智無礙顯前無障心無礙顯前無染又初慧解脫後是心解脫故也八覺佛智能於一念頓覺三世眾生心數以為業用故云為於一念中知三世事故九轉法輪佛智於諸眾生能令解脫善巧為業故云為自在轉乃至佛神力故生如是心者即是前發阿耨菩提心也論云何故唯言生心不言生智為一問也及餘心數法謂念定等為二問也理實此時諸德皆生何獨心耶釋云心是總主舉此即攝智等心法故云心中即攝知斷證修答初問也亦攝一切助道法故者答後問也第三以何因生如是菩提心者如經是心以大悲為首故前說為何義中顯所求果今此以何因顯能成因謂以何因求大菩提以大悲為首濟眾生故求此菩提非為自安何以故若非如是大菩提法無以究竟救眾生故是故諸行大悲為首此悲大有九種一增上大緣微細苦生增上智故云智慧增上論釋智與慧二差別者然此智慧有通有別通而言之所知無別開別有二門一智知俗諦慧照真諦如十度中第六名慧以照理故第十名智以鑑事故二智能決斷因果逆順染淨差別慧能照達諸法假實體性有無此中約後義辨又觀眾生十二緣起前能起後皆名為因後依前起悉名為果逆順觀之有染有淨染逆順者無明緣行乃至老死是名順觀何緣老死謂由生故乃至無明是名逆觀淨順逆者無明滅故行滅乃至老死是名順觀何緣老死滅由生滅故乃至無明是名逆觀是觀名智決斷義故觀一切法但名無實名自相觀觀一切法真如一味名同相觀是觀名慧照察義故二攝大謂前既知苦今以四攝方便善巧救苦眾生故云方便所攝三淳至大淳謂淳厚至謂至到慈悲增上故曰淳至淳至有二一直心淳至謂向時發心許盡眾生界作利益其心一向無改易故二深心淳至謂愍苦情愍徹於後際故云直心深心淳至故又直心令證理深心令集善故起信論云直心者正念真如法故深心者樂集一切諸善行故四無量大謂攝取如來無量神力化物生信故云量同佛力故五決定大上妙決定信深智勝對治者決定信知諸佛深智堪授眾生令成最勝對治之用故云善決定眾生力佛力故謂以佛智力授與眾生益其智力故云眾生力也六隨順大謂隨順菩提令得正覺故云趣向無礙智隨順自然智故七正受大謂能領受諸佛大勝教法轉受眾生故云能受一切佛法以智慧教化故八最妙大攝受勝妙平等功德故云廣大如法界故九住盡大謂住是無常愛果之因盡是涅槃常果之因故云究竟如虛空盡未來際故第四明是心生時有何等相者如經菩薩發如是心即時過凡夫地者以此心即是出世間道此時捨離凡夫性故又創得聖位過於地前內凡位故此是總句過義有八下別顯之一入位過此時初成出世間心猶如世人初始住胎相似法故云入菩薩位故此句約位故瑜伽住品名入菩薩正性離生梁攝論第十云一入菩薩正定位以入菩薩初無流地故二家過以得佛所證法界之分故云生在佛家故梁論二生在佛家如諸菩薩生法王家具足尊勝故解云前雖住胎若下賤家不足為過要在王家受生方顯其勝故此句約得法為家瑜伽住品云生如來家三種姓過以大行成立堪紹佛種故云種姓尊貴無可譏嫌者梁論云以過二乘及世間種姓故解云良以二乘亦得生空法界然彼不能紹佛果位如雖生王家然或是王之僕隷等不足為貴故今要得王之體分繼於王位故子相似也四道過以非有流故世道不攝是無流故出世道攝故云過一切乃至出世間道故以雖得大乘在世間無足為勝如雖是王種若是鬼神之王不足為貴要是人天之王方顯道過故云異道生相似法故梁論云四已轉一切世間行決定不作殺生等邪行故五法體過謂菩薩正以大悲為體於作他事即是已事以為自身體性相似法故云住菩薩法中故瑜伽云設有問言菩薩以何為體當云何答應正答言大悲為體此之謂也前雖道勝若已身殘闕未足為勝故舉大悲顯成自體六住處過以不捨世間是不住涅槃方便不染是不住世間巧離二邊住無住處故云在諸菩薩數論經名住在菩薩正處故也如王子諸根備具若住處下劣亦不足為勝菩薩雖有大悲若著二邊亦未為勝七生業過以順空聖智等入三世真如法中顯無終極無際限相生命相似故云等入三世如也論經名三世真如法中是故此中如字兩處用之應知如彼王子雖依正俱勝若壽命短促不足為勝八畢定過佛種不斷顯因畢定究竟涅槃顯果畢定成就相似者如王子雖依正命勝若志氣不立所作不成不堪紹繼故云如來種中畢定究竟阿耨多羅三藐三菩提故住如是法等者牒以總結謂前四義中初明內所依身二辨外所求果三顯求果所因此三明發心由致四正顯所發心相此即是初住地相故云住如是法名住菩薩歡喜地以不動法故不動法者釋成住義謂一證真理不復失故二乘異道所不動故已說住義竟第二釋名分中有三初十句明多喜次十句念當得生喜後十念現得生喜又釋此三中初一明歡喜差別後二明喜因差別又前一正是此地行相之喜後二明於此地舉緣方喜又初一對前依何身生喜以厚集善根得此位故次對前為何義生喜以所求佛果定當得故後對有何相生喜以現離凡得聖位故何因中不對辨喜謂悲心惻愴喜相隱故初中言多喜者謂適悅眾多故論中三種一心喜者入觀之心心則適悅故二體喜者出觀喜受相應故三根喜者由前心體喜故令所依身色根調暢輕安適悅故云多喜此是總句別有九種一敬喜於三寶中得不壞信故云多信故此如小乘入見道得不壞淨相似故二愛喜樂觀離染真如法故云多清淨故論經名多愛念故上二是心喜三慶喜自覺所證校量勝過於地前故云多踊悅故四調柔喜身心安適遍增益故論經第五有踊躍喜此中略無五堪受喜自見至菩提近故云多堪受故此與念當得何別謂念當得念果預喜今此念因能受故喜上來自行喜下三明化他喜六不壞喜由於自心先已調伏是故或他論義自解說時或自論義他解說時皆心調無諍離諸擾動故云不好鬪諍故七不惱喜以心慈悲身口調柔設見惡人以道漸化不惱他故云不好惱亂眾生故八不瞋喜謂見眾生不如說行心乖法也威儀不正身違道也見之生愍故忍不瞋故云不好瞋恨故此前二句不惱壞他此句能受他惱又前二不令他惱此句自不起瞋第二念當得故生歡喜中初句總此中欲明已當得義何故乃念他佛耶論釋如佛所得我亦當得如是念故心生歡喜此即念他成已也別有九種一念佛法者正是念法但以總該別於念佛門開出餘九是故九種皆名念佛此是念佛所得之法及所說法已亦當成故云念佛法生歡喜心二念佛菩薩有人釋云此念佛過去為菩薩時我亦同彼故生喜今解念佛成道有菩薩眷屬我亦當有故生歡喜文意在此故云念諸菩薩等三念佛行此中正是念菩薩行何故名念佛行釋以諸菩薩行佛所行行故從佛有故四念佛淨謂念佛所有諸度離染故云念諸波羅蜜清淨故五念佛勝謂念佛菩薩勝餘眾故云念諸菩薩與眾殊勝故六念佛不退之力故云不壞也七念佛教化之法八念佛能廣利益眾生九念佛所入之門謂善巧智門也問看此十句唯初一句念佛餘念別事論主何故總稱念佛答此依一乘無盡緣起無礙相成即一一緣中無不皆攝一切諸緣論主依此例故迴九入一俱名念佛如初句攝九餘一一句皆亦如是此即句句之下悉皆無盡以此地法是陀羅尼法如上舉悉曇章為喻是此義也依此例故上十信為總乃至十地及佛悉為別攝別入總無不在信中具足餘位亦然是此義也又此十句論主更作一番解釋論云於中初二念共念佛者謂於十中初二念共同是所念今還分為二謂念佛念佛法故云佛佛法二故此意欲簡成於三寶言念佛菩薩二者還將念佛簡念佛菩薩故為二也言念諸菩薩故直舉菩薩以念佛前簡法處已顯故是故佛中具足三寶餘七皆是念佛行攝此行為總餘下六句顯此行故言隨所顯彼菩薩行者謂此六句隨彼所顯菩薩行故是故得在行中所攝言以何顯如是諸念者謂前言隨所顯未辨以何法顯下出能顯行體故云如是諸念應知此中菩薩行有二種一離染行二勝進行六中初句別顯離染行故云復何顯彼波羅蜜淨行二餘五句別顯勝進行故云云何顯彼菩薩行乃至轉去故於中初二句勝及不退顯勝轉去以後地望前皆名轉勝前地望後趣入不退皆名轉去後之三句顯其盡去十地位窮名為盡上入佛果稱之曰去三句中初二顯盡謂法雲地中能受法雨及能注雨利益群生後一句受職成佛故云上入佛地此初念佛行該攝後六因之為總歸初念佛說以為別故云亦總亦別也第三念現得生歡喜中初總中離世境論釋離凡夫取著事此六塵境是世凡所取又未入初地所取不亡如論云現前立少物等非入地故今入出世證真如法離所取著世間境事故云我轉離一切世間境界生歡喜心此轉離有九種一入轉離謂入諸佛所行法中故云入一切佛平等中故此九種與前八過既少相似有何別耶釋前中舉此正顯發之相此文念此現得生於歡喜理實初住所得無別二遠捨地前凡夫位故三近到出世聖智地故四斷離分別煩惱惡趣業果故五依止堪與眾生作依止故六近見自念行成趣佛不遙故云近見七生得生佛諸受用土中淨土是佛分齊境界八平等轉離與諸菩薩同證真如入在彼數九轉離捨勝報自在故云捨離恐怖此文有二初直說後重分別又此十中初二句顯所行事不相似此以佛法為所行事不似凡夫取六塵事次二句顯自身不相似謂此以聖慧為身不似凡地妄識身故後六句顯六種不相似一斷轉得出世淨行不似凡夫習惡道行故言行不相似二菩薩大悲依眾生起還為物依不似凡夫自不濟不能作依故三菩薩見佛得力助行不似凡夫非器不得四菩薩生於淨佛國土不似凡夫生於五趣故云處不似五證知正智以資慧不似凡夫雜業所生六內心純熟所作無怖畢定成就不似凡夫帶障恒怖由此不似故名轉離也言怖畏者不愛等者謂不活等五令心憎惡名為不愛所畏不定便生疑慮所畏定者即生憂想此是心法與心俱起故名相應此是畏體以心畏故現相於身故有毛竪等事也第二重分別怖中二先徵問標二章門一怖二離後釋前二門先釋怖章釋此五怖作六門一出體有四法一疑二慮慮猶思也三憂四想如前可知二明說意所以者何徵其意理實初地斷除煩惱等障何故此中乃說離畏論釋此五怖畏是初地障故偏在此說若爾何唯在釋名處說論云復說地利益勝故欲明歡喜利益與怖畏相反故此舉之三依三業分別者論云第一第二第五依身口意者此有二義一別二通別中不活依身惡名依口惡名雖發他口以性是口業故眾畏依意意無智德故生眾畏二通不活三業衣不蓋形食不充口苦困逼意餘二通可知三四唯依身者善道可愛捨故生畏此是死畏惡道可憎得故生畏此墮惡道畏捨得在身非餘業故四建立者論云何故但說五怖畏打縛等諸畏皆五攝故五出因者論說二因一邪智妄取想見愛著故二善根微少故初為三畏因邪智是不活因由邪智計我懼已不活追求資財妄取想是惡名畏因以妄想悕取美名遂起此畏見愛著是死畏因由見我故愛著自身懼其死也此三同是惡法故合為一善根少是餘二因功德善少畏墮惡道智慧善少畏於大眾又過去善少今畏大眾現在善少畏當惡道此二俱是善少合為一因六對治者離此因故怖畏隨盡並如經可知釋名分竟第三安住地分中有三初總明安住二所謂下三十句別辨安住三成就下一句總結安住初中亦三初大悲為首是安住因菩薩所行皆為眾生悲為行本故云悲首二於眾生心無嫌恨等是安住觀此中有二一於眾生違惱心不嫌恨者見非不嫌觸己無恨此煩惱不能壞故名堅固二直心者深悲愍物為求菩提小乘不能壞故名堅固此二不壞故云自然淨三轉復勤修一切善根者是安住行如下所說信等善根一切皆是此地攝故總修也此勤修有三初信心是行所依二修行是依心成行三迴向是迴行成德初十句明信心成言信心增上者隨所有事於中信增上成就解云此是總句隨下別句所有三寶等境事於中深信決定名為增上別中有九種信增上於中初六始起信心後三信增成欲前中初二自行後四利他前中初句上信三寶謂淨信敬行故云多行淨心下句於理證信謂真智開神故云解心清淨利他四中初一化他行謂說己所證授與眾生名信分別後三化他心謂慈悲是化心大也不疲懈化心常也後三中初於行離過謂不染著世是慚愧能也於慳等下辨慚愧相舉慳等取餘五蔽故由深慚愧六蔽不行故云莊嚴二於人將護三於法敬順信心竟第二修行成就中論經九句此中八句論云十句者據減數十為名初句總集諸善根無休息故無休息故是常修也一切善根是頓修也別中八內初七阿含行後一證入行前中初二攝法方便一近善友略無此句二愛樂法謂於直諮直報為問答設難釋通為論義分別本文為解釋於此三時稱悅適情心生喜故云常愛樂法次三成三慧正行於中聞思可知修於定中不味著故後二是隨緣離著行於名於利已得不貪是知足行也未得不求是少欲行未受戒者有此貪求不得受故名障菩薩戒也已受戒者起此二種令戒退失上來阿含行言常生寶心等者是證行證行可貴從喻名寶證行超出念念常現故無厭足修行竟第三迴向成就中依論中作四翻釋一顯意釋二總別釋三隨要釋四就行釋初中先問以發起此求一切智等說何等事何以有此問者為文中無迴向言故作此問示現迴向成就者答以顯示也以求佛果是迴向義故二總別解釋如論應知三隨要分別者此中分三初求何等事求一切智地故者此是初句所求果法求猶樂也二以何觀求觀諸佛力無畏等故此顯能求觀解是第二句三云何求求諸波羅蜜無著法故此顯以何行求用諸度離六蔽等著求此通攝後十句總盡此三求中家者結一切智地是所求處故名家依家者結能求觀解謂所觀力無畏等是一切智中別德故名依家也無障求者結能求行離障蔽故四就行解釋中初二句非是此中正所修行故別釋此唯解前能求之行論中云何求等總標前第三門為此總句下開別故云差別果求施二垢中初見乞詐設是語諂也無心許與是心曲也對治此如經離諂曲故此是一向不許二許而不與有三義一先許後不與二許多與少三許勝與劣皆是不隨先言對治此如經如說能行故二戒有一垢不護實語有二一犯戒以違本受時能持言二覆藏不露犯默妄語等對治此故如經常行實語菩提資糧論經云雖由實語犯戒退失轉輪王及以諸天王唯應作實語三忍一垢佛家正以利他為業反此惱他即污佛家對治此如經不污佛家故四精進一垢謂於戒生退此三種一法廣故退論云菩薩戒無量二時久故退論云劫數長遠三深細故退論云難持難行以廣故難可具持時長故難可常持深細故難可善持又律儀戒中惡無不離故難持也餘二聚中善無不攝生無不度故難行也由此便生退墮之心是此垢也對治此如經不捨菩薩戒故由精進策修能行難行故五定垢二中一事中攀緣名亂心內情妄取名憶想又初麁後細又初不得止故後不得觀故對治中不動治亂生薩婆若治憶想六慧有三垢一障不住道行或一向現世間不現涅槃同凡夫故或一向現涅槃不現世間同二乘故此無善巧是般若垢對治如經可知二障助道行三障證道行並可知言菩薩如是下總結安住由此三十句行淨治此地純熟故名淨法論中更釋於中分為四一信謂忍受決定故二欲謂悕趣彼行故三精進謂對緣造修故四方便謂行成巧求故初十句中後三句是此欲故有四也上來百句經總明初地說分竟第四校量勝分菩薩住此中勝三乘故前初住及安住已說過小何故至此方說勝耶釋云菩薩諸行是事皆過前是初住及正住過今地滿勝故亦辨過如小乘見位無此勝德今此不同故顯殊勝然此勝相略說三種願是標志遐廣行是依誓造修果是當位行成就初願中略作七門一顯名二體性三約修分別四約行分別五約所求行位分別六因果分別七釋文初名者願是希求義地論云發諸大願者隨心求義故次顯別名此論中但釋文不顯名古來諸德依義作名或有順或不順今依梁攝論具列十名彼云一供養願願供養勝緣福田師法主二受持願願受持勝妙正法三轉法輪願願於大集中轉未曾有法輪四修行願願如說修行一切菩薩正行五成就願願成就此器世界眾生三乘善根六承事願願往諸佛土常見諸佛恒得敬事聽受正法七淨土願願清淨自土安立正法及能修行眾生八不離願願於一切生處恒不離諸佛菩薩得同意行九利益願願於一切時恒作益利眾生事無有空過十正覺願願與一切眾生同得無上菩提恒作佛事解云此十中最初供養願此經中唯約供佛攝論通餘勝緣師等第二同第三此經中是請轉法輪為攝法上首非是自身作轉法輪事第四願有人云此是知眾生心願此名非也文中自釋是修菩薩行故同攝論也第五成就是教化義同也第六此經中名知世界願現前了知世界差別與攝論不同會此二說謂彼承事必往世界此知世界必事佛故又不須會但此經為定彼論十願從此經出更餘處無文故餘後四願意義悉同可知第二體性者有六門一約剋性門唯識論第九以欲勝解及信為性願以此三為自性故二約相應門梁攝論第十清淨意欲以為願體依般若故得清淨依大悲故有意欲解云此有五法一清淨是信二意是意樂三欲四智五悲後二是所依何故依此二者以願有二故唯識云願有二種謂求菩提願利樂他願三約所依以依後得智起此願故如餘論說十度之中後四皆是後得智故四約行漸增為性如地論云何故名大願光明善根轉勝增廣故五約眷屬通一切行故唯識云若辨眷屬一一皆以一切俱行功德為性六約究竟梁攝論第十云此十願至登初地乃得成立何以故此願以真如為體初地能見真如故第三約修分別者初七是修始次二修熟後一修成得果又從地前初發心時即起此願至登初地修願得成如梁論等辨也第四約行分別者有二一別二通別而言之初二自利行論云初願功德行滿第二願智慧行滿次五利他行於中初云以何身者謂攝法上首身能利他故二云以何心者修行心方能攝生故三何者眾生者謂四生等是所化故四眾生住何處者知世界差別故五自身住何處能化眾生者住淨土之處後三有三義一初是自利滿次是利他滿後是二利得果二三俱自利論云後三願顯自身故三三俱利他論云此三示現如實教化眾生故二約通而言之此十總是自利俱是利他故下論云此校量菩薩願勝有二種勝聲聞辟支一常懃修習無量行故二與一切眾生同行故解云此上句自利後句利他故得知也第五約所求行位分別者有二一通二別通而言之或俱是行以並依願所修行故或並是位以創發在地前終成在地上如前梁論故別分中初七是行已如前辨後三約位顯論說後三初名得地校量勝故此從初地乃至第九地轉勝故二得菩薩地盡校量勝故此在第十地菩薩位窮故云地盡三得一切地盡究竟故此在佛地佛果究竟一切地盡第六因果分別者亦有通別通說俱因以在因位故若爾第十何故成佛釋有二義一此是地上菩薩願力示現他方成佛理實非佛二地中起願願當成佛今亦未成或是果以地前起願未成為因得地成就為果如十度行地前為因地上為果等別說中有二初隨顯言前九為因後一為果二具攝言前五成因行第六知世界智是所求種智果第七是所求淨土依果八九亦因第十所求正報果第七釋文有四初一句結前生後起願方便二正顯十願三廣攝眷屬四以十盡要期以顯無盡初中生如是定心者論大方便大行故謂巧起大志標期所作名大方便是願心也依願造修行成必然故名大行成此願行也於此二作心成決定更無二念故名定心二正顯十願即為十段諸願之中皆有三義一舉所作事即行體也二發如是大願明對行興願三廣大等顯願分齊此願中通論有七種大一供心大清淨心者論名上深信清淨以增上敬重故釋上也迴向菩提釋深也決定信釋信也此中淨心具此三義又一向不雜餘念亦名淨心二福田大謂有佛斯供故曰無餘供養三種有人配供三佛或可或不可准可知於中香華但表敬無資用故名敬也其行供與行敬何別但義一行可別資順義為供養虔仰義為恭敬亦配三佛同前論就三乘說三佛准下別教亦十佛也三供事大謂一切供具等者此有三義一事事廣如論無量故二種別多如論種種故三皆精妙如論復勝事等供養故具此三義名一切具也此上行體也四願大謂隨行起願如經發如是大願故此興願也五攝功德大勝餘凡小之善根故云廣大如法界六因大生無常愛果因不盡故云究竟如空七時大能盡後際得涅槃常果故云盡未來際故八立誓自要故云盡供養一切劫中乃至無休息故一切劫中所有佛者頓供養也無休息者常供養也問諸處多明供養三寶此中何故唯供佛耶答理實通有但文中影顯初願對佛願供第二願對法願護第八願對僧願同又復供養有三義一唯供佛顯行趣求二供養佛僧從之求法三供養三寶具攝功德今據初義故唯供佛第二願中亦三初舉所作行於中經有三句為二釋一就始修二約終成初中三者先護教法謂契經等取應誦等此是所護法也書寫等解能護持行餘經論說有十種無性攝論云一書寫二供養三轉施四聽聞五披讀六受持七開示八諷誦九思惟十修習今此論中且說六種初五自行護後一化他護二攝一切諸佛等者明攝受證法謂證三菩提自行持也攝此轉授化他護也三一切諸佛所教化法等者是行法謂修行者皆是諸佛所教化故彼修行時若有障難攝令住善使離障故濟令捨惡使出難故又未起障難護令不生已起障難救濟令免上來約始釋竟復名三成就等約終成釋一明法輪不斷成就二證三正覺成就何故菩薩證二乘菩提釋有二義一所證二空攝生空故如勝鬘經中攝受正法具足二乘世出世法故二為物現證如天女云若以聲聞法化眾生我為聲聞等又法華云知眾樂小法菩薩化二乘等皆此義也三修行成就從初發心乃至因滿故云如實修行行成得果故云正覺成也第二起願第三分齊竝同前釋可知下諸願中此後二段竝更不釋應知第三願行體之中有四一明攝法處如經一切世界等故此是一切應化身佛往彼應感成道處故云一切願也二明攝法時謂彼中佛現八相時此八相亦有化佛具不具者如天王如來白衣成道則無出家須扇多佛亦知出世無眾生可化即入涅槃留化佛半劫度人是則無轉法輪若取化說亦得具八餘釋迦等多亦具之此等竝約須彌山世界若就樹形等世界總無八相以彼未必有兜率天等又此八相論中但釋五相以竝捨勝就劣故須釋耳餘三不爾故不解釋以處胎必生故不待釋出家勝俗故亦不釋轉法益生亦勝不說故不釋之釋生兜率有二問答一以上界為問難處來答二以他化等為問生兜率眾生敬心為答釋餘相如論顯之三成攝法行如經我於爾時等論釋中二一為隨彼眾生故自供養佛令他學已故云方便此成功德行通於八相二以彼如來有所說故啟請攝法請法為生故云方便此成智慧行唯約轉法輪相此二總名助菩提法四明其頓成論經名一切處一時成一時轉論釋非前後故此名三時轉者是於一切成佛之處同時三轉故名也亦是三請轉故第四願內行中有二初正顯菩薩所行二說以化物令心增長前中論攝為四一種種者行義差別於中有二先世間行二出世間行此二有二若約位分地前為世地上為出若隨義分地教行名世證行名出今就後義初至第六於一行中修一切故名為廣二第七地中一切行中修一切故名大三第八已去念念任運深入無量佛境故名無量出世者正證真智不離法執故不可壞離妄念故無分別也二體者諸波羅蜜是菩薩行體故三業者是諸地中所修之業故云助道法故四方便者巧相集成一攝一切要由六相方得顯示何故論中同相異相此名有相無相者以於別類各帶於總名有是同然各互無名無是異故不相違二一切菩薩下說前四行用以化人於中菩薩所行牒前種種也及諸波羅蜜牒前體也本行牒業及方便也教化下正以化人令心得增長第五願內行中有二先明所化眾生後明化所成益前中論攝為六初麁細者顯報相差別於色中細者無想是無想天在第四禪與廣果天同處外道取為涅槃修無想定生於彼天得五百劫無心報無佛弟子生彼天中就無色中前三空名非無想第四空名非有想以非有麁想故名非有想非謂無細想故論經名非想非非想也二生依止者是報之所託四生差別作三門一明通局二顯寬狹三釋文初中化生於五趣中二全謂地獄及天餘三少分如劫初時人畜及鬼一切化生餘時通別故胎於三趣少分謂人畜鬼餘皆無故卵濕於二趣少分謂人畜餘悉無故人中濕生如頂生王等卵生如毘舍佉母生肉卵出三十二子等二寬狹者以四生望五趣四生寬五趣狹雜心云為生攝趣為趣攝生論自釋言生攝趣非趣攝生何者四生五趣不攝論言中陰是化生五趣不收此四約所依處受生名依止如餘三依胎依卵依濕化生依何論釋依業餘三豈不依業釋化生業勝不依外緣三上界淨欲界不淨四種種身者受報別也謂下三塗苦上天為樂人及修羅通於苦樂五以自業是受生所依故云生處也六以名色為報自報體故四蘊為名色蘊為色以色形可覩當相說之餘四是心心法冥漠非名不辨故說為名楞伽云以名宣說無色四陰故號為名是謂眾生也二為何義故化者有三一信入教法故云教化成就二得小果故云斷世間道道是因義即惑業也世間是報即苦果也三得大菩提準此二乘人無不皆向大菩提也第六願中初所求行中有三初明世界形類故二明世界分齊相遍故三世界數多十方無量故初中二先舉所知後隨入下求能知前中有四初約廣狹分別小千為狹中千為中大千為廣二義類分別初類多無數量二義難分別三體不可壞四相不可動五事不可說三麁細分別論云隨何等世界意識身者意識是心身色色心麁故世界亦麁其細亦爾又如法華中天人見劫盡者是麁也我此土常安隱者細也四依住分別正住者是仰世界倒住者是覆世界如蜂窠等言平坦者無塠阜等故言方者四方故如斗形言圓者團圓故如珠形下明能知隨如是世界以智入中而明了知二真實義相者如帝釋妙勝殿上有寶珠為網天珠明淨一珠中現一切珠一切珠亦爾互無障礙世界亦然於一處中有多世界多世界塵中復有多界如是重重無障無礙如幻業作故者轉喻顯之如世幻士作幻業用令於水處見火火處見水小處見大皆無障礙此亦如是世界實爾故名真實此是如理智中如量境界故云唯智能知也三無量相者如前二相遍於十方名無量差別盡十方際故名入也下明能知皆現前知者不取比知故願求此智第七願內淨土七義中經內略無自在淨以與同體不多別故六中初三當相明淨次一約人顯淨後二舉因顯果前中初體淨次一相淨後一用淨體中同體有二義一同以法性為體是故鎔融相入無礙二一以多為體多以一為體故名同體是故論經無入字明即是故不言入也問與前帝網何別答前是世界海約緣起通染淨互相變現今是國土海就理實言一元來是多多本來是一亦非彼此相涉等二具德莊嚴有三一神通莊嚴謂神變自在或大小相容或能起化宣說法故二光明莊嚴常放光明照除黑闇破無明故三寶相莊嚴眾寶集成具勝德故略具此三故云無量莊嚴三受用淨謂受用此土一令成斷德煩惱永盡故云離諸垢穢二令成行德淨妙行成故云具足清淨四住處眾生淨諸大菩薩悉具勝智充滿其國故名淨五因淨土因有二一生因謂修施戒等因當得淨土果如維摩經說二依因此亦二種一以鏡智淨識為土所依二後智通慧為依如下第十地入佛國體性三昧現淨土今依此義故云常有等六果淨果有二種一因所生果二示現果謂果德自在臨機示現今依此義故云隨眾生心等第八願中所求行內有十二句初一總次十別後一結總中不念餘乘釋同心同行謂此願與一切菩薩也同心是見理同願與同行是學行同前中初五行修行同後五德用同前中初三自分行後二勝進行前中初一福行後二慧行慧行中初正證智後是後得智又釋此三句如次即是戒定慧三學同也初者起行同修名共集善根情無乖異名無怨嫉二與諸菩薩所證真如同一味故名同一境能證智心亦不異故名為和合論名住寂者所證同也等觀者能證同也三以後得智其諸菩薩聚會解說論佛法故云常不相離下二勝進中四利他行若有眾生應以佛身方可受化能隨彼心現成佛故云隨其等五自利行有二義一解於佛果不由他教故云於自心中等二解知佛境菩提通慧等法竝唯自心非心外有於中神力外用智力內照自下明德用六明通體謂神通上進不退所作稱心而成名常得隨意神通下四明通用論云通業得名也於中前三如意通後一法智通七一身遊多剎八多身多處現九得種類俱生身十成就實智通達甚深不思之法下具足菩薩行是總結也第九願中所求行中有二先明不退輪行菩薩行後身口下明不空行菩薩行前中謂身等三輪是起行所依故名為乘成行必然故名不退二不空中亦二一作業二利益前中亦二先一句總明三業不空二眾生下別顯不空先明身業所作必定不空謂令見者無不得法故云眾生見者等二明口業所作必定不空謂口宣實教物生真智故云聞我音等三明意業不空以內心具德令物念見心喜入法離惑除障二利益中二一如藥樹王遍治諸苦非獨治病故論云對治種種苦二如如意寶多治貧病兼亦通餘經略無此句言為得如是者總結所求可知第十願中所求行內有八句初句明所成菩提後七顯菩提作用前中於一切世界者謂平滿遍於十方虛空法界等一切世界亦通樹形等非唯須彌界於此等處現得菩提下明作業中初示正覺業謂於一毛等者前中總說一切世界此中別辨一一世界中一一毛端處示現八相成正覺等論經名凡夫道者論釋是閻浮提者且約三乘就須彌山世界說若依一乘則通樹形等及毛端等以彼皆有可化眾生故云於一毛端乃至示大涅槃故二說實諦業謂隨彼可化眾生心以神通力為現佛身以智慧力為說實法故云現諸如來乃至得佛道故三證教化業謂觀法無我者離二我故性淨涅槃者是所顯真性故示如此法欲令眾生於此法上生信解故又令眾生知於如來證得此法言必可信故云知一切法如涅槃相故四種種說法業謂以一音異解者釋有二義一約實謂就真為一機感為異如一真身應物現異二就應復有二一約類或為天眾現一天音能令餘類各別得解對人亦爾餘類皆然故經言一音說法眾生隨類各得解二約法或為眾生說施一音亦令餘人解戒定等如是一切故經云一音說法眾生各各隨所解也隨機異解各得成益故云以一音乃至歡喜五不斷佛種業謂菩薩所行名為佛種得佛常起名為不斷故云示大涅槃而不斷菩薩所行故六法輪復住業謂大聖滅後令法久住示佛智地理行果法修多羅等顯其教法軌則不失明住持如本名為復住故云示眾生乃至假偽七自在業言以大智慧者法智通也言神通自在者如意通也言出生變化者是幻通也以轉變外事故言充滿法界者通結上三皆滿法界也又以法智照理不住世間餘二隨事不住涅槃總三合取名為無住上來別釋十願竟第三明攝眷屬此十願中一一各攝百千萬阿僧祇諸大願故云諸佛子乃至阿僧祇大願也第四顯願無盡有三初舉十法無盡二以願反要彼若有盡我願乃盡三以願順同彼無盡故願亦無盡此十法中略作三門一隨事分別隨此十法一一皆無盡對之以顯願如文自顯二廣略分別謂前九廣散後一略攝謂眾生世界空界心所緣此四是世間轉法界涅槃起智此三是法轉佛出世及佛智慧此二是智轉又釋心所緣亦是智攝以是染智故是故論云略說三種三轉示現各三是故第十句略攝前九三依論總別分別謂初句是總以為化眾生故眾生為總攝餘九事在眾生中意亦甚玄應依一乘緣起無礙准思可見於別中一眾生住何處謂世界故二世界依何謂空界故三說何法化謂法界故四隨所化眾生安置何處令得涅槃故五亦令得大菩提故云佛出世佛出世者是遠離世間成菩提故非謂佛應世間名為出矣以論說名化所置處故六以何方便巧化謂佛智慧故七云何隨物心器謂心所緣故八復以何法化謂佛智所入境法即真性理此名起智者智依此起故今此論主餘前二門相顯如文不待別釋此總別相收圓融之義義隱在文故今別顯願校量竟第二行校量中有二先明大願熏心令心調暢堪能起行二如是則成信者下攝行成人正顯所修前中二初決定發願者牒前大願以用熏心二則得下正顯大願熏心成益十心中初句總餘九別總中利是增益義安是順理義又障不能動是安也令行增長是利也別中一柔軟者性善故二調順者離惡故三寂靜者不亂故四不放逸者不失念故五寂滅者不起煩惱故六直心者正向真理故七和潤者救護眾生故八不恚者不捨眾生故九不濁者不雜餘心故自下正顯所成行相於此十行略作七門一顯名二辨體三明成處四約心行分別相五約二利分別六明次第七釋文初顯名一信佛因果淨心不壞二慈與生樂三悲能救苦四施捨珍財五無有疲倦者策懃求法六知諸經論書者慧達教法七善解世法者俗智知宜八慚愧者輕惡崇善九堪受者堅固不退堪受法器十供養佛如說行者順佛興供順法修行二體性者有二一約所依總以後得智為性以依此起故二剋別自性初信當法為性慈悲以無瞋善根及不害為性施以無貪相應思為性不疲倦及堪受俱以精進為性知經書解世法俱以慧為性慚愧當法為性供養佛如說行通論三業善表無表為性是故通總有十法為性一信二思三無貪四無瞋五不害六懃七慧八慚九愧十色三明處者此信等行大分三位修之初在十信位中即初修學如信進念慧等是也二在三賢位修之漸熟如十藏品信藏等亦多與此同三至初地已上修之純熟堪任勝用以將淨治諸地今此所說是後門也故地論云此信等十行盡是彰地淨法四約心行分別者通論此十俱表心是心無非是行別分而辨前三是行方便心後七是造緣正行故地論云此十種行顯二種勝成就一深心成就謂信慈悲等二修行成就謂所餘七行此與地持相似彼云前三名心淨後七名行方便淨五約二利分別者前七別顯二利後三通約二利前中信是自利行地論云於中依自利行謂信能信菩薩行及諸佛法求必能得故依利他行所謂悲慈安隱釋悲與樂釋慈施以財攝他故不疲倦者自為他起攝法行後二以法攝他行故後三攝護前七初二護成後一成攝由慚愧故護令離惡能令信等成無著行由堅固力護令住善能令信等成不可動由如說行起後信等故名攝離垢清淨名依止行由供養佛亦攝起信等善根故六次第者初自既證信成佛因果二傷愍眾生處苦流轉故起大悲三誓當救彼具得佛果之樂故起大慈四為欲救他自無顧戀故一切悉施五為益他故為他求彼世出世法無有疲倦六由求無倦證解經書七善知經論故於眾生上中下類善能籌量應作不應作等故起善解世法八依應時分量等正行故起慚愧九於前所作懃無退轉故起堪受力十以堪受力能供養佛如說行也第七釋文中二先別釋十行後佛子是菩薩下結其十名前中十行即為十段就初信中二初一句攝德成人故云即成信者餘句顯其信德於中初二句總次諸句別後舉要下一句結初總中言樂以信分別功德者於佛果功德別別深信二信佛本所行因道能至佛果下別中初二句廣上信因行論云云何菩薩信行者信行六度等行能得增成佛果故二云何次第成者信入十地漸得佛果殊勝功德下明所信果德論云此菩提本行入者為簡前菩薩本行入故云菩提本行入也前則標因別果此標果別因又前是能入名入此是所入名入此所入果中論攝為六種勝由此境勝令信心亦勝故云是故信勝也六中前五別顯後一總結良以此句是末後結中結因果之內舉其結果入此六攝故也五中前四智德後一斷德前中初一寄對顯勝謂十力降魔怨無畏伏外道不共過二乘故此三句合為一皆悉不為魔等所壞故云不可壞下三當相辨德一信真智難測故云信不思也二信通慧深廣故云信神力等三信種智多門故云信如來等下一信佛斷德中信從斷惑因緣得此涅槃果德故云信從因等下一句總結以別說難盡故云舉要言也信菩薩普行是結信因也諸佛等結信果也威力是加等取說也第二明慈悲二心於中有二先明三觀為二心方便後即生大悲下正顯所起二心行相前中三觀即為三段初真樂本有迷隔名離慈由此生二妄苦本虛情取名具悲由此起三於此得失復不了知名彼二倒眾生既爾可愍之甚雙結悲慈又釋此三各有二義一但無他樂已為可愍況復此樂本自有之而反遠離二但令離樂已是可愍況更有苦設苦是實亦甚可愍況本虛妄而枉受之三彼二倒者若雖無樂有苦自有能覺知力容有反苦得樂之期由無明倒故體有妙樂不知悕求方復謗云都無此事虛妄容苦不知厭離方乃甘受妄想輪迴由此菩薩起深重慈悲就初中作是念等者乘前所信故今念法甚深傷物不悟故起悲愍也十中初一總謂超情曰深深極名甚別中一離妄計實有所取之相故云離相此約遮顯二真理體寂名為法定恒沙德義寂名義定故云寂滅三無二我故云空四無根境等故云無相五離取捨願求故云無作若約治障論中分別者即是妄想能取心也相者即是名相所取相也取捨者即是妄心於妄境順處願取違處願捨對治此三如次三句應知故又佛性論此三脫門治皮肉心三障可知又彼論中配三無性觀次第應知六性淨不雜故云無染七生德無窮故云無量八俱益自他故云廣大九多劫方證佛果堅固故云難壞第二具足諸苦中有三初顯十二緣相二如是下結成苦聚三是中下明緣體空彰有是倒論中於前初段內前之三支合為一分二於三界下辨後九支及後二段合為一分故為二段也就前中亦二初一句總餘九句別總中凡情迷理沒於二執故云心墮邪見別中惑業皆名邪見釋有二義一是彼品故如惡趣業愚等二如緣起六相相即無礙上下文中例同此釋九中初五屬無明支次三是行支後一是識支前中初三依法義妄計後二於追求時心過故前中初是無明住地迷覆法體障其慧眼論名蔽意故云無明癡等次二慢愛由癡迷覆因果之義妄計內外初一於內執我自高𣣋物名為憍慢建我如幢恒起名常故云常立等後一於外貪取愛網自纏故云墮在等又上三句初一癡使二慢使三愛使下二追求時過一於可得處詐善外相生諂曲過二於不可得處情忌在內生嫉妬過又妬他內報嫉他外財由此生生卑賤鄙陋是妬心為因資生不足嫉心為因此釋經中而作後身生處因緣也此經名慳嫉者於已得生慳可得生諂不得生嫉又由慳自財故資生不足由嫉他身故身形賤陋下三明業支一總明三毒造業後二別顯業相初中於樂受生貪苦受生瞋捨受生癡捨翻前二故云彼顛倒非迷前二名為顛倒由此三毒集起重業下別中初句內心思業後句動身語業前中煩惱如風思心如火煩惱動心如風吹火此思中始也常令熾燃思之終也論云於怨恨時互相追念者釋嫌恨吹心也欲起報惡業者釋熾燃也二明起業者從思發動身語業也顛倒是煩惱煩惱發業業還與彼顛倒相應謂作惡時迭相加害者望殺業說第九一種明識支以識支亦是所引亦是能引今取能引以彼能持惑業種子令四流不斷染諸善業悉成有流四流者謂欲界中一切煩惱除見及無明名為欲流色無色界一切煩惱除見及無明名有流三界無明名無明流三界見名見流流者是流注不斷義心意識名有通有別別言本識集起名心末那審思為意餘六了別為識通則俱有可知言起種子者有二義一隨流造業熏在本識名起彼種二由無明行能引識中五果種子令隨業生名起種子今取後義故云起也第二段於三界地下辨後九支於中論主分為三相一自相等者釋有二門一約分位二約隨義分位者自相者謂明現在因緣體狀故同相者謂未來因緣同現在故理實現在亦有生者等未來亦有識名色等今約分位分相故立二相三顛倒相者顯緣體實空顯執有是倒二約隨義者一約從因生微細行相是緣起自相二約果相顯彰緣起過患遍通果位故云同相猶如色法礙為自相苦無常等為其共相共猶同也此亦如是從生名色牙即生義次第乃至有彼老死過患同故三緣實無我妄取為倒問同相中二支一向是果一向現行自相七支為現果為因種設爾何失俱有過故若取因種則不應言三界地生牙若取現果則彼前四不異生等後三復非所生果攝答此等竝是現生果位却談因名以顯自相就自相七支內此中和合者是論中共生義亦是不離義論分為三一報相名色共阿梨耶識生者謂名色支中有義通攝一切名言種子阿梨耶即識支通有三義一依雜集論第四以業種為識支故屬能引識種入名支攝是故此文前三支一處釋者以俱是能引故為四流等潤彼業種及五果種轉為有故令其生果是故前言起心意識種子由起彼種子令三界地生苦報牙二以本識種為識支故唯識第八云此中識種謂本識因是故此中識種及名色等種為前惑業引潤力故起此種子令生苦果三現行第八亦是識支唯識第三引經證彼第八是識支故是故此中因相云名色不離本識故謂此共識所生名色生已依於現行第八為彼執持故名因相理實此中識等五種由前熏發同時而生但依當來現起分位有次第故說為前後是故名為彼果次第相也愛取有三雖非所生然正生時具有此故唯識論說生引同時是此義也問此三相與攝論中本識三相何別謂彼云一自相謂本識自體二因相謂種子識三果相謂異熟識答此中三相與彼不同彼中一本識從種生邊名為果能持種邊說為因此二無二名自相今此明本識與能依和合名為報相二顯能依無體依於所依故說此識名為因相三能依相盡唯所依轉轉入彼位名為果亦以本識轉為此果是故漸略餘相皆盡唯有識在此上約始教若約終教即此本識是如來藏初即與染和合次即染法依真後乃染不異真故唯真轉二如是因緣下結苦聚也是中無我下顯顛倒相竝如論釋可知第三凡夫可愍下明彼二顛倒謂失樂不知得苦不覺第二菩薩於此下正起悲慈先見苦生悲後令得最上樂故生慈此二皆與後智俱故皆名智慧也第四施行中三初總次別後結初總中句別有五一牒前慈悲二深心住地三於物不惜四重佛妙智五盡捨一切為求彼智故論云求佛無上大妙智故二與金下別辨九句前八外財後一內報外中金等是貯積餘是所用此二中不攝內報通九為二喜一金等攝益令物生喜名藏攝喜餘八利身名利益喜亦攝內報一嚴飾二代步三代苦四自在五戲樂六眷屬七慳著者物未必上但悏己情名所愛著八稱意竝如文可知第五無疲倦行中三初牒前起後二懃求下正顯不倦之行謂前用財施攝之未具更為求法轉成大益世間勝事亦堪益生是故世事亦是所求三是故下結成行相第六知經書行中略無牒前正顯及結可知第七世智中初牒前二善能下正顯行相中論云隨自己力者量己智力也隨彼能受者量眾生堪聞也於自於他有宜應作無宜不作如論中說者如瑜伽菩薩地菩提分品具顯此義言上中下眾生者謂勝中劣眾生也隨其所應隨其所宜而利益故三是故下結第八慚愧中初牒前起後二即知時下正顯行相謂雖得世智能為利益眾生然於或剎那時或晝夜時或所作成就時每自斟量不令自心隨逐世法常生慚愧不失自行故云習自他利道也第九堪受中論名堅固力謂是精進於上八行遍能策進故云如是功德即信等也然精懃有二一自分成處無退捨二勝進分中修不息堅心辨此名堪受力第十供養修行中利供是財行供是法即上二事可知上來別釋十行竟下結位顯名中初結位此是當地離障所顯地之淨法故云起如是淨地法前安住中亦名淨地法者彼是能治淨行此是障淨之處二顯名可知行校量竟第三果校量中四果之義略作十門一釋名二體性三屬因四攝果五分齊六通局七同異八行相九次第十釋文初名者調柔有二義一約能調謂供養攝化及迴向等能鍊信等名曰調柔地滿足故稱之為果此則調柔之果依主釋二約所調謂信等十行為供養等所調鍊故令離垢清淨故名調柔調柔即果持業釋也二發趣果者謂亦二義一發於前地趣向後地行相差別名為發趣地滿明解名之為果此從境為名二在於此地滿處發正慧解求趣解知後後地中所有義相名為發趣發趣慧解即是果故三攝報果者亦二義一王位之身酬因名報從於此地勝福所生故名為攝此則因力果相為名二勝生之身業感名報屬此地收故名為攝攝報即果故以為名四願智果者亦二義一內證願成通慧外用體用合舉故名願智此在地滿故稱為果二以願力助智令業用無邊故以為名二體性初果以信悲願相應智為性以信興供悲化眾生迴向願求謂初地後得與此三行相應斷彼麁重名調柔故二以欲懃慧三法為性謂勝進道中尋師求法懃無懈惓正慧明解名發趣故三以報五蘊為性四如名以願智為性又初是行二是解三是報體四是業用三屬因者有二一別二通別論調柔是前安住地分及行校量家果二發趣是前釋名分家果以彼念當得中解諸地等此處顯故三攝報是前初住地家果以此王身是依何身果此中常不離念佛等是為何義果此中於一切眾生為首為勝等是以何因果此中能動百世界等是有何相果四願智是前願校量家果二通論四果遍屬此地可知四攝果者此四中幾是等流果及離繫果謂初二幾是異熟果及事用果謂第三幾唯事用果謂第四幾作增上果謂一切五分齊者初二是其行修方便後二明其行報純熟前二唯在地滿之處後二該於當地始終謂從初住地乃至地滿所受王身名為攝報所有業用說為願智六通局者發趣一種文局初地義通十地其餘三果義局初地文通十地何以得知發趣義通釋以後地地行既漸增解亦明故若爾解行何故不齊釋解可懸解行無懸修故不類也等是懸解何故唯在初地釋以是初首故又是見道可懸見故三果文通何故義局釋以地地皆有是故文通各各屬當地是故義局七同異者前之三果諸地有異願智一果諸地齊同所以爾者良以諸地相別難分故以前三顯其優劣實德須論故明願智彰地平等又前約三乘顯地差別後約一乘明地齊等謂以一地即一切地一切地即一地是此義也八行相者通論四果各通二利別顯其相發趣自利餘三具二九次第者何故於先說此調柔以前說信等十行今此轉更鍊使精妙義便先彰既當地行熟必趣後地次明發趣問若爾何故瑜伽住品先明發趣後說調柔答此是本經彼論引此計應不別然論主迴之隨別義意義意云何彼論意說當地修行信等滿則便推求後諸地事是故先明發趣然後方說當地鍊行故後辨調柔此約說時以明次第今此本經中約行時說是先調柔行後求上進亦可法實隨說皆得三前二行解細故先說攝報是麁是故後顯若爾願智非麁何乃最後釋前三俱是差別果故同在先論願智是其無差別果是故後說前中行細解次報事最麁以為先後也十釋文者文中四果即為四段初中三謂法喻合法中四初見佛是能練行緣二心大下明所練行體三多以下顯別地行相四是菩薩隨所下明所鍊淨初中此名少見論名多見竝是總言非是數數法長引聲讀其義相似以勝通力飛往他方見佛色身及聞正法即他受用身也又以內正願不動一處見法身遍滿義等又依瑜伽住品正願得生受用土中常見佛地論通力願力即是瑜伽二因緣見佛也此中一願二力亦同彼論故云以願力故下明所見廣多約數漸增論名方便示現多佛等故二行體中成三種行一供養佛僧行三供如論二以是下迴向菩提行三是菩薩下教化眾生行三別地行中論有二行二攝利他檀度自利此略無檀度者以二攝中施是財施愛語是法施無畏通二處是故二攝以攝具檀行故不重顯四是菩薩下明所鍊淨於中初牒前供佛化生二行為能鍊也行淨地法是信等行是所練行也如是功德牒所練信等迴向種智牒前迴向亦是能鍊鍊此所鍊令出障成用謂前地滿時已得清淨今此更淨故云轉益明顯此出障也言堪任有用者調柔德成堪為勝用第二喻中金師喻菩薩金喻信等行火喻所見佛數數入火喻供養等三行此名隨火力是論數入也調柔等喻所鍊淨問餘經論說佛性猶如在鑛之金鍊出令顯此中復說信等如金此有何別義答佛性有二一理性二行性此二地前為障所纏如金在鑛一大僧祇懃修資糧及加行力發本行性生得初地初無流智及顯理性一遍滿義如金出鑛此中信等是行性所發初無流法又如彼金新出沙鑛更須火練令其清淨地法亦爾初一剎那所生無漏唯行性力第二念去更重新熏增益轉盛況今至此地滿果位燒鍊純熟所況如是餘文可知第二發趣果中有二初正明發趣行後是名下總結地相前中有四一法二喻三合四結法中亦四一問二知三行四到問中三先別問初地次別問二地後總問餘地於中相貌者謂立障立治階別十地以為地相以對地體說為相耳言行者論中名得即是出世無分別智證得所證真如言果者依因本智力得有後得智然此後得通緣俗故名世間無分別智故亦是出世是故論名世出世智又此三中初是無間道與惑相翻二是解脫道證彼無為三是勝進道後智進修何故不說加行者以地前加行非地攝故地上加行勝進收故此三竝是諸地所修言成地法者信等十行是諸地所行能成滿地故須問此二種法也是菩薩善知下明第二知於中十一句作三門一散為十一二攝為五三行體唯三初十一者初即對治十障故梁論第十云地是對治義二成壞者攬行成位集故名成諸行各住散故名壞三行果者諸地正證及後得智四分別得者諸地所證法界各別又分別得相有四種如攝論五清淨行者諸地後得離染行成六從一地至一地行者依前起後地背捨相七處非處者所斷二執名為非處所證二空名為住處八轉住處者自地行滿不滯住故九勝進者勝進趣求後地住故十不退者念念趣後不退息故十一菩薩淨地入如來智者善知因圓必剋果故二論攝為五初二名觀方便者一觀障對治二觀地成壞初約所斷顯觀後約所知明觀次三名得方便者得之言證一始證二正證三證滿次三名增上方便者修進後位名為增上修不頓成初中後別故有三句也次二名不退方便者一勝求二不息故云不退末後一句名盡至方便者菩薩位窮名盡至佛果位名至此五皆善巧而成同名方便三攝為三者謂此五種不離諸相得果初一是相次一名得第三是果第四顯前三種進修不退第五明三因窮入果是故唯三也諸佛子下第三能行中既喜知已雖未發初處然去心決絕必定能行故云乃至無有障礙言得諸地下第四明能至中以必定能至後菩薩地及佛智地故云得諸地乃至佛慧光明第二喻中亦四商主喻菩薩將人喻利他初問中向於道路行處宿處皆有利害竝須問也二未發初下喻知前問行路不問宿處今知宿時不論行處文綺互又前處此時文互顯耳三能以智下喻能行既能善知行處宿處行時宿時各有利害是以籌量辨諸資具避害就利令達所至凡論導師要具此二故論云一不迷道方便二資具利益方便此之謂也故云乃至正導眾人也四得至大城下喻能到可知第三合中初問及知通合二爾時下別令能行三乃至令住下別合能到第四是故下結彼懃行可知上來別辨諸佛子下第三總結略說第三攝報果中二先明在家果二若欲捨家下明出家果前中亦二先明上勝身顯其報勝二能以大施下明上勝果顯其行勝又亦前是異熟果後是等流果前中問此王身是實是應答若約初教未離分段應是實報然其所受非唯此身故云多作不言純也以生淨土受彼身故又是應化以有妻子非實身故若約終教初地已上捨分段故變易微細非此身故安立十王為別十地非謂十地如實為王如瓔珞經地前信等四位如次已作鐵銅銀金四輪王故豈可十信已作閻浮王今至初地還作彼王故知前寄四王以別四位今寄十王以別十地故不相違二上勝果謂依王報起勝行也施中二初自分行二常生是心下明勝進願前中初隨有攝生行二是諸福下明智念無染行又前正成利他後不失自利前中二初以施行調物於中二初巧施調慳二常施恒攝二所作下四攝攝生令其入道二自利中論攝為四初三名上念念三寶故次一名同法念念諸同行菩薩故此一兩向用以經中略無念僧故次二名功德念念自他行是所行道也自體是波羅蜜也轉勝是十地也下四名求義念念佛力等是所求境義又是大義利又此等竝隨有攝生時不起妄念故云念也如論云如是諸念於事中行已者正明隨有攝生時也言成大恭敬除妄想者明不失自行謂上念三寶故成大敬念行離障故云除妄也下論重釋約施中離三輪及所求菩提二約四攝等云如是作業中等皆離四事可知第二勝進願中初六自德後五攝他前中為首唯總妙等唯別勝大二種亦總亦別後五非總非別此經略無微妙就後五中初一導以阿含後四皆證一成斷德後三成智德智德初教令得出世名師二令學位窮滿名尊三令得佛果位種智竝如論釋可知第二出家果三初出家方便二於佛法中下正明出家三須臾下明出家所得所得中二初得三昧勝自在力以是用本故如經得百三昧二依三昧所作勝於中有十初見百佛者謂於十方各見十種他受用身於彼佛所聽法習智故又瑜伽住品云以淨天眼能於種種諸佛國土見百如來二知佛力者於佛神力所加諸說法菩薩所聞法習智故瑜伽云變化住持菩薩住持皆能解了上二自利行三能動者神力遙化令生信故後三身往授道四飛過者往至能入故五能照者正見彼世界故又是身光照普令他見故六能化等者正教化故上四利他行七住壽者五種生中攝取勝生故瑜伽云若欲留命能住百劫八知過未等者為化眾生作離惡為首故是故說彼過未善惡業道用以教化諸眾生也九善入者為欲增自智慧故於蘊界處等種種法門能正思惟簡擇義理十變身等者速疾變身以為百故作多利益者各百菩薩為眷屬故以百身起彼利他之行速益萬眾故名作多利益速疾行故然初地已上入佛境界所化無量非局限此但為寄數別於十地辨斯百耳下二地等明千等數皆准此知第四願智果中若以願力者內證正願久積成也自在者智力作用也以願自在諸所示現過前百數無量無邊縱百千億那由他劫計不可知問論經所示現中有十一事何故此中總不顯耶答大都與前百數所示十一種法不多別故不重辨少有不同如論顯之長行散說竟第二偈頌中有四十五頌半分為三初二十二頌說分次二十一頌半頌校量勝分後二頌結說前中分十初二頌依何身二有四頌為何義三有二頌以何因四有三頌有何相五有二頌半頌釋名分中多歡喜六有一頌念當得七有二頌念現得八有一頌半頌安住中信心成就九有一頌修行成就十有三頌迴向成就上來十門頌前百句正地竟下頌校量勝分於中六初五頌半頌十大願及十盡句二有六頌頌行校量信等十行可知三有二頌調柔果四有二頌發趣果五有五頌半頌攝報果六有半頌願智果末後二頌結說分齊初地竟第二地中七門同前初釋名者依唯識第九具淨尸羅遠離微細犯戒垢故十住論云行十善道離諸垢故攝大乘云由極遠離犯戒垢世親釋云性戒成就非如初地思擇護戒無性亦同瑜伽深密竝同此說地論釋名如前本分二來意有三一地論云如是已證正位依出世間道因清淨戒說第二菩薩離垢地解云已證正位是前初地依此出世修三學行戒最居先故此來也二前地創證真如猶有微細誤犯戒障不能性自不待思擇護持淨戒故有此地成斯戒行三前施此戒義次第故三所離障者依十地論名邪行於眾生身等障梁攝論第十云依身等諸眾生起邪行無明唯識第九云二邪行障謂所知障中俱生一分及所起誤犯三業彼障二地極淨尸羅入二地時便能永斷由斯二地說斷二愚及彼麁重一微細誤犯愚即是此中俱生一分二種種業趣愚即彼所起誤犯三業或唯起業不了業愚解云此二愚中初是能發後是所發問所知障不能發業亦非潤生如何此中能發三業答唯識第一生煩惱發犯戒業通所知障此約誤犯故不相違又此二愚一是能發業愚二是不了業愚若依此釋二愚皆用無明為性深密經瑜伽論皆同可知又唯此地中總除五法一所知障一分二彼所發業三彼障麁重四及煩惱麁重以十地修位雖不斷煩惱障然必伏彼斷其麁重五及離報障相應心所離縛不生准前知之此上約始教若依終教如梁攝論等其煩惱種初地永盡唯有彼習其所知障一分麁者亦初地盡餘分及習於諸地中各別正斷二無明為緣劣無流業三所感變易方便生死報竝是所離准前知之四所證者依唯識第十證真如最勝義謂是真如具無邊德於一切法最為勝故無性攝論第七云第二地中由最勝義者謂此空理一切法中最為殊勝如說離欲最為殊勝了知此義得入二地五所成者謂成就戒度具足三聚及十善行又如論具足八清淨等六所得者梁論云若通達法界最勝功德得一切眾生最勝無上菩提果此約當得若約現得二界同前七釋文有三初偈頌讚請分二正說本地分三以偈重頌分初中五頌分二初三明大眾慶聞前地一聞法心喜二身業散華三語業讚歎後二解脫月正請後地一知眾心二正為請第二正說分中論分為二初發起淨後自體淨地果同前更不解釋亦不科出謂正地三聚無誤犯垢名自體淨直心趣彼名發起淨論云依清淨戒直心者謂依此直心持戒純熟名清淨也性戒成就至自然行者依直心戒淨成就正地性戒不待思擇性自持戒故云自然行也又中三初結前標後二正顯十心三結行入位就正顯中直心是總別中十心內初六律儀戒次二攝善戒後二攝生戒前中一不惱他故名柔軟自有人雖直心持戒然心剛獷共住惱他今此反彼故名共喜樂等也二自不起惱故名調和謂於違順任運持戒不為惑牽故名自在力等又不為戒取煩惱所雜故也三能受他惱故名堪受論中無此四能除細惡名不放逸謂善護諸根不令誤犯誤犯尚離況有故犯此與正地何別釋此作意不誤正地性自不誤五不恃己戒自高輕彼故名寂滅又釋得戒實相心無所執故不自高名為寂滅六遇難堅持不壞名真謂無有難持之戒而不能忍苦持之如世真金燒打磨等終不改變又釋此亦屬攝善法戒瑜伽住品云六者於諸妙善菩提分法常懃修習意樂下二明攝善戒七修善無厭不雜懈怠故名不雜論中所得功德不生厭足者總標意也依淨戒者依前離戒更求等者進修攝善故名勝戒下論云攝善法戒淨者於離戒淨為上故此名勝也樂寂靜者增長此心故瑜伽云七者即於復修為隨順故樂處遠離意樂也八修善求佛不願人天故名不貪下二攝生戒九悲心益生故名為勝謂願常在世攝化眾生名為不斷三有之願此是大悲不住涅槃瑜伽云遠離下乘趣證大乘意樂也十智心無染故名為大謂雖隨順諸有攝生而其內心常不染世此是大智不住世間瑜伽云欲一切有情義利意樂又瑜伽中於前地未起此十心意樂此經二地初亦相似也言以是十心入第二地者結行入位也瑜伽云即由如是十種意樂成上品故極圓滿故是諸菩薩入證第二增上戒住同於此也第二自體淨中論主分為三聚此三聚戒義略作十門分別如別說文中初明離戒淨以離殺等故亦名正受戒淨亦名律儀戒二從作是思惟一切眾生墮惡道下明攝善法戒三從此十不善業道上者地獄下明攝眾生戒就初中有三初總明此地性戒成就二捨棄下別顯遠離十惡業等三菩薩如是下總結常行初中住離垢地自然遠離者正明性戒成就不待思擇方離殺等故云自然離也於此十惡乃至微細亦皆遠離故云離一切殺生等也瑜伽住品云於此住中性戒具足極少邪惡業道所攝諸惡犯戒尚不現行況中上品也又遠離殺等汎論有四一但防三業麁過如凡夫戒行二止甚細犯如三賢菩薩上二約現行三除種子謂初地四誤犯亦離即此地上約初教辨又有四種一防現起二除種子三滅習氣四顯性淨後二是此地為性淨難彰寄除殺等以顯彼淨上約終教辨又為地體超絕相實難分寄顯地別非即是地若不爾者豈可地前迴向等位行相極深今至地上方離殺等故知寄顯地相差別後禪支等當知亦爾上約圓教辨二別釋文中離十惡即為十段初離殺中別辨內三初因離者離殺因故此有二種外具名受畜因謂刀斫杖打餘呪藥等但是能殺之具皆悉遠離梵網經名離殺緣也二內起貪等名起因實具三毒何故論中但舉貪瞋釋癡心邪求祠祀殺生為難遣故非謂不離是故對治離中別明此離問貪瞋俱足起因何故文中離瞋處言無瞋離貪處不言無貪但言有慚愧耶答殺業道中瞋為究竟故雜集論第七云殺生業道貪瞋癡為方便由瞋究竟如殺生麁惡語瞋恚業道亦爾殺生謂為皮肉等是貪為除怨等是瞋為祠祀等是癡離無慈悲必不殺害他有情故是故由瞋乃究竟也言有慚愧者謂貪利殺生沒命無恥反此有愧故無貪也梵網經中名離殺因二言於一切下明對治離謂內起慈悲對治殺事何容得有殺法成就梵網經中名離殺法此中對治即離名對治離不同因離等治行有二一授與世出世樂因二與彼二樂果此中悲心是論安隱心也言常求樂事者通結因果之樂也三果行離者正離殺業攬因成殺故名為果離此所作故名果離有二細約心念惱尚不曾有況麁約身害是即亡言論中麁內五緣成殺雜集第七云亦有五緣一事者謂有情數二意樂者謂此想及必害意三方便者謂為害故加刀杖等四煩惱者謂貪等五究竟者謂彼眾生由方便故或無間死或後時死地論五中略無煩惱雜集五中略無有他以簡自害二論合釋通具七緣一他簡自故二眾生簡非情故三眾生想簡迷心故四殺心簡錯誤故五興方便加刀杖故六起貪等簡慈救故以菩薩為救重罪殺不犯故七究竟命斷故闕緣辨罪思准可知下諸戒中皆具此緣亦准之離殺生竟第二離盜中亦三初因離中准殺應有二因資生不足是外因貪等為內因何故不說內因釋以同前故不重說也又釋內懷知足為離盜因又初地上得無盡財故說資生常足也二對治離者於自資財當能捨施令當來大財報果不壞故論經名不壞他財謂他世財也此經略無此句三果行離者亦二細謂草葉麁謂資具殺婬二業於他眾生正報處起細約心念麁就身事資約外財物有微麁以分輕重論經五緣此中略無三四餘如論顯第三離邪婬中亦三初因離者自足妻色故以初二三地相同世間故寄同凡夫故云足妻也又釋此地攝報寄作輪王故有妻色又釋梵行有餘故云自足也二對治離者現在梵行淨故不求未來妻色故云不求他妻此經略無此句三果行離中亦二初微細約心故云不生一念也二麁重約身身中邪有三種釋有二門一約麁二就細麁中初不正有五一他女二他妻三己親四姓護謂上族非下姓所配等五標護謂己許他他已下信為標誡所護此竝如地論智論第十五云若女人父母兄弟姊妹夫主兒子世間法王法守護若犯者名邪婬二非時有三一者智論名梵行護有二一出家二一日戒又自妻受八戒時二有孕子時婦人厭本所習又為傷胎三乳兒時婬其乳竭故皆是邪婬三非處謂非道有二處可知二約細顯中不正者非己妻妾菩薩不自受畜妻妾故常不邪婬二非時者謂修戒時菩薩無時不修戒故究竟不婬三非處者是過麁鄙永斷不為若細辨邪正二婬俱不可得上三身業戒竟第四離妄語中初句總後別別中二初對治離二果行離以對治離即是因離如初殺中因有二謂內外後盜婬中單舉外因謂資財不足及妻色不足其內因貪等更不重舉今妄語中既無外因內復無別故論云無外事復無異因故是故誑他之思心是妄語因離此即實語成實語即是謂離故不別說對治三中初常實語者不違自心隨想語故二諦語者審諦思量如事而語故三隨時語者離過語也自有發語心事俱實而言不合時自惱惱他菩薩不爾善知時語也二果行離中亦二舉細況麁可知論中覆見忍見者依大婆娑論覆相妄語名為覆見覆心妄語名為忍見謂本見前事實生見想誑言不見此覆己所見名為覆見又實不見前事妄生見想誑言不見於事雖實於見有違故名忍見此忍己見故第五離兩舌中新翻名離間語言無破壞心者是對治離以破壞兩頭是所治故於鬪諍下明果行離有二一細心中憶持其事二麁身往異處說論云此二種明者謂於兩頭各詐現為明此由成於兩舌故如野干詐親師子及虎破其兩處等又云此聞不向彼說此壞故者此明舉經顯離也謂懼彼前人聞此語已於此人所起惱壞事是故不說又釋恐彼人於此人所和合心壞是故不說彼聞亦爾餘如論說第六離惡口亦名離麁惡語論中初果行離正離麁惡之語論經中有十六語此中有四語一麁獷者是損他語能令他瞋故二苦者是苦他語也三惡者是鄙惡語四自壞壞他者已有同意樂事自身失壞令他失壞故餘語如論二對治離謂潤益語等有十二語此經略無如論具顯第七離無義語亦名離綺語亦名離雜穢語初對治離中論經九句此中有五於中初二教化語化令生信故言常自護者言合理不令失故言應作不應作者顯不失之相謂若見在不善眾生令捨不善安住善法彼時教化成利益故方始語故故云知時語次一名教授語教令起行故論中依展轉等者謂互相策勵修勝行時說義說法故名利益語也次一名教誡語誡令止惡故論中展轉舉等者互相舉罪令懺悔時及有諍事令殄滅時作如法語及阿含語故云順法語也後一名攝受語謂說法攝受眾生令修行時如威儀住而發語故名籌量語也二果行離中戲咲是細故作是麁二俱離也餘如論辨第八離貪下三明離意業惡皆但有對治離無餘二離可知論中不貪有三種一事財屬他事此有二謂已攝者財事現在攝想者物雖不在遙有所屬彼有護想此二名為若物屬他也二體謂財體也此亦二謂金等但是所用不堪喫著衣食有資身用此二是所貪之境故云他所攝用也三差別謂貪有下中上三種故謂初起希望二願得屬己三起奪取意離此三貪故云不作是念我當取之第九離瞋中論經內有三初攝治二離障三起行此經略無後二就攝治中論有六心為五眾生此唯四心一於怨起慈二貧苦起悲三於著樂眾生起潤益心以法津潤令離放逸故四發菩提心勞倦眾生起愛念心而作利益故又論云此慈心等有六種障者明前六心有此六障此非分別者非二三等障同障一治亦非二三治同治一障不可如此分別故云非分別也亦非一一各別相對但是通障及通治也六中一約怨生長是瞋力耳二約親不生等是恨力三約自善不生等是垢力四約不善生長是害力五約他不愛事等是妄想力六約愛事不生等是妬力矣故云文句次第說也無量惡行根本釋等字也餘如論可知第十離邪見論中七種見作二門一約行二約人約行中初一離邪離小乘故次三解邪顛倒見故一邪見二戒取三見取次二行邪藏非詐善故一藏非二詐善後一信邪信世間故對治此七名離邪見二約人中初四是梵行求眾生一是同法小乘後三邪見外道次二是欲求眾生後一是有求眾生今此經略無異乘及戒取見餘五中深信罪福是不姦欺餘如論辨可知言菩薩如是常護善道者第三總結行成也初離戒竟第二攝善法戒中有四一智二願三觀四行初言作是思惟眾生墮惡道者由十不善者此是智有其三義一何所知知眾生苦因果二何因知因前自離十惡即念眾生不能離惡三何故知知物有惡自行善業為欲化他是大悲故論中乘惡等者釋道也亦名趣苦身苦處釋惡也常墮者釋墮也上釋苦果下釋苦因謂十不善業攝到一切惡果數故論中以數攝經中十也惡攝不善果攝三塗到攝其業以業能到果處故受解集義謂集果名集納果名受義相似故行解因義謂生果名因趣果稱行義相似故第二我當自住下明願中亦三義一何所願願自住善亦令他住二何因願因前知生由業墮惡三何故願以大悲心不捨離故故自行皆為眾生文中二初總舉願事二何以故下徵責釋成可知攝論頌第三又深思惟下明觀謂通觀十善有其五重義亦有三一何所觀通觀障所治十惡能治五重二何因觀因前願自住善亦令他住若不識善知何所住三何故觀觀善為欲攝起行故文中有二初思惟十不善墮惡道是所治障也二行十善下明五重十善是能治行也問此中十善與上律儀戒十善何別答前望止惡今約作善止作不同故分二位問十善翻十惡十惡既唯一十善何得有五重答計翻不善亦應是一但以善隨無智故名世間隨智勝劣故有出世間之四位問善既五重所翻十惡亦應有五何者謂人天十善翻惡道十惡聲聞十善翻人天十惡乃至如來十善翻菩薩十惡應如是耶答不爾翻善之惡違理損物不善相麁不通上位故唯有一反惡之善順理益物福隨於智通於上位故有五種是故五位所離惡齊故唯一種所成善異故有五重此即止同而作別也是故此地是菩薩十善尚非二乘況同凡位若約寄言亦攝凡位問不善業麁不通上位不得約上說有五重不善望下未知亦有階降以不答約心約境亦有五種一極重如如來祕密藏經云如父得緣覺道子斷父命是殺生中重餘如上說二稍重如殺人等如戒經說三重如殺畜等如此中說四輕如祕密藏經後復次說五無罪如菩薩戒說為救生多命及救無間業而斷彼命不犯等也竝具如前十不善章說五重之中初人天可知二聲聞內論云實相觀者總觀十惡及人天十善具四諦故名實相也下別顯二門四諦觀如論可知與此四諦觀智和合修聲聞行論中智慧同觀修行無分別者有二義一約境於前善惡二種四諦同觀齊修無別異故名無分別二約智謂此聲聞觀諦之智與十善道和合故名同觀同行無分別也上來總句對下彰勝下別有五句對上顯劣論中五內初三明劣菩薩後二對劣緣覺五中初因集有二義一性因二習因今此論中且舉習因謂過去所習狹劣善根依之集起今所成行故因集亦是集成種性名曰因集如經若心劣等可知餘四論文自顯可知第三緣覺十善中二初總二不從他下別顯有三初不從他聞自然得知者地論名自覺義謂不假佛說及菩薩故瑜伽第三十四獨覺地中明獨覺種姓有三相中第三相云本性獨覺先未證得彼菩提時有中根種性是慢行類由是因緣深心悕願無師無敵而證菩提二不能具足大悲方便者地論是不能說法義謂不起心說法者釋不具大悲也不堪說法故者釋不具方便也瑜伽名薄悲種性由是因緣於說正法利有情事心不愛樂於少思務寂靜住中深心愛樂三言而能深入乃至辟支佛乘者地論名觀小境界義謂觀微細因緣境行故此中小境有二義一約十二緣但有苦集二法故名小二是緣生深細名小今取後義瑜伽云有薄塵種性由此因緣於憒閙處心不愛樂等瑜伽中五相一種性二道三習四住五行廣釋如彼地論云因集畏苦捨眾生等者明與聲聞辨同異謂聲聞五相中三同二異二異者此不依師故依止勝能觀深細因緣法故觀勝問此不能說法與捨眾生何別答聲聞亦有能說辯力為無大悲捨生趣寂今獨覺亦無說力瑜伽云或濟度他下劣愚昧以身濟度不以語言何以故唯現身相為彼說法不發言故示現種種神通境界乃至為令心誹謗者生歸向故然此有二類一成獨覺者名麟角喻二成獨勝者名部行喻餘如瑜伽說第四菩薩十善中地論四內初一行因次二行相後一行位初言行是十善乃至無量無邊者此是因集謂宿習善根依之起行論中三義釋一依一切善起行者明自利行因二依一切眾生等明利他行因三大乘心等出因體謂此廣大心無量等也又釋初釋大心二廣心三無量心可知二言於眾生下明用謂利他心緣苦能益故見眾生習苦因受苦果起慈悲是菩薩用也三言有方便力者明彼力是利他行即四攝方便依前慈起故是彼力四言志願下明地謂行所依位於中分三謂三阿僧祇各滿處為一故有三位也文義如論具釋應知言淨諸地等者以淨諸地上上淨故及淨波羅蜜第一淨故令彼第三廣成之行方得圓滿論中問答解釋可知第五佛十善中論經有總有別此中但別無總別中四內初三正是佛果後一是此地中行前中言得佛者彼十不善習氣同滅故方得佛二言十力下顯佛別德明善自在成捨於二乘故三言集諸佛法者謂依菩薩乘方便善巧集諸佛法令圓滿故上來觀竟四是故下是第四行也釋有二義一近望佛善以結求心故名無厭足論依此釋屬佛善中收二上既通觀善有五重今乃結已應行十善唯求佛善攝善法戒竟第三大段攝眾生戒亦名利益眾生戒於中論分為五一智謂善知眾生苦因果故二依智起願願為眾生自修善故三依願起行如誓而修故四依行攝生悲為益本故名為集五依悲正成攝生之行名為集果初中有三初總知苦因二從於中下別知苦果三佛子下總結所知前中論名時差別者謂對果明因果有三塗不同明知因時亦有三位差別故云上者地獄因等此上中下有二義一約境有三品二約心亦三品思以准之問雜集等論皆下是傍生中是餓鬼等何故與此不同答依正法念經此三各二謂大海下無間等八大地獄為正地獄如或在鐵圍山間等諸處小地獄名邊地獄又如波吒迦餓鬼鐵脚餓鬼等名正餓鬼謂頭如大山頸如針等極大苦惱如餘人間坑塹等處有鬼食人涕唾等名邊餓鬼又畜生中如熱沙龍等受大苦名正畜生人間諸畜名邊畜生此三中地獄邊正望於鬼畜一向苦故更無異說若以邊鬼望正畜則畜重鬼輕此經約此說若以正鬼望邊畜則鬼重畜輕雜集等約此辨是故不相違也下別顯中地論顯二果一報果謂三惡道受苦報故二習氣果人中受殘果故雜集論第七各有三果一異熟果二等流果三增上果初殺生異熟果隨下中上受三惡趣苦二等流果彼論但一果謂短命此中有二者謂殺命未斷時令他苦故約此方便位得多病報二正命斷故得短命報三增上果者雜集云所謂外具乏少光澤是殺生增上果二劫盜中報果可知等流中共財不自在者亦約方便位以雖有財不得用故增上果者不與取故多遭霜雹三邪婬中得不隨意眷屬亦是約方便得果三增上果者欲邪行故多諸塵坌四妄語中等流內被謗約違境得為誑約違心得又為誑亦是方便以有誑心故增上果者妄語故多諸臭穢五兩舌等流中弊惡眷屬是方便中令他眷屬不相喜見故得此報增上果者離間語故高下險阻六惡口等流中言恒有諍訟約方便得又常聞惡音約語體麁惡得等流果言恒有諍訟約違總他人得果增上果者麁惡語故其地鹹鹵磽确穢惡七無義語等流中言不明了者言不威肅故是正等流果人不信言者是約方便得果也增上果者綺語故時候乖變八貪欲等流中多欲約方便無厭就正位集論名貪轉猛盛增上果者貪欲故菓實尠少九瞋恚等流中求長短約方便得果正果可知集論名瞋轉猛盛增上果者瞋故菓味辛苦十邪見等流中心諂曲是方便果集論名癡增上故增上果者邪見故菓味辛苦或全無菓三言諸佛子下總結無量大苦聚也智竟第二願中作是念等願離不善也行十善道者願住善也亦令等正為攝生故也第三修行中如是念已下明依前願修起自行亦令他下明依自行成攝生行論中遠離障是釋離十不善也修行對治者釋安住十善道第四集中言是菩薩爾時等明十種心初為救惡業二為苦眾生三為怨四為貪五為樂六為外道七為入法眾生八與己齊者推之為師九德過己者尊若大師十初發菩提劣於己者攝同己身論中乘大乘進趣者釋師心集具足功德者釋尊心餘義竝如論釋可知第五集果中有二初別明攝生後諸佛子下總結前中救攝亦有十類眾生文皆有二初舉所化後明化益前集中為分釋十心寄前十種眾生以釋差別今此十類一一生所皆有如前十心救拔初一解邪眾生餘九邪行眾生又十中論分為四初一化顛倒眾生謂違理乖境也次有五化欲求眾生謂求外五欲也次二化有求眾生求三有中果也後二化梵行求眾生妄求出道也初中先舉所化後我應下明化益初中先總二邪心下別別中邪心是論中惡心也論中有惡意言惡心者此是我淨二倒望於常樂根本集起故說為心我是常本淨為樂原此二性成非作意生故名惡心非專念行又惡意者常樂二倒伺緣現起名為惡意專念行也此經中舉本收末故略無惡意言行邪險道者明此四倒是惡道因也下明能化先悲後攝攝中令住正見者治前墮邪見也如實法中者治前險道餘如論釋第二是諸眾生下明化欲求眾生此有二種一於現五欲受用生過名受用時此約受果時二於未得五欲追求起過名追求時此約造因時就前中有三初受不共財者謂已得之物不與他共於費用時起瞋過也二受無厭足財者求時無厭生貪過也三受貯積財者貯而不用順生三毒增癡過也就初化不共財眾生中二先所後能亦是先過後治前中初鬪諍於言中後對怨於心中故名分別彼我也論中思念作報解瞋恨也行熾解熾然也增長解不息也能治中為治瞋故令住大慈第三是諸眾生常貪下化受無厭足財眾生先所化後能化前中初常貪等者內心難滿也二恒以等者身口侵奪也論中斗秤是身妄語是口言等者等取餘計也此等竝能巧侵他財不令彼覺名方便奪下能化中令住淨身口治前邪命淨意治前貪心第四是諸眾生隨逐下化受貯積財眾生先所化中有二初因貯生三毒二常為下結過屬癡論中因體過者釋彼經中因字也謂由貯積與貪等為因故下別釋彼染著故者解貪也散用起瞋者釋瞋也寶翫等釋癡也數為下釋結成癡過謂不見火燒不求對治下明能治中清涼處是涅槃治前火故上來三門是化起煩惱眾生下二門化造業眾生謂追求生過於中二初追求現報造諸惡業後追求後報造有流善業第五是諸眾生常為無明下化追求現報習諸惡行眾生先所化中四句初無明覆心過謂以無明不見現在實是苦報故妄生樂想求此妄樂而作大罪復不知此罪未來當有大苦果報二入大黑下明增惡遠善過謂由此迷異熟愚故造惡趣業論中是愚癡因等者下釋此第二過文也謂依癡起貪瞋等使滿足名癡為使之因言善行障是遠善即離無流智處故順不善行是造惡業三入於生死下明受苦報過論中受至大對過下釋此第三過謂此業因納果名受到果名至所受苦果多有對礙故名對也對極名大又大對有二一受彼苦身二至彼苦處四隨逐下增邪見過論中多作罪因下釋此第四過謂由多作罪因緣故臨欲終時見地獄相心雖生悔不能集彼正見對治故名隨邪見也下能化益中三初化彼眾生令得慧眼翻前初句二以慧眼見實法相治第二句三見實使得無礙佛智治後二句謂證從心起名不隨他等也餘如論釋第六是諸眾生墮生死道下化追求後報習諸善行眾生謂由迷出世勝義無明造福不動業求於未來人天之報也先明所化後能化前中句別有十論分為三一險道自體名為體也二在之難出名為障礙三住之失於出世善法故名為失初中善根既少令人天報危易可顛墜名為險道二障礙中有八初二迷苦次二迷集次二迷道後二迷滅初中一有苦二迷苦前中將墜等者謂厭離三塗造善求樂論名求出也然順世墜惡是過也如世險道險危將墜二入邪見網者如世險道草葛交橫無由進涉生死險道惡見難出謂人天實苦妄生樂想三為種種下二句中初迷集後造集前中如世險道有荒榛闇𪾼視眄莫由生死險道癡闇所覆不識苦因四隨遂下明其造集如世險道多諸危徑欲進返迴生死險道邪法滿世入邪失正五常為下二句迷道初無道體後無道緣初中如人在險失目難出凡無慧眼無由得出謂著人天果癡愛覆心六遠離導師者明無道緣如人在險自既無目復無將導進趣無由論中生惡道是三惡道也放逸等是北洲長壽世智三難亦通餘人天處也雖值佛世不見不聞是生盲生聾也七非出要下二句明迷滅初句迷正後句有障初中如人在險迷東謂西向南入北謂欲求涅槃謬求梵天正報梵世依報此竝初禪等取於上以為涅槃八隨順魔心者明障於滅如人在險怨賊所侵難得出離凡夫亦爾惡魔所侵五欲是魔境煩惱是魔心貪著名隨順已有功德却令盡未起功德不令集下明於失論經有三初一失人後二失法失法中一失離惡法二失於善法今此經中略無初二謂出世善法起順佛心名為佛意違背名離下明能化中二初令度等治前險道之自體二令住等治前障礙反失可知上來二門明造業差別竟第七是諸眾生為煩惱下明有求眾生辨其受報差別亦有二門一道差別者五趣流轉過二界差別者三界繫閉過初中二先明所化後顯能化前中初句總欲有下別總中論名沒在大河過者五趣漂溺煩惱瀑流猶如大河求有沒中故是過也別中句別有十三論攝為三初煩惱是五起河體二處之多害名為起難三離出世道名之為失又初名惑體二明障道三失善友初中五一欲有等者顯深故如世河深名為大河四流盈滿名無量水也二隨生死流者顯流故如河雖深若無流續即可枯竭今煩惱常流故不可盡三入大下立河名如名大河顯其非小以有愛水所沒故愛河煩惱非一何故愛獨標名以愛能潤漂溺中強生死連綿以愛為本故偏彰號理實通餘四為諸煩惱下顯漂急也如流若緩人在易出急則難度煩惱若緩聖道可生現行無間聖道難發論云念念不住者無間斷故釋煩惱勢也不見岸者無對治故釋不能求等也五常為欲覺下顯廣如河若狹雖急可度多起惡覺故難得越又如河無毒虫或可易濟今為惡覺虫所害故難得出下明起難四中初一見執次二是愛一約種子不滅故還來二約現行染著故泥溺後一是慢如人在河四事難出一被執住二被迴流三為泥溺四滯枯洲不到彼岸謂愛令著慢令心舉況陸燋枯法水不沾也論中舉我等取三種我慢者如下三地中一我慢二大慢三憍慢初於下自高二於等自大三於上不恭餘如論釋下明失三中初一惡道無救失後二善道無出失初一失出因後一失出緣又釋後二中初一在人天無出意失後一生八難異處去失餘如論顯下能化中二先起化心二以善下成化行行有四句一令離苦因二得安穩者令得涅槃三離恐怖者令離苦果四住智洲者令得菩提第八是諸眾生深心下明界差別中先所化後能化前中初總謂於三界深心貪著在之難出事如牢獄下別顯之論中如世牢獄有五種過一打棒楚撻二費用資生三親屬分張四枷鎖著身五欲出無由三界牢獄亦有斯五一病苦二求不得苦三愛別離苦四愛鎖纏縛五無明闇障前三苦報後二煩惱論中五種難者翻對釋也如無病是樂障此名難餘四亦爾此中言多有憂悲者是論中第三愛離也二苦惱患難是初苦事也餘三可知下明能化益中治前繫閉故云令住無礙涅槃也化有求眾生竟下明化梵行求中亦二初化邪梵行求令捨邪歸正後化正梵行求令捨小入大第九是諸眾生深著我下化邪見諸外道等先所化中初句為總謂諸外道先俱生著我重復分別計執難脫故云深著等也論中此餘見根本者釋疑也謂何故偏舉我見為過以是餘見本故斷常等見皆依此起下別中六句初三遠離第一義樂後三具足諸苦前中初中後三也初無始發方便次造行不正後終趣不真初欲求涅槃以滅蘊苦由執我故不出陰宅人天如巢惡趣猶窟二常隨下造行不正以倒想故謬行異路三依六入下明終趣不真計虛妄我欲趣涅槃安置此我妄求梵天自在天等六入果報以為涅槃為妄我所居妄我實無故云空聚下三具足苦中初二內苦後一外苦內中一四大相違苦二五陰遷逼苦此經是煩惱殺善根三受此等為外苦亦是總結多苦餘如論釋下能化中二初令住道諦治前我相二所謂下令住滅諦治後六句可知第十是諸眾生其心下化正梵行同法小乘先所化中三初不求大因謂其心狹劣者不能廣度眾生故樂小法者不求大菩提故翻此二心廣大名為菩提薩埵二遠離下不願大果上二是求心過三貪著下明失行過謂不定聚中實有大乘出離之法而反樂修小乘法行故是過下明能化中二初令住廣大心者治前狹少也無量下治前願行也上來廣明攝生戒相諸佛子下第二總結言隨順持戒力者依前持於律儀攝善起此攝生之力論名依持戒行故得此戒力是故能作善法善巧起諸攝生善行故云能廣生大慈悲心也上三戒明地體竟自下第三明其地果中三果同前地初調柔果亦三初調柔相二菩薩爾時下明別地三是名下結初中三法喻合也法中初見諸佛為練行緣二以衣被下明能鍊行三是菩薩下明所鍊淨能鍊中二初供佛二於諸佛下受法以戒地故受十善法也論中有者同明調柔等三同前地無者應知明無發趣勸知也此中勝事等者調柔中勝過前地故今略顯就所鍊淨中由多劫離二垢故令施戒俱性成淨也前地戒未性淨令施亦未淨若爾何故前名施增上釋彼望前為上至此轉勝因此略論諸地行有其四義一就別顯異初地唯檀乃至第十唯智增上二辨勝過劣初地檀勝二地施戒三地三度乃至十地十度皆以後兼前故後勝前前不兼後故前劣後三約實行修一一地中皆具十度四約證理行唯平等平等非一非多下諸地准之喻合可知別地中離口四過故兼愛語也攝報中金輪過前前百此千者瑜伽云當知威力過前十倍也餘義如論及同前地應知第三大段重頌中有二十六頌分六初二頌頌前十種直心二有四頌頌前律儀戒三有四頌頌攝善法戒四有八頌頌攝生戒五有七頌頌調柔等果六末後一頌結歎所說第二地竟第三明地中亦作七門初釋名者唯識第九云成就勝定大法總持能發無邊妙慧光故名發光地解云由得勝定發修慧光由得總持發聞慧光金光明經云無量智慧光明三昧不可傾動無能摧伏聞持陀羅尼為作本故名明地攝論云由無退轉等持等至所依止故大法光明所依止故名發光地世親釋云由此地中與三摩地三摩鉢底常不相離無退轉故於大乘法能作光明名發光地無性釋云靜慮名等持無色名等至或等持者心一境相等至正受現前大法光明所依止者於大乘教得智光明此地是彼所依因故名為發光解云地從所發果法為名解深密經及瑜伽論意同攝論顯揚論云證得靜慮三摩地蘊大智光明之所依止智論四十九名為光地十住論云廣博多學為眾說法能作照明故名明地仁王經名明慧地地論等並如前辨第二來意者有三一前戒次定義次第故是故須來二前位能持微細戒品未淨圓滿世間等持等至及圓滿聞法總持為令得此因說此地令勤修學此依深密經三者初之三地總寄世間施戒修法前二施戒今此顯修是故來耳第三所離障者依十地論離闇相於聞思修諸法忘障解云此與所得地法敵對相翻故立斯四號唯識論第九名闇鈍障謂所知障中俱生一分令聞思修法忘失彼障三地勝定總持及彼所發殊勝三慧入三地時便能永斷由斯三地說斷二愚及彼麁重一欲貪愚則是此中能障勝定及修慧者彼昔多與貪欲俱故名欲貪愚今得勝定及修所成彼既永斷欲貪隨伏此無始來依彼轉故二圓滿陀羅尼愚則是此中能障總持聞思慧者解云此實是所知障與欲貪同體故名欲貪愚以貪妙欲掉動散亂障定發修慧聞持等者從所障因法以立名以親障聞思二慧是彼總持所起果故此是忘念不正知等同體所知障解深密經及瑜伽金光明經及梁攝論等各有二愚大同此說又有離業障及報障准前知之第四所證者唯識論云勝流真如謂此真如所流教法於餘教法極為勝故攝論第七無性釋云謂此所流教法最勝故捨身命求此善說不以為難梁攝論釋云從真如流出正體智正體智流出後得智後得智流出大悲大悲流出十二部經是故名為勝流法界第五所成行者略有三種一十度中成忍度行二成禪定行三成求法行莊嚴論云第三住能生欲界而不退禪故餘行如下辨第六所得別果者亦有三種一依梁攝論通達勝流法界得無邊法音果二當位行果金光明云三地發心得難動三昧果又下文四無量五神通亦是當位所得之果三顯分位果謂忉利天王等四果如下文說第七釋文中亦三初讚請分二正說分三重頌分初中十頌分二初六慶聞前地餘四請說後地前中初一慶聞心喜次一身業雨華餘四語業讚述於中初一總歎次一別歎說法心次一別歎所說法後一歎為機結說就請後四頌中初三大眾請後一上首請前中初一總請三地行後二別請十度行就第二正說中論為四分一起厭行分二厭行分三厭分四厭果分此地修禪厭伏煩惱名為起厭初入地心修起彼厭名為厭行趣地加行起彼厭行名起厭行分所起地初名厭行分正住地中修八禪等名為厭分地滿足故名厭果分又釋此四分如其次第則是加行道無間道解脫道勝進道可知就初分中三初結前起後二何等下正明十心三菩薩以是下結行入地就十心中初二一對一離過心謂依前淨戒起此深念趣禪淨心二住善心謂依自所住大乘之法堅心不動故名猛利次三一對於中初二離過後一造行離過中初一厭當來欲故名厭心二捨現在欲故名離欲心當來未起但可懸厭現在受捨論名不貪造行中謂不捨前地自分所修進起此地勝進之行故名不退心次三一對於中初一離過後二成善離過中謂此加行深伏三地所斷煩惱不令彼惑成於過患論釋云自地煩惱不能破壞名為堅心遠師釋前二地為自地辨師釋四禪四空為自地皆恐不當後二成善中初成善體後成善用體成故出入自在名明盛心謂淨之極也三摩跋提此云等引出入定名後用成故受生自在雖生下地不失定用由此淳厚名為無足此二種心至下地滿中究竟成就下云於禪能入能出是明盛心成不隨禪解脫力生即此淳厚心也下論云彼淳厚心此處現成故末後二心為一對初一離過論名依彼生者依欲界生也以大智故煩惱不污故名勝心後一利生以大悲攝化不斷諸有故名大心加行分竟第二厭行分中論分三初厭離有為名護煩惱二捨狹劣心名護小乘行三上求廣大名方便攝行又由善巧攝起八禪等行故名方便攝行就初中有二十句先十句明無常觀後十明無有救者約人顯失就初中先一句總謂如實相者有為之法理實無常故名實相論名命行不住者有為諸法相續名命遷流稱行即此不住名曰無常別中分二初云何此無常者問彼有為法無常法二何者是無常問彼法上無常之義前中經有六句於中初四約內正報後二約外依報前中一約苦無常者論釋依身轉時力生三苦者內報遷流名身轉時轉能生苦說轉為力苦由轉生故名為依以其苦故性是無常二無我無常者論經無此謂遇違緣而便損壽不自在故無我無我則無常也三不淨無常者依於飲食好惡之力令其形色不淨有增有損增損不定是無常也四不久無常者論經名無常此乃以麁無常顯細無常論依不護諸惡力者履嶮飡毒名為不護依此力故令身夭壽下二約依報中初約世界後約資財初中依世界成力者由依成力有此滅壞故名敗壞無常後一由財無定主之力一處不住故名不可信相二何者是無常者明無常之義或以生滅流轉為無常義通大小乘如餘處說或以不生不滅為無常義此唯大乘如維摩說或說二種如此文或說三種一無物無常約遍計性二生滅無常約依他性三離不離無常約圓成性以在纏時名不離垢出障離時名為離垢約斯不定名為無常具如中邊論及佛性論等說上二並大乘終教說言小時無常者以念念生滅無暫時停故此中名不生不滅者謂不定生故速滅不定滅故還生是故約俱不定亦名不生滅也二自性不成實無常者謂三世中法無自性故不從前際中來名為不生不去至後際名為不轉現在不住此中三世約相續門說若約生滅門即應說當來名來過去稱去由有此二門故與餘處不相違也第二無救者初牒前無常是實也知諸法下正顯無救初言知無作無起者於無常法中無能為其起作救護論經名無有救者此是總句言無來下別辨於中初四就死時明無救一於少壯時無常未至望於後死無所依怙使其得免故名無所依止此中名無來無去者無有依怙來能令無常去故云也二於年衰將死無常至時無能救者以無常死臨多共憂故名憂謂憂念相續曰多與心俱起曰共三於生蘊壞時死相現前中間憂念轉增名悲四於四大分時生諸苦惱上四死時無救相顯故於先辨也次二句於外愛求事中過患無救初憎愛繫者謂追求時謂貪其所欲憎其不欲於順違境愛憎妄想常轉不捨對治不入故名無救二論經名憂惱轉多者於受用時樂少苦多謂於資財守護致怨心乃至失命苦惱多於貧窮苦也此經略無此句下四句約身苦無救於中初無停積者明身老時小壯不可復集故名無救二無定生處者明沒命盡時不能定知生於何道論經略無此句三但為貪等者明小壯時依三受起三毒自燒善根亦是衰損自身故名無救四增長後世者於年衰時無量病苦所增長也病通始終老時多故又釋因病造業增後世苦無實如幻者明虛妄也論中重釋後三句與初四俱是身患事何不在初一處同說示身數數過患事者顯身患多故護煩惱行竟第二護小乘行中初十句護小心後二十句護狹心前中初總後別總中先牒前謂初觀無常已生厭心後觀無救轉更生厭故云轉復厭離下趣後謂正護小乘小心求佛大果故云趣佛智慧下別辨中二初五句求佛菩提論名攝功德大後四求大涅槃論名清淨大前中一通力大知佛神通難測故云智不思議智即是神通之體二無比大寄對顯勝無有敵對故云不可稱論經名無等也上二明妙用自在三大義大謂義利益無量眾生故云有大勢力此利他德四無譏嫌大希有難得故云無能勝者論名難得也此自利德五不同大亦寄對顯勝理實異外越小超因顯勝今論主從首而說故云不雜外道也上三顯行德圓備第二求涅槃淨果中論主初總釋攝為三義一離惑二離苦三得涅槃二別中初離二障及習故名無衰二苦根本盡憂悲亦亡故名無惱三得涅槃中經有二句一至涅槃安隱大城名自利德二至彼不還能廣利益故云救苦眾生也此是無住涅槃故第二護狹心中初十起悲後十救度亦是先悲後慈初中先牒前起後舉數總標謂見佛智勝利傷物不得觀有為苦惱愍物憂之是故轉生殊勝悲心二何等下正顯悲行於中初句為總以諸眾生遠佛慈父曰孤無智悲男女稱獨由此孤獨在苦無救深成可愍餘九別中初二依欲求眾生一求財無厭名貧無依二於他資財非分起惑求無休息故云三毒等下三約有求眾生於中一苦果未脫三界六道輪轉不絕故云閉在等二苦因不除謂煩惱所覆是彼苦因故云常住等三無對治力謂生在難處離善導師無善根治云無正觀力下四約梵行求眾生初三小乘後一外道前中初不求大因名不起勝念故云於善法心薄以唯樂小善不樂大善故名薄也二不求大菩提果故云失佛妙法謂妄取小果恃為究竟名懷增上慢三不求大涅槃果故云而常隨等謂縱得小乘無餘涅槃常隨變易生死水流下一外道過妄行邪道怖真涅槃第二正救度中初牒前起後發總救心此是總句下九別中初三除三障顯度處次五授三學明度行也後一令苦滅即度果也初三中應解其業結淨其惑染脫其苦報故云也次五授行中初二授三學謂一勸置持戒處故云著善處也勸住定慧處故云令安住何故定慧合為一句以前地戒成分戒別辨後地明慧位未至故慧從定說合為一句論云三昧地故定慧合說下三明授法利益初二句約戒一欲受戒者令除戒疑信重於戒有大功德使樂受故名為歡喜二已受戒者示以持犯及顯戒德令心樂住安固不動故云令知所宜後一約定慧謂掉沒障定煩惱障慧除滅此二定慧成就故云令得度又釋掉是掉舉障於定沒是昏沈障於慧煩惱通障此是細惑隨逐行人故名隨非隨煩惱也以是使故下一救度成者令得餘無餘二種涅槃故云使滅苦第三修方使攝行中先述意後釋文初者菩薩因前觀有為多過眾生未出佛智大利眾生不得復念眾生墮惑業苦以何方便拔令得樂即知不離佛無礙智智由何生即知不離八地上如實智實智由何生即知不離四地已上無行慧慧由何生即知不離三地禪定定由何得即知不離聞法是故菩薩先求正法既聞法已靜處思惟思已修習入禪無色依定觀法起無生慧依此漸增生無功用如實智依此漸增生佛無礙智得智已能盡眾生界拔苦與樂常化不絕文意如此是故名為方便攝行二釋文者此文方便有其五重一起觀方便謂牒上三心起後觀求二即時欲具下標趣方便謂標其佛慧彰行所趣三作是思下觀求方便謂觀察推求度眾生法四即時知住下正知方便謂知佛智能救眾生乃至知由聞法五菩薩如是知已下攝修方便謂修聞法行攝取正法初中三初牒上護煩惱行故云如是厭等二牒上護狹心行故云深念眾生三牒上護小心故云見一切智等論主依此三心能起後行故說此三為三種因初一可知後二中發精進因者見佛智有利能救眾生是故因此起大精進修彼因行論云能修行彼道故深念為因故能善化眾生也二標趣方便中論云依如來智慧救度眾生此言示現發起方便攝行故名也三觀求方便中眾生墮苦等論經亦有業問前救度十心中於惑業苦處以三學救度何故今言以何方便而拔濟之答前知戒等度法而未知用何智慧能授此法問若爾前護小心中已知如來智慧有大勢力能救眾生何故今言以何拔濟答前雖見佛智能救佛果在當未可現用謂於佛智外更有餘法能救濟不故云以何方便也簡小涅槃同彼化城非為究竟故云畢竟之樂第四正知方便中若具有五法四對論攝為三言五者一無礙解脫慧二如實智三無行慧四禪定五聞慧四對者一依聞得禪二依禪發慧三依慧得實四依實智得無礙慧攝為三者初一窮盡佛果名證畢竟盡末後聞慧名為第三彼起依止行中間三種名起上上證畢竟盡以此三種皆有下從他起上能起他漸增至佛故攝為一名上上等然此五中初唯所起後唯能起中間通二故合為一此經中如實智內略無不離之言無行慧中略無不離禪方便餘如論釋應知自相是現量境同相是比量境皆有緣造名行證空捨此名無行慧此是四地法此地但得彼慧光明故名明地例如地前明得定等言勝進禪者小乘中淨禪有四一退分二住分三勝進分四決定分今即是此第三勝進以望前趣地方便中禪說此為勝也言決定者是決定分謂於他四地決定向故言自智觀者簡異所生慧明是此地菩薩知觀故也餘如論知第五攝修方便中初牒前起後謂前為救度已發大精進今此正知所聞法要勇猛追求故名求法轉加精勤此是總句二日夜下別顯於中有二初明求行二菩薩如是方便下顯重法心成亦即初顯聞慧後明聞慧因前中此十一法中或總約所受唯教與義謂初五求教法餘並義或約所成具成三慧謂初五聞慧法次一思慧法餘五修慧法依是義故論主釋名云隨聞思修照法顯現故名明地或約所求法體有四初五求教法次三求理法後三求行法略無果法以彼非是正所行故論中如前說者次前段論文未說教義是也一日夜聽等以無慢怠心故二聞法喜悅無妬忌心故三愛法聞義無折伏他心故四依法者依大乘教自見正取不忘失故謂自悟不由他也五順法者依披讀習誦順聖言故六滿法者靜處思惟義圓滿故七辨法者順教宣明為他說故八究竟法者依定修行故謂此三地以定成為究竟也九歸法者謂求四地已上出世間無漏智法故十求法者求後諸地大悲攝生法故論經無此句十一隨順法者求八地已上無功用行法隨順能起佛果解脫無礙智故此十一中初二示現常懃行故是此地能求法行也喜法等下正修行故是所求法行也第二重法之中二先明能求法因二又如所聞下顯所求行因又亦前求法後思義前中論云彼常勤行以何為因者問能求法行之因也云敬重等略答為重法為因起求法行敬重極故名畢竟盡也是故不惜身財等也文中重法校量略舉十事一輕寶重法於中初至不生難想為法捨財二但於說等重人輕寶二為求下能捨內外於中初總國土下別別中初外前遊財易捨國宅難故次辨之論中名財所得處也妻妾下內論名財所為者是妻等也國外財易捨妻等難故次辨也三又為下盡敬給使經云乃至以身而為床座等論名及彼所為者是前內外所為謂自身也餘物易捨己身難故次明也四破除下破慢忍苦先破慢於上不恭名憍慢執我倰下名我慢於等自大名大慢並能為法破除也前身敬易為心慢難遣故次明之論云彼高大意此亦能捨五諸惡下忍苦求法情慢易捨身苦難忍故次辨之六若得下過得重寶三千重寶難離故七勝得輪王人中上故八勝得帝釋欲天上故九勝得梵王色天勝故十捨身投火具如第六迴向中說此是以事自要顯求心鄭重無難不能也悉能正觀者是繫念思惟得其義旨也論中釋正修行因也餘如論辨釋厭行分竟第三厭分者即是修慧又前明聽聞正法及繫念思惟今明如說修行故也文中有三初牒前起後二菩薩如是下正顯厭體三順諸法下明入禪等意初中先明四禪後顯四空就四禪中略作七門一明入意二顯體性三立支數四明假實五顯廢立六釋名七辨相初中通論何故菩薩入禪無色無量神通論釋為五種眾生一為禪樂憍慢眾生故入諸禪解云有得世間四禪之樂恃著起慢難化以道菩薩現入過彼所得息彼慢心授之以道而自不味著故還捨之二為無色解脫憍慢眾生故入無色定解云有得無色定謂為涅槃示入化之三為苦惱眾生入慈悲無量四為得解脫眾生入喜捨無量五為邪歸依眾生故入勝神通力令正信故二體性者有八門一隨事門依薩婆多宗支雖十八事但十一謂初定五法一尋二伺三喜四輕安五一心二定中增內信足成為六法三定中更增捨念正知樂帖成十法四定中不苦不樂故為十一以喜樂及不苦不樂此三別說故二類攝門以喜等三不別說故三同是受數名唯有九法一尋二伺三定四慧五受六念七輕安八行捨九信頌曰安捨念各二受定各分四尋伺與信慧守位不分支釋云輕安分二謂初禪二禪各有樂也捨念亦分二謂三禪四禪各有行捨及念受分四謂初禪二禪喜三禪樂四禪不苦不樂定分四謂四禪各有心一境性信是內淨慧是正知三會假門依大乘宗體唯七法初二定樂亦以是受數故除輕安二禪內淨依捨念正知上假立故除信是故唯七頌曰捨念各分二定四受有六尋伺及與慧守位不分支捨念各分二謂三禪四禪定四謂四禪受六謂初二各喜樂三樂四不苦不樂又不定四中二謂尋伺別境五中三謂念定慧遍行五中一謂受善十一中一謂行捨四重攝門唯以五法為性以尋伺二法用慧為性故此上約初教五會相門此上禪門及上禪支當相即空皆無所有是禪支體如智論勘六事盡門即此禪門內攝如來藏真如功德如勝鬘等經勘此約終教七泯絕門如理無定無不定如文殊巡行經等勘此約頓教八融攝門謂此定門即攝無邊自在法界相即入等如下離世間品勘此約圓教第三廢立者有八門一約無為問無為是清淨法何不立禪支答禪是有為故二約色行問色及不相應行是有為何不立禪支答禪支是有行有緣相應法彼非行非緣非相應故不立支三約心王問心王為心法所依是相應法何不立禪支答隨順禪義是禪支義心王但為依無別攝心用是故不立支四約心法問等是心法何故遍行五中唯受立支餘不立耶答汎論禪支要具三義一是對治支二利益支三彼二依止自性於中隨入一數有隨順義是支義以受通四禪利益支故是故立支作意警心觸三和生想境分齊思能役心各順起心不順靜慮故不立支問別境五中何故念定慧三立支餘二不立答定是心一境性通為四禪彼二依止自性念是三四對治支故明記所治過患相故慧是三禪對治支分別所治深見過故各有隨順故得立支欲及勝解於境希望印持所緣各非順定故不立支問善十一中何故唯行捨立支餘法不立答捨是三禪四禪對治支以能捨彼所治障故是故立支信者深忍樂欲心淨為性慚者崇重賢善愧者輕拒暴惡無貪者無著為性無瞋者無恚為性無癡者理事明解精進者勉勵策發不放逸者妨惡修善不害者不損有情皆於靜慮無隨順義不入三位故不立支輕安在定調暢身心為喜捨所覆亦不立支問不定四中何故尋伺立支餘二非支答尋伺是初禪對治支惡作追悔睡眠昧略皆不順定故不立支問大小煩惱何不立支答禪不濁染故彼不立五約支分者問等是隨順義是支義何故初定以尋伺為對治不立內淨等答為此定初故尋求伺察欲界過患而能治彼欲等尋伺故立此支內淨為此尋伺麁相之所覆故體不顯現是故不立問捨念正知何故二禪合為內淨三禪四禪方乃分之答二禪捨等為喜麁相之所覆故是故不分但約離外尋伺名為內淨問等分三法何故第四不立正知答正知明顯四定行捨其相微隱相違不立又為勝捨所覆障故以勝捨受是無明分正知是明相違害故是故不立問輕安在定一切地有何故不立輕安支答輕安浮動初二靜慮喜受浮動相順所覆三四靜慮行捨沈靜相違所覆總不立支問若爾小乘何故初二立輕安支答彼據除欲界五識身及初定三識身各除所引身麁重故立輕安後以二三定中無麁識身及所引身麁重可對治故三四定不立輕安今依大乘是樂受攝故不別立六約建立者問禪既有四支數應同何故初三各有五二四各唯四答為欲界欲惡難除二定喜深難離欲為牢強對治是故初禪及三各立五支以初定及三無此難遣是故二四唯立四支七約決擇者問若初定支亦二禪耶答應作四句有是初支非第二謂尋伺有是第二非初禪謂內等淨有通初二謂喜樂定有非初二謂除上說又問若是初支亦第三耶答亦作四句有是初禪非第三謂尋伺喜有是第三非初禪謂捨念慧有亦初禪亦第三謂樂及心一境性有是俱非謂除上說又尋伺喜樂是初非四捨受捨念是四非初心一境性亦初亦四與上相違非初非四以第二等望餘各四句準之可見八約道品者問若是禪支亦道支耶答應作四句或是禪支非道支謂尋伺樂及不苦不樂或道支非禪支謂精進信輕安正思語業命或俱謂喜行捨念定慧或俱非除上所說第四業用者有四一約發智斷惑二約發通起用三約諸定超間四約定用自在初中若諸外道修得四禪起有流智伏欲界惑得生上界或取無想以為涅槃若諸小乘依此能發無漏聖智斷人我惑得阿羅漢若菩薩人或為眾生示入世定而不隨生或復依此成於無相無生等觀發真聖智斷除二障得成佛果若普賢等及諸如來依此示入百千三昧第二發通者外道依此發起五通見過未等起諸邪見二乘依此所起六通然有限分菩薩依此發五或六分齊過小隨位應知普賢及佛依此所發或六或十皆無限分第三諸定超間者外道於定不得自在二乘或有次第出入或於九定次第超入或雙雙超或首尾超菩薩能依一定出百千定等普賢及佛能入塵數定一一復各生於塵等如是自在無有限量第四定用者外道總無二乘只有依定發用不得即定為用若初教菩薩在於定中雖無五識業用由前願力擊發餘識示有作用說為俱起若終教菩薩能即定即用雙行自在以理事無礙故若頓教菩薩定用為一雙絕兩名故若圓教普賢即在定為起用而不改定相以二事相即故七辨相者四禪即為四一一中各有四義一離障二修行對治三修利益四彼二依止三昧初禪離欲等明離障諸說不同依毘曇離五欲故名離欲斷十惡故名離惡除五蓋故名離不善法依成實斷貪欲心名為離欲以離欲故亦捨殺等名離惡不善法依智論離五欲名離欲除五蓋名離惡不善又諸欲發惡行墮極下惡處名欲惡違生善品名不善或總欲界諸惡不善俱皆捨離依雜集論第八云能斷欲界欲恚害等二有覺有觀者是修對治智論云譬如振鈴麁聲喻覺細聲喻觀雜集等論名為尋伺謂麁緣曰尋細緣曰伺如唯識論第七說也以尋求伺察欲界過患能除滅故瑜伽第十一以不淨治欲慈治恚悲治害故修三行對治三患入初禪定也三離生喜樂者是修行利益遠法師云慶背欲惡是故生喜離過猗息故名為樂又欣悅名喜依薩婆多身心調暢故名為樂體是輕安依大乘適悅名樂體是受數又雜集第八由尋伺支治所治已得離生喜樂故解云得離所治生此喜樂故為利益四入初禪者是彼二依止三昧是彼對治及利益支所依止定何故不說所離障但云前二釋障為所斷非是支故雜集第八云心一境性是彼二所依自性支依止定力尋等轉故解云專住一境令心不散名心一境第二禪中初滅覺觀者是離障謂覺觀麁動發生三識嬈亂二禪如淨水波動名無所見二內清淨等者明對治行等小乘是信能淨心相謂內等淨離外鼓動定等內流名內等淨大乘內淨即攬三禪捨念正知三法為性顯揚論第十九云內等淨以捨念正知為其體瑜伽六十三亦同此說心一處無覺觀者舍利弗阿毘曇言欲界地中心行六處以六識身取六塵故初禪地中心行四處以四識身取四境故以初禪已上無鼻舌識故二禪已上心行一處唯意識身緣法塵故又復相續不斷亦名一處論云修無流不斷三昧行一境故解云無流觸實修治不斷等釋一處等也三定生喜樂者是修行利益支前初禪中創背欲惡慶離生喜此二禪中法從內生慶得生喜喜樂同前釋四入二禪者是彼二依止三昧第三禪中離喜者是其離障謂二禪喜心分別想生動亂多過三禪轉寂故須除遣猶如貧人得寶生喜失則深憂莫若憂喜俱絕方為快樂二行捨成就念慧者是修對治支謂捨是捨支行心調停捨彼喜過故名為捨此是捨數簡別捨受故名行捨成就念者是念支謂念前喜過守心一境故慧者餘論名正知支謂分別喜過明見其失故成對治又此三沈細寂靜下地喜踴躍浮動動靜相違故成治也顯揚論云住捨者於已生喜不忍可故平等正直無動安住念者於喜不行中不忘明記故正知者或時失念喜行於此分別正知而住三身受樂者是利益支謂喜在意地樂在五識故云身受又釋樂受有二一下品適悅在心二上品遍身心就所遍處從末為名故曰身受言諸賢聖能說能捨者顯樂深勝唯有賢聖能說為過堪能捨離非凡所能故是深也四常念樂受入三禪者是彼二依止三昧謂常念自地樂受利益入此禪矣第四禪中初斷棄苦等者是其離障三禪得樂雖是利益望第四禪極為妨害如重病人觀妙音樂為障四禪故須除遣若爾應但除樂何故斷苦釋云理實苦根前位已離至此云斷為欲對樂雙辨故也憂喜已滅者總絕四受明禪不動故瑜伽第十一云初靜慮出離憂根第二靜慮出離苦根第三靜慮出離喜根第四靜慮出離樂根又彼論云問何故苦根初靜慮中說未斷耶答彼品麁重猶未斷故問何緣生在初靜慮者苦根未斷而不現行答由其助伴相對憂根所攝諸苦彼已斷故若初靜慮已斷苦根是即行者入初靜慮及第二時受所作住差別應無由二俱有喜及樂故解云以初二定俱有喜樂若齊離苦即二受不殊故初不斷苦之麁重然無現行故有樂支又小乘此樂受但是輕安非樂受故又初禪喜劣猶為苦根麁重隨故不名滅苦二禪喜勝滅苦麁重名滅苦根問憂喜先除文言已滅苦亦久除何不言先滅答為苦對樂樂未亡故雙言不便故不言先憂喜不爾故不例也若爾憂喜既不對樂何須舉之釋云樂盡之處總結四亡顯禪不動故須舉耳二不苦不樂者是利益支餘禪之中皆先明治今此先明利益乘前斷苦斷樂對之即明不苦不樂彰利益義便故次論之理實在後問此正遣樂何不但言不樂而云不苦不樂答為明捨受不同苦樂故問前離障云憂喜已滅何不亦言不憂不喜答有二義一非此正滅亦不與樂相對故不類苦二若攝五受為三受時憂喜攝入苦樂中故以苦樂寬故是故捨受對彼但名不苦不樂三行捨念淨者是對治支前三禪中為樂所覆故捨念不淨今此離彼下地樂貪故云清淨清淨捨念與樂貪相違故成對治四入四禪者是彼二依止三昧下釋四空亦各有四然此經中略無對治行論主準義置之初所離中過色想者依成實論遠離色想者遠離香味觸想滅有對者還滅色香味觸之想以彼色等對礙故不念別異想者滅緣聲想以聲藉眾緣擊發而生故名別異亦依大乘不同前說謂色雖多種統攝為六謂五塵及法處要略唯三一可見有對眼識所行二不可見有對餘四識所行三不可見無對謂意識所行表無表色等此中過色想者以離眼識所行可見色想故何故不言過色但言過色想耶釋以在色地修起此定未捨色形故何故但言滅想而不言餘心法耶釋理實通有以想取相強故滅有對者離餘四識所行不可見有對四境色故以想與心俱名為和合亦是心與境合故也不念別異想者離意識所緣法處色想論言意識分別一切法故說別異想者以相隱重釋謂意識通緣一切諸法於法處中簡取緣色義邊意識想滅緣餘意識此中不遣舉其所滅簡所不滅故云別異問香味之想初禪已離色聲觸想二禪已除今云何言空定滅耶答遠釋云治有四種一壞對治謂方便道觀下有流無常等故二斷對治謂無礙道正斷下過三持對治謂解脫道為首及後一切無間解脫持彼無為不令失壞四遠分對治謂解脫道為首及後一切無礙解脫遠令前障畢竟不起今此空定據第四治故說此離今更釋於二禪中雖無色聲觸想得借初禪三識之心見聞覺觸是故乃至第四禪中猶有此想今得空定故說滅之若爾香味二想何故亦說釋有二義一亦有借故二以與聲觸同是不可見有對色故同辨如第四禪滅憂苦等準之是名離障二對治者論有三句過色等境界想者空定離彼色等境想故名過也云何過以不分別故云何不分別以見無我故此辨實治也問此中既有修行對治為有支不答依瓔珞本業經四無色定各有五支謂想護止觀一心今依雜集等論諸無色定奢摩他一味想故無支分建立也論主但約翻所離障顯能治行以義說之非約支分知無邊虛空者是修行利益謂三色想絕廓爾無邊即入虛空無色定者是彼二依止三昧二過虛空相者是名離障見外念麁分別過患是名修行對治謂外緣虛空心念麁患故能見此失知過而除彼想故云對治也知無邊識者是修行利益謂捨外住內也定體可知三中過識是離障見其麁事念分別過患是修行對治謂猶見住識為麁患故知無所有者是修行利益謂前捨外住內猶為麁念莫若內外雙離俱無所有方為利益定體可知四中離障可知見彼住無所有想麁念過故能治彼想名修對治知非有想非無想安隱者麁想既盡名為非有細想未泯名曰非無此中非無約聖智說非謂世定覺此非無定體可知下明入意謂但隨順化眾生法入此八定非是自行所樂故云也第四厭果分中有二初行果後調柔等明位果初中有三初四無量名行方便果二五神通是行功用果三總結自在初中四無量義略作四門一釋名二體性三建立四種類初釋名者緣無量境起無量行名四無量則帶數釋也二體性者雜集論第十四以定慧為體又慈能與樂無瞋為體悲能拔苦即不害為性喜慶他樂不嫉為性捨令他捨惑即善捨為體三建立者依莊嚴論及瑜伽第十二有四種作意立四無量謂緣求樂眾生起與樂作意立慈無量緣有苦眾生起拔苦作意立悲無量緣有喜眾生起隨喜作意立喜無量緣有煩惱眾生起不染污作意立捨無量此約初教又依大集經第九云知諸眾生心性本淨是名為慈觀於一切等如虛空是名為悲斷一切喜是名為喜心遠一切行故名為捨此約終教頓圓準之四種類者諸經論中多說三種一緣眾生二緣法三無緣智論中二釋一約能起初一是凡夫慈等次是二乘法執三是菩薩稱真二約所益初一令得人天益二令得二乘益三令得菩提佛地論中諸佛菩薩緣眾生假者亦緣彼五蘊假法及緣二空真理而教化故今十地論中眾生念等者念則緣念也若依圓教如下離世間品各有十種具如彼說餘義如別章釋文中二先釋於慈後三類顯初中三初眾生念中四先與樂廣者與欲界樂大者與初二禪樂以共喜故名同也無量者與三禪樂不共喜俱名不同也以此三樂與眾生時無簡彼此故云不二者亦是等也第二言無瞋恨者是二障對治遠云於怨加損名與不愛於親與樂名為與愛此二是障如經無瞋治初無恨對治後又釋於不愛者授與可愛翻己瞋嫌名為對治三清淨謂離五蓋令慈定淨此經略無四無惱害者是攝果謂慈定起於色界中受正果慈行餘勢力後於欲界受於習果故云於欲色界受正果習果無苦惱事故二信解力遍者明法念涅槃中緣利生之法瑜伽菩薩地緣諸眾生五蘊等法地論具二先知凡聖眾生法二及眾生下知眾生心所起分別諸法用以化生也三滿十方者明無念論中亦二初當體無念二分齊無盡如論應知餘三類慈故云亦復如是也第二明五通果中作四門一釋名二出體三諸門四釋文初中先釋通名轉變無壅名曰神通五者是數通者是義彰數義名即帶數釋也別名中一名神足通難測曰神履涉稱足從用就喻為名又釋神是通用足是所依之定定與通為足故定用從喻為名亦名如意通出沒隨心故亦名身通通慧依身故亦名神境通是通慧所變境故二天耳通三天眼通光明義是天義聞聲是耳義照導是眼義並從根及趣以立其名四他心通能了他心從境為名五宿命通亦名宿住通往謝名宿宿時色心相續名命亦名為住通慧照彼亦從境為名此五並是依主立名謂宿住之通等準之第二出體者依薩婆多凡夫五通若總出體以通大地中慧數為體若別即以等智為性若經部宗凡夫五通總以想智想定為體若別即以十智中名字智為性若聖人得同以名用無流智為性若大乘宗總以別境中慧數為性若別凡夫五通世俗智為性聖人五通後得智為性若雜集論定慧為性第三諸門分別者略有五門一辨所依定者依小乘唯依四根本定以依勝地發勝通故未來中間慧多定少諸無色定定多慧少復無有支相助不能發通經部亦同大乘瑜伽顯揚亦同前若雜集論通依四定多依第四以功德勝故二約三業者依地論初一身業清淨天耳他心二通口業清淨宿命生死智二通意業清淨解云初即轉變色形名身業淨天耳他心能起言說名口業淨後二以過未隔世難知唯意能了名意業淨五通是智理實皆意但隨用相故作此分矣三約業用者地論約菩薩業用初身通能到眾生所次二為其說法謂天耳聞他言音不同隨方為說他心知他心器所樂要由此二方得說法謂言聲及義也後二盡知眾生過去未來所應受化故解云宿命知其過去所習因以授法天眼見其未來根熟方能受化四約智見者地論中前四通明智第五明見解云理實五通體皆是智但為天眼照矚分明廢體從根說名為見若爾天耳何不從根名聞釋理實應齊但為智是見性眼亦是見見義順智偏就眼說五約所知分齊者若凡夫五通但知一四天下若小乘人依智論第六云若小乘阿羅漢小用心天眼見一千世界大用心見二千世界若大阿羅漢小用心見二千世界大用心見三千世界義準菩薩隨位漸增若佛總無限量餘通準之第四釋文者五通則為五段初神足通中論得三種勝自在一初句動世界自在約依報二一句自身自在一散二合三隱顯謂現沒還出也三約身作業自在有八種略無注水餘如論辨若依智論第六如意通有三種一能到二轉變三聖如意能到有四一身能飛行二移遠令近不往而到三此沒彼出四一念能到轉變者大能作小一作多等外道力轉事極久不過七日佛及弟子久近如意聖如意者於六塵中不愛不淨觀令愛淨等准之是自在法唯佛得之乃至廣說二天耳通中以天耳過天人故若苦若樂若麁若細若近若遠等聲無不聞知餘如論辨三他心通中先總後別別中十句分三初四知煩惱心次二知報心餘四知作業心論分為八如論應知初中前三知三毒有無論名隨煩惱此是隨緣現起故非是小惑名隨二垢等知其細惑性成名為使故次知報心是無記心人是小欲天廣色天大無色二解脫名無量此中名狹以定力多故餘知作業前三淨後一染前中亂等約學定心未得故或散或非散二定等約得定得定後或入定或出定或在定三縛解等約慧於縛得脫故後一知染心此中略無求不求心有上等約慢謂有上處起得想是麁於無上處起得想為細故論云麁細習行故四宿命中先總次別後結論中分三初誰能念謂智此釋總句別中一念何等事念一世界等二我生下云何念因名字等念此中種族者是家差別謂生家等姓者貴賤等姓三知本某名四知所食五知苦樂六知壽命如經如是久住故七知死此生彼餘如論辨五天眼中先總後別論中先釋能見為總初見眾生死此生彼故名死生智通審見委細故云清淨遠見他方故云過人二見何等事下總釋所見三云何見下明其見相即別釋所見即是諸眾生等明善惡因果指同二地說可知第三是菩薩下明總結自在論中具四一禪結四禪二解脫結四無色者以八解脫中四無色是後四解脫故也三三昧是四無量定也四三摩拔提是五通者此云等引謂引起五通業用也能入能出者謂起心欲入起心欲出名生心時即能入出名用現前不隨生者不為定等所縛故前十種深念中淳厚心此處成就故也雖入禪等而以願力生彼增長菩提分處即與佛菩薩共生處也此約自利釋瑜伽住品約利他釋可知行果竟二是菩薩住於明地下明位果於中三果即為三初調柔果中四初調柔行體二忍行德三別地行四結說相初中三先法次喻後合法中言觀一切法不生滅眾緣而有者此中論云於清淨法中不見增煩惱妄想中不見減因緣集生故者此故字有二義一由緣集故無增無減故云不生滅也二由緣集故有增有減故云有生滅也此一緣集之因成此二義是故常起因緣對治離染成行而恒不見有生滅相也欲有無明縛皆微薄者斷一切修道欲色無色界所有煩惱及彼因同無明習氣皆悉微薄遠離故解云此是貪等煩惱障現行并種故云及彼因與當地所斷所知障種同此位滅故云同無明習氣皆微薄以未盡故但云薄也地經中諸見縛先於初地已斷故也不復集斷三毒者以斷細不斷麁故二是菩薩忍下明忍行德中有十心他人加惡名辱心能忍受名忍善護他心釋安樂也以此二心分別已下諸心故云分別示現言作惡懷疑者謂有眾生曾損惱菩薩自恃已惡疑菩薩瞋故云也然菩薩將護身與彼同愛語誘誨故云現同伴侶愛語等也此釋同和心柔軟心此中美妙心具彼二心也不壞心者被身加惡不瞋故不動心者口惡罵不報故不濁心者忍時心不憂惱故不高下心者過去久行不憍慢故是故今能下就與其善言謂於己不高於他不下也地經有二句一以道化他不求他敬二施恩及人不望他報若有悕敬望報時少不稱意即便生瞋今由無此故成忍因此中初施恩不念後小恩大報不諂曲者非不實釋不諂及無偏心釋不曲也以菩薩謙下隨物相同諂曲故今明實等也不染心者微細隱覆垢染心皆悉離故顯淨也餘文可知二偈頌中三十五頌分五初二頌起厭行分二有二十四頌厭行分三初四頌護煩惱行次六頌護小乘行次十四頌方便攝行三有二頌厭分及行果四有六頌位果五末後一頌結說第四焰地中亦七門同前初釋名者唯識第九云安住最勝菩提分法燒煩惱薪慧焰增故名焰慧地攝論云由諸菩提分法焚燒一切障故無性釋云此地中有焰慧故名為焰地世親釋云能燒一切根本煩惱及隨煩惱皆為灰燼名焰慧地莊嚴論云以菩提分慧為焰自性以惑智二障云薪自性此地菩薩能起焰慧燒二障薪名焰慧地金光明云能燒煩惱以智慧火增長光明修行道品依處所故名為焰地深密經第四及瑜伽七十八及顯揚論大同此說智論名增妙地如十住論云施戒多聞威德熾盛故名焰地第二明來意者亦有三義一前地明定自下諸地明所發慧依定發慧義次第故此依解深密經二前之三地寄在世間今此出世義次第故次來此依十地論辨三前三地雖得世定總持而未能得菩提分法捨於定愛及法愛故是故此地修證彼行故次來也此亦依深密經第三所離障者依十地論離解法慢障以第三地聞勝流教法生解起慢四地翻此故以為障依梁本攝論名微細煩惱共生身見等無明彼論以法執分別種子為體如梁論第十具釋又成唯識論第九名微細煩惱現行障謂所知障中俱生一分第六識俱身見等攝最下品故不作意緣故遠隨現行故說名微細下論釋世親攝論云分別我見有三一最初斷細故名為上品二分別起故三不能遠到故名為麁今此俱生最後所斷故名下品任運起故遠到第四方可斷故是故此障異彼麁故名微細也上論彼障四地菩提分法以入四地時便能永斷彼昔多與第六識中任運而生執我見等同體起故說煩惱名今四地中既得無流菩提分法彼便永滅此我見等亦永不行初二三地行施戒修相同世間四地修得菩提分法方名出世故能永害二身見等下論釋云以前三地同凡三行由斯未斷迷理我見四地出世方能永斷燒薪之焰依此立名二我見言或二障同體我見以正斷所知煩惱不起同名永斷理實但除法執我見或法執中我我所見為二身見或分別俱生名二身見盡處總說故說四地斷二身見此三釋中初釋為勝上論寧知此與第六識俱第七識俱執我見等與無漏道性相違故八地以去方永不行七地以來猶得現起下論釋有三因非是第七此即初地上與餘煩惱為依持故此麁彼細伏有前後故此但與第六相應身見等言亦攝無始所知障攝定愛法愛彼定法愛三地尚增入四地時方能永斷菩提分法特違彼故由斯四地說斷二愚及彼麁重一等至愛愚即是此中定愛俱者二法愛愚即是此中法愛俱者所知障攝二愚斷故煩惱二愛亦永不行金光明云味禪定樂生愛因無明微妙淨法愛因無明深密瑜伽並同上辨第四明所證者依梁論名無攝法界彼論釋云於最勝真如及真如所流教法於中見無攝義謂此法非我非他所攝何以故自他及法三義不可得故譬如北鳩婁越人於外塵不生自他攝想依無性世親諸本多同唯識第十云四無攝受真如謂此真如無所繫屬非我執等所依取故解云等取同類我愛慢等非彼依止處及所執取境中邊論云猶通達此乃至法愛亦能轉滅解云與我執等同伴故第五所成行者三種一十度中成就第四精進波羅蜜二成就菩提分增上慧行三亦成悲智行莊嚴論云第四住能入生死而不捨覺分故又如下文不住道行等第六明所得別果略有三種一依梁論四地通達無攝法界得眾生利益果二金光明云四地發心得不退三昧果古人釋四地相同出世由初證得故標不退三調柔等行十王攝報並準可知七釋文者三分同前初讚請分二顯地分三重頌分初中八偈分四初二明菩薩聞法歡喜供養次一天女妙音歌頌地法次四天王慶聞供請於中初三慶聞供讚後一請說後地後一解脫月同請二正說地相內論中先明依前地淨定總持今此地如實智淨故說焰地四分中初是入地方便故云因二是初入地出障行故云清淨三是正住地道品等行能有所除故對治進修上上故云修行增長四是地滿即彼清淨對治修行增長之果又初一是地因後一是地果中二是地相又初一加行道次一無間道次一解脫道後一勝進道何故解脫名對治耶以翻障顯地就初中三先結前標後二正顯十門三結行功能初中法明門者明謂四地證智以前地未得明相故猶如地前四定中明得定相似法者是所說法即眾生界等法也門者地經名入依彼智明入此法中若能入名入所入名門又依此能至四地名為門也二處順行者正觀思量是方便如實知是正證此二同依所說法故同順行也十中初五推能依至所依謂初一觀正報假名二觀正報所依心識即本識是染淨法所依處也後五句依所依立能依謂初三句明本識中所持染法約處辨之三界唯心也後二明所持淨法勝信解者猶是勝解謂於所解印持決定不令煩惱污心次大心普被眾生不同二乘小心故又釋後五中初三句起依報後二句立正報第二清淨分中有三初總次別後結總中亦三初於佛家轉有勢力二得內法三謂十智教化成就此三皆以後釋前可知又初地即生在佛家然前三地是世間此地出世故云於如來家轉有勢力也又論釋云依止多聞智究竟者此釋轉有義謂依前三地多聞之解得此四地出世間慧名智究竟理實亦依前地禪定以教化之智依前所聞法故偏舉之論云除滅智障攝勝故者此釋勢力義謂除前地分別解心名除智障亦是滅當地所斷所知障也得此四地殊勝之慧故云攝勝二釋內法中論云此如是淨勝等者牒前以釋也謂淨牒除障勝牒攝勝並於佛家得故如來自身等者當相釋也有三句初就人顯法名為內法即顯如來自身所具之法二以辨法成人故名此法為如來法故云以是諸法顯示如來三謂十種下釋十智教化謂此智與四地證智法明一體無異得無前後故云同時得此與所觀法明同時非與觀察同時十中論攝為四初心不退者論釋自住處畢竟智謂大乘法是菩薩住處住於大乘心不退轉名畢竟智二於三寶等者同敬三寶畢竟謂於三寶同信不壞故云畢竟三修習下二句明真如智即二無我正證智也一觀蘊等生滅流轉本無人我二觀蘊等法亦本來不生是法無我四常修習下六句是分別所說智即後得世俗智也攝為二謂染淨或為三謂一染二染淨三淨或為四初二句依正二報是苦諦以隨煩惱生故次句中半句生死論名世間即是集諦故云以何煩惱次半句涅槃即是滅諦故云所有淨後三句是道諦故云隨所淨又初中以煩惱等順感器世間故眾生世間皆從業等因生故云同因也次分別生死涅槃者是集滅二諦亦是染淨雙觀雖全體不二而兩法不雜故云分別也下三句道諦亦隨順涅槃淨法故云隨所淨一於佛世界中教化眾生成菩薩自業差別故云修習眾生業差別謂於眾生成已差別之業二前際是生死染法後際是涅槃淨法故云煩惱染及淨也三於前際染中不見一法可損以其即空故後際淨中不見一法可增以其性滿故又釋前觀前後際平等今觀現在世常滅無所有也行是十智教眾生故即知於如來家轉有勢力也第三對治修行增長分中有二初護煩惱是異凡行亦自利行二護小乘是異二乘行亦是利他行前中明菩提分法略作四門四釋文中此三十七種類分七位三四二五單七隻八初釋四念處者謂身受心法是念所住處故云也新名念住此四體實是慧何故名念以慧觀守境與念相近即六釋中隣近釋也身謂相續受謂領納心謂集起法謂軌持此四並是所觀之境若小乘中觀身不淨觀受是苦觀心無常觀法無我是故此四除四顛倒若大乘中如諸法無行經云觀身畢竟空觀受內外空觀心無所有觀法但有名解云此觀人法無我故準勝鬘經能除八倒就身念處中先觀內謂自身次觀外謂他身後合觀自他何故初別觀後總耶釋有二義一約破病不同人有三類一有人著內情多著外情少如人為己身棄捨妻子及財物等故須觀內二有人著外情多著內情少如人為財喪身為欲殞命故須觀外三有人內外俱著故須合觀二約觀行始終一人通觀謂有行人本於自身取為淨相故先觀內內求不得即謂外有故次觀外向者觀內不能及外觀外之時復不能觀內是故第三內外合觀初中觀內身者標別所觀循身觀者正顯觀相循謂巡歷於身支分次第觀察精勤一心者顯觀所儀謂行者欲破自身非勤不辨故須精勤故龍樹云離別常人易離別知識難離別知識易離別親戚難離別親戚易離別自身難行者今欲離別己身必須精勤勤由專意故云一心也除世間貪憂者明觀所離何故此中偏離貪憂如龍樹說行者此中多生貪憂故偏除之何者謂創棄五欲念本所愛是故生貪未得道法所以生憂是故但言除世貪憂又釋貪者凡夫多起著境難捨受生之本三毒之初故煩惱中偏說除貪也憂心一向貪欲者起障定最重禪中先離故五受中偏說除憂是故若說除貪餘法隨遣若說除憂諸受隨亡猶如破竹初節為難若破初節餘節皆隨貪憂亦爾故偏說之次觀外身後觀內外身類亦同然就受念處中亦內外俱於十二處中受唯是外法處所攝何故此中有內等耶釋有多義一自受為內他受為外二意相應受為內五識相應受為外三定受為內散受為外觀此三受不離三苦故也又智論云菩薩觀苦樂不苦不樂等三受無所從來滅無所至但從妄想顛倒生等三就心念處中自心為內他心為外又五識為外意識緣外為外緣內為內末那一向緣內名內心又定散分內外並觀此心剎那無常又觀如幻無體可知四就法念處中以心法為內不相應行及無為法并法處色等總為外法內外合觀可知第二四正勤者是善十一中精進數為體但就止作各分已未故成四種謂初二勤斷二惡是止惡行後二勤修兩善是作善行初中未生之惡遮令不生已生之惡斷不令續又已生伏現行未生除種子後二善中未生善法習之令起已曾習起使更增廣此即未有令有已有令增此四皆由策勤方辨故名正勤新名四正斷於二惡可爾二善云何謂斷彼不作故即是勤修也第三四如意足者所作遂志故云如意此即是神也足是所依即是定也初欲定者由欲加行能起此定果從因稱故云欲定此是行體斷行成者辨行功能謂此定行能斷諸結名斷行成又釋涅槃名斷斷家行成名斷行成修如意足者就前欲定明其所修也依止厭下明前斷行成也於諸煩惱加行道厭無間道離解脫道中證彼擇滅勝進道中趣求彼果名向涅槃又釋資糧道中隨分生厭加行道中永伏名離無間道中正斷名滅解脫道中證彼無為名向涅槃又釋若寄位言道前加行位生厭見位斷見惑名離修位斷修惑名滅究竟位得彼極果名向涅槃此等並是諸行治惑次第之相不須別分覺分前後何故念勤不明此者以未得定故得定方有此功能故二精進定者亦從加行以立定名三心定者餘處亦名念定謂繫意住緣名為念定專心守境名為心定並從方便以立其名四慧定者地論名思惟瑜伽名觀故彼論中說此四名欲懃心觀謂明慧照察名觀或是定因或是定果餘斷行等類前可知第四五根者依此五行能生見道故名為根下文離世間品云一信根不可爼壞二發大精進究竟一切事而不退轉三安住正念除滅亂想四三昧方便決定了知五智慧境界善巧分別故解云此正經自約菩薩道釋依止厭等及第五五力並準前可知第六七覺分亦如下入法界品內第七八聖道者亦如離世間品云八正道是菩薩道一正見遠離邪見二正思惟正念一切智遠離虛妄三正語隨順聖教離口四過四正業饒益教化一切眾生未曾失時五正命安住四聖種成就頭陀功德具足淨威儀遠離一切思六正精進懃修一切苦行修佛十力無所罣礙七正念悉能憶持一切音聲除滅世間一切亂想八正定善巧方便於一三昧出生菩薩不可思議法門一切三昧故解云此等並約菩薩道釋可知第二護小乘行中初句是總餘九是別初中菩薩行此三十七品但為利益不捨眾生是故修行非如二乘為成自利行此道品別中此不捨眾生心論攝為四於中初三護小乘心後一護小乘行初一為起行所依故以本願為始二以悲慈益物憐愍為心上二護狹心三為眾生故希求佛果故云為攝一切智也此護小心後五句名行修五種行一起淨土行求佛依果二修起佛法行求佛正報下二句求行彼因三修彼地方便無厭足行者謂求五地至七地修時巧便無厭足也經中欠此一句四修不退者謂求八地已上順佛深解脫也上自利行五化眾生行者是利他行智慧方便善攝眾生故也第四大段彼果分中二初行果後位果前中論釋中得六種果一煩惱染生遠離果二業染生遠離果三於勝功德中生增上欲心果四彼說法尊中起報恩心果五彼方便行中發懃精進果六彼增上欲本心界滿足果初二是離障果後四成德果前中先離惑障中論攝為五初本身見是起慢之本亦是六十二見本故我知是能知大知即是所知大法即是三地中解法慢也我修是能修復計禪定是我所修此是三地正受慢也於中著我等是人執陰入等是法執出謂三昧起者計有出定沒謂三昧滅計有入定又釋出謂修起諸禪沒謂退失禪定又遠公云出者修起諸定沒者定所除滅二起者起不正思惟起定慢也推求心者是邪推求亦妄取定相同論思惟也三行者觀心行於緣中於己所得八禪等法求覓勝相欲令他知故云所行也同論名多觀四過者堅執自己所得定等心安諸事故云愛著即定愛也五護者數觀勝相取勝屬己憶持在心防己所得故云寶重所見等也皆悉斷滅者五結除斷何故此中說此斷滅準成唯識論此是第六識中俱生身見等及所起過同第四地出世道品能斷除滅故此說之又釋若約寄位前地寄世間此當出世為分世出世故此斷除若就此義亦得是分別所起以仁王經說四地名為須陀洹位故得知也第二業染生遠離果如論應知經中略無也上來是前護煩惱家果第三是菩薩轉倍下明於勝功德中生增上欲心果於中十句初總中牒前起後謂牒前護小乘家智慧方便故行助道分等二隨所修行下別顯依前所起之心正明欲樂心謂由前策勤所修力故於上功德見其實利是故轉起殊勝意樂令心柔和求彼上法於中成潤益心者以見勝德能潤益故起深欲心故云深欲愛敬故也下別釋中柔是柔軟謂證法適神名樂行勝二和是調和謂三昧調心緣中無礙名自在勝此二是行體下七為一名對治勝是行功能一總明離過謂堪任有用下別離六種過一對治不能離惡過謂對治求法無疲不為食利不為妬名離此過也次二對治不能攝善過二治不攝功德行三治不攝智慧行四治不攝眾生過上四是自分對治下二勝進對治一解二行五自見取過者違其解也尊教不順顯其過相對治如經可知六捨為首者如說修行望於聞思為勝為首今捨彼首故是過餘文可見第四是菩薩爾時下明說法尊中報恩果謂前地中從師聞法即名彼師為說法尊從前地來依法修行今得成辨稱彼化意故名報恩於中初一知恩報心後九報恩行初中論釋彼成知恩心者隨順行報恩行者釋知恩為報恩故須知也下九別顯報恩行一明報恩心二能將護同法者順說者心名為報恩謂內心和善同止安樂三依法起行以為報恩謂隨順受教不違師命名曰直心四發修行事逢苦能忍名為軟心五於修行離過為報師恩謂不說己德名無邪曲六自過不覆名行正行七實德行成亦不自高故云無憍慢上來約行下二就解八依教受語明得師言九不顛倒受明得師意如是下結行成就於中如是具足善心軟心者論釋是前對治修行增長謂彼對治於此成就故云具足也具足寂滅心名對治修行增長力者名前二遠離果為寂滅心是前護煩惱對治力也具足忍辱心等論名彼果即是此報恩行果前二句顯是等者謂初句善心成次句寂滅心成合此二句為第三名善寂滅心成以為彼果第五是菩薩爾時成下明發勤精進果不轉者不休息故此為總句下別顯九種一自乘不動故云不捨二論中共染者若過謂耽著精進共懈怠者若不及離此二種平等勝進故云不染也三一切魔煩惱行不能破壞故云不壞也四常至心順行故云無厭惓五廣念利他故云廣大此是利心也六為無量眾生作利益願攝取故云無邊此是利他行七勇悍難當故云猛利論經欠此八修習過餘故云無等等九攝取眾生故云救眾生等論中更有一句可知第六是菩薩修習下明本心界滿足者依菩提分樂欲心滿故云直心清淨下別顯中一彼求道品之心由前精進修行增益故云不失深心也二於勝上證中轉生決定心故云信解明利三彼上證之因治過行增故云善根增長四除滅諸障故云遠離世垢五除此地祕密疑事故云不信皆已滅六以除疑故於餘處決定故云無疑無悔等七依化眾生力謂佛力能化眾生故云於一切佛等八依勝樂行內證相應故云自然習樂九依現無量三昧心智障清淨故云無量之心等上來行果竟第二菩薩住是第四下明位果三果即為三段就初調柔果中有四一調柔行二教智淨三別地行四結說初中先法次喻後合法中先見佛為練行緣二恭敬等為能練行三是菩薩下明所練淨能練中有出家者初供佛福行後近佛慧行一近佛二聽法三信奉等思四出家修行初二地寄人王報故有出家三地天王出家不便今此四地寄當出世次辨出家攝報不便調柔中五地亦爾可知金作莊嚴具者論云喻阿含現作證智莊嚴示現得證智故二摩尼珠喻教智淨前諸地無者為是世間故此出世故有是用又經中略無別地行相餘並如論應知第三重頌中有二十九頌分六初二頌前初增長因分二有三頌前清淨分三有七頌對治修行增長分於中初四頌護煩惱行後三頌護小乘行四有九頌前彼果分於中細分可知五有七頌前調柔等三果六末後一頌顯名結說釋第四地竟第五難勝地七門同前初釋名者唯識云真俗兩智行相互違合令相應極難勝故攝大乘云由真諦智與世間智更互相違合此難合令相應故世親釋云由此地中知真諦智是無分別知世間工巧智是有分別此二相違應修令合能合難合令相應故故名極難勝無性釋及梁論並同此瑜伽論云今此地中顯示菩薩於諸聖諦決定妙智極難可勝名難勝地解深密云由即於彼菩提分法方便修習最極艱難名極難勝地金光明云是修行方便勝智自在難得故見思煩惱不能伏故名難勝地莊嚴論云於五地有二種難一勸化眾生心無惱難二生不從化心無惱難此地菩薩能退二難於難得勝故名難勝顯揚論云證得極淨緣諦所知諸法微妙慧蘊成極難成不住流轉寂靜聖道名極難勝十住論云第五地中功德力成一切諸魔不能壞故名難勝地仁王經名勝慧地諸餘經論多分皆同問仁王經初地菩薩四天王雙照二諦平等道如何諸論唯說五地答三藏云據實初地二諦雙照而約任運故說五地今釋此是寄法顯位前地出世此地却入實為難故第二次第者亦有三義一四五六地總寄二乘第四寄當初果第五寄當羅漢第六獨覺前地預流此名羅漢義次第故是故次來以預流創故羅漢終故用寄四五二地差別中間二果略不寄顯此依地論等問若爾何故仁王經第七地得羅漢果答此二各別地論約所觀行相以配二乘道品四諦俱聲聞行第六緣生是緣覺行第七十度是菩薩行故非二乘仁王下卷瓔珞上卷約人配位前之三地相同凡夫故後四地配於四果以顯地別良由第七未離分段故寄同下位二者二乘行中道品居先四諦居後義次第故三者前地雖得出世而未能隨順世間五明攝化今此地中修證彼法是故次來第三斷障者依十地論離身淨我慢障解云以前地出世以為身淨取以起慢便障五地不捨世道故入五地翻治此障此等並是地背修捨顯增微故唯識云於下乘般涅槃障謂所知障中俱生一分令厭生死樂趣涅槃同下二乘厭苦欣滅彼障五地無差別道入五地時便能永斷由斯五地說斷二愚一純作意背生死愚即是此中厭生死者二純作意向涅槃愚即是此中樂涅槃者瑜伽深密同此可知解云以前捨世間向出世間背染向淨故有斯障此地觀四諦染淨因果平等名無差別道不同三地世間之染不同四地出世之淨以於世間能出能入雙現前故故無背向斷斯障也金光明云一意入涅槃一意入生死思惟無明生死涅槃不平等心思惟無明梁攝論云一生死涅槃一向背趣思惟無明二方便所攝修習道品無明解云此彼經論會意可知第四所證者依攝論證得相續無差別法界世親釋云謂於此中體無有異非如眼等隨諸有情相續差別各各有異若如是知得入五地無性意同梁論少別謂彼論中釋此法界能令三世諸佛相續身不異唯識云五類無別真如謂此真如類無差別非如眼等類有異故解云謂此地中修得生死涅槃無差別道由此了知非自他如得平等意中邊論云由通達此得十意樂平等淨心第五別行者亦有四種一十度中當禪定行二當地中得諦觀增上慧行三莊嚴論云第五住以得教化惱不惱心以無我故四下文亦成五明處行第六得果者三種同前一依梁論五地通達相續不異法界得無差別法身果二金光明云五地發心得寶華三昧三調柔等可知第七釋文中三分同前初讚請分中有十五頌分四初二頌明菩薩眾以三業供養次有二頌明天王眷屬三業供養次有十頌天女歎佛於中初一敘事次八歎佛初二歎因深果現次二體極用希謂此一類所化根器久來未熟故今佛海於彼一類常恒堪然未曾起用今既根熟感佛應機從體起用故云從久遠來大海相始動非謂如來從久遠來一切處未用今始方用次二頌慶此希遇次二頌歎佛德勝後一總結天女歎已默住末後一頌眾首正請第二正說中論分為三初勝慢對治二不住道行勝三彼果勝於中以加行道及初住地無間道合為初分二以正住地分解脫道為第二分三以地滿勝進道為第三分就初中勝慢對治者遠公云慢有二種一他地慢謂前四地中得出世智取彼勝相名為勝慢下以十平等心翻彼名治二自地慢謂於此十心希求勝相復以為慢下以如道行對治今釋前地解法慢障正地中對治此地所治身淨我慢障是前地中得出世淨取以為慢此地加行觀十平等正伏彼障初入地時無間道中正斷彼種是故此二俱名勝慢對治以勝前地初說治障至正住地但修勝行於世出世無偏住著故能隨世以攝眾生於初分中二先地加行二初住地前中三初結前舉後二正顯十心三結能入地就正顯內於平等中心得清淨故云平等心中此十平等與後六地平等何別釋以前地中取淨法為慢故此地中偏觀淨法平等後地通觀染淨平等此等並是地背修捨差別法矣十中論分為二初三名諸佛法即果法也謂三世十力悉皆平等又釋舉力等取餘功德法後七名隨佛法即因法也於中前六自利後一利他前六中就行合為三學初一戒行次一定行餘四慧行離為七淨一戒淨二定淨三見淨四度疑淨上二同一句五道非道淨此前五種大小名同後二名異小乘中六名行淨七名行斷淨以彼宗趣盡滅故大乘中六名行斷七名思量菩提分法上上淨以此宗依其行斷起勝求故二就位辨者若小乘初二在見道前次三在見道行淨在修道行斷無學道若大乘中行斷思量菩提分俱在修道餘悉同前何故初二在道前謂要依戒定方能發彼無流聖慧何故次三在於見道中斷身見故得見淨斷疑故得度疑淨斷戒取故得道非道淨入見道時十使俱斷何故言三涅槃經說此三重故謂十使中五見及疑局障見道餘四通見修就六中三本三隨謂身見為本邊見隨戒取為本見取隨疑為本邪見隨是故三結三隨轉斷此三結立三淨後二在修者以修道中斷障成德故有二也餘文如論可知第二菩薩住五地下明初住地論名如道行初總顯中善修菩提分者牒前四地所修覺分依起此地十深淨心後依此心希求此地不住道行勝即能得佛者即能證佛所證真如論經名隨順如道行又論云如是不住道行勝破彼慢者謂前四地取道生慢即淨心為治又彼淨心希此勝道復以為慢如道為治以如道行於如法中不取著故亦名不住道行勝也二是菩薩下別辨中八句初二起行心一大願力習菩提心是起自利行心二慈心不疲是起利他行心餘六所起之行前三自分後三勝進三得福慧善根力故云得念等也又釋得念等三慧之力故四修福智常不休息故云不捨五正修善巧方便之行故云出生等六勝進之始上求無厭故云欲得轉勝等七行修轉勝得他佛力加持故云也八德成在已名自身得勝力故云生定不退論中有三慧可知又以緣平等真如令心不退故也第二如實知下明不住道行勝有二一所知法中智清淨勝即為自利護煩惱行不住世間二利益眾生勤方便勝即為利他護小乘行不住涅槃此二說有前後理實合行故名不住若不爾者初應住涅槃後應著世間故知俱也就初中先明四諦實法分別後明十諦化眾生差別有此十種即是於前四諦作十門觀察亦同下文十門觀察十二因緣相似也故瑜伽住品此地中云於四聖諦由十行相似如實了知故也前中苦集二諦有佛無佛體是世間雜染因果滅道二諦性是出世清淨因果故名實法也就後十諦中依地論及遠公作四句分別一制立者謂四諦門中義合法界菩薩於中窮照無遺隨智異論廣別難窮且就一周圓數以辨十門然並是菩薩自知知相難明故寄所化以顯其異此乃約化顯自所知故論名所知法中智清淨也二開合者或總為一謂化眾生分別或隨所化大小分二初九化小後一化大或隨化所起分以為三前五化生令其生解次四化令起行後一化令入證或約人不同離以為七初一化根未熟二化根已熟三化疑深法者四化謬解法者五化離正念者六七八九化正見者十化於大乘可化眾生或隨法不同分以為十如文若廣分別數別無量三對實法相辨通別者此之十門於前四諦一一皆通一世諦者通觀四諦法相差別二觀四諦體空三通觀四諦非有非無四通觀四諦有無各異五通觀四諦緣起集成六通觀由迷四諦成於苦事七由迷四諦起作集也八通達四諦得證滅也九通解四諦得成道智十窮達四諦緣起實性清淨法界故成大乘菩薩因果四釋文中二先列十名後次第釋論中小乘可化眾生者非是化眾生令入小乘謂化小乘眾生令入大故云也初一根未熟不堪入大為說四諦十六行等名知世諦此是四重二諦中第三重內世諦也瑜伽云依曉悟他故解云經及瑜伽通諸根器地論偏約未熟可知二為根熟小乘堪入大故為說第一義法空經云一乘者令小入大更無餘乘故又理無二故亦名一相瑜伽云依自內智解云此釋不約所化也三有人不解第一義諦一向斷滅名為疑惑深法眾生知相諦者為知諸法非有非無一實相也故云相諦又釋既聞真諦將謂斷滅於俗故名疑惑深法今為分別諸法自相歷然故云相諦瑜伽依俱處所名為此說解云即前真俗名俱處所四為謬解等者聞一實諦謂定是一名謬解等今知二諦差別非一前即疑一此即迷異五既聞諦差別謂各有體乖違正道名為離正念者知說成諦者知前差別四諦諸法但隨言說因緣集成無有自性故云說成瑜伽云於契經調伏本母名由此說六為正見眾生者令得知苦斷集證滅修道瑜伽云依於現在眾生苦自性依於未來苦因生性依於因盡無生性依於修習彼斷方便性經云至不二法者謂道諦智能至無二滅理故也七為大乘可化者謂直進菩薩不從二乘來者知菩薩因果於果位而知者但是信解力顯影像觀智非是佛果無盡智知此簡定分齊下離世間品亦如是簡彼約行此中就解餘文可知第二菩薩如是下明利益眾生勤方便於中二先總後別初總中亦二先觀有為過虛偽者觀內五蘊謂妄想常等不相似無故虛此明所取非實也常作我想慢事故偽此顯能取不真是妄是偽謂於前虛相妄取為我等二誑詐者觀外六塵謂世法盡壞故誑此明所取不實但是誑也世法似續似若有利而實速滅無利可得而言有者是誑也世法牽取愚癡凡夫故詐此顯能取迷真謂由妄取令彼世法隱虛詐實令其貪取言假住須臾誑惑凡夫者總結內外就人彰過謂妄境引心名之為誑心迷前境目之為惑於前有為內外之中各境為誑心為其惑論中牒釋可知凡夫依止彼正取我慢身新名異生會釋可知下明正起慈悲於中悲者憐愍彼眾生故大者勝前地悲故轉勝者不住道行勝故慈者勝利益示現故光明者救眾生方便智成就故二得如是智慧力下別辨中二先牒前起後智力牒前知有為過不捨牒前悲慈轉勝求佛智正明為物求大義利下正別顯中先悲後慈就悲觀中有二先觀緣集苦二又作是念下觀深重苦前中言觀有為先後際者總觀先際因後際果也知眾生等下別中先觀先際於中初觀流轉後顯無我前中但言無明有愛者顯流轉因是凡非聖理實亦有業等餘緣何故不說以無明發業愛能潤業業感報由此癡愛為本故偏舉之三求報起故云生即先際果也流轉生死者是欲求眾生也於五陰等者是妄梵行求是外道非小乘故云妄也增苦惱聚者是有求眾生下顯無我中言無我無我所者是中自身無我及彼無我事第一義故無也然世俗假立依命根力住釋命者也數數受生釋眾生也謂眾多生死是眾生義數數即是眾多義也又釋數數受生釋人也以梵名補特伽羅此云數取趣即數數取諸趣受生故也眾生身心相續非常非斷故說有命有眾生此釋明世俗假有也破彼慢取意故說無命無眾生此釋就破病說無假法不待破也遠離能取等釋離我我所也下類顯後際中謂如前際以何因牒彼癡愛隨所有眾生牒前果也隨所有苦行牒前無我謂但有苦果及苦因行本無我也經中究竟是論中盡字不知究竟有出者離滅道也不知無出者明不知有苦集也二又作是念下明觀深重苦謂無量世隨逐是其深苦種種苦事是其重苦初觀眾生受苦不厭離故云可怪又於無所有中而生貪著故云可怪下明可怪所由謂無明癡故已今當滅者是無量世隨逐苦也二如是生死下牒前可怪後明種種苦也謂不生厭可怪況更造集令苦轉增五道苦輪者是身生苦生死水漂等者是集愛也歸五陰等者明離彼滅道也不知不畏等者明有病苦謂四大相違故似毒蛇不能拔出等者明具彼集故釋有四句一妄梵行求眾生不能拔出憍慢見箭二欲求眾生受欲者不能滅除貪恚癡火三欲求眾生行惡行者不能破壞無明黑闇謂為見少利行大惡行後受大苦名為黑闇四有求眾生不竭愛海不求十力等者遠離滅諦謂佛果大涅槃稱為滅也下明離道諦隨魔意者失道緣也惡覺轉者乖道因也悲觀竟第二如是苦下明大慈觀於中二初愍眾生修善二發願益生前中先牒前苦眾生處之孤獨無救謂於已現受苦無有能救於未受苦無所依得免此明在苦無救經欠無依下明於惡無治此經有二句論經有四句謂近友聞法思惟修行初善友陰人事等如舍不能親近故云無舍也二聞法如洲依之即免四流水所漂不能聽聞故云無洲三靜思窮義名為究竟不能思故名無究竟四修慧正見事等如目不能修故名無目唯我一人等者諸佛菩薩充滿法界何故言孤獨不欲復待彼助已度顯示勇猛勝事故也增長福智依向所化令近成人天因遠作涅槃因畢竟淨者令得涅槃果無礙智力者得菩提果餘如論釋二如是思惟下明發願益生初句總謂上文於苦無救今明與善皆為拔苦故云皆為度故下別辨九種一已住善者不令生退失於樂果二不善眾生令得修善又此利樂不同如前具釋三濟貧乏是順緣不足苦經欠此句四救繫囚是違緣所逼苦於中先外緣所繫苦五病等是內因所發苦六化令正住七斷疑令解八三學令行九令得滅果不住道行勝竟第三大段彼果分中有二先行有四種一攝功德勝二修行勝此二自利是前所知法中智清淨果初自分後勝進也三教化眾生勝四起隨順世間智勝此二利他是前勤方便果初化他行後化他智初中初三句論有二釋先配三慧可知次配二巧謂初句總舉二別知法三別知義亦是二持可知以總攝別是故論中名為攝聞勝也次二句明戒勝初微犯能悔後堅持不犯前中內有慚愧折伏柔和發露向人名為自護又被化舉罪亦由慚愧能忍斯辱名為護他二戒無微缺名堅心不捨也下五句明智一知因緣智謂果由因名是處不由因名非處此治無因又善惡因得樂苦報名為是處反此為非處此治倒因也達此之智名為覺者二證理智外分別名為魔事證智能治名不隨他三知教智謂正說為是邪說為非交參為雜簡邪得正名為隨慧四神通智謂現神通能治邪歸眾生令向正故五化眾生智可知二善集福德下明修行勝於中十一種一無厭為因集福增長二依進為因求智不捨三釋如論可知四不起邪思令戒光潔論經欠此句上四是自分行下明勝進行五起佛果法行六起佛依報淨土行論釋中具二種嚴一約人謂住處眾生淨無煩惱是斷德堅智是智德二約法謂佛果位諸功德法以為嚴也七依佛正報相好法身起彼行求也八依佛三業作用起行九敬重法行以行依法成故敬求也十願取三有巧攝眾生在染不污名心無礙十一日夜常念攝取眾生離小乘心名離餘心也第三菩薩如是行時下明教化眾生勝於中初一句總明攝生二以色身等別明同事應機三以說法斷疑別顯愛語下別明利行攝生四於菩提無方便眾生不解菩薩所行道等故示行事令解修行五雖解修行然疲倦不進故示佛果大利益事以勸進之此二化大乘眾生六為欲求有求眾生示世過患令不樂也下二句化梵行求眾生七為小乘正梵行求不信大乘者示佛大智廣益眾生八為外道無智邪梵行眾生以身業現通語業教道令捨邪入正也九總結行成有四句一因緣方便結前四攝攝生也二心常在佛者為化眾生求佛勝力故三不失善根者所得福智皆不退失也四又復常求等者彼所修行欲令增勝懃修行也第四是菩薩利益眾生下明隨順世智勝染障對治中有十句一知經書等二金石等三治病等四伎樂等五日月等六施戒等此六正是隨世間智七不惱事八安生事九哀愍出十令入佛法此四是結意就前中初五是障治後一是染治以戒等離染故就前中初句內治四種障一書治所作事中忘障取與等事中障也聞法等解中障作不作等行業中障一作不作者善作惡不作二於善中有已作未作三於未作中隨時益生應作不應作二經者論經名論因論治邪見以校量正理故聲論治軟智以解了文章聲字生勝智故三論經印者印記分明不假守護故治彼障又伎藝當印又是六藝等文章亦是聲論四以數知多少算記其位令不生疑故治彼障上總是因聲二論也二金石等者以工巧論能治貧也三治病下是醫方論病有三種謂乾消等內四大不調相鬼著等是外眾生相蠱毒等通內外亦四大是草毒也亦眾生相是毒蛇此等或但成病或致令死故為因也呪藥二種通別治其四妓樂等治憂惱障國土等治不喜樂障金銀等治世間繫囚等障五日月等能治報分過作惡因障謂覩災相修善排惡故說治也曜等攝者謂日月五星為七曜也五星謂東方歲星等二十八宿謂角亢等日月五星於中宿故論中入八業果一日二月三星四宿五吉凶六動地七夢八想此中名怪也身中諸相者愛不愛果行故謂由有過去愛果因行今有好相不愛亦爾六布施等是內明論是染對治有六句一施治慳染二戒治破戒染三禪治貪欲染四神通治邪歸染五四無量心治妄行功德染謂殺生祭祠而求福者名妄行德修四無量能治也六四無色定治妄修解脫染以外道等妄取無色以為解脫故下明後四起世間智有四種相一諸不惱等是異障中無障謂無捕獵等惱眾生之障二安眾生是與無過樂謂樂不生罪故無過也三哀愍等是發起清淨雖令眾生無苦有樂而著欲放逸是故愍彼故令離放逸故云發起淨也四令入等所用清淨謂雖不放逸不求出道是故令入佛法受用淨也又釋此四句從後向前結前六句謂令入佛法結前第六施戒二哀愍等結前第五以示日等災怪令離放逸故三安眾生事結初四門以同與樂故四諸不惱亂眾生事結前亂眾生六中初三後二以此五門即五明所攝能除闇障俱而能生智是故論中釋前三句超舉後二良為此也其第四句但為與樂而非生智故非此結餘如遠疏應知第二就地果中三果科釋同前言得轉勝多聞三昧者論經名多聞陀羅尼者非義陀羅尼謂對勝彰劣也以平等淨心難得等者對劣顯勝也以能具二難故得聞持一地初平等心難得二樂出世間現世間難此是不住道行勝也以此地智光證是真如事故況金器硨󰗜磨瑩等日月等喻教智淨依阿含增長智慧光明勝於前地智故謂勝前地珠光故也餘並可知第三重頌中有三十九頌初十一頌前勝慢對治於中初二頌十平等次二頌道品鎧杖喻次二勝行嚴身喻次二師子吼法喻次三頌前初住地同念不退心論名如道行第二常為下十三頌不住道行勝於中初四頌前所知法中智清淨二如是觀下九頌教化眾生勤方便於中初一頌半頌總觀虛偽生悲慈二心次三頌半頌悲中觀緣集苦次三頌觀深重苦次一頌大慈觀事第三常住正念下七頌彼果勝中初一頌攝功德勝次一頌半頌修行勝次半頌教化眾生勝次四頌起世智勝下七頌地果初三調柔次三半頌攝報次半願智後一結說究竟難勝地竟第六現前地亦七門同前初釋名者攝大乘云由緣起智能令般若波羅蜜多現在前故名現前地世親釋云謂此地中住緣起智由此智力令無分別智而得現前悟一切法無染無淨無性釋意及梁論等並同此說解云由加行智引根本智證於真如無染淨法界令現前故解深密經現前觀察諸行流轉又於無相多修作意方現前名現前地解云此有二義一現前觀察諸行流轉二由多作意令無相觀方得現前莊嚴論云不住生死涅槃觀慧現前名現前地十住論云降魔事已菩薩道法皆現在前仁王經名為法現成唯識同攝論瑜伽同深密金光明等更無異說十地論等如前已辨第二次第者亦有三義一前位寄聲聞此明緣覺寄法過前是故次來二四地雖出世不能隨五地能隨世間而不能破染淨見此地觀察無染淨法界破彼見故是故來也三唯識論云前五地中有相觀多無相觀少第六地中無相觀多有相觀少第七地去純無相觀今此地於無相觀退少入多是故須來第三所離障者依十地論微煩惱習障解云以此位中修無相觀多障與此違故說微習又形前地障說此為微理實即是所知障中俱生一分執細染淨違於六地無染淨法界故以為障良以五地超於三四染淨別位合令同處而二相未盡至此方除故說微細唯識論云名麁相現行障謂所知障中俱生一分執有染淨麁相現行彼障六地無染淨道入六地時便能永斷由斯六地說斷二愚及彼麁重一現觀察行流轉愚則是此中執有染者諸行流轉染分攝故二相多現行愚即是此中執有淨者取淨相故相觀多行未能多時住無相觀解云初愚執苦集流轉門後愚執滅道淨相門金光明云一行相續了了顯現無明二法相數數行至於心無明解云此後無明還滅淨相數於心現違彼長時多無相觀故以為障梁論深密瑜伽同唯識辨第四所證者依攝論證無染淨法界世親釋云本無雜染性無染故既無雜染即無清淨唯識云六無染淨真如謂此真如本性無染亦不可說後方淨故無性中邊竝同此釋又中邊論云由了達此知緣起法無染無淨攝論云了知此義入第六地第五別行者十度中當般若行當地中緣起觀增上慧行莊嚴論第六住不起染心而依緣起受生故尋下文第六別果者梁論通達無染淨法界得自他相續無染果金光明六地發心得日圓光焰三昧當地行果及位果尋文可知第七釋文中三分同前初讚請分中十八頌分五初二菩薩聞法供養讚歎次二諸天歡喜供養次二天王眷屬供養次十一天女歌樂歎佛功德於中初二總歎說益次三歎大智證空次一歎大悲攝物次四歎理行無礙次一天女靜默下一上首請說第二正說分中論同前地科為三分但前却為異謂前地趣地方便及初住地同名勝慢對治此中初住地入不住道行勝攝以漸勝故初勝慢對治者以前五地觀四諦法染淨相故名取染淨障是故十平等通觀一切法平等也文中有三初牒前起後二何等下正顯十行三如是下結行入地就正顯中此十平等分以為三初八以無破有次一以有破無後一有無雙破又初一是總餘九為別前中言一切法者論名十二入為一切以蘊中不攝無為法故界處攝盡故初十二處解一切法以根塵境識此皆不離三無性故是故云無性故平等論經名無相者無性相也故論二十二入一切法自性無相平等故下九別中論主立九種相對治現無相初一句明十二入自相但是妄想所作實無所有故云無相論經名無想者為明彼相即是想故云無想也二外疑云既所取唯想可說相空想能現相想應是有論云念展轉行相謂念猶想也釋意明此想念還依妄相展轉無體故云無生平等也餘經云從心想生與心作相和合而有共生共滅同無有住此之謂也三疑云既說想相展轉互依是則諸法生成建立豈是空邪釋明相依想故所取不成想還依相能取不立互依兩壞故云無成平等也此上破於迷苦諦執四疑云苦是所生可說為空集諦能生豈非是有論云染相故釋明惑業本寂自性離故云平等也此文在第八句准論應在此處故此辨耳五疑云苦集染法可說為空滅道淨法豈非是有論云淨相故釋明染法既空無染可翻不可說淨故云本來淨也上來遣相六疑云若染淨俱空即不應起種種言說既有名言明知即有所目之義論云分別相者名言分別也釋云但名依義立義由名現觀彼義因不見名果又觀名果不見義因為此世間有得名不得義有得義不得名故知尋名取義俱是妄想戲論故云無戲論平等七疑云若染淨名義一切皆空何故菩薩捨染求淨既有取捨豈無諸法又云妄法既空即驗真理是可證取論云出沒相者淨法可取名出染法可捨名沒釋明妄法即空無可捨離真理離念不可取得故云無取捨故平等也攝論云若於生死非捨非不捨若於涅槃非得非不得又維摩云若達生死性即是涅槃於其中不取不捨者是為入不二法門是此義也八疑云上起真妄有見故以無破之若爾斷無二諦應當正理論云我非有相問此我非有豈非正理何故以為所治之相答以取此我非有之相同斷滅無故是失也釋如幻緣起不礙存故不同斷滅故云以幻等故平等也九疑云我先取有即破為無我復取無復說幻有是故我今取亦有亦無應正道理論云成壞相者成是有相壞是無相釋有二途云我前破汝謂有故說無非謂法體實是無破汝執無故說有非謂法體如情有是故正理非是有無故云有無不二故平等也一云我前說無是不異有之無故非無又我前說有是不異無之有故非有是故離無無別有可與無為二離有無別無可與有為二故云有無不二故平等此中非是有無互遣名為不二亦非有無合名為不二亦非總無有無名不二但是有則是無無則是有故名不二思之可見三結行入地中初總結入位二菩薩如是下別結別結中如是觀等牒前所觀十平等法觀言能忍者忍受正理遠離障垢故又忍證深理無分別想故名忍也隨順者謂此觀智隨順平等真如法故明利者能對治微細慢故前四五二地亦同得順忍除障未細不名明利以四地所除解法慢障最麁故得耎品順忍耎猶下也五除身淨慢中故得中品忍此取染淨法分別慢最細故得上品忍故名明利下品能對治上品所治乃至上品能對治下品所治障治相翻理必然故言無生忍未現前者以七八地上是無生忍位此地非彼故云未現然順彼忍故名順也理實初地亦得無生為寄五忍以配諸地故作是說謂地前名伏忍初二三地寄在世間名為信忍四五六地寄二乘位名為順忍七八九地是菩薩位名無生忍十地及佛地因果究竟名寂滅忍此地是順忍中上品故名明利勝慢對治竟第二是菩薩下明不住道行勝於中有二先就初住地以明不住行二作是念下就正住地以明不住前地劣故唯正住地方名不住此地勝故初住地即明不住就初住中二初觀一切等牒前起後二大悲等正現不住論經四句初三明能觀之心後一所觀生滅此經略無大悲滿足然此三心釋作六重一辨相者愍心創起故云悲首論中以殊勝大悲攝三世眾生故也二求果愍至稱為增長又上求佛果名為增長論中以於所知緣起令智清淨即此淨智為佛果本故也三厭離有為心論中觀一切種微細因緣以生厭離緣觀細極故云滿足二明次第者乘前觀空便念眾生虛妄所纏故先起悲以悲念故求佛果智以益眾生次起增長佛智必由離過而成是故末後起觀緣生過患終極三約二利者初一利他後二自利四約二護者前二護小乘一護狹心二護小心後一護煩惱五約因果者初後攝因中一求果六約不住者初一不住涅槃後一不住生死中一俱無所住就所觀生滅中十二緣生順生逆滅故云觀世間生滅此是總觀下以十門別觀彼法可知二正住地中廣顯緣起義略作四門一總明法界緣起二別辨十二有支三料簡分齊四正釋本文初法界緣起略有三義一約染法緣起二約淨法三染淨合說初中有四門一緣集一心門二攝本從末門三攝末從本門四本末依持門並如別說二淨法緣起者亦有四門一本有二修生三本有修生四修生本有如下性起處說三染淨合說者亦四門一翻染現淨門二以淨應染門三會染即淨門四染盡淨泯門亦如別說第二別明十二有支者具如別章第三料簡分齊者作三門一就本經二約釋論三經論對攝初中本經內有二重先別明十觀後顯名重結何者十觀一因緣分次第二一心所攝三自業助成四不相捨離五三道不斷六觀先後際七三苦集八因緣起九生滅縛十隨順無所有盡觀於中各有順觀逆觀故有二十門也謂順觀大悲不住涅槃逆觀大智不住生死故名不住道前五地中觀四諦染淨以明不住此地勝故唯於染法起逆順觀以明不住故也二釋論科者論主通於此十番緣生作三門分別一就厭離有為心中釋此十番此即是前大悲滿足觀二就深念眾生心中釋此十番名大悲隨順觀此即是前大悲為首三約求佛心中釋此十番名一切相智分別觀此即是前大悲增上此三與前三次第不同者前約生心次第今約正行次第謂先自離過次念眾生後求大果與前別也此三門中各觀十番即有三十門復各有逆順故有六十門分別緣起觀三經論對攝者有二門一相對二相攝先相對者上論主但取經中初住地處三心分別十門緣起各具逆順為六十門今尋下文彼果分中更以三解脫門觀因緣集即驗通前成一百八十門分別緣生觀又釋論主所以不依經中十門次第解釋乃更改勢作彼三門別解釋者意許經中十門自釋十二緣生義已顯現不待釋故初住三心歷此十門義隱難知須釋方現是故別作此三門釋由此當知經論合舉總為四重釋此緣生一一各十即為四十門各有逆順即為八十門以三空觀之總成二百四十門分別緣生法應知此意二相攝者論初門內開為三段一名成答相差別此攝經中初因緣分次第觀二名第一義諦差別此攝經中第二一心所攝中半門觀三名世諦差別此攝經中後八門半於此三中初一現妄我非有後二現真俗非無義理周備故第二大悲隨順觀中分十為四一名觀眾生愚癡顛倒攝十中第一門也二名餘處求解脫攝第二門也三名異道求解脫攝其次四門也四名求異解脫攝後四門也第三一切相智分別中分十為九一名染淨分別觀攝初半門二名依止觀攝初中後半門及第二門也三名方便觀攝第三門四名因緣相觀攝第四門也五入諦觀攝第五門也六力無力信入依觀攝第六門也七增上慢非增上慢信入觀攝第七門八無始觀攝第八第九二門也九種種觀攝第十門釋相並準思可知第四釋文者釋此十門即為十段一一門中皆作四門解釋一依經別釋二依論初約厭離有為釋三約大悲隨順釋四約一切相智分別釋如是四重依經及論收攝方盡就第一段中四門之內先約經文名因緣分次第觀者此中正現有支無我觀於中有二初明倒執有我妄起緣分二又作是念下明迷諸諦理起緣次第初中有三一辨定無我二迷成緣起三結依位行初中二句初言世間受身由著我者反舉或情明我非理若我理有著我順理應得出世既生世間明我非理二若離著我即無生者順舉解心明理非我若理有我離我違理應生世間既得出世明理無我二一切凡夫下明迷此無我起彼有支於中先順觀緣起後逆觀無我前中隨邪念等者是餘經中不正思惟為無明因也愚癡著我者正是初無明支也習起等者明行支由彼無明迷世因果造於罪行迷出世因果造福及不動謂感三惡趣業及於人天別報苦業皆是罪行感欲界人天業名福行感色無色界業名不動行三以是行下明識支然識支餘論說有二義一是所引謂本識中異熟識種此取種子二是能引謂五果種子所依本識名為識支此是現行第八今此文中約後義說以是行支為能引故引起識中五果種子令熟至有故云以是行故起有流心種子也此為能引所引一對言有流有取心故起生死者由愛取有故生生老死此是能生所生一對以五果是名言種子通無流位今行所引明非無流故云有流也此中無愛字者是略也四所謂下辨識生名色等然有六緣如世種植一業為地者望所生報為增上緣故如地也二識為種者五果種子為彼親因故如種子但以能依種子不離所依之識故云識如種子此即舉所依通取能依故也三無明覆者受生時無明迷父母等如世種植下雖有地中有種子要須上有土覆四愛水潤者於父母起染愛等心潤其受生如雖土覆要須濕潤五我心溉者計有己身能有所作如雖濕潤須人溉灌六種種見者以異見網覆令無流法不能得壞如世種植須網羅護不令鳥雀所損言生名色牙者明所生果謂識入胎時五果種子為無明業引愛取潤故俱熟生果但現之有前後皆前引後起故云因名色故生諸根等非謂名色是諸根親因餘亦如是可知三是十二下明逆觀無我四菩薩下結位所行並可知二又作是念下明迷諸諦理起緣次第於中亦二初順後逆前中不如實知第一義者此有二義一通舉第一義諦是十二有支所依之本明依真起妄現有支無體以無明最初故先明依起餘支類此皆依真起二別顯此是無明所迷謂此無明由迷二諦造於三行是故論經名諸諦第一義也前段明所造三行此中現所迷二諦文綺互耳由各為增上緣力引前起後令相續成立故也有四取陰者但識支有二義一若賴耶為識支餘識即屬名色支中名支攝也二若通第六識亦入識支即色受想行此四陰為名色支今約後義故作是說餘文可見逆觀中無作者是人空無作事是法空依經釋竟第二依論約相諦分別釋中三段內初門名成答相差別於中門別有四相從為三要攝為二總之為一四者一舉彼解惑顯成無我門二論經愚癡下經本一切凡夫下明責情現理三依論經無智下依經本癡盲等下名辨相現實門四不知第一義下明依實辨相門二相從為三者四中初一名成謂釋成無我次二名答答現無我後一名相謂依諸諦理立緣生相要攝為二者前之三門宗現無我故一處舉釋後之一門宗現緣生依真起相故別舉別釋總為一者謂第一成答相差別也論云五道中所有生死等者釋世間所有生處等也下開三門就初釋成中四句一總釋成無我二一切世間下牒舉經也即無我義成者但案經即是現成無我義三若第一義下即事現成無我之義有二句一若實有我不成凡夫過二若我實有不成聖人過何者若第一義中實有我者定其所取著我之心即第一義智者辨定能取也不應世間生者正出過也謂若第一義中實有我相者凡應是聖此為立宗以有能證第一義中實我智故此為出因如諸聖者為同法喻此則凡同聖智過應無凡夫理既不爾明知無我又聖應同凡宗因云以理實有我聖證為無違理倒惑非聖智故如諸凡夫應生世間同喻也此則聖同凡倒過應無聖人理既不爾明知無我此壞聖失也準前此文欠一句應云離著我心則應非是第一義智無我既非第一義諦離我之心豈可得名第一義智言應常生世間者以理正徵若離我心非勝義智應不證涅槃常生世間故前句中凡夫既有第一義智屬道諦攝應得涅槃不在世間此文現於無我真理同前可見四現示下舉經對現可知第二釋答中謂難在文外故云答也有兩難二答初執情徵理難情乖正理答難云若理實無我應著無我云何著我既著於我不著無我明知有我如虛空無人豈有計人立量可知下答以癡所盲故於無我處而執為我如目有翳空中見華豈可空中有此華也比量可知二如是實無有我下執相徵實難相不依我答難云若當有我可令無明作緣行次第既云無我唯為次第乃至老死此示現下舉經正答由癡造業業行起識乃至老死如世種植相生次第何用我耶答意如此於中悕常為有求斷為無希求是愛無智是癡煩惱無量何故偏舉此二種邪以是有支根本故次釋行中三句一釋邪念二邪道三妄行以菩薩行有不妄行故次釋識支等先併舉經文是中下釋以異熟賴耶正是報體故云示生老死體又釋種子識為彼因故云如來藏賴耶體也又釋為生死性故謂此識體復能隨順攝持餘支種子令得成就能所引生故云隨順攝取等也罪福等業為地遠釋云如是住者是色支如是生心者是名支結所生名色也今更釋如是住者是識種業地如是生心者是癡覆愛潤此結上四文也又釋此總標經中我心灌等謂作如是安住生如是心我是我所等謂見己為我如男子受生見父精為己有故為我所又見母為己妻亦是我所女人反此言我我想是慢者牒前我及我所二想為慢自見與父共競女色謂己得勝便起想慢女人亦爾言我生等釋見網謂遠云見已唯在此處生不餘處生故云我生不生又云見常為我生見斷為不生今釋見己正報以為我生見所遊依報名為不生以受胎時或見遊華林或居殿堂等異見非一故云種種以見執難捨如網覆也下釋逆觀以緣起法無性故滅非是智力斷故名滅下結前生後若緣無我更依何法緣相得住下舉經對現明緣起相依真而起論中無明作業稱名色者遠公引婆沙名色有二種一方便名色二報名色若言名色緣識是方便名色若說識緣名色是報名色今既說行以為名色故知是彼方便名色言彼依止者阿賴耶識是彼名色等所依止故此約依持門說二名色與識共生者是相生義三相依義謂識由名色得起名色由識得存下釋逆觀作者作事人法皆空是名結前云何問後證此真諦得解脫答今舉緣生以辨彼觀故也第三約論大悲隨順中四段之內此名第一愚癡顛倒者不解無我名為愚癡謬執有我稱曰顛倒論中初總釋謂菩薩觀此第一門十二有支總是癡倒隨順菩薩大悲之心故云此事觀故也下別釋中先解愚癡後一切凡夫下釋顛倒前中先釋癡相謂著我故生離我不生舉離不生現著是癡次釋癡名云何問也無明闇者以無慧明體是闇故名為愚癡經怙可知二釋倒中癡盲著我如是倒者是取我之倒有相有支中疑惑倒者是取我所倒此釋經中無智求等乃至盡此一門皆是顛倒菩薩觀此於諸眾生深起大悲第四約一切相智分別者明此十二有支總是一切種智所知之法攝十為九此初門中前半為一名染淨分別觀謂著我為染離我為淨然此一文具含多意且舉四釋謂經中明是妄取我故起此緣生次第之相二論家初意舉此解惑以現無我成無我觀三舉離我不生現我是癡順成悲觀四取此解惑以為所知染淨之法下半門以是依真起故屬後依止觀攝也釋初門竟第二就一心所攝中亦四門同前初約經分二先明心作三界是約集起門後明心持十二是約依持門前中言三界虛妄但一心作者此之一文諸論同引證成唯識今此所說是何等心云何名作今釋此義依諸聖教說有多門一相見俱存故說唯識謂通八識及諸心所并所變相分本影具足由有支等薰習力故變現三界依正等報如攝大乘及唯識等諸論廣說二攝相歸見故說唯識謂亦通八識王數差別所變相分無別種生能見識生帶彼影起如解深密經二十唯識觀所緣論具說斯義三攝數歸王故說唯識謂亦通具八識心王以彼心所依於心王無自體故許彼亦是心所變故如莊嚴論說四以末歸本故說唯識謂七轉識皆是本識差別功能無別體故楞伽云藏識海常住境界風所動種種諸識浪騰躍而轉生又云譬如巨海浪無有若干相諸識心如是實亦不可得解云既離水無別有浪明離本識無別六七廣如彼說五攝相歸性故說唯識謂此八識皆無自體唯是如來藏平等顯現餘相皆盡經云一切眾生即涅槃相不復更滅等楞伽云不壞相有八無相亦無相如是等文成證非一六轉真成事故說唯識謂如來藏不守自性隨緣顯現八識王數相見種現故楞伽云如來藏為無始惡習所薰習故名為識藏密嚴經云佛說如來藏以為阿賴耶惡慧不能知藏即賴耶識又云如來清淨藏世間阿賴耶如金作指環展轉無差別又勝鬘經寶性論起信論皆說此義成證非一七理事俱融故說唯識謂如來藏舉體隨緣成辨諸事而其自性本不生滅即此理事混融無礙是故一心二諦皆無障礙起信論云依一心法有二種門一心真如門二心生滅門然此二門皆各總攝一切法勝鬘經云自性清淨心不染而染難可了知染而不染亦難可了知解云不染而染明性淨隨染舉體成俗即生滅門也染而不染門即染常淨本來真諦即真如門也此明即淨之染不礙真而恒俗即染之淨不破俗而恒真是故不礙一心雙存二諦此中有味深思當見經云於諦常自二於解常自一論云智障極盲闇謂真俗別執皆此義也八融事相入故說唯識謂由理性圓融無礙以理成事事亦鎔融互不相礙或一入一切一切入一無所障礙上文云一中解無量無量中解一等舍那品云於此蓮華藏世界海之內一一微塵中見一切法界又此品下云於一微塵中現有三惡道天人阿修羅各各受業報如是等文廣多無量如上下經說九全事相即故說唯識謂依理之事事無別事理既無此彼之異令事亦一即一切上經云知一世界即是一切世界知一切世界即是一世界又云知一即多多即一等廣如經文說十帝網無礙故說唯識謂一中有一切彼一切中復有一切既一門中如是重重不可窮盡餘一一門皆各如是思準可知如因陀羅網重重影現皆是心識如來藏法性圓融故令彼事相如是無礙廣如上下文說上來十門唯識道理於中初三門約初教說次四門約終教頓教說後三門約圓教中別教說總具十門約同教說上來所明通一部經非局此地又是約教就解而說若就觀行亦有十重如一卷華嚴三昧中說第二依持門中有三初標宗二所以者何徵責謂小乘中十二有支三世次第前後引生如何說言皆依一心下釋云離本識心一切不成故於中初總釋三支俱唯是識後別辨餘九亦唯是識前中言隨事者隨其行業於何趣中從中陰內起求生愛心故云生欲心此心起時與本識中識支種子同時起至生陰時此求生心滅唯本識託歌邏羅等如種壞牙生等故云是心即是識論經貪欲共心生者謂第六識中求生時貪欲共阿賴耶識同時起故中陰未時貪滅心續名為受生彼所造行變為境界謂殿堂等名為誑心以不知故取之為實名曰無明此是受生無明非是發行無明此中大意明受生時行事是能引欲心是能潤此二於識支前說誑心無明亦是能引以誑故令取亦是能潤此二居後引潤本識中五果等種生所生果現起分位有次第故說名色等是故十二有支皆唯是識識外無物文意如此餘文可見第二約厭離有為就相諦分別者論釋此是染依止觀言二諦差別者論主意將所依心體是真諦能依有支是俗諦故此一文名為二諦此釋總標文也言一心雜染和合因緣集觀者釋所以者何下文謂一心是真雜染是俗即明此心隨染和合雙辨二諦是勝鬘中不染而染等第三約大悲隨順分別者論名餘處求解脫是諸凡夫如是愚癡顛倒常應於阿梨耶識及阿陀那識中求解脫者此是舉正現邪言乃於餘處我我所中求解脫者此顯邪乖正以諸愚夫背正從邪深可悲愍故此對治下舉經顯治可知第四約一切相智分別者論名依止觀謂分別有支依止有二謂依真性及依心識此中二諦通是二依明是大智所了之法也第三自業助成中亦四門同前初約相用分別此十二支皆有二義一明自行相二助成後用謂緣中癡惑是無明自相與行作因是助成業用論經名自業成問於四緣中此十二支具有幾緣答成唯識論第八云諸支相望增上定有餘之三緣有無不定契經依定唯說有一愛望於取有望於生有因緣義若說識支是業種者行望於識亦作因緣餘支相望無因緣義而集論說無明望行有因緣者依無明持業習氣說無明俱故假說無明實是行種瑜伽論說諸支相望無因緣者依現愛取唯業有說無明望行愛望於取生望老死有餘二緣有望於生受望於愛無等無間緣有所緣緣餘支相望二俱非有此中且依隣近順次不相雜亂實緣起說異此相望為緣不定諸聰慧者如理應思解云緣起經說唯增上緣一切定有因緣四位謂二是實有一但增愛為取無別種故二有支中具五果種望生有親生義若唯說業以為有支即無因緣二是假說謂無明持行種識為業種其等無間緣有三位一無明望行二愛望取三生望老死其所緣緣有五位於前三位加有望生受望愛餘之六支總無所緣及等無間餘義如別說二約厭離有為分別者於染因觀內名他因觀以前支望後異故名他前能起後與他為因故云他因各辨行相顯他義各能生後顯因義論釋死支以不見知令相續者此是無明何故屬死釋此是死時無明因死而起故也三約大悲分別中四門內此當第三異道求解脫於顛倒因中求解脫倒因三種中此文治彼自性因故云不應如是求何以故者將欲廣釋故徵也謂我佛法中因前支起後支斷前因故後果不生即得解脫汝說冥性為因縱知之何由可脫故云不應也言因緣有支等者總舉經文顯正治邪可知四約一切相智分別中九門之內此當第三名方便觀因緣有支二種業能起因緣事者略釋顯之前巧起後名方便等餘文可知第四不相捨離觀中亦四門同前初約不相離者謂前能起後離後無前後依前起離前無後不相離故各無自性無性緣起如幻現前此為順觀逆成一真理平等觀經文可知二約厭有為分別論名自因觀無明等自生因觀緣事故者謂無明生行是自生因問無明行異云何名自答以行賴無明無自體故緣力全攝非是分故前明不即故說他因此顯不離名為自因有人引此子果之文明無明支有種子現行者非此文意又遠公以五義釋此文明子時是前無明能生後無明令行不斷與行別時果時是後無明從前生助成行故與行同時等今尋此文意只發行無明為子時所發之行為果時以行是無明果故說無明有二時問無明望行無親因義云何說行即是無明果時答無明是行增上緣故名為子時行是無明增上果故名為果時文中有四初開義門二明不離三顯不即四總結同初中先開後是中下釋言子時令行不斷者以無明為行因故有二種義緣事示現者以子時為緣果時為事故餘支二義類此應知故云餘因緣分等二自因者下釋不相離有三句展轉釋成初自因者不相離故二云何不離以現見離前支無後支故此顯離子無果故說果為子果三不離無明即成行者此順釋不離子無明即成果故名不離也三若不離下釋不即義先顯二過失後引中觀論頌釋成言不即因者以是所生非能生故不異因者從於能生生所生故以果不則因故果不斷因不常以果不異因故果不常因不斷又以不則故因果俱不斷不異故因果俱不常又亦反此思之又以則不離是不則故即不常為不斷也亦思之可見四自生下總類結同可知三約大悲分別者謂邪見眾生執顛倒因內自在天為眾生因甚為可愍今此文中顯無明作行等故對治彼執故為因觀也四約一切相智分別者當第四因緣相觀有支無作故者明此有支非直後依前故明後無性亦乃前能作後前亦無作故諸緣起是種智境界第五三道不斷者四門同前初約經為三道不斷者煩惱有二謂能發能潤雖諸煩惱皆能發潤然發業位無明力增潤業受生愛取力勝故偏說也以無重發立一無明數數溉灌故分愛取業亦有二謂未潤已潤業在引因愛取未潤初起造作相顯名行業在生因愛取已潤近生當果立名為有此約唯業有說苦亦有二謂在因與果識等五種唯是報因生等二位但是報果以就所引因位難知差別相故依當果位別顯五支謂續生時因識相顯次根未滿名色相增次根滿時六處明盛依斯發觸因觸起受爾時乃名受果究竟依此位立因為五支果位易了差別相故總立二支以顯三苦然所生果若在未來為生厭故說生老死若至現在為令了知分位相生說識等五具如唯識論第八中辨又此惑業苦三為流轉之相如淨意菩薩所造十二緣論頌云煩惱初八九業二及與十餘七說為苦三攝十二法從三故生二從二故生七從七復生三是故如輪轉一切世間法唯因果無人但從諸空法還生於空法解云此辨三道相生顯二無我廣如彼釋二約厭離有為分別者論名攝過觀所謂三道攝苦因苦果深厭離故也三約大悲分別者論名異道求解脫內對治苦行因謂邪苦行但是煩惱業妄想因故非樂因故如經是中無明愛等四約大智分別者論名入諦觀三道是苦集諦故是大智所知法也瑜伽幾支苦諦攝及現法為苦答二謂生及老死問幾支苦諦攝當成為苦答五謂識乃至受種子性問幾支集諦攝答所餘支解云當五因二果俱是苦諦惑業五是集諦攝又唯識論第八云皆苦諦攝取蘊性故五集諦攝業煩惱性故解云此則苦攝十二以是取蘊性集唯攝五可知第六分別先後際中亦四門同前初約經分別先後際者此十二支初二是能引次五是所引次三是能生後二是所生於中分別三際諸聖教中略有三說一依此經開能所引分先際中際合能所生總為後際以引遠故開之生近故合也二依唯識論開能所生合能所引是故前十現在後二未來以十因二果分二世故三生引俱開妙智論初二過去次八現在後二未來故成三世唯識論等十因二果定不同世因中前七與次三或同或異若二三七各定同世如是十二一重因果足顯輪轉及離斷常又由此三際因果輪迴人法二我永無所有二約厭離有為者論名護過觀謂外人與此緣生道理出三種過一一切身一時生者列過名何以故者外人自徵立過所以無異因者釋立過相以無我異因何為不得五道之身一時並生二中列名徵立可知無作者故者釋立過相若無我作業誰受來報三中列徵可知釋中既無有我誰持是業令使至果是故應失前不受報據前望後說此中失業據後望前說此三下總牒彰護謂過現因別名為異因以此答前三種難故名為答亦通取下句現未果異由彼異因云何得有一時生過又差別因得差別報云何乃言有不受報差別之報由異因生云何得有失業之過下釋文中先釋過去內無明緣行是見過去者牒舉經文下釋中二句初明過因能作現二現果由過因說現識等以為當來此中但說過去因則足何須復說現為其當欲以因果相屬防三過故則是見下釋已總結過去是因義二釋現在中言識乃至受見現在者牒經文釋中二句初明現果由過因二復能下明過因得現果現在是彼過去之未來故云得未來果三愛取下釋未來中先牒文言復有生者釋從愛取等起有生死名有生也問前釋過現皆二世相對今解未來何故不然答以彼過現經中自分為兩也故須相屬以成護過經中自說愛取有三從果為未來不假論主相屬故不論也言一往定者結別前文以上來所明是一分三世名一往理數如是稱之為定下釋展轉三世相生無盡故云復有後世生轉故也此說何義下釋前護過有三義一汎明業不得果二舉經明得三雙結得不前中先總舉由三義故令過去業不能得報一或有未作者就過去求愛取有等爾時未作故於現在不得生老死果問觀此文意似說過去無明未作業行何因乃云愛等未作答若無明未作業何因乃言過去業三義故不得報言或有已作未得報者就現以求愛取有等雖已作竟以未熟故現在不得生老死果或得對治者若已潤業熟計應次此未來得生老死果或於此生若得聖果者斷愛取故令已熟之業則便燋亡不得報二是中無明下明舉經三義得報謂過去既有無明緣行故知已作不同愛等現在既得識等五果明知則是業已得果由現在愛取無聖道斷令未來生死相續不絕三是故下雙結中有已作是行支未作是有支已得果是識支等未得果是生支等聖人已斷凡夫未斷下正結護業既有如是差別何容有一切身一時生過謂有作未作何緣一時有得報未得云何一時有斷未斷如何得一時若爾下重牒顯示非一切業當受者是前已斷也亦非不受者是前未斷亦非一時者顯前作未作得未得可知若自作下護第二不受報過謂自作自受何不他受以他不作故三離彼三事護第三失業過謂由離前三種不得是故諸業無不得果故無失業過下結可知三約大悲分別者菩薩見諸外道行異道求解脫中計無因等起大悲心觀此緣生救彼邪執論言先中際因者過去二支是先際與現在識等中際為因故言及中後際因者中際愛取有與未來後際為因言中際前後二際故者於中際內識等五果分屬前際愛等三因分屬後際既有此因云何言無是故結云若無如是因事則種種眾生果事亦無也四約大智分別者論名力無力信入依觀過去二支望現有力望後無力愛等三支望後有力望前無力又釋過二有力現五無力現三有力後二無力以皆能生為有力所生為無力菩薩舉此化人令離邪入正故云信入依菩薩智照故云觀也言先中後化勝者重釋成先中後是力無力化勝是信入謂照三際以化眾生為種智故也第七三苦分別中亦四門初經明此有支皆是苦聚將釋三苦因辨受俱分別瑜伽云幾樂受俱行謂除二所餘解云除受及老死餘十有樂受以受不與受俱故老死位中多無樂故幾苦受俱行謂即彼及所除中一解云唯除受支餘十一是苦受幾是捨受俱行如樂受說以老死位多無客捨故幾不與受俱行謂所除中一即受支以受不與受俱故唯識論亦同次三苦分別有二門一理實遍通門如瑜伽中幾支壞苦攝謂樂受俱行支及非受俱行支一分幾若苦攝謂苦受俱行支及非受俱行支一分幾支行苦攝謂所有壞苦苦苦支亦是行苦支或有行苦所攝非餘二苦謂不苦樂受俱行支及非受俱行支一分壞苦攝十支全及受支中一分謂樂受除受支中苦受及老死支苦苦攝十一支全及受支中一分謂苦受行苦攝壞苦苦苦皆是行苦或有行苦非二支所攝謂不苦不樂受是故行苦通攝十二唯識第八亦同此說二隨相增顯門如此經說謂初五支遷流相現故稱行苦觸受二種觸對生苦故云苦苦餘為壞苦者但壞樂名壞苦老死支既無樂可壞何故名壞苦邪釋壞苦有二一樂壞為苦望所壞說二以壞是苦故云壞苦此老死支能壞生故故屬壞苦也餘文可知二約厭離有為論主世諦觀六種之中此當第五名不厭厭觀謂凡夫不厭菩薩能厭故云不厭厭此約麁苦又二乘不厭菩薩能厭此約細苦故云種種微苦也以分別此等皆是苦故及厭種種麁苦者二乘所厭菩薩亦厭又亦得前細是行苦此麁是彼餘二苦故三約大悲隨順分別者愍諸外道不達真理求異解脫真解脫有四舉正顯邪一離一切苦相者涅槃樂德也二無為相者是常德也三離染相者是淨德也四出世相者是我德也涅槃經云於世間法自在遠離名為我也言彼諸行苦下辨邪異正於下四段經文各配一義今此當初言苦事隨逐乃至無色有縛者舉此三苦現彼外道求非想等為涅槃者菩薩觀之皆是十二緣生三苦之法何有涅槃樂德之義故順起悲四約一切相智分別者此當第七增上慢非增上慢信入觀者聲聞之人不覺細苦自謂無苦名增上慢然覺麁苦非增上慢舉此令彼二乘信入大乘緣生微細苦事菩薩照此故名為觀不如實知下釋成慢相此之一門前約大悲以化外道今就大智以攝二乘以文含多意論主善取故也第八因緣生者亦四門初約經理實無明望行無因緣義而言因緣生行者有二義一自種為因無明為緣合說故云因緣然隱彼親種顯此勝緣故云無明因緣也二但彼增上緣望自增上果還是親因故說無明為行因緣餘亦如是欲明果不自起要從因緣因緣形奪復各無性是故言因緣生乃顯無生此猶順觀逆觀一泯非生不生可知二約厭離有為中世諦觀六門中此當第六名深觀此深觀中攝後三門合成四句一不自生二不他生三不共生四不無因生釋此四句諸論不同略有五說一約破外道謂諸法不從冥諦自性生故云不自生二不從梵天自在天等生故云不他生三亦非微塵大種和合生故云不共生四亦非無因自然而起故云不無因生二約破二乘一謂諸法不定從自同類因生故云不自生二不定從彼異熟因生故云不他生三又亦非彼俱有因生故云不共生四小乘中許無明支前不正思惟託虛而起似若無因今亦不爾故離無因三約法顯空一果不自起名不自生二自既不立對誰辨他又他亦各自皆不成自云何他生故云不他生三自他因果既各不成故云不共生四離因緣外無別果法故云不無因生此上三重如般若燈論及中論等說四約因緣形奪對法論云自種有故不從他待眾緣故非自作無作用故不共生有功能故非無因凡諸緣起亡雙二句已為甚深況總亡四句是故緣起最極甚深五約緣起無礙門但因緣生果因緣相望各有二義一全有力二全無力謂因望於果有全不生緣必全生故云因不生緣生故二緣望於果亦全不生因必全生故云緣不生自因生故三二力不俱故不共生四二無力亦不俱故不無因生此門有二義一據力具有不有義故令相入謂因有力時緣必無力是故由因有力故能攝他由緣無力故能入他會彼緣力總歸因力名不他生雖言不他反顯自生因力歸緣不自亦爾反前思之以二力二無力各不俱故無彼不相入一力一無力相歸故恒時相入以不相障礙增上緣寬故一切諸法無不相入十忍品云菩薩善觀緣起法於一法中解眾多法眾多法中解了一法良由此門故也二據體有空不空義故有相即謂非直因力歸緣明其相入亦乃因體由緣顯因性空攝同於緣何者謂若無緣則無因故以生果名因無緣果不生是時不名因明知此因會歸彼緣為不自生是故緣是有義無不能攝因是空義無不所攝因受攝故廢已同緣緣能攝故攝因同已餘因攝緣受等並準思可知由此義故諸法相即無所障礙上文云知一即多多即一等皆此義也是故無盡大緣起法無礙自在皆從此門而開現矣此中言因無明諸行生者論經云無明因緣行生者彰因起果明非他作言因緣能生行者明果由因顯非自作又以無明是行自因故非他作亦先無行體在無明中後還生行故非自作餘亦如是準思可見此一門中論主開為不自不他二句也三約大悲分別者明諸外道求異解脫中顯彼所求非想天等以為涅槃菩薩觀之但是有支緣生之法非是無為涅槃常德是故菩薩隨起大悲也四約一切相智分別者於九門內以第八第九二門合為一無始觀遠公云是真諦觀也見法緣集無本性故名為無始今謂因緣起法的無元本依之始起故云無始維摩中依無住本立一切法同此義也中際生故後際生者舉法釋成謂此緣生則是不生故名無始是謂大智所知之法第九因緣縛說者亦四門初約經是因緣生縛者謂此緣起互相縛住不得是生以是縛故復非是滅以一縛字印此法體離諸分別然是緣起縛相亦離故寄言以顯故云縛說為明此縛但在說中此門顯緣起法事相向盡理性將現極微妙處故論云隨順觀世諦則入第一義諦是此門也釋文可知二約厭離有為深觀四門中此是第三不共作言非二作者或因為自以緣為他或果為自以因緣為他此二自他俱不作故若自他俱不作何得為緣生為釋此疑故云但隨順生謂隨俗說生理實無生言無知者故者遠公釋此別釋非他以無我知者能造作故作時不住者別釋非自明彼無明作行之時無行自性住彼作時還起後行故云作時不住也今更釋因正有力時緣必無力故不得相知故云無知者故也此是因緣不共果起之時名曰作時於因於緣的無所住故云不住此是因果不共正作果時此作不住於因不住於緣亦不住果故云作時不住此義正是經中縛義可知三順大悲分別者謂諸外道求異解脫以非想等為涅槃菩薩觀之但是有支非離染縛失於涅槃真淨之德故生大悲故云如是復染生縛也四約一切相智分別內無始觀中名隨順縛故謂生滅唯縛隨順無本故也第十無所有盡觀中亦四門初約經明此有支虛相既盡隨順無所有徹到第一義此顯不壞俗而恒真也故云無明因緣諸行生是隨順無所有問無明生行是順所有何故乃言順無所有答乘前諸門次第至此顯彼無明正生行時則順無生入理故也經意如此問順觀既爾逆復云何答生既性盡則所有無所有俱離故云隨順無所有盡觀說說義同前思取其意二約厭離有為中名第四非無因作隨順有故何故經中順無論名順有釋經意以緣歸理說論意以性從相說各現別義故作是說又釋論中順有意顯無生是故與經意亦不別下別破無因一縱破謂應常生故二奪破謂恒不生故三此非佛法下呵詰破謂說無因最大邪見若爾下結非無因是名下釋說總結言相諦者相是前成答相也諦是前二諦差別三約順大悲分別者謂諸外道求異解脫以為涅槃菩薩觀之是十二支三有之法隨順有求妄取無色以為解脫失於出世涅槃我德菩薩愍此順起大悲四約一切相智分別此是第九名種種觀謂三有相別各多類狀故云種種也隨順下釋現其相此是三有世俗之境大智照此故以為門上來別釋十門竟二如是逆順下總結十章既云逆順十種明知前十門中皆有逆順前文中有無逆觀者是略故也一有支行列二攝歸一心三力用相生四前後相屬五三道輪還六三際因果七三苦過失八從因無性九似有若無十泯同平等配結前十文皆可見釋不住道行竟第三大段彼果勝中文別有二初行果後位果前中論分有五初得對治行及離障是前勝慢對治果二得修行勝是前不住道行果三得三昧望前治勝以說果謂前修三脫以說對治彼治轉增名三昧勝四不壞心者望前離障以說果由滅障故三昧之心不可破壞名不壞心五自在力者望前修行以說果謂依前修行上進無礙名自在力下別釋中釋此五則為五段就初文中二先明治勝後顯離障前中釋三解脫門義略作五門一名體二行相三治障四攝行五差別如別說言是菩薩隨十二因緣下正顯於前十門有支皆有如此三空觀門先明空門論中分三初見眾生無我二自性空者見法無我經中略無此句三彼二作無以見無作者故謂前二句顯二我體空後一句現二我用空亦即前是無我後無我所言如是下結可知二言滅此事下明無相門亦三義一滅障者觀彼有支自性滅故云滅此事也問此與前無我何別答前就諸法以明無我此中欲遣能取相心故不同也二得對治者常解脫現前經中略無此句三念相不行者見因緣處無少法相可生故云餘不相續遠公云此三中初滅障者取性心亡二得理為治三取相心滅不見少法生故離分別取相之心前滅取性不同凡夫今離取相不同二乘三知此二下明無願門亦三一前二則是無願所依故云依止二更不樂有者顯無願體故云體性三唯大悲等勝出二乘故云勝也二菩薩修行下明離障勝初離彼我等是空門所離也二離有相者是無相所離也三離無相者是無願所離故云離有無相也以不取無相故說無願餘經云以無相故無所願求此之謂也論中如是次第於五地下舉劣顯勝初舉五地顯此空門離我之勝此文是倒若正應言以十平等深淨心故遠離也則遠離四地身淨我慢今以深空滅彼二我故此勝也二舉四地離障現此文中離作受勝三此六地等舉此地初十平等處破有無等顯今地滿無相無願破遣有無一切蕩盡故云勝也第二悲心下明修行勝有二初正修行後顯修勝前中亦二初發勇猛修行者謂始修決絕也二菩薩如是知下明丈夫志修行者謂果決修終成前中亦二先修行心謂以三空觀彼有支愍諸眾生處而不覺故云悲心轉增由悲增進是利他心未滿菩提等是自利心下明修行勝於中二先修智不著有為後化眾生下修悲不住無為前中亦二先知後厭就知中煩惱業生合散具闕有增有減二既知此法有是過患則生厭離不應令合故云我知有為等也是故論云知有為法多過遠離生業煩惱等下修悲化眾生可知二丈夫志行中亦二先智後悲智中論名厭對觀者有為名對見多過觀者重釋成也滅對者明有為性滅故云無性等也與大慈等明修悲可知二則得無礙下明修行勝於中二先勝相現前論云智及大悲勝隨順者牒前二行之中各有悲智能上順也依不住道無礙般若現前者明依前悲智不住之道令佛地無礙智光現前知有為涅槃平等者解智悲不住所以也不共住者解不住義謂智不共有為法住故云而亦不住等又悲不共無為法住故云亦不住其中等彼助道行不滿故者釋不住所為為滿智助道不住有為為滿功德助道不住無為故云欲具足等第三菩薩住現前地下明三昧勝於中二先明空定後明餘二前中先舉十空上首後結多門此中一萬論經名百千萬也前十空中論攝為四一觀是觀解二不放逸者依解起行離過為名三得增上者因修成德得上功德四因事者依德起用三昧是大用本故名因事初中除第四三昧餘五名觀一生空觀二法空觀三合取二空名第一義四依本識觀二種如來藏中是空如來藏故云大空五觀七轉識不離如來藏和合而起皆無自體故云合空楞伽云七識亦如是心俱和合生又云不壞相有八無相亦無相此之謂也二不放逸者分別善修是自分也修行無厭是勝進也二修滿足故云究竟三得增上功德者勝德依空生起現前故云生空四因事者餘三三昧一依此空定令智障淨因是事故名如實離妄也二依空起悲不捨眾生是故論經名不捨空三依空三昧願在諸有遠離染著名離分別然隨順有離不分別餘文可知第四是菩薩住現前下明得不壞心果十句中初一總深心者深徹難動論經不壞心謂堅固不退餘九為別一於理信觀二行堪受調三於甚深祕密之處能不驚怖四自分不失五勝進無歇六不嫉他德不破己戒二行普淨故云廣心七慈普益生八求上地智九巧化眾生第五如是等心下明自在力勝於中三初總次別後結總中如是等心者得般若也轉勝增長者行力勝也隨順菩提者能深入也勝力有九就總開別一下伏力二上解力三捨小力四信深力五摧魔力六治惑力七遍治力八巧化力九治障力並如論辨三是菩薩下結可知第二菩薩住現前下明位果於中三果同前就調柔中三初調柔行內聽受正法如說行者論經得三昧慧光釋以得義持能如說行因彼事者因彼義持事是故說此依勝三昧得奢摩他是前如實三昧也毘婆舍那是前智慧光明勝也行行已憶持者能持彼行故所鍊淨中言是人乃至明淨者解脫彼障釋所鍊淨也證彼義故釋知佛法藏釋喻中出世間智增上者顯證智體淨也光明轉勝者示現用勝以顯體也以教智光勝顯證智亦增上也乃至以方便智等者釋合喻文也無礙般若是佛智光明也方便是前不住道智也二釋教智淨中前地取月輪喻故小此地取月光喻寬大故勝前也隨順四流是魔所行故云魔道此名惡魔是彼魔道三是名下結說相攝報願智並準前可知第三大段重頌分中三十九頌分五初三頌前十平等法勝慢對治二有二十頌不住道行勝於中初一頌前初住地心總觀緣起二有五頌初因緣分次第觀三有二頌一心所攝觀四有二頌自助成五有一頌不相捨離六有一頌三道不斷七一頌三際差別八一頌三苦差別九一頌超頌第九生縛觀十有一頌却頌第八緣起觀十一有一頌半頌第十隨順有盡觀十二有二頌半頌結十門名三菩薩如是下六頌半頌彼果勝於中初三頌對治勝次一頌半頌修行勝次半頌三昧勝次半頌不壞心勝次一頌自在力勝四供養下八頌半位果於中初四半頌調柔果次四頌攝報果略不頌願智果五末後一頌歎深結說釋第六地竟第七遠行地者釋有三一約功用後邊攝大乘云至功用行最後邊故世親釋云謂此地中於功用行得至究竟雖一切相不能動搖而於無相猶名有行二約二義解深密云能遠證入無缺無間無相作意與清淨地共相隣接故名遠行解云無缺無間遠於前六隣接淨地近後第八三約三義成唯識論至無相住功用後邊出過世間二乘道故故名遠行地此同十地論金光明云無流無間無相思惟解脫三昧遠修行故是地清淨無障無礙名遠行地莊嚴論云菩薩於七地中近一乘道名為遠行問誰是遠去答功用方便究竟此遠能去由此遠去故名遠行地十住論云去三界遠近法王位故名身遠地仁王經名遠達地二來意者亦有三義一前寄二乘合顯菩薩次第轉勝是故須來二於無相觀前地未純今此進入純無相是故須來三前功用未滿此地中滿是故來也三所離障者依地論離細相習障解云以第六地有相觀少名為細相礙於第七純無相觀故以為障唯識論云細相現行障謂所知障中俱生一分執有生滅細相現行彼障七地妙無相道入七地時便能永斷由斯七地說斷二愚及彼麁重一細相現行愚則是此中執有生者猶取流轉細生相故二純作意求無相愚則是此中執有滅者尚取還滅細滅相故純於無相作意勤求未能空中起有勝行解云以所知障執於緣起流轉之生還盡之滅細於前地所離四諦染淨麁相故以為名問此後一愚正迷還滅細相何以不名還滅愚答此愚有二用一執還滅相二純作意求無相且依後義立名又釋相有二種一有二無取無之相名為細相若依此釋求無相則是愚梁論名一向無相思惟方便無明金光明云一味執思惟欲斷未得方便無明諸餘聖教可準通釋四所證者依攝論證得種種法無差別法界世親釋云謂於此中契經等法雖有種種差別安立而無有異無性釋云如契經等種種法別此不如是唯識云法無差別真如謂此真如雖多教法種種安立而無異故解云謂此真如雖教法中名為法界及實際等安立多名體無別異故立斯名又釋以本從末真如流出種種教法以末從本種種教法皆歸真如此與三地各證一義又釋教法隨機種種安立不失平等一味之法是此所證中邊論云第七地中所證法界名種種法無差別義由通達此知法無相不行契經等種種法相中諸本攝論同五所成行亦三種謂一十度中當方便善巧行二當地成就雙行無相行謂則空方便智發起有中殊勝行三學無功用行如此下文說及莊嚴論第七住雖行功用而上參一道多住無相故六地別果梁論通達種種法無別法界得一切法無相果金光明七地發心得如意三昧當地行果位果如文第七釋文者亦三分同前初讚請分中有十四頌分五初三天眾供讚二有一頌天王供養三有一頌半餘天王等歎法作樂四有七頌半天女讚得於中初二頌半歎佛身業利益次一歎佛語業利益次三歎佛意業利益次一歎已默住悕聞後地下一眾首請說第二正顯地體中論分為五初一趣地方便是加行道次一初住地是無間道次一正住地是解脫道次一義該始終說在正地後一地滿是勝進道初言樂無作行對治者前六地中受著三空名樂無作此地隨有不著於空故名對治此是地地皆捨修法也二彼障對治者前加行雖治前地樂空之心以其有量有功用故則後是障是故初住地中修無量無功用行以為對治故以為名三雙行勝者垢障既除止觀俱運四前上地勝者此地功用過前六地勝後三地故立斯名五地滿足故名雙行果下廣釋中就初分內有三初結前舉後勸修趣入二正顯行相三結行功能初中論云彼菩薩乃至非起增上行者總舉前地樂無作障下明能治謂方便者不捨眾生法無我智對治攝取增上行此治於無作行中生樂心也起十妙行者發起殊勝行此殊勝行於出世間及世間增上行更無勝即初二三地是世間四五六地名出世間彼行劣此故云勝勝猶妙也下別釋十行一一皆有即空方便慧發起有中勝妙行此中十行論攝為四初三各為一後七為一故為四也此中初句同論經第二句謂即三空而起四等故也論言護惡行因事者舉方便智謂慈不惱生名為護惡方便與此為因故名也言如是下明發起妙行以即空起悲故名不妄行等二隨諸佛下明財及身勝因事者舉方便智謂菩薩無盡財果無礙身報由不滯寂福行所成故說方便為彼勝因隨所須者是財也隨意取者是身也謂隨意受生故財身重牒因集功德故也三常樂思惟下明護善因事者以方便智攝護善根令得生長故以為因下明發起勝行言得彼勝因增上者牒前起後言功德增上等者正現勝相故云廣集等也論主判意前以三句屬自利行後七合為利他行同名攝眾生因事俱以方便智為攝生因七中初一隨物受生次二化令離障下四攝令住善初中願力受生作彼上首何故唯作上首以得眾生隨逐受化故云遠離三界等二畢竟下令離煩惱障說對治故者雖照性滅而不礙說治能滅大小二惑故名煩惱隨煩惱等常自滅者明不礙性滅也三隨順諸法下令離智障故云為滅四障如五地中隨世智處說書論等四障應知四一切佛國下明為物嚴土集起法會餘經云雖知諸佛國及與眾生空而常修淨土教化諸群生此之謂也五知一切佛法身下明為物現於正報三業先辨身業既法身離相何故現色為與眾生作五緣生福一見二聞三親近四供養五受法修行故也六知諸佛音聲下明語業為生轉法輪故七知諸佛下明意業窮照為諸眾生隨問能釋故也三是名下總結勝能上來釋妙下釋方便智論云此十發起勝行共對者明共方便智對謂於空不著名方便智則空之有名勝妙行今明釋方便智也攝取對治者明不礙空而起有行故此有行方能對治樂空之心還為方便智所攝故云攝取也下略舉初二句經對以顯之餘類可知第二是菩薩住七地下明彼障對治有二種相一修行無量者前樂對治有量為障故修無量以為對治二修無功用行者前樂對治作意修習功用為障故修無功用而以為治先明修無量中二十句攝為十對一一對中皆先明境界無量後明佛德業無量或要攝為五初一眾生界無量二世界無量三有兩對明法界無量四有三對明調伏界無量五後三對明調伏方便界無量亦同上文五海可知論判此十總為攝生故云隨所作利益以調伏界中分二問故攝十為六門也初二可知三以何慧者以法界中二句難可別問故就能知智問之四以何心者問調伏界欲樂心也五以何行者問調伏中所起志行六置何乘者問調伏方便無量以此差別下總釋是中下別釋於無量眾生釋初句無量化業釋後句以入所化無量故修於能化無量化業以能化中佛化最極故偏舉之菩薩修入佛廣化業名修無量行二乘生住何處者於無量世界中令依清淨國土故云入無量世界等又以諸世界中佛土最淨菩薩修入令物依之故名修無量行下並準此三以何等智中二句一知善惡三性等法謂無量種種法界釋差別法也智慧覺釋佛智得道二知三世差別之法謂無量劫數釋上句通達三世釋下句亦入智覺會同前句合為一門四以何心有三種事一知欲二知根三知起行心若約能化如次現身口意初云有眾生信種種天者釋眾生欲樂差別言身心隨同行者釋入佛色身若正應言身隨彼心同彼行說法令其信入佛法故云入無量眾生欲樂等二知過去心習軟中利根者釋上句謂根器宿成名過去習三品不同名耎中利如應說法者釋下句佛音聲等故云入無量諸佛知眾生等三以何行者此一文亦是入六中第五亦是第四中後一攝以此同是化眾生事故二處辨也言隨眾生心者釋上句也說對治者釋下句謂佛智為能治故也故云入無量眾生心心等六置何乘者於三乘中如次三句各顯示一皆上句所化下句能化竝可知二菩薩作是念下明修行無功用行於中二先明觀解方便二如是智慧下正顯修行前中亦二先舉修行無量中諸佛如來無量境二如是勢力下起趣求意言不以分別者論經自然不以分別等論釋自然者自性勝無分別故謂八地已上無功用心名自然等以純熟任性能起善行故名自性依彼能起佛境勢力是故修習也以分別心不能亡緣等照法界所以不成要以無分別不取相故成無分別即是無功用也正修行中修大方便慧者是前十種方便智也何故前以為障今復為治釋汎論障治有二一是染障翻離名治二是生障修熟名治今約後說但前者始修力勵而起功用故障今此數修純熟故治若爾與八地何別釋此中修學無功用不同八地也安住等者明因修行立以不動故者釋成以行堅不退故名不動非是八地不為功用動耳第三常起種種下明雙行分於中有四一二行雙無間者內證行熟止觀俱現名二行雙外修常續名為無間上是自分下三是勝進二始起信心於上決定名信勝三依信起行行有義利義勝名大起修稱作故名能作大義四行熟成德名菩提分就初門內三先常起乃至無礙者總明二行雙現無礙故論云一念中奢磨他毘婆舍那二行現前故言行住等者正顯二行無間常起論云一切行中彼修行時無間不斷不息行故不斷者非令停絕不息者非暫休廢故云無間也三離諸陰等者結離惡住善也二常不遠離下明信勝彼無量智中殊異義莊嚴相現前專念故謂於佛境依正專念信向故云常不遠離等也三是菩薩下明能作大義於中二先總標二何以下別釋別釋中先釋能具之智後釋所具十度前中二先徵責云十度行廣何故念念能得具足釋以大悲者廣心也修習等大心也以廣大心念念現前是故能具二十波羅蜜者下別釋所具十行謂一念之中捨己善根與諸眾生名為檀度即此念中能息煩惱名之為戒慈悲相應不損名忍進求無厭心無異念忍法無生巧起此行大願轉增異論不壞妙達所宜是故一念起一施時即具此十餘念念中相續不絕雖前諸地皆欲修此到七地中方得成就論釋後四釋方便中起無量智事者釋方便體相以是下釋方便功能謂以方便能起施等無量行時能以願力具足攝故二起上上智者釋願體相以是下釋願功能謂以願功能起上上智以此智能起彼施等令上上行生皆攝取殊勝故也三魔等不壞顯力體相以是能離施等障者是力功能也四如實知法者顯智體相以是下明智功能謂由智力顯施等差別以化眾生故也四如是念念下明菩提分差別有四種一依大乘行者謂十度自利故也二依化眾生者謂四攝攝生故上二攝善行下二離過行三依煩惱障增上淨故家菩提分解脫門者何處住者對家問也以何等門問解脫門何等修行得淨問菩提分也經中略無四家句一般若能照二諦是所照三惑滅四苦盡四一切助下依智障淨以離無明令覺分圓滿第四解脫月下明前上地勝差別於中有二初明勝前六地後明勝後三地就前中二先問後答答中先總後別總中先標次何以故下釋謂既諸地齊具何故第七獨名為勝下釋中以此地中功用行滿故云功行具足也能入第八無功用道也通謂五通明後地業用智是八地證智如前修無功用行處說道是彼因即此地也下別釋勝相中論主先總問起云何此地中方便行滿足者方便行是功用行彼餘下總舉以釋謂世出世舉前六地更起殊勝行舉此第七是故下結勝過劣初地願力緣遍滿真如名為大法二地戒除心惡三地求於佛慧以益眾生名轉增長得四地智光名得法明四地入出世道五地還能隨世六地入深緣起上六各是一行中具一切今此地中一切中具一切故過前也論中下地增上等是結前也云何下生後也修行下略顯也智方便是前方便慧菩提分是前所起菩提分行於此地功用行滿總結滿也二何以故下正顯勝後地於中二先明此勝過二解脫月下因辨諸地染淨之義前中先責意既云此地菩提分勝故得名勝此勝於後有何業用下釋中先法次喻後合初中慧所行道是雙行之道以是力下正顯勝相謂以此勢力令八地上任運之行自然成就更無加行二世界者無功用位如淨世界有功用位如染世界隔位難超故以為喻又釋前六地喻之以染後之三地喻之以淨唯第七地名染淨位以能越染到此淨處既染由此越淨由此到是故此地極為要勝合中言行雜道者是染淨道也論經名染淨世界據此義也二解脫月下因辨諸地染淨之相於中先問後答答中二先通明諸地染淨之相後佛子下別約七地以明染淨前中有法喻合法中先總標次徵責云前言是染今復云淨此有何義下釋以迴向菩提名離罪染論經中有二句釋一向菩提是大心故名離染業二隨道行如是深心故名離煩惱喻中二先舉輪王喻前七地未名純淨後舉梵王喻後三地乃名為淨合輪王中五句一菩薩如是以合輪王二從初地來乘等合乘寶象三知心煩惱合知貧苦四不為所污合王雖無苦五不名為過合未離人合梵王喻準釋可知二諸佛子下別明此地染淨相中亦二初明此地離障勝前故云過貪欲等二明此地形前望後得名不定以不能常在純無流觀是故將出觀求佛以為煩惱也第五從菩薩住七地下明雙果分理實此果通前諸分以彼雙行是正地相故名彼果論分為四一業清淨者是前彼障對治家果二得勝三昧者是雙行家果三過地者是前上地勝果四得勝行者是前樂無作行對治果以彼方便及起勝行滿足在此故也就初業清淨中有四一戒淨有二一就具明戒故云成深淨身等二約行明戒謂斷惡修善故云所有不善等二又世間下明世間智清淨勝三於三千下明得自身勝心行二平等無與等者謂深心及妙行為二也四是菩薩所有下明得勝力言禪等現前勝者略釋謂等取神通等也禪是四禪定是滅定故云寂滅樂行故滅定三摩拔提此云等引謂平等引生諸功德故餘文可知二能入下明三昧勝有二初別列十門二總結多類前中初五起解分別後五成行分別前中一依未觀之義伏心令觀二依已觀之義重更審思上二知理法三由義持力依一句解無量義進益心慧四由文持力依一義說無量名故能分別義也上二知教法五依通一切五明處智此知事法故云如實分別後五中初一煩惱障淨顯其行深後四智障淨顯其行廣初中以真如觀堅固不壞故治惑障後四治智障中一勝功德障者謂不能發起智通勝德故以為障對治可知二不能具起無礙法界自在業行故以為障依定起此故以為治三於深上佛法怯弱障者謂如來所說深玄之法情礙不入故以為障對治可知四不住行障者不能寂用無礙俱行故以為障經對治中背二種生死向無住涅槃故名也三是菩薩下明過地於中有三初行修善巧過二作業廣大過三行修勝入過就初中四句一巧智二深悲三過聲聞等對下彰出四趣佛智地對上彰入謂此能入八地已上法流水中止觀俱現任運流注入佛果海故名也二是菩薩住是下明作業廣大過於中二先正現過相二彰其分齊前中亦二先對下彰出過二乘故論云無量三業無相行者入定遠離相無量聲聞緣覺亦有淨業遠離相非無量不能利益一切眾生故此釋過二乘復次此無量勝餘下地者此顯過前六地等也二是菩薩清淨行下對上明入謂得八地無生忍光相故能照明也二彰過分齊中先問後答解脫月執前同後難剛藏簡後異前答答中法喻合法中緣大法者觀察攀緣佛果大法也以四五六地寄二乘位此地出彼故說為過理實已前非不過也論云方便行盡念觀住故者方便慧及殊勝行滿足名盡於上境界念觀相應故名為住三佛子下明行修勝入過於中甚深者遠入故者能上入也遠離者彼障滅者離前障也釋無行可知言身口等者論云聲聞辟支佛雖離彼相業不如是得少為足不求上行故謂二乘雖亦離相業用不如菩薩以少為足不上求故餘文可知四解脫月下明得勝行於中二先明三摩拔提勝行謂在空不住故二發起勝行謂起殊勝行故前中先問後答答中從六地等明得法分齊今此地等辨勝過劣於中有法喻合法中先總明得而不證後是菩薩成就下別顯以不捨眾生即寂起用故云成就不思身等喻合可知二菩薩如是以大願力下明發起勝行經中十句論攝為八以後三句合為一故有八種行共對治攝者謂此八行皆共所治俱而不污又障共能治治行常立如是深樂涅槃現身生死以能所治俱名共對治二門互收故復云攝也初中願力智力是能發起從禪等明所起行緣雖深愛等正明所發行相一起功德行隨順世間門謂現世間增修德行二既現世間以何等身謂上首之身方能攝故三既在世間豈不被染以願力取有故無所染四既在世不染為不同世行故不被染耶釋云不爾示有妻子名家不斷在此熾然而不為燒五非直如上同凡攝化亦乃能轉二乘上入佛智故名入行也六示資生行謂飲食資身睡能資神皆順生死是魔境界七示有衰退老病死三是魔所行上二轉魔行八轉行者轉諸凡夫煩惱之行所轉煩惱不出三種謂見愛無明故有三句初化轉諸見謂外道著見名為見貪化離名轉二化轉無明謂智不能達世及出世名為障礙化離名轉三化轉貪結菩薩現受勝妙樂具過天龍等處而不著令彼見已生尊心各令捨已所貪五欲故名攝取轉彼貪心又釋此三亦是菩薩自行常正謂明菩薩處邪恒正居礙不礙在貪不貪俱皆名轉下明位果中三果科釋皆同前說能練行中言護持佛法者論云於三千界得為大師故能護法次二句釋師義方便行滿者功用行修自行勝故守護上首利他行勝故堪為師所練淨中言愍眾生故法忍轉淨者利益眾生法忍轉顯此地釋名應知者謂利生是有中殊勝行法忍是空中方便智此二雙行名善修無相行也言善根轉勝者修行功用盡至故名遠行言盡至者是功用究竟義也喻中眾寶嚴金者示現一切菩提分法方便行功用滿足故也釋教智淨中日光如前地說者前地取月光勝月輪今取日光不取輪義同前地月故指彼也此地勝者日勝月故餘文準釋可知第三重頌中四十四頌分七初九頌前十妙行樂無作行對治分二有三頌彼障對治分中無量行略不頌無功用行三有六頌雙行無間分四有十一頌前上地勝分五有八頌雙行果分六有四頌位中三果七末後一頌歎勝結說第八地七門同前初釋名者不動名亦有三義一約一義攝論云由一切相有功用行不能動故名不動地無性世親並同此釋無性釋意第七地中行動相不動此中行相俱不動二約二義金光明云無相正思惟修得自在諸煩惱行不能令動故名不動三約三義成唯識云無分別智任運相續相用煩惱不能動故梁論三義亦同此說解深密經由於無相得無功用於諸行中不為現前煩惱所動故名不動十住論云若天魔梵沙門婆羅門無能動其願故名不動地仁王經名等觀地二來意者亦有三義一前之三地寄同世間後之四地寄三乘法第八以去寄顯一乘莊嚴論釋第七地云近一乘故梁論亦說八地以上以為一乘解云從前三乘差別之位進入一乘是故來也二前位雖得純無相觀要待加行作意方證今此純熟不待加行任運現前故次明也三前通分段此唯變易是故來也三所離障者依地論離無相有行障唯識云無相中作加行障謂所知障中俱生一分令無相觀不任運起前之五地有相觀多無相觀少於第六地有相觀少無相觀多第七地中純無相觀雖恒相續而有加行由無相中有加行故未能任運現相及土如是加行障八地中無功用道故若得入第八地時便能永斷彼永斷故得二自在由斯八地說斷二愚及彼麁重一於無相作功用愚二於相自在愚今於相中不自在故此亦攝土相一分故八地以上純無漏道任運起故三界煩惱永不現前行第七識中細所知障猶可現起生空智果不違彼故解云依護法宗於無相中有加行智體非是障以善性故由所斷障令作加行故說名加行障由此第七有加行故雖現金等諸相及土非任運現故以為障生空智果者謂生空智所引後得智及滅定金光明云一無相法多有功力無明二執相自在難可得度無明解云此所迷現相亦攝於土以寬收狹故梁論等並可準知四所證法界者謂證法界不增減義世親釋云謂於此中雜染減時而無有減清淨增時而無有增無性釋云法外無用所以不增諸法不壞所以不減無性後釋同世親中邊云由通達此圓滿證得無生法忍於諸清淨雜染法中不見一法有增有減解云此同地論唯識云謂此真如離增減執不隨染淨有增減故即此亦名相土自在所依真如謂若證得此真如已現相現土俱得自在世親釋云於諸相中而得自在名相自在隨所欲相即現前故於所現土而得自在名土自在如欲令土成金等寶隨意成故解云相約現身等相土唯器世界等此地下文具三世間十自在等五所成行者亦三種十中大願行當地成就無生法忍行相土自在行莊嚴論第八住雖淨佛土而無起作無功用故尋下文六所得果者梁論通達無增減法界定自在等得法身果金光明八地發心得現證三昧當地行果位果可知第七釋文中亦三初讚請分中十五頌分三初二頌天王大眾慶法興供二有十二頌天女歌樂讚德供養於中初三作樂總歎佛德次三別歎三種世間自在之德次三別歎三輪攝化次二歎佛神力攝持後一歎已結默三末後一頌上首請說第二正說分中論分為七初二是趣地方便一總明方便作集地分者是遠方便總前七地作起此地集成方便二得淨忍分者是近方便謂前地所得無生忍光至此修熟令深清淨三得勝行分者是初住地行謂依前淨忍發起勝修四淨佛國土分者是正住之始依前勝行更起淨修佛土之行五得自在分者正住地滿由淨土行成德無礙六大勝分者是地滿行此地望前通皆是勝今復地滿是勝中之勝故云大勝七釋名分者不動之名辨德彰號此通始終釋在地滿就初分中總攝前七以為二相諸地通行名為同相諸地異修名為別相同中三句妙行慧者是其證道謂二無我上上證故從初地來證二無我轉勝至此故云上上也二方便道淨者不住道清淨謂悲智俱遊無偏住著三善集助道法者彼方便智行所攝滿足助菩提分法謂行是前證方便智是前不住彼二所攝助道之法下明別相有七一初地十大願能令心住二地中行十善等行是佛為護也三地中厭得不退禪定等者等取神通無量等名自善根力也得通達故名得力也四地中所說十種法智教化眾生者前論中名智障淨勝也念通達佛法者釋此同彼謂彼十法智此名佛法五地中十種深淨心平等名直深心六地中前大悲為首及大悲增上也觀因緣集者是大悲滿足亦是舉成觀法成就福智釋此同彼七地中二句初是前空中方便智有中殊勝行言不捨眾生者釋彼同此謂大悲等也二以無量眾生界故入無量智道是前十種無量也何故前六各唯一句此第七地有二句耶釋以是近方便故又問何故於此第八地初總集前地答諸聖教中此例有四一十住之初總集十信如本業經說此約退與不退以分其際故作是結會二初地加行總攝地前如迴向品說此約比證分際三第八地初總集前七如此文說此就功用無功用分際故也四第十地初總集前九如下文說此約因位成滿總攝前因又釋此四處初約十千劫滿二約初僧祇滿三約二僧祇滿四約三僧祇滿故作是說第二淨忍分中文有三初十句正明無生忍次四句明無生忍淨後一句結忍入位論中但釋前二攝為四種一破相二破性三因泯四果離又前二破相入如後二證實捨相又約寄位初一在加行次一在正體後一在後得其數差別一種通始終依佛性論三性品云如經說若人已得無生法忍即不退墮此云何成立由三性故即得成立如來為約分別性故說本來無生忍約依他性故說自性無生忍約真實性故說垢苦本性無生忍就初事無生中論攝為七初四明不增後三明不減即是無增減法界論中先立七實對治此實以顯無生一淨分法中本有實者計自性住性為事物有為對治此故云入諸法本來無生二新新生實者計習所成性為實對治此故無起三相實者計前二性所生行相對治此故無相四後際實者計於佛果後際出纏對治此故無成又此四中初一自性住佛性次二引出佛性後一至得果佛性又初一道前凡位次一在三賢之位次一在地上後一在道後通即可知又此四展轉釋疑可知五先際實者對佛果後際說凡染為先對治此故云無壞明煩惱即空無可壞也良以眾生心中有其二分一如來藏名為淨分故如前說淨分無生二煩惱藏名為染分如此所說染分無生六雜染實淨分中者謂修行位中背染向淨來對治此故無來七盡實諸眾生者眾生向涅槃去對治此故云無去論經名無盡第二自性無生此經略無論云自性無生者是法無我彼法無我自體無性故如經非有有性故彼觀事故等者明理不無謂彼前諸地所觀事故亦是此地所忍法故不得言無下明理不二謂理非事外故名不二同於上文有不二不盡也三無初無中下明數差別無生者於三時中染淨法不增減故謂先際為染後際為淨中際染淨三際無生故無增減四入如來下明作業無生者於真如中淨無分別佛智故如是下釋已總結也次示現下釋無生忍淨言一切心意識等者一切有二初一離報心憶想分別故云行遠離等二離方便心憶想分別故云攝受分別性想故也想者遠離障法想非無治法想者簡言濫也彼治想於下地中有三種勝事一無功用自然行故云無所貪著謂於上佛果不待起貪求任運起行二遍一切法相者現能治廣故云一切法如空三入真如不動自然行故者顯治深也如空之言通二句用可知第三入不動下明得勝行分於中有二初明深行勝謂對前彰出二發起勝對後顯入前中二先總明深行謂入此位行玄奧故下別有七相從為三初三一分明此地中境分殊絕次二一分明此地中正行廣大後二一分明此地中離障寂滅喻中有三從後向前喻此三分七中一難入深故名深行菩薩二同行深諸淨地菩薩同故謂純無漏位名為淨地與此位人同故云世不能測不能測者如麥在麥聚不測其差別故論經名無能分別三境界深能取所取不現前故云離一切相等言護一切障想者謂防護一切障法之想為簡治法想故名離貪著四修行深自利利他行廣大故此經略無五不退深謂彼二乘不能形奪壞其勝故云一切聲聞等六離障深謂離功用障故云深大遠離七對治現前深謂能治之行常現在故云而現前論經名為寂靜現前即真如寂靜非事靜也下釋三喻喻前所說滅盡喻者示彼行寂滅故者釋現喻意釋喻中言無彼依止故者明滅盡定中心王不行想等心數無所依故亦不行也以得無功用自然行者釋懃方便三業行息滅也論經報行成有二釋一約教道故云得彼相違法二約證道故云善住阿梨耶識真如法中者但本識有二分凡時唯住妄染分今此住真淨分若至佛地單住真如不云梨耶真如今此為有變易報苦是故雙舉也言住大遠離者是論中住報行成也釋第二夢寤喻中示此行中護彼過想有正智想者如從夢寤雖無夢想而有寤想所況如是雖捨前地妄修過想非無此地正智之想言此行寂滅者顯此正智即用常寂故不同前顯此深行故也是中下重分別依清淨世間涅槃二心不行者此釋經中不行二心謂夢中渡河此岸喻世間彼岸喻涅槃既覺寤已此彼俱亡名依清淨故云不行二心也言依境界受用念想不行者釋諸所憶想不復現前謂於夢中受用船栰等境想不復現也釋第三生梵天喻中如生色界下結不行此地如是下地心一向不行望下彰出得報地者對此彰得此說離勝結明喻意下重分中順行是世間心不順行是出世間心故名二分也心等者舉心等取意之與識及憶想等即是順行也佛等者舉佛等取菩提涅槃等即是不順行也下就不順行分中更開三門經中但就大乘論主對辨大小一言差別者非是大小不同名為差別但是大小乘中生法兩異名差別二言大小乘中眾生法差別者非生法異名為差別明此大小乘中生生自異法法自別三言無學學差別者就小乘中辨人差別非是學與無學不同名為差別但明學學不同無學亦爾上開門竟佛等涅槃差別說者舉經對顯謂佛是第一句佛心等取中間二句涅槃是第四句應知也何故世間行中而不開異出世行中開此差別以出世是大人所求恐有染取故委釋令離下釋顯中先釋順行可知後釋不順行中言大小差別是總舉下別中大乘內佛菩薩是人涅槃是法小乘中涅槃是法羅漢等是人二釋人法各差別論釋可知小乘羅漢差別者如毘曇中六種不同謂退思護住勝進不動成實有九並廣如彼說餘文可知二佛子下明發起勝行於中二初明本願力住諸佛勸發二若不與下明勸利益前中亦二初本願住二又諸佛下明勸發前中隨順是地者是論經中住義以本願者釋住所由謂從前地來同求此地無生忍門名為本願得已以息故名為住然住義釋有二門一顯義二說意初中明諸菩薩住與不住汎釋有四一觀入分別謂始時不住終即樂住從前地來求趣無生以未得故是以不住今此得之樂寂故住二起行分別始時樂住終即不住今此地中始得無生樂寂故住後以佛勸發起勝行所以不住三就寂分別始終常住謂佛菩薩隨所證入無暫時捨四起用分別諸佛菩薩一切不住常隨世間利益眾生今此文中約前二說二明說住意亦有四義一為漸悟菩薩有樂寂習故云本願力住二為引定性二乘明菩薩此地大寂滅處猶有動起況彼所得豈為究竟三為顯此地甚深玄奧難捨故住四但有此深奧法流之處必有諸佛作七勸橋是故無有一人墜墮下明勸發中三先總勸二諸佛下別勸三是菩薩下結勸初中流水者在無生忍不起功用任運起行趣於佛果如大河水不待人力流赴大海何不前地與智以得法未深故何不後地與以依此勸發修不住故何故與智理實通餘行以智是行主故何故在此位與以此忍門攝德本故下文云亦莫捨此忍門依此力能成大行故何故與如來智以約果說故作因緣者論云此與如來智慧力轉彼深行樂足心故下別勸中先歎其所得第一是上法也後我有下彰其未得勸云修習於中七勸攝以為二前六舉多未作轉其住心後一明其少作能成增其去心凡勸法如是前六中攝為三對自利利他初對中一明自德未成後一所化未出第二對中一化願未滿後一自德未勝第三對中一明化業未廣後一明自得法未窮初中句別有三初舉力等彰其未得二為得下正勸修習論云不得修教授故解云不得釋上句修教釋此句三亦莫捨等明起行所依論云若不捨此等明反釋可知依彼有力能作者順釋第二勸中汝雖得此等明自所得一切凡夫下明他未出於中亦三初就凡夫總勸名依彼眾生無利益事二顯其過失現起煩惱者不善也使者釋離寂滅在家煩惱出家覺觀三汝當下勸其愍念可知第三勸中汝應念本願者總勸憶念本所弘願下別二句一欲利益眾生者是廣心願下化眾生二欲得不思智者是大心願上求佛智論中依願化眾生釋上句智行廣釋後句能轉者依前二義勸轉名依名轉故第四勸中三句初一切法性等舉所得法性自爾不令生著二一切如來下明上未同佛謂佛具大用非但一寂三聲聞等明下齊二乘謂定性二乘亦住寂捨化此是抑挫之辭論中不共義者釋第二句功行疲倦者釋第三句有此二過名為彼垢依此勸轉名依名轉第五勸中二初汝觀我等者舉佛六種化業二汝今下結勸起修論中先釋化業言無量身等者牒舉經文彼佛法成就有力者彼身等佛法修成之時明此有能化眾生力言示現依利益眾生者辨定其行謂此六皆依利他而說次此利益眾生事下廣釋六種皆為化眾生於中攝伏者善者以光攝之惡者以輪伏之謂三輪也二如來作無量下釋結勸起修之文第六勸中亦二初汝今適得等明所得未廣二我等下舉所未得勸之令起論中一入是所入法門二作是法門業用三轉是業用不斷餘文可見第七勸中明少作在增其去心於中先舉三種無量汝應下勸盡通達論中少作者望佛果不遙故云少在隨所見等釋三無量也少觀即成釋如實通達以此增其去心故云轉也二是菩薩下結勸可知第二諸佛子下明因勸成益於中二先對上本願住彰不勸之損論釋即入涅槃者與智慧示現者此釋經意謂舉此滅為顯佛與智故二以諸佛下對上佛勸彰勸之益於中有法喻合法中亦三初明佛與智門者論釋彼行中攝功德因勝者明與智所依謂彼發起行之中無生法忍攝功德因最為殊勝故佛與智也同作教授說者正解與智諸佛共勸名同教授二於一念下明由勸故起行速疾論釋可知三所以者何下問答辨釋謂向前二大僧祇所修比此一念所起之行不及者何下釋中先以一身等明前不及今此無量辨此過前問前初地百身二地千等何故言一答實報唯一變化百等故非異也於中有十一句初無量身者論釋一切菩薩身信解如自身故者勝解力故以自身令同一切菩薩身故是故一切所修是自修也此是同體智力故也此非文意又釋以勝解力令自身無量如一切菩薩數量齊等此豈非是變化身耶釋以此菩薩既不出觀即稱法界而起身雲實德非化此是文意音聲起等類身應知言此十句一依教化眾生者是十句中初六利他二依助道者其次二句自利行三依障淨者明後二句德用淨也應知十句有此三義下別顯之隨身任者是無量身謂隨所住法當現彼身如觀音住大悲身等二隨說者是無量聲謂隨所說法音聲亦無量三隨依智者無量智也隨所知故四隨所取生者無量生處形類不同即種類俱生無行作意生身也五隨何國土者無量淨國六得教化眾生者無量化眾生次釋二句自行中一供佛集德二順佛集智下二句明德用淨一神通障淨二無量大會明正覺障淨以於大會知根說法等故言此一切處隨順無量身口意業等此釋結文無間不斷釋不動義二釋喻中船喻行疾應知因勝者顯行疾所因以無生忍是行勝因令行疾三善集下釋合文善集等是前七地中所修諸行助發於此故曰資糧餘文可知第四淨佛國土分中有三自在一器世間自在行二眾生世間自在行三智正覺世間自在行初是化處次是所化後是能化具後二淨方名淨土於此三法起化無礙故名自在就初器世間自在行中二初總以標舉謂先牒前後思惟佛智力者正辨其相謂能了知諸世界相故名智力下別顯之文別有五一隨心所欲者於此世界隨於已心欲知即知又亦隨他眾生之心欲知即知此是智自在彼能現不現者是通自在能現是成不現是壞又釋能現成壞不現反之二知以何業下明隨何欲彼能現謂隨何業成何業壞欲知即知能現同前業集故成業盡故壞智能知彼故云業集盡智三隨幾時欲者略無此句四是菩薩知地下隨廣狹欲彼能現者於中二先明四大差別非定地等者明欲界所知狹故名小二定地等上界所知廣故名大三佛知無限故云無量上三俱約所知分齊同名境界知此之智故名境智次顯相智四大體伏名為自相於上有空無我等名為同相此二不同名為差別下知微塵麁細等準前可知二於一世界下明知微塵聚散多少於中初總知二此一世界下別別中四句一知外四大塵多少二知眾生身塵多少三知前世界物塵多少四知前眾生三界六道差別身塵多少此中大身小身者論經名麁身細身此是三界差別論云身麁細者色麁無色細色中欲界麁色界細故云如是次第以此當知大乘宗無色界中亦有微塵即定自在所生色次知六道身微塵成者以覺慧分析顯此微塵非實有性五是菩薩入如是下明隨幾許欲於中三初知三界成壞二知大小等相三知眾生隨之現化論釋後二論云欲界等境界智相智者亦開二門舉欲等取色無色界於此三界知事分齊名境界智知法分齊名為相智下廣釋境智欲界中人小天大色界中有覺觀是初禪無覺是二禪已上無色界中為簡却彼外道妄取以為涅槃故說佛法凡夫菩薩聲聞是聖智此上各為所知廣狹以分大小上來但釋大小未釋無量相今此同釋一切三界如來所知皆寬廣無邊故云無量相也三是名菩薩下明知眾生隨之現化於中三初知眾生二隨知現化三起化自在論云初中先牒文善知身不同總釋所知眾生方便等者釋現化巧同彼生也異生同生差別應知者是所現同類身也諸佛國下彼處處去身體示現者釋起化自在身遍三千界等也法喻合可知二隨眾生身下明眾生世間自在行於中三先總明自在二若於沙門下別顯自在三不可說下總結自在論釋中彼調伏眾生自在是總釋其相以此菩薩調伏眾生中得自在故能種種現言彼行化眾生者此釋經中隨眾生信於大會現皆往示現名行化生言身心自同事者釋別顯文內化同物身謂菩薩自身隨眾生心以自己身同形事故言身心自同事也言身心等分示者此釋中化應物心菩薩自身隨眾生必量宜而現名等分示謂應以聲聞身等餘文可知三而實遠離下明智正覺世間自在行於中有二諦智先明第一義智以是本故言遠離身相差別者謂釋離一切身相分別也言常住平等者自身他身不分別謂己身為自十身為他同一理性故不分別何故說此謂欲顯諸身相作所由故也二是菩薩下明世諦智中有三初列所知十身二明諸身相作三釋十身義初中十身內初三是染分次六是淨分後一是不二分各言分者此是同一大緣起法義分出故如攝論中於依他起上離染分名遍計清淨分名圓成不二分為依他是故若見一分餘分性不異皆融通全攝此中不二分約相盡為言故以虛空身表也論中重分別內眾生世間器世間舉初二身彼二生因業煩惱者是第三業報身明前二種生起之時因煩惱業故名為報言是染分者結上三也次明淨分言三乘淨者聲聞辟支菩薩如來四身是也此三乘隨何智者舉智身隨何法者舉法身是彼能知及所知法彼淨顯示者結上六種是淨分也虛空非是前二相知名不二分二是菩薩下明諸身相作中通自身有十一身亦十一度相作成一百一十身皆無礙自在顯現文中且辨三重一以眾生身為首作己身等十二以國土身為首作三如是乃至第十以己身為首作彼十身應知釋何諸身得如是相作釋有多因略論三種一約法性融通門是故此文先說自他身平等不分別等二約緣起相由門如下頌說菩薩於因緣和合中自在乃至能隨意示現於佛身故也三約菩薩自在智力以此位中遠前二門無礙道理是故能作論釋以眾生身作自身者彼自在中所作攝取行種種示現者謂智正覺自在中作攝他行諸身相作名種種示現皆隨物心所現也三是菩薩下廣顯十身初釋眾生身中五句一業二生是報三煩惱妄想染差別四色五無色界差別後二就報開也二釋國土身有十相論中千等者釋初三相謂一千小二千中三千無量舉千等取後二也故云應知淨不淨差別者釋垢相淨相也廣等釋餘相指同初地次四身假名差別者論釋自相同相差別假名分別無我人故謂諸身各異名為自相假名義齊稱曰同相若就人說假佛身之處何不說耶以佛勝德超餘人故七釋如來身中自有十身一菩提身者示成正覺故二願身者願生兜率故三化身者所有佛應化故四住持身者自身舍利住持故五相好嚴身者所有實報身故以福業所生六勢力身者所有光明攝伏眾生故七如意身者所有同不同世間出世間心得自在解脫故者隨意現生示同世間名同實即出世故名不同下釋所以以於出世間自在解脫故能現同以於世間自在解脫能示不同八福德身者所有不共能作廣大利益因故明福超凡小名為不共因此大福廣現無量身財等相廣攝眾生九智身者所有無障礙智故是故此智能作一切事彼事差別皆悉能知謂能作一切釋無障礙義彼事下結能知十法身者所有如來無流界故謂諸佛斷德名無流界即十佛中名涅槃佛又是如來內證法身名無流界八釋知智身者論經中有八釋初二句三慧分別一思量者聞思慧二善如實觀相者是修慧三果行所攝者因果分別所得名果彼因名行四世出世者就位分別道前名世見道已去名為出世五三乘者大小分別六共不共者麁細分別麁即同修細唯在大七乘不乘者種姓分別已習三乘種姓名乘未習非乘八學無學者修成分別習求名學果極無學第九釋法身者論經五句一平等相者無量法門明等一法身故謂佛無量法明同一法身故云平等此是理法二不壞相者如聞取故此是教法中實教稱理而說故云如聞也三轉時假名差別者隨所化眾生根性相應時說差別故謂隨所化根性熟時稱根差別說是權教法四眾生非眾生者眾生有六根等依報非情名曰非根此是染法五知三寶者知第一相謂三寶殊勝故也第十釋虛空身中六句一無量者廣窮無盡二周遍者一切色象三無形者不可見故四不異者無障礙相不同色法限礙故也五無邊者無為相以無始起終盡之邊故六顯色身別異者能通容受色相因色彼分別皆悉能知色因解別異也第五是菩薩善知起如是下明自在分此十自在略作四門一辨相二治障三出因四得位初辨相如論經具顯二治障對治十障如地論具顯論既與此共故不待錄三出因者依攝論第十殊勝中以六度為因初三施為因以一切時施得命自在一切處施得心自在一切物施得財自在次二以戒為因由戒調身語以成勝業復由戒淨隨欲受生忍為信解自在因以修忍時隨眾生意故得一切皆隨心轉謂變地為金等皆隨勝解而轉也精進為願因以策勤所作無懈廢故令隨所願如意成就禪為如意因彼名神力自在以依定發通如意成故般若為後二因謂內照所知名智自在應根宣說名法自在四明得位者攝論約果明佛地所得謂彼法身五相中白法所成內攝今此就因八地所得此約始終教說下離世間品十自在約普賢位貫通諸位又上賢首品云十地十種自在力等約別教一乘說第六是菩薩得十自在下大勝分有三初智大二業大三彼二所住功德大就初智大中不思智者不住世間涅槃明寂用難測此是總句下別顯三種一無量智者修行盡至證理深也二廣智者所知不思照境廣也三不壞智者除障不思破相極也二菩薩隨如是下明業大之中初牒前論云如是至已如前說者指前所說得自在已也如是智成亦如前說者指前所說不思智也二畢竟下十二句正顯業大於中初三句明三業淨是業大體下九句約修辨業攝為四一起能起起同時謂前三業是起智慧起彼是名能起彼業起竟共慧相隨名曰同時故名身業隨智行等二智攝不染作利眾生行等者明智悲一對故云般若增上大悲首等三因攝自行他行因等者此能感所感為一對謂自起大願名為自行此之自行與他佛行能加為因故名他行因等故云善起願善為佛護四作業所持者謂三業行成不壞名持於中三句初二利他成就一說法益生故云常不捨利益生二淨土神通化故云悉知無邊等下一自行謂成就一切佛法故云舉要言等三是菩薩住此地下明彼二住功德大於中初十句正釋後三句結成前中論攝為七初四為一是住德體故名善住道功德後六各一是約修辨德前中四句初二自行一淨心離障二深心攝善不離道故名對治堅後二利他悲慈不捨救也下約修辨德二不忘德是意業總持德三成就口業辨說德四定心自在是身業德依定發通故五依願力起行六修行成就者明行力集法七與智者行成證入佛境界名佛與智也三是菩薩如是下結智力者牒前智大得無憎愛不分別眾生有惱無惱也示一切所作者牒前作業大謂平等作業故無過咎者是彼二住功德大以得前七種功德故諸行事中無過失故第七諸佛子菩薩此地下明釋名分有二初地釋名者約法顯位二智者釋名約人辨德前中十句論攝為六謂第三第八各為一自餘八句兩為一故有六也初二染對治一治下地功用行小乘願諸魔業故名不動二治煩惱習行故名不轉以智能治也二能得難得甚深無生故名一切世不測等三次二句名發行淨一發淨謂發修之時離功用過如王子不憂居家農務之過菩薩亦爾生在此家無功用之失故云無家過此中如童子無欲譬純無流無惑染之過二行淨謂正行之時離不成過住生地所欲事自在成就故名自在地四次二句為一世間出世間有作淨勝謂教道修起名有作有作名成福德名世慧名出世出世之慧決定知故名究竟五無作淨勝謂證道真理非修所作梵語涅槃與變化相近故致二譯不同由願起用不帶寂故名變化也六次二句名菩薩地勝謂位分過前也一住持者論名加地即加持也此勝六地者發起殊勝行謂顯此過前也他事念動彰前劣此即六地觀空以有為他動其空觀今則不爾故勝也二先修善名無功用地者明勝七地有功用明前劣此此地善起等彰此勝彼餘文可見二菩薩得如是下明智者釋名謂以何義故為得不動菩薩有二義一一向不動謂行修上順故二一體不動謂與諸菩薩行同體故前中先四句明一向義初言入佛境者論經名入佛性謂入佛果法身理性亦是佛智所證之境故云果滿足勝謂釋性也滿勝釋佛以是果圓故隨順因者標後三句隨順佛因也二名佛德照明者是攝功德善清淨義故明觀解攝德三隨佛威儀者名為正行故依解起修四趣向佛法者論經名佛境現前者近佛境界故依行近果也次十句釋不動初一是總常為佛力護者上果下加故餘九是別論攝為五謂前四各一後五為一初中常為四天王等者是供養功德明感天供養二密迹等者護功德已前密護今此已去現形守護三善能等者依止功德以依定成德四能作無量身者國土清淨功德謂前淨土分中現身差別也次五為一化眾生功德一於諸身等者願取諸有生明身業化益二得大果等者根心使智力明意業化也能知眾生根欲性等三於無邊三昧等者無量法力轉法輪故明語業化依定證法名法力以此法力能轉法輪名為語業四堪受多佛記五示現成佛說法度人二是菩薩入如是智等下明一體不動言入如是智者論經名入大乘眾數謂同此位諸無功用菩薩大智故名不壞此是總句餘九為別一善通達法者是智不壞以內證法實故二常放等者說不壞以依證起說故三度無礙等者解脫不壞以無礙法界業用自在四善知世界等者佛國土清淨不壞以於諸佛土自在無礙故云善知也五能示一切等者入大乘不壞意業入法能示現也六隨意自在者神通不壞是身業也七善解先後等者能解釋義不壞是語業也八能入轉魔道智者坐道場不壞謂降魔怨也九入如來等者正覺不壞以能現佛說法也下能於無邊等總結以行無障不斷絕故名為得不動地菩薩佛子下明地果中三果同前調柔法說中從佛受世界差別等者等取眾生世間智正覺也以依此三能起無量淨土作用名為法明故說所受為彼因相喻中依人顯勝謂得清淨地身心勝故即純淨無流也善根光明更明淨示現者釋教智淨餘文可知第三重頌中四十四分九初三頌前方便作集地分二有三頌淨忍分三有十五頌勝行分於中初五頌勝行後十頌發起即七勸等四有十二頌淨佛國土分於中初四頌器世間次五眾生世間後三智正覺世間五有一頌自在分六有二頌大勝分七有二頌釋名分八有五頌地果分九末後一結說分齊不動地竟第九善慧地七門同前初釋名者攝大乘云由得最勝無礙智故世親釋云由無礙解智說名為慧此慧妙善故名善慧無性釋云謂得最勝四無礙解無礙解智於諸智中最為殊勝智即是慧故名善慧四無礙者法義詞辯由法無礙自在了知一切名句由義無礙自在通達一切義理由詞無礙自在分別一切言詞由辯無礙遍於十方隨其所宜自在辯說於此地中最初證得先未曾得無礙解智故名善慧莊嚴論云於九地中四無礙慧最為殊勝於一剎那三千世界所有人天異類異音異義問此菩薩能以一音普答眾問遍斷眾疑由此說言名為善慧金光明云說法自在無患累故增長智慧自在無礙解深密經於一切種說法自在獲得無罪廣大智慧故名善慧瑜伽住品云由此地中一切有情利益安樂意樂清淨逮得菩薩無礙解慧由此善能宣說正法是故此地名善慧地十住論云其慧轉明調柔增上名善慧地成唯識論成就微妙四無礙解能遍十方善說法故仁王經中名為慧光地智度論中名善相地二來意者亦三義一前地雖得於無相中無功用行而未能以無礙解隨機說法今此進修令證彼法是故來餘二門可知三所離障者依地論離不能善利益眾生障唯識云利他中不欲行障謂所知障中俱生一分令於利樂有情事中不欲勤行樂修已利彼障九地四無礙解入九地時便能永斷由斯九地說斷二愚及彼麁重一於無量所說法無量名句字後後慧辯陀羅尼自在愚於無量所說法陀羅尼自在者謂義無礙解即於所詮總持自在於一義中現一切義故於無量名句字陀羅尼自在者謂法無礙解即於能詮總持自在於一名句字中現一切名句字故於後後慧辯陀羅尼自在者謂詞無礙解於言音展轉訓釋總持自在於一音聲中現一切音聲故二辯才自在愚辯才自在者謂辯無礙解善達機宜巧為說故愚能障此四種自在皆是此中第九障攝解云此用能障四無礙解所知障種以為體性以八地上六識中所知障無現行故金光明云一說法無量名味句無量智慧分別無量不能持無明二四無礙辯未得自在無明梁攝論云一無量正說法無量名句味難答巧言自在陀羅尼無明二於四無礙解決疑生解無明解云後中言四無礙者即第四同深密等餘並可知四所證者此地中證得智自在依止法界唯識釋云謂若證得此真如已於無礙解得自在故無性釋云謂此地中得無礙辯所依止故分證得智波羅蜜多於一切法不隨其言善能了知諸意趣義如實成就一切有情受勝法樂解云無礙辯等釋依止義分證等釋智義不隨言等釋自在義中邊論云有四自在一無分別自在即相自在也二淨土自在三智自在四業自在法界為此四種所依名四自在依止義第八地唯能通達初二自在所依止義後二如次在後二地五所行者亦三一於十度中當力度行二善達法器自在說法行莊嚴論云四辯自在成就眾生三無邊總持廣受法行並如下文應知六所得果者依梁論通達智自在依止法界得應身果金光明九地發心得智藏三昧當地位果如下應知第七釋文者三分同前初讚請分中有十九頌分四初二說前地益二有二頌明菩薩天王所設供養三有十四頌天女讚請於中初一頌半出音歎佛次三頌半歎菩薩行供次八頌半歎佛菩薩三輪攝化初一身業德次五語業德謂無聲現聲說三乘一乘差別之法良以此地是法師位說法相增故次二意業德對幻現可知下一天女結默四末後一上首請說第二正說分中有四分一法師方便成就者此地能起辯才說法名法師地趣地行立名方便成二智成就者知法智成故三入行成就者知所化器故四說成就者稱根正說故第八淨土第九辯才分其行別成就一切相等顯勝過劣謂具前四分名一切相就初法師方便中初牒前起後謂無量智是前八地深廣之智也欲求下正顯方便依他利自利一一五三句示現者初一句利他次一句自利故云一一也次五句亦利他後三句亦自利故云五三句示也初言求轉勝寂滅解脫者依無色得解脫相可化眾生以作利益謂化彼令得真涅槃故二欲轉等者依未得究竟佛智自利益故下五句亦明利他三欲入等者化根熟菩薩令入深密四欲觀等者化邪念修行可化眾生令得正念之行五欲觀諸陀羅尼等者化未知法眾生轉法輪令得知謂總持定智皆是說法之所依故六欲令等者以大神通化邪歸依眾生令入正法七欲分別等者以通達世界差別行故示清淨國土轉信生天眾生令入佛法故下三句明自利行八欲修等者欲得佛內證正覺大智等也九欲順等者欲得佛外化攝生法輪大智十欲不捨等者欲得佛無住涅槃不捨悲願下結可知第二菩薩住此地下明智成就初總知三性淨染不二後就善別開以作三重一就善中開流無流謂見道前善名有流見道已去善名無流即就無流復開世出世間謂緣修阿含名為世間正證真行名出世間二復就彼善開思不思謂地前可思地上不思即就可思開定不定謂聲聞忍位已去緣覺世第一法已去菩薩十迴向已去俱名定已下名不定此約初教若約終教入十住已去名定十信如輕毛故云不定三彼復就善開出三乘即就三乘開有為無為謂能證修起名有為所證真理名無為以三乘皆依理成名依順行經云一切賢聖皆以無為法得名是此義也第三隨順如是下明入行成就於中有三初略標十一章門二次第廣釋三總結安住初中論經但云心此中菩提心者此約出離法器為言釋此標章論中有三初略釋一依共者是心難以是善惡染淨所依故名為共煩惱業是次二也生是第九以相生義親故同處辨復言共者是根欲性直心此四相似俱是法器故名為共也染者是使心也煩惱染淨等者是習行以習無別體依染淨殘氣故舉彼也依定不定等舉三聚難二別釋相似義言根等次第者明依根起信等故云次第也何故依起以相似故云何相似謂宿習為根依根起欲欲必似根論經名信謂深忍樂欲意與此同習欲成性性亦似欲依性起現行直心心又似性但依前後定不定時故有如此次第差別三結釋名義眾多釋林難知釋稠此二俱句故云難也行者不正信義遠師釋云於理證信能滅心想心想滅故一切不行由無證信心等集起故名為行第二知眾生諸心下別釋十一門即為十一段初心難中三先一句總次九句別論攝為八謂前七各一後二為一遠云八中初四妄心後四真心妄中一約事二相三體四用初言莊飾世心者心以八識心能莊世也論名心意識六種差別者心謂賴耶意是末那識即六識以心意各一識中具六故云六種八識不同故名差別差別同處亦名雜相二速轉等者是心上行相即四相遷流謂速轉是住異以不停故壞不壞是生滅三無形者是心體性謂觀彼心心相泯故名為離心下釋以心身不可得故名離也問第一義既非是心何故此說答以真性隨緣起此心故如云自性清淨心不染而染成就染心等四無邊等者自相順行無量境界取故謂攀緣之用是心自相隨境非一故云無邊下明真心五清淨者自性不染故此本性清淨也六垢無垢者同煩惱不同煩惱明在纏不染七縛解者同使緣縛性離名解下二名因相者謂願力業力引受報心八以諸菩薩願力受生幻起不實似同諂曲然實成益故云質直九餘眾生等隨業受生故云隨道也論重分別中言以自性清淨心故第六第七等者釋六七二句染淨所由謂若無第五性淨之心即六七二句唯垢唯縛無不垢不縛又由此二句中染縛煩惱故示後句中隨道受生第二是菩薩知煩惱下明煩惱行稠林於中先別顯後總結別中十句論攝為三謂初二各一後八為一故也初深相者遠入乃至有頂故若小乘中非想非非想為頂若大乘中至金剛定二淺相者論經名行無邊相謂無量善根修集之時煩惱隨行難可知故三染中有八句為三初三明煩惱染次二約生顯煩惱後三約業明煩惱初中言心伴相不相離相者是隨所縛即緣縛之義迭共同事者釋共生義心伴是也謂心王與惑互相扶起也迭共相依者釋不相離義謂起已互依不相離也共生不離者舉經雙結二言使纏差別者是以何縛者謂使也以有使故不得解脫故說使為能縛之體謂十使十纏故云差別言煩惱使一義者舉經會釋謂此辨煩惱何故說使以是一義故若是一義何故下文別明使行但此十使有繫縛義屬此門收有隨逐義屬後門攝此經本中分出使纏俱是能縛三言是心相應等者是所縛事謂心者出所縛體心相應等舉經對顯重釋不相應示可得解脫者以在纏心性恒本淨故今此縛可有解脫次隨道生等二句約生明煩惱論言身事生道界因者明此煩惱與六道三界生身之事為所因故生煩惱染示者結此就生明煩惱故後愛癡下三句約染業明煩惱三分中業因障解脫者愛癡及見是為三分愛是欲求癡是有求見是有邪梵行求俱障解脫釋為大過言隨順世間身口意業不斷起因者以憍慢愚癡造重罪業明煩惱是三業罪因以不斷故乃至下總結八萬四千者準賢劫經說佛一代有三百五十度功德法門謂始從光曜無極度終至分布舍利度一一各以六度為因便有二千一百以此對治四大六衰十種惱患即成二萬一千四大是內報身也六衰是外六塵衰耗善法故名也以此二萬一千各化四種眾生一多貪二多嗔三多癡四等分即成八萬四千諸度法門能障之結即是八萬四千煩惱業等亦爾下並準之第三是菩薩知業下明業行稠林中亦先別後結別中十句初善等者明業能為六道因故謂善中上者天因中者人因下是修羅惡中三品三惡道因無記非因相對故說又亦得有名言業義二分別等者自性差別思為自性然有三種故名差別謂審慮思決定思此二在意地未至身語名籌量時未作故不可分別發動思正在身語名作業時善惡業成名可分別三心伴等者方便差別謂此業思共意識生各為心伴隨其善惡生已即薰本識成種種似能薰故云不別生果此釋不離也四自然等者盡集果差別謂無始時業自然念念滅壞然集果不失故言有為作業者釋自然滅以是有為必無常故因盡集者顯功能不亡釋集果次第此念念滅全能引果行道滅亦分引果如轉重為輕等如此非一故云種種相次第也五有報等者已受果未受果差別謂過去生報業現在已受名為有報過去後報業現在未受名為無報非謂全無六黑黑等者對差別謂四業相對顯其差別謂初二句善惡相對後二句流無流相對故俱舍第十七云諸不善業一向名黑染污性故異熟亦黑不可意故色界善一向名白不雜惡故以無色界不具中有生有二報亦無身等三業故不說也欲界善業名黑白惡所雜故異熟亦黑白非愛黑雜故諸無流業名非黑白廣如彼說言能盡業相者是無流業業起者起賴緣故受業法者能納果故論經名為正受也七無量等者是因緣差別謂隨多因緣皆能起業八世間等者未集已集差別謂出世未集世業已集九現報等者明三時定不定故現作現受名為現報次來生受名為生報於第二生已後受者名為後報於此三中有定不定也十隨諸乘等三種乘中有定不定謂退不退也非乘世間中易度難度為定不定故論經於乘非乘各有定不定業可知下結八萬等可知第四是菩薩知諸根下明根行稠林別中一軟中上者是說器故謂是說法所授之器亦名鈍根中根利根謂速受名利遲受是鈍中容是中又受深名利受淺名鈍中容可知又廣受少受中受亦爾各通教理準之可見二先後際等者根轉差別前後根者解先後際根也前根下增平故者解別異不別異謂前是能生後是所生所生若增前根即下所生若下前根即增相似則平三上中下者三性差別謂三乘性別上者大乘中是中乘下是小乘四煩惱伴者煩惱染差別謂喜樂等五受根隨煩惱習使染故云煩惱伴不相離也俱舍第三云於雜染中樂等五受有增上用所以者何由契經說於樂受貪隨增於苦受瞋隨增於不苦不樂受無明隨增故解云增上用是根義五隨諸乘等者定不定差別於三乘中於世間中者此解乘非乘也定不定熟不熟者總釋謂大乘中熟者定不熟不定小乘中熟者不定轉向大故於三乘中各定者各於自乘中解脫故云一一乘等也報定者捨者於世間中定不可化令入道故暫捨也此約初教大乘許五性別故作是說六隨根轉等者順行差別有三種順行一依身順行者根法依於六入之身迭共相轉六入展轉故此釋隨根轉也二生滅順行輕壞故此釋易壞也三觀行取相者釋深取相七增上等者聲聞淨差別行增上障滅能成義故望凡為行增此釋初句次斷障行成釋不可壞八轉不轉者菩薩淨差別地前名轉地上不轉又前七地名轉八地已上名為不轉九三世等者示一切根攝差別初行名始正修方便終成名熟約此三時辨根差別謂根與行俱名為共生以行有始終根亦隨爾下結可知第五欲六性七直心各軟中上論云如是性入者釋不廣說所由以根等四法性相順入故不廣釋也第八知諸使下明使行稠林使者隨逐縛義從喻名使如公使逐賊得便繫縛煩惱亦爾隨逐眾生得便繫縛十句中初四句明何處隨逐後六句以何隨逐前中四處隨逐一句約心明處謂共非報心生不共報心生二約界明處欲界下色中無色上當界起心名心相應異界相望即不相應使即不爾一切相應故云不離相也論經有遠入故者約位明處乃至有頂經欠此門也三約時明處言無始來惱眾生者無邊世界唯智怖畏如怨賊以未曾有聞思修智是故不滅恒惱眾生四約行明處禪等相違者世間禪等不能滅心隨順行若無使隨此禪等諸德即成出世與彼出世正修相違不令得出下明以何隨逐有六種隨逐一有不斷是標也以有不斷等釋也謂以有使故能令三有相似相續故云三界繫也此約前處以明隨逐二遠時隨逐由無始來使隨逐故令無量善心不得現前故云無量心等也三一身生隨逐是標也謂就今一身明現種隨逐下釋眼等入門者是六根也六種生集識者是依根所生六識也同生隨逐者明使於根識俱生隨逐此是現行及阿梨耶薰者此薰本識明種子隨逐種現相資令煩惱滋茂故云開煩惱門也論經開諸入門者約六入等起惑處也四不實隨逐者不得實對治故云不知對治五微細隨逐下釋微細相謂於三界九地中六入處煩惱身隨逐故以使微細不可見故名無所有如麻中油不可現見論經隨順者明是有也不隨順者明其是細同此無所有也六離苦隨逐出世間行餘行不能離故云無聖道等第九是菩薩下知生行稠林於中八句一身種種明形類不同故云生差別二由業異生別經無此句三住處種種明六道不同故云地獄等也四色相上下種種明三界不同故云色無色界等問既是無色何故言色上下答依大乘無色界中有微細色是色中上也想中上下亦爾外道為無想實有細想五同外色因種種明類同草木依地等生故云業是由等六自相種種謂名色共本識生是報自體故云名色共等七本順生因種種若正應言順本生因從癡愛生還順彼故云癡愛等八集苦諦種種差別者現生能集未來之苦三求眾生集苦不同名種種別言欲生者復有樂有眾生愛自身他身心著相往來上下界取著故解云此是有求眾生愛自界是自身愛他界是他身由著相故於上下界往來故也欲作欲受者論經名欲受者樂貪共取處處求故此是欲求眾生以貪及取處處追求故也不樂等者是邪梵行求眾生小大無量釋三界無想是別舉無想天以外道取彼為涅槃故輪轉釋相續理實輪轉妄為出想故也第十是菩薩下知習氣行稠林中有十初一是因習氣謂過去所作善惡等業彼習氣與今現果或同現起或不同起故云有起不起二是果習氣道謂六道薰是彼習如從天來今猶鮮淨等廣說道習如大威燈光仙人所問經內應知故云隨所生等三是緣習氣親近眾生薰如近善人即便善等故云隨眾生等四是起作習隨所起煩惱如數起貪等即成串習隨所作業亦有習氣如陶師之子堪修數息等故云隨業煩惱五是業習氣謂所作善等有串習故云善不善等六厭離欲等便有串習後易斷除故云離欲等也七中陰望現以說習氣如人現在樂修梵行至中陰中亦無欲染故云隨後身等謂在後中陰身處有前本有習也八與果次第薰謂隨一串習於諸趣中次第受身皆有彼習故云次第等九世間禪因薰下釋成由彼禪中不斷煩惱煩惱牽故生於上界猶有彼習故云久遠等也此經欠後二句一邪正相對謂同法是二乘解脫以諸外道不同佛法故名為異彼取無想以為解脫於此邪正各有習氣故名為薰故云有實不實實是小乘不實是外二大小乘相對謂於三乘人法隨有見聞親近皆有習氣故云也第十一是菩薩下知三聚行稠林論中為五初一約種姓以分三聚謂無涅槃法者是邪定有涅槃法者是正定正定中三乘各別一向自定離此二是不定種姓論略不釋此論就初教釋應知二約解惑以分三聚謂正見是善行因三善根中正見一種定起善業名為正定無貪無瞋不定起善名為不定邪見是惡行因諸煩惱中邪見一種定起惡業名為邪定餘名不定三約行業以分三聚謂五逆中一一逆罪定招惡道名為邪定信等五根定招善道名為正定不同此二名為不定四約邪正位以分三聚謂翻彼八正名八邪因此以立外道邪位名為邪定正性離生名為正位因此以立聲聞正位名為正定五直約大乘菩薩得失以分三聚言深入邪聚難轉者論經名妬悋惡行不轉邪定相謂忌他勝己不以法施捨可化機故名為妬慳財不施故名悋過能生他苦名惡行不轉者謂殺盜等也波羅蜜相違者此中六蔽障六度行故名相違謂妬障後三慧定進也悋障施行惡行障於戒忍二行由此障故令諸菩薩正行不成就為邪定正定不定準釋可知佛子下通結於前三種成就可知第四菩薩住是地下明說成就於中先總後別總中知眾生諸行者牒入行知法器也隨其解脫等者正明稱根說法令得解脫是菩薩化下別明說成文有四段義有三重一盡此初段是智成就二為大法師下一段亦智成亦口業成三用無量慧下唯口業成四得陀羅尼下是法師成就初段中二先明隨所知者是所說法二隨所依者是所逗器前中化眾生法者說解脫器得熟故謂說化法令諸眾生解脫器熟也度眾生法者解脫體正度故謂正令其得解脫果然此所得解脫差別即不出三乘故云如實知而為說等二如實隨眾生下明隨所依中先總明隨器說法二隨心下別辨也說法對器解隨心言隨應度者授對治法解論經隨使謂隨使對治故上二句是化法器也言所說法器成者明度法器解隨根等以器成說法故言隨行處者隨心所行境界之處即以彼喻令其生解名為彼器言隨智慧處者依前生解為令起種種異行名為彼器言知一切行等二句者乃至得成就器明依行成德之器言隨趣等者隨辭辯器謂生業煩惱久習難除勝辯教化方令捨離故名生等為辭辯之器也薰解習氣同行解轉此中略無定等三聚言隨乘等者論經信是三乘因能乘出器故也第二是菩薩住此地下明亦智成就亦口業成是故論中先徵問口業結云智成從前為智知說儀故從後口業具二十種法師德故論中說者是其口業明入深義也持者是智成顯守護法也其二十種法師事如論具說應知第三用無量下正明口業成就於中二先略明四無礙智能起口言後廣以十門次第分別前中用智方便者牒前起後也名前所說為智方便用彼起此無礙智也下明依四無礙智起言辭說法所得無礙無暫間動故云不壞四無礙義廣如別章但無礙解體是後得智就所緣境分為四種一法體者明法自體二法境界體者於法體上有差別義三正得與眾生者依自所得說與眾生四正求與無量門者隨諸眾生正求差別與無量門下重釋中初釋法無礙中遠離二邊生法所攝者遮餘法故名離二邊表自體故名生法攝如色礙相舉例顯示等餘一切二釋義無礙中彼遠離等牒舉前法如實智下就法辨境菩薩住彼約人辨境如色下亦舉類顯虛妄分別正顯差別之義若小乘說色有苦無常等義今約大乘說此色法但是妄情理實本無是色之義三釋辭中隨他所喜言說正知者謂解知於他所樂之言釋正知也隨他等釋與也四釋樂說中先牒舉前詞無量下約辯樂說無量種種義語是詞中差別釋無量門也隨知下釋與也新名辯無礙解謂明辯巧說令他生樂亦名樂說自下廣釋中理實此四於一切法隨說皆具今依圓數且列十門於中初五汎知理教後五知三乘淨德前中初四正就所知明無礙後一約能知智前中初三知義後一知教前中一約知事法事法緣別各住不雜名為自相二知理法理法遍通名為同相此二當相明法三約時辨法謂三世遷流故名行相四對機宣教名為說相五約能知智分四無礙非是知於智故名為智相後五中初一總知三乘離相淨證名無我慢後四別中一通知小大餘三別知大乘菩薩地初一知因後二知果一體二用可知下次第釋中釋此十章即為十段就初自相中法義是總別一對於緣生法總知自相別知差別詞及樂說廣略一對少名顯法名之為詞眾多異名為堅彼義令他愛樂名為樂說言想堅者想是起言所依是故餘論中或云想或云聲或云名或云字或云施設皆是名之異號以言名顯義令義堅固故名想堅想堅多種名想差別重釋中不壞牒辭隨所覺明自解也隨彼彼等顯應機說也次第不斷名不息者是常說也無量眾多等於一一法能以無量異名廣說也為堅彼義者謂以異名多說意成本義故令堅固也第二復次下明同相於中法義約二諦分後二亦約廣略分初一切法同一無性二有為法同無常相三假名同者法同無名但假以說四假名假名同者復以假名更重顯之下重分別無常入無我者釋義順法謂觀無常即解無我是故第二門入初門智境也次牒詞文於前假名法上復以餘假名隨應根說次不壞無邊者牒樂說文不壞前假名而能以餘異假名說謂異名雖說不違前詞故云不壞也第三復次下明行相於中了知一念緣生現法名法無礙已未曾當名差別義於此二法假設名字名詞無礙即以此名為諸眾生宣說彼事名為樂說下重釋中一一世現在故者通論過未各有現在故云彼彼世間攝是則一一世中各有多門異說言見過未知現在者釋義順法如是菩薩下結後成前謂以後義成前法無礙智境也下釋樂說言事行相不出三世者釋前所說事經中一一世皆不出三世言無邊法明者異法明異法明即是聞思慧照法故也第四復次下明說相中就教本釋以分法義約所隨心言分詞樂說謂隨物音說故云隨順說謂隨心異說意義不殊故云相似說相餘文可知第五復次下明智相於中法義約現比分詞及樂說約淺深分初中以法無礙智知法智所知境非是法智即法無礙如以苦智知欲界苦名為法智知上界苦名為比智今此亦爾以義無礙知比智境新論名法智類智然此二智毘曇宗約時通處別二智並皆通知三世別知欲界名為法智別知上界名為比智若成實宗處通時別二智俱知三界知現名法知過未名比若大乘宗時處俱別知現在欲界名為法智知上界及過未俱是比智詞中言欲得方便者詞說世諦與得第一義作方便也樂說中言得智者說第一義令正證得故下重釋中釋初法智內知諦差別是二諦不同不異方便是釋不壞方便謂見不異法名為不壞法智等舉經對顯釋比智中如此如實等釋顯比義以現所知類餘知法釋樂說中非顛倒異說者稱理說故第六復次下明無我慢相於中真俗二觀以分法義謂觀真一相無我不壞觀俗蘊等差別無我說中妙勝分詞樂說謂愜情稱美順理名妙攝令歸趣也言理殊勝成益轉多名無上也下重分別釋初無礙中先順釋謂無我不壞故下反釋謂取己能解名為我知取己能得名為我證如是等壞即明不取名為不壞也陰等方便下釋義順法謂觀陰等以為方便得入真諦無我法故是故下結後成前故是菩薩智境成也一聚積下釋顯無我謂迷陰故計聚積我以迷界故計異因我以迷入故計欲著我以迷四諦十二緣故計作著我說此陰等對治四我以顯無我雜集論第一中廣顯蘊等所治之我第七復次下明大小乘相於中約權實以分法義謂以約實同觀唯是一乘約權異性說有三乘詞及樂說約總別分總說三乘令得解脫名詞無礙隨物心念於一一乘無量種說名為樂說下重分別文顯可知第八復次下明菩薩地相於中法義約地體相分詞與樂說同體義分謂說地名詞詞中差別名為樂說智相是地體說相是地相謂隨相說十故巧授十地名與方便隨物心樂於一一地以無量門令入故也下重分別釋菩薩行中法行智行示者以此二行合為菩薩行謂證法成行名為法行即智成行名為智行以此智行能入地故名隨智行言觀智說故者釋所由謂何故智行是菩薩行答以說觀智為菩薩行故次釋義無礙中十地差別謂心者出地體謂地別由心說為口言下釋詞無礙中不顛倒解不壞說教授解隨順地道也第九復次下明如來地相於中法義約佛體用分詞樂約廣略分初一念證得名法身相二時處應現名色身相三謂前二身中智德差別名正覺相四隨物心樂廣顯佛德無量差別名為說相下重分別釋義內隨何等劫成何等佛者示化時也如釋迦佛成在賢劫釋事中言隨以何國是成道處也隨何等佛是現佛身釋相中言隨名所記可得見聞者謂如名所記身土聲色可見聞故釋詞無礙中隨正覺等者以十佛中最初名為正覺佛故云依說第十復次下明作住持相於中法義約知佛說總別分異說前法義名詞詞中差別名為樂說初覺相者是佛起說住持德也二差別相者是佛隨機現差別德三說相者依前差別為眾生說四彼無量相者隨物心樂異異說也下重分別中佛語者能說故力是神力破憍慢眾生故無畏降邪不共異小悲能常說智為說依轉法則是隨順正說此上皆是一切智攝釋義無礙中隨心性者是種性差別根欲可知言諸佛智行等者釋樂說中智行名法身此行利生不壞名圓滿也隨彼信等釋隨信說故也第四大段菩薩摩訶薩下明法師成就於中有四一持成就蘊法在心二說成就依持起說三問答成就他惑疑問菩薩善答四受持成就能更受勝法為他宣說就初中先牒前起後二得眾義等正顯十時並約所起業用分異謂初三起意業一能知義二能知教三智起通化次三起身四身放光明善耎眾生慈光攝取五剛強眾生威力伏取示違伏物是善巧之慧六上供諸佛下攝貧窮故云眾財下四起口業七於大乘中狹劣眾生示教利益者示大乘中名聞威德令其捨劣趣入不難故也八不斷者常說也九無盡者深說也十種種者廣說也下結可知自下經文論主不釋第二是菩薩於一佛下明說成就於中三初明能受多法二是菩薩得如是下能廣說法三是菩薩處法座或以一音下能起說自在第三是菩薩三千界所有眾生下明問答成就於中二初一世界中答難二明一切世界第四承佛神力下明受持成就於中二先於一塵處後類一切塵憶念等可知下明地果三果同前文處可見第三大段重頌中有四十二頌半分六初四頌法師方便二有四頌智成就三有十二頌入行成就四有十四頌半說成就於中初一頌半智成就次三頌半口業成就次九頌半法師成就於中初二持成次二說成次半問答次五受持成五有七頌地果三果可知六末後一頌歎深結說善慧地竟第十法雲地亦七門同前初釋名者釋有三義攝大乘云大法智雲含眾德水譬如大雲無性釋云由得總緣一切法智總緣一切契經法等不離真如此一切共相境智譬如大雲陀羅尼門三摩地門譬如清水智能藏彼如雲含水有能生彼勝功能故二蔽如空麁重猶如大雲無性釋云又如大雲覆隱虛空如是總緣一切法智覆隱如空廣大無邊惑智二障言覆隱者隔義斷義三充滿法身猶如大雲無性釋云又如大雲注清冷水充滿虛空如是總緣一切法智出生無量殊勝功德充滿所證所依法身唯識論云大法智雲含眾德水蔽如空麁重充滿法身故名法雲此中三義同於攝論金光明云法身如虛空智慧如大雲遍覆一切故名法雲真諦釋云如虛空者譬三如如也虛空有三義一容受義譬自性法身不礙生死二無邊義譬顯了法身雖得顯了猶未究竟如空有清淨無有塵霧處如道內法身通惑解中道也三清淨無塵霧譬聖果法身智慧如雲者譬如如智有三一道前性得二道內修得三道後至得文言遍者性得如如智遍如如理滿者修得如如智滿如如理覆者至得如如智覆如如理境智相稱雲即是雨雨有三義一能陰塵道前自性智清淨無染義二能洗垢道內滅惑除惡業三能生萌芽道後能生如萌芽又空如法身雲如應身莊嚴論云於第十地中由三昧門及陀羅尼門攝一切聞薰習因遍滿阿黎耶識中譬如浮雲遍滿虛空能以此聞薰智雲於一一剎那於一一相於一一好於毛孔雨無量無邊法雨充足一切所化眾生由能如雲雨法雨故故名法雲仁王經名為灌頂十住論無佛世界能雨法雨名法雲地解深密云麁重之身廣如虛空法身圓滿譬如大雲皆能遍覆故名法雲解云謂我法執所薰種子無堪任故名為麁重遍障二空無我理故是故經云廣如虛空其第十地十種法界法身圓滿喻如大雲證法界時由圓滿法身及修生法身覆隱如空廣大麁重故名法雲餘義如下釋名分中說二來意者亦有三義一前雖得彼辯才說法未能圓滿法身現前故今進令彼修證圓滿是故來也餘二門可知又地論云於九地中已作淨佛國土及化眾生第十地中修行令智覺滿足此是勝故三所離障者依地論離於諸法中不得自在障唯識論云於諸法中未得自在障謂所知障中俱生一分令於諸法不得自在彼障十地大法智雲及所含藏所起事業入十地時便能永斷由斯十地說斷二愚及彼麁重一大神通愚即是此中障所起事業二悟入微細祕密愚即此中障大法智雲及所含藏者解云以能障通等所知障一分為體金光明云最大神通未得如意無明微妙祕密藏修行未足無明梁論大同又此地終心亦離二障便至佛果成唯識論云此地於法雖得自在而有餘障未名最極謂有俱生微所知障及有任運煩惱障種金剛喻定現在前時彼皆頓斷入如來地由斯佛地說斷二愚及彼麁重一於一切所知境極微細著愚即是此中微所知障二極微細礙愚即是此中一切任運煩惱障種故集論說得菩提時頓斷煩惱及所知障成阿羅漢及成如來證大涅槃大菩提故解云此二微細過前障外故名餘障金光明云一切境界微細智礙無明二未來是礙不更生未得不更生智無明梁論名微細礙微細著同此可見四所證者證得業自在等所依止法界世親釋云謂此法界是身等業自在所依及陀羅尼門三摩地門自在無性釋云業自在等依止義者謂隨所欲門身語意業用自在依五神通隨自作業皆得成辨得文義持諸陀羅尼自在力故能持一切佛所宣說文義無忘得三摩地自在力故於諸等至等持能斷隨其所欲虛空藏等諸三摩地三摩鉢底而能現前中邊論云隨欲作種種利樂有情事故此但總說不別開也唯識釋云謂若證得此真如已普於一切神通作業總持定門皆自在故解云準上諸論於此地中得四種自在一五通二三業三總持四諸定尋此地下文大盡分等更當會釋唯識云雖真如性實無差別而就勝德假立十種雖初地中已達一切而能證行猶未圓滿為令圓滿後後建立五所成行者亦有三種一成就受位等行二當智波羅蜜行三依莊嚴論第十住三昧門陀羅尼門極清淨故六所得果者依梁論通達業自在依止法界得化身果金光明第三卷云十地發心得首楞嚴三昧當地行果位果又梁論十果並當所成佛地大果餘悉現得又金光明說修行十地得大總持果如彼經說第七釋文中初讚請內二十五頌分五初二頌明首陀會天設妙供二有一頌明菩薩燒香供三有二頌明天王眷屬寶衣供四有十八頌明天女樂讚供於中初二總明作樂次二歎佛體相普遍德次三歎佛業用成益德次四歎佛八相應機德次二約幻喻歎佛廣大德次三歎佛法身平等德次二結勸修學下一天女結默五末後二頌眾首正請可知第二正說分中有八分一方便作滿足地分者攝前九地所修諸行總為方便滿此地也二得三昧分者初住地行行德無量以此地受職必依三昧故偏舉之三得受位分者正住地行謂依勝定能攝佛智故名也四入大盡分者是地滿行此為望前已是窮盡盡中之極故云大盡五釋名分者此地學窮辨德顯稱六神通力無上有上分者地滿足已妙用自在故曰神通通用過前名為無上仰劣如來名為有上已下二分通於十地但以前攝後於此地收七影像者以喻顯法如因像知質八地利益者彰說勝益勸信趣入就方便滿足地分中先總標舉謂無量是廣智善修是深智前諸地中具起此二通名善擇謂妙智決擇故也寶性論中地上菩薩起二修行一約根本智名如實修行當此善修也二約後得智者遍修行當此無量智也下別辨中九句論攝為七初三為一名善修行者謂於諸地皆同善修證助不住似前八地中同相故也謂白法是證助道可知大功德等是不住不住無故不捨功德護是不捨也不住有故不捨智慧也此三句次第相釋謂何因得證由起助故何因成助由不住故下六句別顯中初一句攝前七地二利行相第八地初以辨七地差別故此總攝一句顯之言廣行大悲者普遍釋意七順自利釋行也隨順利他釋大悲也二言深知分別等者別舉第八地令佛土淨行下四句別舉第九地中行於中初句是九地中自分之行教化眾生故云深入即是入行稠林等也下三句明勝進行於中初解次行後證言入諸等者解佛所行真如境法言趣向等者求於佛果無厭足行言得至等者地盡至入謂十地位窮名為地盡依行得證名為至入以此地中受佛智職故云一切智位第二菩薩摩訶薩行如是下明三昧分於中初牒前起後則得下正顯所得於中四先別顯十門二通結百萬三是菩薩下明能入能知四顯最後名就初內論中舉初等後故云離垢等舉後百萬故云眷屬離煩惱垢釋顯其相以此位中是障盡處故不加功者成就相應故餘九是別以六七二定共離一垢故離八種垢一入法界差別者是入密無垢謂法界深奧名為密處二行近佛果名莊嚴道場三身光業用四口辯總持五意業現通六廣七深俱顯淨土無量釋廣正觀釋觀上來自德八隨一切等者化眾生無垢利他德上二利自分行九如實知等者是勝進上覺名正覺無垢謂將成正覺諸佛迭共現前證知此如下文受職處說言一切智智無分別釋一切智也一切智智平等受位牒智釋受位也滿足三昧事釋悉入其體知其業用可知第三是三昧現在前下明受位分於中有六一隨何等座者如世王子受職之時在閻浮金白象寶座菩薩亦爾受佛職時在於大寶蓮華王座二隨何等身者如輪王子玉女寶生具足王相為得位身菩薩亦爾殊妙之形為受職身三隨何等眷屬者如輪王子受位之時文武百貴共相輔弼菩薩如是受佛職時諸大菩薩共相圍遶四隨何等相者如世王子受位之時掃治衙巷懸繒幡蓋鐘鼓振響菩薩如是受佛職時振動大地惡道休息放光普照世界嚴淨以此為相五隨何等出處者如世王子受職之時口出赦書恩及天下獄囚得脫庫出賜臣菩薩如是十處放光令惡道出離菩薩增行六隨所得位者如世王子受位之時父王手執金鍾盛四海水灌太子頂即名灌頂輪王菩薩如是十方諸佛白毫所放一切智光入菩薩頂名受佛位此六段經前三段文論家一處釋次二亦一處釋後一別釋就初座中有十相一華王是主相以自在故二周圓等是量相以廣大故三眾寶等是勝相以具德故四過於等是地相以是生處故五出世等是因相以從彼生故六知一切等是成相以空慧所成故如世蓮華種植所成七光明等是第一義相如世蓮華令心取著菩薩華座善照法界論約照理經約照事可知八功德相經無此句以與地相相似故不辨也又此明所生果相與前異也九瑠璃等是體相以莖等是體狀故十無量光等是莊嚴相以德用備故二爾時下明隨何等身身體姝妙廣稱華座三即時下明隨何眷屬謂處座得定心敬目瞻四是菩薩昇下明隨何等相有五相一動地二息苦三光照四嚴界五見佛等五何以故下明隨何出處言何以故者徵前起後論言以出光明故總釋出處也文中有三初十處放光二爾時下由光普照諸佛菩薩咸皆覺知三即時下由覺知故下位菩薩俱來供養就初中此十光明論攝為三前之九種是利益業謂初五益凡夫次二益一乘後二益菩薩又八九十此三名為發覺業謂第八發覺從初發心乃至九地業第九發覺十地菩薩第十發覺一切諸佛又八九二光名攝伏業謂第八能攝能令九地已還菩薩咸來供養第九能伏能使魔宮隱蔽就第十頂光中有四初照十方二成光臺三設供養四入足下初二可知就供養中有三先顯供勝二正供佛三明供益言必定無上道者論有二釋言於地中決定義故此約地上證決定也言復有異義等約下位令入正定益謂定不放逸者離惡定也所作之事決定心者集善定也言入佛足下者遠公三釋一就教相頂光入足顯深敬故二約相顯實菩薩智光證入佛境從下趣入名入足下故論名為平等智攝三約實以論菩薩自已因行趣成果時從下證入名入佛足第二爾時下由光普照令一切諸佛菩薩咸知第三即時下明由覺知故令有所作於中二先下地菩薩來此興供謂先供養後得益二同位菩薩德光相助亦先光入後明益良以菩薩內有萬德故於胸前有萬字相現論釋可知第六爾時諸佛下明隨所得位於中有四謂法喻合結就初法說中亦四一放光二入頂三得益四結位初中光有十業一名益智是利益業二因業三照示佛力令他恭敬名敬業四勸進等名勸進業五十方等名振動業六滅除等名止業七降伏業八示現業九卷舒業十示神通等是變化業二入頂者事光入頂即是法光入心增位故也論名如來光明彼菩薩迭互智平等攝受者謂菩薩頂光入佛足是上進故也佛光入菩薩頂下攝故也因果迭合故云平等身光即智故云智也三得益可知四結位中入佛境所證同具十力行德同墮佛數成人同以成佛德墮在佛數如始出家雖未受戒即墮僧數喻合結位並可知第四住法雲地如實知下明大盡分於中有五一智大依正覺實智義故二解脫大依心自在義故三三昧大依發心即成就一切事義故四陀羅尼大依一切世間隨利益眾生義故五神通大依堪能度眾生義故前二自利一內智二外用後三利他一意業起用二依發語業三身業變化就初智大中有七種大一集智大者知法緣集智力斷疑二應化智大者謂化智業用依身而起三加持智大者謂化業住持化用非一重言如是常化不絕名轉行力四入微細智者此是微細相容安立門常於示成佛八相之中一現一切故稱微細依彼應化等牒前三智名為不二依顯微細一化二加三集合此三智依此成佛故名為作正是微細五密處智者此是祕密隱顯俱成門謂將護初心根未熟者現麁隱細令彼不怖依彼說沒此微細智也六入劫智者善解諸劫互相涉入名入劫智時劫相續說以為命遷流名行一攝一切名曰加持一入一切名之為捨以癈已隨他名為捨故劫隨心轉名自在意七入道智者知諸世法堪為出世對治之用故名入道初集智大者諸釋云因緣集智應知彼復隨所有分染或淨或滅者此是總釋於中有六重一或唯染謂初五句及邪見煩惱集二或唯淨謂涅槃集及聲聞等集三或唯滅謂虛空集四染淨合謂識及有為世間成壞五淨滅合謂無為及涅槃六通於染淨及滅謂法性集論經名法界即不善法界名染善法界名淨無為法界名滅論別釋中言隨所有三界處者釋初三句可知隨所有眾生者釋次二句可知隨所有染淨等心者釋識集可知隨所有有為無為法無知知故者釋有為無為集即有為有心故名為知無為無心名曰無知隨所有處虛空等者釋虛空集以是世界等所依處故隨所說正不正法者釋法界集即淨法名正染名不正等取滅也隨所證不證謂於涅槃者釋涅槃集以聖人所證故下明不證即釋邪見等謂何因不證以邪見故是誰邪見謂餘外道等彼不能證故隨所有器世間成壞釋可知隨所有三乘彼集差別者釋聲聞等應知結文可見第二是菩薩以如是下釋應化智於中先別顯後總結別中十句初四明眾生世間自在化謂化現眾生及所作業化現貧等及示邪見是故論云應化示煩惱染見作故次一句是器世間自在化下五句是智正覺世間自在化言法界者所說法行故化現三乘法皆有覺義結中化作有心名為分別化現非情名無分別又釋作意現化名為分別任運現化名無分別此文就初義說以是法雲無功用位也第三是菩薩下明加持智於中十一初佛法僧是境界持謂常化不絕名佛力持法僧亦爾經中欠僧持餘八句是行持初二是逆行持如下方便命婆羅門以五熱刀山任持萬行是業持也如留煩惱資成正行名煩惱持次五句是順行持謂多時積行名曰時持由願起行名為願持由宿善根令行得起名先世持依行起行名為行持行經三祇名為劫持由依報命而能起行名壽持下一句果持論云是中智持者一切智智故此智能作一切事故上句釋智下句釋持可知第四是菩薩住是下明入微細智謂知佛化用微細自在於中行者是下中兜率天上所行事業經中欠奮迅餘文準釋可知第五又諸佛下明密處智謂知佛所現祕密義等於中初三業可知次籌量眾生應受化時及非時也次或有久已成佛示與受記或見白鴿記當得佛如是等類名受記密如愛語羅睺訶罵調達是攝伏眾生密理實一乘權說三五名諸乘差別密下就所知謂知根生熟知業前後知逆順之行同得菩提第六是菩薩下明入劫智論云是中入者平等解脫一切劫迭相入故謂不思議解脫之法平等齊均遍諸劫海故令諸劫迭互相入餘文同上發心品等說第七是菩薩下明入道智於中經內欠初入凡夫道智論云依凡夫地者釋此句也依我慢行者釋微塵智謂以微塵分別色故令離我慢言依信生天者釋國土智謂智現淨土過彼所信言依覺觀者釋眾生身心等智謂煩惱亂心通名覺觀下有六句化之合離謂知所化至處行佛道示逆順行難思具三乘並可知結文可見第二是菩薩摩訶薩下明解脫大於中先別辨後總結別中有十初不思解脫者依神通境界謂轉變自在難測量故二無礙者能至無量世界以願智無礙故此是速疾自在也三淨行者論經名淨智所知淨行略有三門一知世出世約位分別二知學無學約因果分別三知聲聞等隨人分別此是所知自在前二是通此一是智四普門明者隨意轉事謂隨眾生意普於一切色像門中示現自身如觀音等名普門自在者也五如來藏者法陀羅尼謂所知真如蘊積恒沙如來功德名如來藏總持法也六隨無礙輪者能破他意而不退故七入三世者三世劫隨意住持是入劫智也八法性藏者一切法一切種因緣集智此同上集智九明解脫者光不離身而能普照十勝進者依一時知無量世界諸眾生心總結可知次三昧大次陀羅尼大後神通大並可知大盡分竟第五大段是菩薩成就下明釋名分於中有三一能受諸佛雲雨說法名法雲地二自從願力下能注法雨滅諸眾生煩惱塵炎名法雲地三復次佛子下明能注法雨生物善根名法雲地初中若從所受應名法雨地若從能受應名法海地但今就彼受法之處名法雲地是故論釋一雲法相似以遍覆故此地中聞法相似者此所聞法寬廣遍覆是故名雲與法相似也言如虛空身遍覆故者明能聞法身謂受雲之所其唯虛空故說能受法身如空若隨所對佛身如雲說法如雨即所受若雨能受如海若對所說之法如雲遍覆即所受若雲能受如空二滅塵三度生論顯可知就初中先總明成就念力者近說受持義故謂近佛聽說受持義二能於一念下別明受法於中三初於一佛所聽受多法二如大海下於多佛所聽受正法三問答明前二種分齊就前中有法喻合論釋中先總釋說眾多故釋法中無量法明也二入如來微密處釋合中微密法雨三速疾釋一念頃能受以此地中聞勝故能受多法所受雖多若麁淺易解之法受亦非奇故復云密法雖多密若積時方受事亦不難今明一念速疾能持故是勝也論云是中無量下別釋前三初二是所聞之法後一能聞之德先解所聞法謂性故作故開為二相謂三慧所知名法自性說授眾生故名為作別釋性中大法明是聞思智攝受故大法照是修慧智所攝受故經欠此句也云何作大法雨如大雲與他法雨故下釋能聞謂起信名受領教名堪是文持也取義名思是義持也不失名持通前二位經中略無堪思二句第二釋多佛所受法中大海亦有四義相顯可知第三問答辨分齊中先問後答答中亦二先校量顯示所聞廣多顯前初段二如一佛所下類顯多佛顯前第二段也前中言三世法藏者論釋於法界中三種事藏謂明照雨為三種蘊在法界名為藏也第二釋名中初寄雲雷等以顯菩薩能化之德二一念等明化時促於上等明化處廣餘是化益勝又風雲雨等如論應知第三釋名中八相現成漸長物善文處可見第六是菩薩住此地下明神通力無上有上分論開六種一依內者通依內德此有四種是前大盡分中五種大以智大與陀羅尼大合說故為四以彼並是此地德用故此同說二依外者神通業用依外境起三自相者轉變作用是神通相此上二門經文是一義開釋故為二門也四作住持者常用不絕五令喜者斷眾疑惱六大勝者超過前地就第二依外者外事地等是所動世界依報故也復有外事自他身等是後現身等即正報也何故身等說為外邪釋以對前解脫大等是內德故說此身等以為外事三自相亦二種一轉外事等土及他身俱名外等二應化自身等此二亦攝此一段文也初轉外事有三一是同類略廣轉二垢淨異事轉三塵容世界等是自在轉二從於一塵中示一切佛是應化自身等所作自在也四或於一念下明作住持於中有十一身口供讚二八相應機三身現三世四身內容剎下文金剛藏依此門用斷眾疑五毛孔出風六海華示佛七身光遍照八口噓動地九廣示三災十身國相作佛子下結可知第五爾時下明令喜令喜者斷疑故此有二種一示現自神通力以斷眾疑二順如來身口意下明說一切法故以斷眾疑前中亦二初一問答顯神力無上令眾歡喜後一問答明神力有上令眾歡喜前中亦二先問後答前中亦二先大眾生疑謂舉佛疑菩薩非是疑佛也後解脫月領疑為請剛藏答中四一入定斷疑二顯定名字三業用分齊四類顯廣多就初中亦四一法主入定二眾見入身三身內見佛四攝用還本二顯名中先問後答前入定時已顯其名何故更問釋當時法主默然入定後結集家取以安之既當時不顯故此問也答中言佛國土體性者入此三昧能現佛國故名此定為彼體性三問言下明業用分齊於中二先問後答答中非但如前現一佛剎其力乃能現過塵等四菩薩在法雲下明類廣多於中三初所得廣多謂此地所得非唯一二故云得如是無量等二是故下明業用難測於中初三業難測神力是前神通大次觀三世是三達智次三昧是前三昧大次智力是前智大次遊解脫是解脫大變化等是轉變外事等可知三佛子下總結廣多可知第二解脫月言下明此對佛顯其有上於中先問後答問中舉菩薩疑佛不勝問辭同上疑意有異準答應知下正答中三初總訶所問如一四天下望十方界已為少竟於四天下中復取豆土即是少中之少此四天下望豆許土已為多竟彼十方界望四天下復更為多即是多中之多但以少疑多已為不可況以少中之少欲類多中之多極不可也故云汝所問者我謂如是也如來無量等結訶反徵二佛子下約事顯之謂十地德中前所說者如豆許土所未說者如四天下土如來功德喻十方界土所說地德尚不得比於所未說者焉得比於佛果功德三我今當說下引佛證成地德無量地德無量然不及佛義在難信故引佛證也如十方下正顯菩薩德劣於佛可知第二佛子是菩薩隨如是智慧順如來下正是調柔攝報願智等果就調柔果中四一明調柔行二菩薩住是地下明教智淨三十方佛說三世下明得法自在四是名下結其地相於此四中前之二段論中名為說法令喜餘及後二果俱名大勝分前中初調柔行內有法喻合三可知二教智淨中亦法喻合可知第六大勝中初三世等名神通勝二攝報中得十不可說百千世界塵數三昧等名算數勝此二種事勝一切前地故名大勝前中初五句別顯後一總結五論中攝為三初二各一後三為一故為三也一三世智是斷疑行以通三世為出世道故名道義應知二法界智是速疾神通行聞說如來祕密法故三下三句名等作助行謂於眾生平等化益也一切世界智者作淨佛國土平等為化眾生故二普照等者作法明平等是教智化也三大慈等者作正覺平等證智化也舉要下總結餘文可知第七大段是菩薩十地次第下明地影像分於中有四謂池山海珠喻四功德前三是阿含德後一是證德前中池喻修行功德即諸地中起修之行二山喻上勝功德即依修成德德位高出三海喻難度能度大果功德即修所成德能至大果度猶到也四珠喻轉盡堅固功德謂從初地進至法雲故名為轉位極障盡名為轉盡證理終極名為堅固就初修行功德中有法喻合法說中始從歡喜終至法雲名次第行因成大果名趣一切智喻中阿耨達此名無熱惱池以此龍王無熱沙等三種苦故出四河者勝鬘經出八河阿含經出二十河皆有所以出四河者據根本說謂此池在香山頂東面有金象口出恒伽河南面銀牛口出辛頭河西面瑠璃馬口出悉陀河北面頗梨師子口出博叉河此四河各出池四十里外各分為四河遶池一匝各於本方流入大海是故并根本四即為二十河毘婆沙中具列名字如來出世在彼山東是故東面五河人皆具見總取為喻餘三本河有大聲名人雖不見莫不同聞亦取為喻通前為八餘河名小人或不聞故不論耳滿四天下者非是四河各流一天下此乃總是一閻浮提何故乃名為四天下釋此是言總意別以此閻浮提是四天中一洲攝故是故總言四天意在閻浮如上諸會結通處言如此四天下十方亦爾等皆是此類合中四攝利他合四河滿足無有窮盡至一切智增成自利得大菩提合入大海也論中依本願力修行者釋菩提心流出善根大願之水此中但言菩薩必具菩提心不待說故以四攝作利益他行者釋彼四攝滿眾生自善等釋自利可知第二山喻上勝功德中有四一總舉法二列山名三現山中物四以法合初中言十地因佛智有差別者謂以佛智為所依因而起十地差別之相如因大地增上依持有十山王故論云依一切智增上行十地故列名中訶梨羅山者於此山出佉陀羅木故以為名佉陀羅此云苦鞭木也由乾陀此名持雙山尼民陀羅此名持邊山斫迦羅此云輪圍山餘名可知三如雪山下顯山中物以喻十地於中一喻初地聖智妙藥二喻二地戒香三喻三地禪定妙寶四地出世似於仙人五以夜叉喻五地善巧自在六以菓喻六地因緣集觀說聲聞果不盡者以六地超出聲聞境說彼無窮盡也七龍喻七地亦以超出辟支能說彼道八心自在者是諸密迹神名自在眾喻八地中十自在等九脩羅喻九地善巧攝生大力之相十諸天喻十地滿足又論中釋是中純淨諸寶山喻八種地厭地善清淨故者謂十山中除初雪山香山以是土石山故餘八皆是金寶之山故云純淨寶喻後八地厭地者是第三地彼以淨禪厭離煩惱如寶純淨也善清淨者是四地已上以彼無流斷諸煩惱如寶純淨也言復次諸山下釋諸山中所有諸物謂神仙等是眾生數藥寶等是非眾生數於中一藥等能資內報名受用事謂藥能除病名增損對治香菓資身名長養事二寶不資身但可貯積以除貧乏故名守護等言依雪山等者指定其處謂初三及第六此四是非眾生數所依下釋眾生數中治六種難一五通福田供以生富故治貧難二夜叉威制眷屬不令害人故治死難三龍降時雨以治險難四金剛力士摧伏惡人治不調難五修羅說呪力調其眷屬不行殺害名治惡業六須彌頂上天帝釋等名為自在須彌腹上所有四王名四天王彼能對治脩羅怨敵下釋集中不窮盡義謂如上所說事能生一切物故言集在其中也順行不斷不休息者解不窮盡義謂次第相續名為順行不永斷故名不斷非暫無故名不息下釋山因海名謂山因海故得高勝海因山故得深廣前說依地今說依海者由彼十山依斯二處故互舉也下釋法同喻謂佛智如海依起十地高深相顯故云因果相顯也是即一一山下皆有大海一一地內皆有佛地此是圓教中義若餘教中要十地後方到佛地可思准之第三大海十相明難度能度大果功德於中先喻後合各有總別總中言不壞者謂此十相同一大海不可易奪故云不壞地法亦爾同一佛智義分十地不易奪故也論云因果相順故十地如大海難度能度得大菩提果故下釋別中攝十為八以六七為一九十亦爾故為八也初三可知四護功德者護名為捨捨餘一切差別相故又釋護同一味恒不失故言不竭者以六深七廣水無竭故言護世間功德者潮不過限不枉害物此喻九地應機說法受水無厭能容納百川不令餘水損壞世間餘法雲地受佛法雨利益世間餘法合等如文可知第四寶珠十事喻轉盡堅固功德於中亦先喻後合各有總別論中先釋總中過十寶可知以出故取者此是經中初句謂以出海故取以為用放光是第九示現是第十超中舉後故云乃至也攝十為八者以合六七八故此八中初後二句約喻顯法餘但釋喻初出海益物故稱功德以善觀者顯法也謂初地聖智出煩惱海善觀察也二體色分明三團圓可喜四垢穢斯盡五光色鮮澤六異相莊嚴名為起行三句合釋可知七放光名神力八隨王雨寶故無護惜下顯法以已善根與一切眾生同一善藏合與眾生寶物也過十聖等文並可知影像分竟第八佛子是菩薩下明地利益分於中有三初顯法利益二結通十方三他方來證若依論經更有第四如來隨喜第五佛在下結說究竟今依此經就初中有二一生信功德二雨華等是供養功德前中二先聞益後動地前中亦二初總舉難聞二問答顯益答中亦二先正顯謂舉佛類法舉法難聞二何以故下釋成以發菩提心行菩薩道者是此法器故方說聞是故此聞必同彼法成益廣大故也動地是生信功德為緣生義釋十八相等及為四種眾生等並如前初會所說餘結通證成等皆同前諸會可知第三大段重頌中二先觀察等明說偈意十種所為釋同前會可知正頌中九十頌分為九初二十九偈頌方便作滿足地分於中初七偈地總頌前九種地中善擇智次二別頌初次二頌二地次二頌三地次二頌四地次二頌五地次二頌六地次二頌七地次三頌八地次五頌九地二欲得下二頌三昧分三若能下十頌受位分四住於是地下七頌大盡分五此地下六頌釋名分六大士下七頌神通力無上有上分七菩薩住此下八頌調柔等地果八為得下十九頌影像分於中初十一頌山喻次四頌海喻次四頌珠喻池喻及九地利益等並略不頌九末後二頌結說無盡十地品竟初釋名者謂妙用自在委照稱明明用無限寄圓辨十即帶數釋也二來意者一通論以下五品來意謂前顯證位成滿自下明其勝進行用又前是位體此辨行用又前位內行此位後行又前本智證滿今辨後智大用由斯四義是故來也古人亦有配等覺妙覺依此經中不辨斯義況前法雲地終心已顯等覺之義二別明此品謂答前十自在問也以別譯菩薩本業經彼經問中名為十明故三宗趣者即此十明是理量二智明用自在無礙為宗十明義略作三門一顯名者一他心二天眼三宿命四未來際五天耳六無畏神力七音聲八色身九真實十滅定於中滅定相應受稱天眼天耳從趣及根為名餘從境為目此十皆是智之業用故同名智用也二體性同以大智為性然通普賢性起之智若隨相分之前八是量智後二是理智據實唯一無礙智以後二明亦不礙起用故前八亦不廢即寂故三諸門分別中有十一下與離世間品十明相攝者彼文約所知明了非約業用自在唯彼第四出生不可思議淨妙音聲無量世界無不普聞方便智明此一約用同此餘竝別事二約與十通相攝者此中他心天眼宿命天耳如名攝彼十中四通此中無畏神力攝第五出生不可思議自在神力示現眾生智通及第七於一念中往詣不可說不可說世界智通此中色身莊嚴攝彼第六一身示現不可思議世界智通及第九出生不可說不可說示現眾生智通彼中第八出生不可思議莊嚴具莊嚴一切世界智通亦入此收彼約嚴依報此約嚴正報此中未來際智明亦攝彼天眼以彼所見故此中音聲明亦攝天耳此中末後二明攝第十不可說世界成阿耨菩提不可思議示現眾生智通餘準可知三與智論中三明相攝者有二義一非三所攝以彼亦為二乘所得此不爾故二縱佛菩薩所得三明於此十中但三攝五亦非盡故謂天眼攝二謂天眼及未來際明宿命唯一也漏盡攝二謂末後二也依涅槃經亦有三明一諸佛明謂一切智二菩薩明謂般若波羅蜜三無明明謂畢竟空與此不同也四約六通相攝者亦二義一非六所攝以彼亦為二乘得故二若佛所得攝非不盡謂於六中天眼天耳神足漏盡此四各分二故為十也即天眼約見現未分二以未來生死智明亦是天眼所見故天耳約聽聞聖教及分別音聲故分為二神足約業用及色身為二漏盡約定慧為二第九是慧也餘二不分故六攝十也五通明差別者智論第三問曰神通明有何等異答曰直知過去宿命事是名通知過去因緣行業是名明復次直知死此生彼是名通知行業因緣際會不失是名明復次直知盡結使不知更生不生是名漏盡通若知漏盡更不復生是名明六約教顯異者若小乘三乘竝三明六通但分齊差別若一乘十明十通與前亦寬狹為異七約所知分齊者智論第三云此三明二乘亦得但有不滿謂於過去或知一世極至八萬後不能知未來亦爾又不能一念頓知四諦十五心結使生住滅等相故不同佛也以佛知三世眾生漏盡故解云小乘但知三明知不能遍三乘三明互遍滿知一乘十明重重遍知因陀羅網謂一念攝九世等一塵內十剎餘念餘塵皆亦如是於中所有皆如實知八約三業分別者十中天耳及音聲境是語業淨神力及色身是身業淨餘六屬意業淨若據自體但是意業以悉是智明故九約見等分別者十中二是見謂天眼及未來二是聞謂天耳及音聲餘竝是智十約建立者三乘等中但約所知三世以立三明今此一乘理實明用限量無盡依則表圓寄十以顯故唯說十不增不減四釋文中有二初正說十明後安住下結歎顯勝前中初舉數二辨釋三結數釋中十明即為十段一一各二先釋後結初善知他心明釋中二先知此一大千界眾生心二如是等百世界下知十方無邊世界眾生心前中先總二所謂下別三如是下結別中知三十種心有二初約行明心二聲聞下約報明心前中初三性心總舉也二廣狹者於善心中分差別三惡勝者順上不善名為惡心反此為勝無記順流反此為背二約報中菩薩是廣勝心二乘是狹心三乘俱背八部順流三塗為惡餘皆可見第二天眼明釋中三先總舉二善惡下出所見境於中善惡等是通天龍等是別三菩薩下顯天眼能見中無礙明淨天眼者以所知障盡是報得自在明也下見用竝見現在眾生生死等也智論六度品云菩薩天眼有二修得報得以得天眼故見十方佛得念佛三昧是報得五通行菩薩道問若天眼根見根是障礙應見障內色不得見障外色答修得天眼根名天眼通通以慧為體故見障外色若見障外色何故聲聞緣覺菩薩見有遠近不同答通慧有增微故見有遠近如磁石不吸一切不至之處於中如所迴轉者謂是不定業有迴改易等餘竝可見第三宿命明中二先憶知自他本事二又憶下憶過去諸佛因果等事以是為眾生出世之佛故多約八相辨也以此菩薩得九世眼見過去現在法故是故所知無限量也若不爾者彼過去法若不落謝非過去故若已謝滅則無法故無法而見非真實故若言但曾所經事心中有種影現前故說憶知者此則但見己之心影不見彼法又此曾不經事應不憶知又亦但見現在非是過去何名宿住智餘文可見第四未來際智明中亦二先知未來眾生業報之相二知未來下知未來佛因果之相前中先總知二知眾生業下別知略舉十對一業報一對二知所作善不善三就善中知解脫分善名出世知非解脫分善名不出世四就解脫分中得位定者名定未得者名不定五就前不出世善中有種姓者名正定無種姓者名邪定六就有漏善名有使無漏名無使七就無漏中果位善報名為具足因位不具上七約位知眾生下三約行八初起名攝取善惡九造修名積十中不積集惡未必修善二知未來佛因果中初唯知果用後悉知下兼知因行問大乘宗未來世法體用俱無今云何知耶答若依方便教釋此但見彼現在因種知彼當來果相差別非謂見彼未來法體若一乘宗於九世中未來現在體用俱有故今稱彼如實而知問未來未有何名現在答非是現在現在故現在中無也但是未來之現在故未來中有也問此有為是緣有為是性有若是緣有緣今未會若是性有則同小乘答若今時看緣性俱無以是現在之未來必定不有故若遂未來時處看是未來之現在還如今現在決定是緣有是故得見也餘文可知第五天耳明中有四初舉能聞之德二菩薩成就下總辨所聞自在三於東方下別顯一方所聞四如東方下類顯十方所聞初中無礙是總謂無有礙其聞無聞礙其慮下別顯十德一清淨者離習曀故二廣大者德遍故三具足者德滿故四不可稱量者德多故五修習者多劫修成故六得證者證理成就故七明淨者所知障盡故八離障者煩惱障盡故九了達者所知明了故十決定者所知稱實故二總辨所聞自在於十方中有遠聲欲聞無有礙令不聞於近聲欲不聞亦無礙逼令聞欲近不欲遠及遠中欲不欲近中亦爾竝皆自在隨意故也三別顯東方初舉佛二顯法三能聞持就顯法中有十句初所說者總舉教相二所發者發起隱義三所開者開顯深理四所示者示其宗本上四是理教五所制者制其學處六所調者違者折伏上二是制教七所教化者化令起行此一是化教八所念者六念等法九所分別者解釋等法十所教深妙者大乘至理法善解等總結多門所聞法也三如是一切下辨能聞持於中亦十句一總善解文義謂味是文也二隨何大眾所說之法三隨何別人而所說法四隨以何類音聲說法五隨彼智力所解說法六隨何識心所變之法七隨彼所化得功德法八隨何所緣境界而所說法九隨何所依根器說法十隨於何乘而出離法悉能下結天耳聞持四如東下類顯十方亦爾是即天耳聞持無盡無盡也第六神力智明有四初標名二顯體三若聞下明業用四是名下結就顯體中有十二種神力一無功用二同理性三能普遍四量難知五不待依六應念至七不起此八不廢用九無窮竭十非餘壞十一增善根十二順彼行三顯業用中五初明所往處佛二聞已下顯能往彼設敬知法是前廣大等神力業用三示現下明其自在謂現十方不離一處是前不轉神力等業用也四悉自下請法了知是前長養神力等業用五無損神力下明遍至成行是前念至及順行等神力業用結名可知第七分別言音智明中初總知所謂下別於中三先知報類言音二善分別下知語法施設謂飯喫等三摩訶薩隨其下明得知所由先法說由此菩薩遍入世界識知彼中眾生性類是故解其言音施設喻合可知第八色身莊嚴智明中有三初知無色法界二而菩薩下巧現多色三佛子下明無色現色之意又初明色相無色次無色即色三雙顯其意初中五句一總知色性二不生是稱真性三無種種是離異相四離妄執五離形顯二現多色中總別合有一百一十種色此等竝是稱法界之實色不同餘教或十一色或二十五色等三明現色意三初總舉應機二所謂下別顯益用有十種竝是前法色之勝用益生成化三悉能下結業用結名可知第九真實智明中二初本智證理明二不捨下後智攝化明亦是初自內證後外利他亦是初證法體後說法用亦初即事常理後理恒事故不礙業用也前中二先正證法略辨五十門明遠離二邊不著中道相性俱泯有無雙遣依三性三無性準釋可知二菩薩知如是下結證成智離著之益二後智業用中有十初明照實不捨權謂前雖照實約非安立不著二諦然為不捨本願還約安立見於二諦決定知法是知世諦也二興雲雨法三度入善巧謂創起名入終極為度四巧說深廣謂不違真法者度順深也五以大慈為因巧說無盡六於無名在名而不壞名性性是文字則解脫相也七觀察下巧觀離染八解了下善言攝生不捨自證九於不二下明於理事無二之法不退事而沒理不退理而沒事亦是寂用雙運故也十具足下明無礙具德自在之相也第十滅定智明中有六初明所得滅定言不退轉者正明常定未曾退失二亦不捨下顯寂而恒用謂身在滅定不捨菩薩十種業用一總明菩薩作事下九皆是菩薩事故二別顯慈悲三十度行智四大願救生五轉正法輪六方便調生七敬養諸佛八入法自在九常見佛十恒聞法三悉能出生下明滅定業用謂此滅定非直與前十種行用而不相違亦乃由此定力出生十種殊勝行用一總明出生謂即定起用名能出生定用無隔名無礙法此悉能出生貫下諸句二知法平等三具足下成果法願四深入下智容土海五究竟下究盡因際六於一切下遍學所學七一切下深悟法相八善知下妙達緣起九了一切下明解教義十於一切下明權實智具四菩薩摩訶薩下明住定劫數五顏容下明住定威儀六悉能成下不廢行用問此住滅定身儀不動云何得有所作事耶答若小乘滅定總無業用若依初教正在滅定雖諸轉識總不現行由前加行悲願力故擊發第八阿賴耶識令具威儀作諸所作是故亦云不起滅定現諸威儀若依終教觀事則理故在滅定而不礙事用現諸威儀亦名雙行自在此上二門皆心中止定而身儀作用以此但得理事無礙故頓教中不可說用不用若圓教中由得二事無礙故是故滅定跏坐則是往來說法亦不分身而動靜成就如佛昇天不起覺樹等同此準之餘義如滅定章說下結可知別釋訖第二菩薩摩訶薩下結歎顯勝於中三初歎勝一過人天二越世間三超二乘四踰下地此四形劣辨勝五總三業六別舉定七顯智用此三當相辨勝八唯佛方窮二佛子下結三此菩薩下顯業用謂得三世佛智明非謂是三明也十明品竟初釋名中十者圓數無盡忍者智照觀達亦帶數釋二來意有二遠答前普光十定問故來也以忍受真理情安不動故名也近顯十明所依故次來也三宗趣者先宗後趣宗有五門一體性此忍以智為性若小乘忍劣屬因智勝屬果大乘不二但忍受鑒徹約用分之二所斷障此中寄當斷微細著微細礙無明三定位者若漸教此十忍行通諸位寄當十地之後等覺位中若圓教遍通五位寄於此說四種類者或一謂無生忍或二謂二無我忍或三謂三無性忍出佛性論或三謂信忍順忍無生忍出地持論或四謂四種無生如第八地論中或五謂地前名伏忍初二王地名信忍四五六地名順忍七八九地名無生忍第十地及佛地名寂滅忍此依仁王經或六忍謂信忍法忍修忍正忍無垢忍一切智忍解云初三如次是地前三賢後三如次是十地等覺妙覺可知此依瓔珞經或苦忍等八非此所辨或十亦如第八地經中又十此文或十四依仁王經五忍中前四各分三謂上中下後一唯分二謂因果五別釋十忍於中初三約法後七就喻法中初一約資糧位次一約加行位後一約正證位寄相如此若通則遍在十地可知第二宗趣者由學如此十忍行故得因圓果滿故文云能得一切等也四釋文中二長行與頌前中三先舉數歎勝二列名顯要三解釋結歎初中二先總告舉數二歎勝中能得無礙忍者顯自分因滿又得下明勝進果圓由此十忍得斯因果二列名顯要中亦二先列名後顯要前中初音聲是教隨順是行謂於說無生之教信順忍受境行為名二順觀真理而未契真故名順忍行體立名三順觀既極證契真理名無生忍無生是理從境為名又亦無生是行當相為目下七喻中光統云前之四喻喻音聲忍電化二喻喻於順忍虛空一喻喻無生忍又云幻者起無起相焰者境無境相夢者知無知相響者聞無聞相電者住無住相化者有無有相空者為無為相又古人云觀識如幻觀想如炎觀受如夢觀聲如響觀行如電觀色如化觀總一切蘊界處等畢竟空故如虛空也又遠公約知二諦法謂知俗非實如幻知俗倒有如炎知俗從心起如夢知聲塵不實如響知俗暫有如電知變易無體如化知真離相如虛空又前六喻有為空後一喻無為空如金剛般若九喻皆喻有為又準攝論八喻顯依他竝為釋疑故攝論第五何緣如經說於依他起自性說幻等喻總問也於依他起自性為除他虛妄疑故他復云何於依他起自性有虛妄疑由他於此有如是疑云何實無有義而成所行境界為除此疑說幻事喻無性釋云虛妄疑者於虛妄義所起諸疑云何無義遍計度時分明顯現似所行境為遮此疑說幻事喻如實無像而有幻像所緣境界依他起性亦復如是雖無色等所緣六處遍計度時似有所緣六處顯現云何無義心心法轉解云此疑意幻法不生實見世法不爾故非無也論云為除此疑說陽炎喻釋論云又如陽炎於飄動時實無有水而生水覺釋云可以生水覺故即為實有水世間亦復如是論云何無義有愛非愛受用差別釋云炎水無有解渴受用世法不爾故是實有論為除此疑說所夢喻釋論又如夢中睡眠所起心心法聚極成昧略雖無女等種種境義有愛非愛境界受用覺時亦爾釋云可以夢中有見女等違順受用即為實有又疑云夢中受用於夢者有覺已即無世法不爾凡聖俱見釋如響長幼同聞可即為有論云何無義種種戲論言說而轉為除此疑說谷響喻釋論又如谷響實無有聲而令聽者似聞多種言說境界種種言說語業亦爾又疑云響是聲非色世法不爾色亦具有云何非有釋如電亦色豈是實有論無此喻又疑云電色速滅世法經久豈同彼耶釋云如化亦經久豈是實有又疑云凡愚顛倒妄見謂有菩薩無倒不見其有如何亦有攝化眾生釋如化所作故非實有論云何無義有諸菩薩無顛倒心為辨有情諸利樂事故思受生為除此疑說變化喻釋論又如變化雖無有實而能化者無有顛倒於所化事勤作功用菩薩亦爾如論應知又疑云所作如化可無有實能作化者是化所依應是實有釋如虛空與色為依豈是實有是故諸法畢竟性空佛子是為下結要以三世佛同說此故顯其要勝也第三何等下別釋十義一一各三謂牒起釋義結名初中釋內有十句初一總舉所聞謂三無性理名真實法下九顯能聞入法二聞無相真不驚以解遍計無所有故三聞無生不怖以解依他必無生故四聞無性不畏以解真如無性性故又釋於真空法聞時不驚思時不怖修時不畏又聞有無所有不驚聞空無所有不怖聞斯二無所有不畏竝如諸本般若論釋五信解者聞慧之始先信後解六受持者聞慧之終先受後持七愛樂者思慧之始謂愛法樂觀八順入者思慧之終謂思擇得味故云順入九修習者修慧之始謂對緣造修十安住者修慧之終謂行修成立具釋如瑜伽菩薩地中第二順忍釋中四對八句初創修止觀謂止行順寂觀照諸法二止觀漸次謂平等正念者止行堅固不違諸法者觀照隨緣三止觀純熟謂隨順深入等止行深玄清淨直心等觀行深玄四止觀俱行謂即止之觀名平等觀即觀之止名深入具足起信論云行住坐臥皆應止觀俱行所謂雖念諸法自性不生而復即念因緣和合善惡之業苦樂等報不失不壞雖念因緣善惡業報而亦即念性不可得釋云約法既理事混融約行則止觀雙運如是方為順法之忍第三無生忍釋中先標何以下釋前中不見法生必不待滅緣起事故亦不見滅又此無生理非是斷滅無故云不滅也又既本不生故無可滅下釋中先徵有二意一云既標無生何故亦云無滅二云既言無生為但寂然無生為亦有行願位果等邪下釋中十句初一句釋初意可知問若爾亦得名無滅忍不答理亦應得但無生必帶無滅無滅必隨無生故多從首名信力入印經云菩薩有五種法即能清淨初歡喜地何等為五一謂菩薩得住無生忍故亦令他住又云無生忍者謂寂滅故二謂菩薩得住無滅忍故亦令他住又言無滅忍者證無生法故解云以此當知亦得無滅忍也二若不滅下釋第二意謂由不生故不滅由此不生之不滅故無盡是故此無盡亦在不生中乃至莊嚴亦皆如是悉在一念無生之處無盡有二義一理無限盡二行無斷盡三離垢亦二義一入理不帶寂二隨事恒無念四無壞亦二義謂入理不壞事隨事不壞理五不動亦二義謂雙融二諦一念不動六寂滅地亦二通境行故七離欲亦二離種現故八無行亦二斷能所故九大願亦二願不沒寂願能應機十住莊嚴亦二理行相嚴方為究竟第四如幻忍中作六門一總明所喻攝論幻喻所緣六處下離世間品喻識蘊蜜嚴經喻第八識般若論喻外器世間此經總喻世間出世間依正染淨等楞伽中喻一切法掌珍論直喻有為法大品中乃至一法過涅槃我亦說言如幻如夢故知文通為無為也問涅槃無為何得如幻答意在絕見故亦如幻謂有無等見非見幻故若見為幻亦非見幻見幻若絕方為見幻況有餘見是故非幻之幻方是幻法絕見之見方是見幻取意思之言說難及二別開義門如一幻兔有其五義一所依之巾二幻師術法三所見幻兔四兔生則是死五愚小謂有於中巾喻所依如來藏二幻師及術喻能起因緣如無明等三幻兔之相喻依他起性四兔存則亡喻依他無性五凡小謂有取為人法問術法成幻非則是幻若爾果法是幻因緣非幻答因緣亦依他展轉皆是幻問若爾幻師亦應是幻作答此中舉所作幻以喻一切非謂即同若不爾喻即是法何成喻況十喻論引德女經佛言從幻樂器作幻樂音從幻無明生幻行等廣如彼說三有無門有三重一於上四義各有有無巾性有相無以為兔所隱故二術用有體無以依巾無體故三兔相有實無以實無而現故四生即是無死則是有以無礙為一故二由各有四句思准可知三四位互相對如次交絡門有四句亦思准可知四一異門亦三重一巾約自位辨如巾有二義一住自位義二舉體成兔義此二無二無不二故非一異等四句可知餘三位各四句亦准知之二相對辨如兔亦二義一相差別二體空義此兔巾相對非一非異略有十句一以巾上成兔義及兔上相別義此二合為一際故名不異此是以本隨末就末明不異經云法身流轉五道名為眾生等楞伽云如來藏受苦樂與因俱若生若滅等二以巾上住自位義與兔上體空義合為一際名為不異此是以末歸本就本明不異經云一切眾生則如也不復更滅等三以攝末所歸之本與攝本所從之末此二雙融無礙不異此是本末平等名為不異以前二經文不相離故四以所攝歸本之末亦與所攝隨末之本此二相奪故名不異此是本末雙泯明不異以真妄平等異不可得故五下明非一以巾上住自位義與兔上相差別義此二本末相違相背故名非一楞伽云如來藏不在阿梨耶識中是故七識有生有滅如來藏者不生不滅此之謂也六巾上成㝹義與㝹上體空義此二本末相反相害故名非一勝鬘經云七識不流轉不受苦樂非涅槃因唯如來藏受苦樂等七以初相背與次相害此二義別故名非一謂相背則各相背捨相去懸遠相害則相與敵對親相食害是故近遠非一以前經文不相離故八以極相害俱泯而不泯由極相背俱存而不存不存不泯義為非一此是成壞非一以七識則空而是有故真如則隱而是顯故九上四非一與四非異而亦非一以義不雜故十然亦不異以理遍通故法無二故是故若以不異門取諸門極相和會若以非一門取諸門極相違害極違而極和者是無障礙法也三巾兔相對既爾餘二及交絡諸句准之五則入門有四門一理事相則謂巾兔無二故經云色則是空空則是色等二二理相則謂兔頭即巾兔足亦即巾二巾無別故名即經云眾生賢聖即如無別三以理從事名說事相即如兔頭巾不異足巾故說頭即足無行經云若人欲成佛勿壞於貪欲諸法即貪欲知是即成佛解云應說諸法即空何故乃云即貪欲者以貪欲即空故是故舉貪名取貪實文意如此四以理融事二事相即如兔頭無別有即以巾為頭巾體圓融故全頭即是足此經云一即多多即一等又此文云深入如幻於一法中解眾多等此約法性融通力也五以緣起相由力令二事亦相即如幻師幻術力令多則一一則多等故賢首品云或現須臾作百年幻力自在悅世間等良以幻法虛無障礙是故得自在也如相即既爾相入亦然如異體既爾同體亦然如此門既爾餘門亦然竝思准可知六釋文者釋內三先略次廣後成忍行初中先喻後觀緣起下法合此依相入門以合如幻緣起可知二菩薩下廣中三謂法喻合初中七句一分別剎二解眾生界三解緣起法界四觀世間平等五佛出世間亦如幻也六佛入世間用常寂故云不二入也七不失利生故云出生住持喻中初喻上眾生界二非樹下喻剎等三非晝下喻世間四非定下通喻所餘門五種種下結幻法體謂種種非幻者結幻無若干幻非種種者結若干非幻是故幻體非是一切但以幻故示眾色者既非物現物明物則無物之物也合中初總二所謂下別辨九種以顯總中一切世間可知三菩薩下成忍行中有二初稱法正觀二出生下明起業用前中八初約眾生界即是業煩惱世間不起者不作有解不壞者不作無解又本來不起亦無可壞下竝准之二約佛剎世間三約法世間四約三世世間五不觀菩提等亦約法世間六佛興等約成壞世間謂佛出為成涅槃稱為壞七不住大願等約行世間謂不住大願是大智行不取清淨等是大悲行八無出無著約流轉世間謂不捨故無出在中無著二出生下明業一約剎顯用而定知體真二約眾生界三法界四三世世間五出生陰等明流轉世間用常寂六度脫等明行世間用七知一切等明法世間之用八不著化等九為眾生故等十說過去等竝明佛興世用皆是理事無礙行故也第五如炎忍中有四初總明所喻者無性攝論喻器世間梁論喻所緣境此經下文喻想蘊此文喻一切法二別開義炎有五義一平地二陽氣三陽氣與地合似水炎現四本來乾無水五令彼渴鹿取以為水法中亦爾一如來藏平地二無明習氣三習氣熏動心海起緣起似法四此依他起本來無生五凡小無知執為實有又十喻論中有七義一日光二熱風三動塵四在曠野五見野馬六遠見炎相想謂為水七近則無水初日喻結使二塵喻諸行三風喻邪憶念四喻無明曠野五喻無智慧者謂為一相為男為女異名為炎六若遠聖法不知無我於空法中生男女等想七若近聖即知諸法實相等乃至廣說三有無等句數多同前幻准思可釋四釋文內先法二喻三菩薩下合謂依本心現無有方處於內外有無斷常等處求此法皆不可得二觀一切下忍行成中初方便行成二具足下證行成可知第六如夢忍作八門一總明所喻無性攝論又如夢中睡眠所起心心法聚極成昧略雖無女等種種境界義有愛非愛境界受用覺時亦爾梁論云譬如夢中無有實塵亦見有愛憎受用此依他性中亦爾無有實塵亦見有愛憎受用又功德施般若論云譬如夢中隨先見聞憶念分別熏習住故雖無作者種種境界分明現前如是眾生無始來有諸煩惱善不善業熏習而住雖無有我是能作者而現無涯生死等事世親無著般若論皆喻過去境非證智所知二開義者夢有五義一所依謂悟心以喻本識二所由謂睡蓋以喻無明習氣三所現謂依前顯示夢相差別以喻緣所起法四此夢事不有而有五令夢者取為實有三辨有無者有四句一夢是有義以是夢故謂於夢者夢事現故問此既是夢何得為有又此若是有夢者見有應非顛倒非顛倒故是覺非夢又覺者見夢無所有時應是顛倒是顛倒故是夢非覺答此既是夢何得不有如其不有應同非夢竟何所說又若無此夢者見有則無顛倒無顛倒故是覺非夢又此夢有本在夢者非謂覺處若無覺者見無所有而非顛倒顛倒則無夢者所見顛倒夢事顯現是故由彼見無方知此有二夢是無義以是夢故謂虛妄所見性必空故問若夢是無應同非夢夢義安在答要同非夢方為是夢以其夢處及非夢處無二相故問若爾夢者何不於非夢處而見夢相答夢者現今於無處見是故此夢體不異無若不爾者應非是夢問夢若是無夢者應不見有不見有故是覺非夢答正由夢者見有有非是有以夢者及所見俱無所有故是故若非夢者見有不得言無由彼有故方知是無問凡言夢法相有實無今言總無豈不成謗答然此有無必全攝故非二相故若不爾者則謗於夢三夢是亦有亦無義以是夢故夢法理必具二義故問具此二義豈不相違相違之法豈不謗夢答半有半無則是相違今此全有之無與全無之有二門共在而不相違是故具有無方乃是夢以是夢故不相違也四夢是非有非無義以是夢故二義俱融形奪雙盡故俱非也問若此二義要相形奪如何前說二義俱存答要由形奪方得俱存是故若不奪無全盡無以為無若不奪有全盡無以為有是故存亡不礙俱泯自在方為夢法是故經云世間猶如夢智不得有無此之謂也四一異門者有二重初中有四句一夢是一以是一夢故二夢是異以夢現種種故三俱以於一念現多劫等無二而二故四俱非以形奪俱盡方是夢故又夢是一以約所依心故二夢是異以約睡蓋所現故三俱以約所現夢相故四俱非以約夢性故融通無礙思之可見是故前門有無於無處為有此中一異於一處為多如此無礙方為夢法是故上經云以夢自在法門教化此之謂也五真妄門者亦四句一夢是真實以是夢故如前所說具諸義故聖智所知夢性甚深故問夫言夢者是虛妄法何得輒言是真實耶答了知此是虛妄之法不顛倒故是實也二夢是妄以是夢故若非虛妄不是夢故是故亦實亦虛非真非妄四句無礙思之此經云夢性寂滅此之謂也六自在者夢境虛妄相則相入多處現少少處現多皆無障礙故上文云以夢自在法門教化此之謂也攝論云處夢謂經年寤乃須臾頃故時雖無量攝在一剎那緣起夢法無礙自在則入重重如帝網等竝准可知七明觀者觀諸世間皆悉如夢以為正觀問若在夢者謂為實故不知是夢不名見夢若夢覺者即無夢相復無所見是故此夢誰能見耶答夢者不見夢以其是夢故覺者不見夢以其覺已無有物故了知如此是覺者故是故夢義是覺者所知非於夢者由此道理夢是觀境經云菩薩受持一切法如夢此之謂也問覺者見無而了知夢夢者見有亦了知不答若此覺者了知夢法正夢時無則名知夢若言覺已為無此是覺無非是夢無不名識夢是故夢有夢無但是夢時非望覺時若取覺已為無此還是夢不名為覺是故夢覺前後謂有謂無俱不識夢思之可見第八釋文中亦三初一句總舉二譬如下別辨三覺悟下結義初中一切世間者謂清淨緣起之法亂識所現故云如夢二別辨中二初舉喻二如是下顯法又釋亦得初是方便觀故云解一切世間等二是真實觀故云覺悟一切世間等前中亦二先明夢有則非有二明非有而現有前中五對一非是世出世法二非三界上約依報三非生死約正報四非淨穢約世出世因五非清濁約世出世果皆悉實非彼法而示現彼是夢法也二顯法實觀中八句初一總顯二不壞夢者明此夢法自性非一切不待壞故又無可壞故又此顯非是世間不為四相之所壞故三不可著者解知緣起夢離無所著故此顯非是離世法故不可證也四夢性寂滅者明此從本來性自寂滅顯非三界喧動法故五夢無自性者明此無性非生非滅顯前非生非死六受持一切等者結成觀相謂常作此解不離心首故云受持等也七不壞夢者不取捨夢故顯前非淨穢以非捨穢取淨故八不虛妄取者不分別故顯非淨濁也下一句結義等可知第七如響忍中作四門初喻相者無性釋云又如谷響實無有聲而令聽者似聞多種言說境界種種言說語業亦爾梁論云譬如實無響塵而顯現可聞言說事亦爾實無所有而顯現可聞此經意有三義一知一切法如響二知佛聲如響三能以如響言音而為說法二開義者響亦有五義一空谷二有聲三聲擊空谷便有響應四此響非有而有五愚小謂有三有無等諸句竝准前知之四釋文中有四初知一切法如響謂出生等顯能知德知一切等明所知二分別下總知音聲如響三別知佛聲如響不從內等者佛如空谷離聲不成故非內出機感如聲離谷不成故非外出兩俱相依故非內外離聲無聞故非內離根無聞故非外非二故俱非由此無性緣起如響是故恒有而非有非有而說法故云亦不壞法施也四深入下明能以自如響之聲而說法亦是忍行成就起用自在於中有十句初稱法善學二如帝釋下喻況圓音三菩薩下明稱性起用四於無量下顯業用分齊五受持下勝進仰學六出生下明妙音廣大七普令眾生下顯業用成益八而音下顯用則甚深九知音聲下辨定聲語十亦不染下明能知自在第八如電忍中亦四初喻相者般若論喻現法不久住故功德施論云譬如電光生時則滅心亦如是剎那必謝又彼論八不中譬不去義也此經中亦三一喻一切法速滅如電二喻菩薩身無礙如電三喻菩薩智了闇如電二開義者亦有五義初三如上速滅等也四能現顯彰五體非遠近能照遠近三亦有有無等諸句思之可見四釋文中三先法次喻後合初中二先約遮成止行有九對皆離三邊玄絕無寄二所行真實下約表成觀行亦不受持正法流轉者得理不證故二喻中四初電能照明二譬如下轉喻如鏡曜日光壁上現影油等亦爾同於電光故也三電不離等明體用不相離四電能遠照等體用不則三法合中二初合前照現二而其智下合照遠而非遠三如種下轉喻種無根芽能生根芽若有則不生菩薩亦爾無二說二有則無二故云無礙際也二若菩薩下忍成德用謂身智無礙速疾如電第九如化忍中亦四初喻相者攝論喻聞思慧意業所生果似有而非實亦喻菩薩變化身又龍樹十喻論云如彼化人無生無老無病無死無苦無樂異於餘人以是義故空無有實一切諸法亦皆如是無生住滅以是故說諸法如化廣如彼說二開義者化有四義一依化心二現化事三實無有四現業用十喻論云猶如化事雖空無實能令眾生憂苦瞋恚喜樂癡惑諸法亦爾雖空無實能令眾生起瞋恚等以是故說諸法如化三亦有融通句數應准思辨四釋文中四初約法辨化二就喻明化三合法顯化四忍成化用初中二先顯所知後辨能知前中先總所謂下別於中初八句約染法一業從心起二行造修成三妄境虛無四倒起苦樂五妄取情有六世間依真有七覺觀起語言八想起相惱次三句明菩薩化後二句佛化竝各出因故名為化於中無生平等者以得無生方名不退是故不退無體如化問此化為喻有為法亦通喻無為答或唯喻有為大品云問若一切法如化者云何言涅槃一法非如化答若說一切法乃至涅槃皆如化者新發意菩薩則驚怖為新發意菩薩故分別生滅者如化不生滅者不如化或亦喻無為如十地如化智中名法界化或俱通如大品若不為新發意菩薩則明通也但破彼實見令見實法何定所喻佛子下結化世間結前八句離世間結後五句二決定知下顯能知相初能知所知深廣明徹具足下顯知自在無礙起行第二約喻中四十句初不從心起者非從心內種子生故餘竝可知第三合法中四初總合化行二不著下合化行體三而不捨下合化行用四譬如下重喻明從無所有建立行果佛子下結第四佛子若菩薩下忍成化用有十句初一忍成餘九化用明化有九義顯菩薩九種業用於中初二句先法後喻後七句舉喻顯法準釋可知第十如虛空忍中四句同前初喻相佛地論喻清淨法界以離差別相故中邊等論喻圓成實性此經及大品等喻一切法以悉無性故十喻論云猶如虛空非可見法以遠觀故眼光迴轉則見縹色一切諸法亦復如是空無所有以凡夫人遠無流慧棄捨實相則見彼我男女等物而實此物竟無所有一開義者如第八地虛空有十義具如前辨十喻論中有四復次釋初一約近無遠有二約性淨謂染三約無初中後四約體實無物廣釋如彼佛地論亦十復次如彼應知此經中多門釋如文可知三亦有離有無等諸句思准可知四釋文中三初明忍解二佛子如是菩薩下明忍行三若菩薩下顯忍德亦可總分四謂標釋結歎就釋中二先明所解後顯成忍前中十句以虛空十義喻十種法故初一虛空無性義同法界故二不起義喻剎從緣亦無起故三一味義喻法性無二故四無行義喻行即無行故五無分限義喻法無分別故六無異義喻佛力齊等故七遍三際義喻入理之禪盡三世故八離言義喻諸法自相不可說故九無礙義喻佛身不相障故隨感則應故十周遍義喻法體普遍故第二成忍中三初總舉三業忍相齊空二別顯空義類菩薩德於中舉虛空十一義顯於菩薩十一種德初一釋虛空等身二三四三句釋空等忍智初一體後二用於中向是因成是果五釋空等口謂依無方所空亦海際畔古人云齊海水已上為虛空故又云大海雖廣空容其際故也六七二句釋空等身業八釋空等口業九釋空等心以性淨故後二句釋空等心業三何以故下徵責釋成責云何因菩薩得虛空等三業耶釋云思惟自善根如虛空依此得三業亦如空也於中先舉十種善根皆如虛空一分者緣起二分中真分也一量者同理性故二不忘一切下十句明所得三業初不忘等意業二遊行等明身業三普於十方等明意業四出生等明口業第四歎德用中有二十句初十得十身後十通三業一一各有標釋此十身與前十行品十身及離世間品十身各有相攝可知得虛空際下通三業皆如虛空中初總顯含藏次二別辨口業次三別明意業離貪欲故者心淨故佛土淨也次三別明身業一用二體三相謂諸根也後一總結深問此七喻何別答幻等五以似有破實有如化以不有有破似有末後虛空以性相俱絕破於一切又前六遣有會空多依空立有少後一遣有入空少依空立有多問何須多喻答令理智明淨故異門顯法故義理堅固故長行竟第二重頌中有一百一十九頌長分十一段初十頌隨順音聲忍於中初二頌前聞真實法次一頌不驚等次二頌信解次二頌受持愛樂後三頌順入修習安住等可知第二譬如功德人下十頌頌順忍初三頌初隨順寂靜觀等次一頌不違諸法次一頌隨順深入等次二頌清淨直心等後三頌修平等觀深入具足第三從三十三天下十頌頌無生忍初三頌前不見有法生不見有法滅次四頌何以故下十句釋成後三頌結歎顯勝第四觀察諸世間下十頌頌如幻忍初二頌前略說次四頌廣說中喻合後四頌忍行成立第五菩薩摩訶薩下十頌頌如焰忍初二頌法說次四約喻顯法謂焰水從想生故喻之又想故有法而實非有如焰似水而實無水故以為喻後四喻法雙舉顯法甚深第六彼能解世間下十五頌頌如夢忍初二頌一切世間如夢次一頌夢非欲界等次一頌夢性寂滅及不著夢次二頌不壞夢次二頌夢無自性次四頌受持一切法如夢後三頌不壞夢不虛妄取夢等第七菩薩摩訶薩下十七頌頌如響忍初二頌知一切法如響次三頌分別眾聲如呼響次三頌解如來音不從內等次二頌入離虛妄法界巧出無量聲等次三頌無礙音令眾生發起善根等後四頌音聲非語而隨順語亦不染著等第八寂靜下七言十頌二十行頌如電忍初二頌觀意次二頌不生世間等次二頌不隨世流不受正法等亦頌於不二法分別二相等次二頌不內世間等次一頌不行菩薩行不捨大願等後一頌歎德成益第九修習甚深下十頌頌如化忍初三頌行菩薩行如化次三頌知眾生業行等及佛菩薩等皆如化次二頌業行隨世後二頌歎德化用第十虛空忍亦十頌初二眾生及世間如空次二境與智如空次二慧及法空次二能所說空後二三世三業空第十一是名下七頌結歎顯勝初三二利圓次二因果滿後二結廣勝初釋名者心王菩薩是能問人表數法依心如數識等菩薩洞達自在名王阿僧祇是所問法十數之初從首為名若具應名十大數品二來意非答前問何故來前十明辨行用十忍明行體今顯行德校量分齊則下頌中所數德是也又釋前諸品中所有數量謂如光覺品等中皆有數法今此釋成故也三宗趣者有二一能數之數二所數之德前中亦二先定所知後顯能知前中阿僧祇此云無數即數之極故諸聖教中通有四說一准俱舍論數至六十重名一阿僧祇此約小乘二依智論第九數過十重已後名阿僧祇論云一一名二二二名四三三名九十十名百十百名千十千名萬千萬名億千億名那由他千萬那由他名頻婆千萬頻婆名迦他過迦他名阿僧祇如是數三阿僧祇解云此既云過迦他亦即通過後諸數故名阿僧祇此約始教說三依智論第六引此品文還有百數至阿僧祇等此約終教說四依此品百數僧祇始是初數如是次第以所數等能數至第十名不可說轉不可說轉轉等方為數極是故前教數極乃是此中初數故知此門極廣約圓教辨也二顯能知者亦有五重一人中數法最下二諸天數法過於人天中亦不同如自在天王一念數知大千雨渧等三小乘中舍利弗善知數法過於人天四諸菩薩中數知亦差別如下釋天童子算沙數法非二乘能知亦如文殊普賢知剎塵數等非下位所知五佛自所知最極自在一切餘位總不能知智論第九云佛在祇洹外林中樹下坐有一婆羅門來問佛此林有幾葉佛答若干數彼心生疑誰證知者則私却少葉還問佛此樹林定有幾葉佛答今少若干葉如所劫語之婆羅門知己心大敬信求佛出家得阿羅漢果以是故知佛能知恒河沙數解云此約佛知恒沙之數今此品文唯佛所知無極之數故佛自說又云佛智境界甚深之義故也二所數之德亦二謂普賢因德及佛果德竝各通因陀羅網等具如下頌中辨四釋文者此文有二先問後答問中亦二先舉取問法後世尊云何下以法諮問初中何故牒此十數者是諸品列名及結通處皆有此十然未解釋不知分齊為顯令知故今問也十句中第二不可量下答中名無量第五不可數下名無數第六第七同一句謂不可稱及不可量不可量下答在第八不思議在第七餘竝可知第二答中三先歎問誡聽二心王敬順三舉法正答正答中二先長行正顯能數之法二偈頌辨所數之德前中總有百二十轉答前十問初一百二轉答初僧祇問後十八轉答後九問前中百千百千者謂百千箇百千故云百千百千皆以所數等於能數不同智論皆以十億為量名一俱梨者新名俱胝翻名億此恐不可以百千是十萬十萬為一億此即億箇億方名俱胝亦俱梨箇俱梨方名一不變餘皆准此其中或此土名或存梵音皆是數名可知於後十八中初十七是因數後一不可說轉轉為果數以極即越數之表同於果海越絕故也第二頌中有一百二十二頌半分二初七頌定能數之法二於彼一一下總顯所數之德前中積數有十重一初句以第十不可說不可說為本二次一句復積入一切不可說中此二句為總三未知幾不可說名為一切耶次二句顯不可說劫故名一切也四次一頌辨以彼多劫所說入一塵內五前直言不可說佛剎末為塵未知幾復不可說剎故次一頌半辨一念中即不可說剎如是念念復盡不可說劫六次一頌明多剎塵內各有多劫所說不可說七次半頌明多剎塵內各攝多眾生八次半頌以彼眾生歎普賢德廣九次一頌以此廣德之普賢復有不可說箇同在一毛端同時各說如上不可說之言十有半頌類顯十方無邊世界亦同此說此十重積集中初六是所用數法廣後三校量顯能說人廣以如是等人說如是等數數於如下所數諸佛菩薩殊勝之德文意如此思之可見第二所數德中有一初明果德無礙因位善容二從不可稱說諸如來下明果德深廣因能趣入前中亦二先辨果法無礙後菩薩於一毛端下明因位善容前中亦二先依果自在後一一毛道出名身下明正報自在於此中有四初總明三業自在二攝取下別明語業自在三無礙心下別顯身意業二自在四淨方便下明以法應機德就第二因位善容中有十初明因陀羅網土是起行處也二從意根下明三業勤勇行三從一切眾生下明應器攝生行四從應現色像下明遊方供佛行五從成就施心下明廣修十度行六從彼淨法輪下明攝法遊剎行七深入眾生下明調伏眾生行八從彼於一一毛端下明三業深淨行九從彼諸菩薩下明願智自在行十從不可稱說一切劫下一頌結德無盡也第二明果德深廣因能趣入中二亦先果後因就初果中三先總歎佛果德二從若於一小下別顯依報果三從於彼一一剎中下別明正報果第二從菩薩究竟下明因順入中二先自分行二從或於一時下明勝進行阿僧祇品竟初釋名者往業所引報果名壽任持色心不斷名命品內辨此故以為名二來意者有二一遠意為答普光十頂問故以十重相望各為終極得名頂故知安樂界為娑婆頂等古釋將答佛壽命問此名字雖亦相當文勢不順謂此壽命問在十地等前不合答在此處十頂問在地後更無別答之文故知屬此二近意前僧祇品顯佛菩薩實德平等超過數量此品別辨佛德就機示有脩短後住處品別辨菩薩法用約機明住處差別三宗趣者有三義一汎明命有三種一報命謂煖識不捨不退眾同分故不相應行為性二戒命經中名淨命由不破戒故不失比丘法以淨戒為性三惠命由不放逸故不退正法名為惠命正惠為性二別定此文者諸佛壽命亦有三義一約德謂具足如前三種命故其報命是無盡善根所生故也二就實謂命根無盡盡於未來故三就權謂隨機所感現脩短故今此文中具斯三義三顯次第者亦有三義一約漸教謂娑婆等局為地前為化佛土故安樂等通為地上為報佛土故乃至賢首剎當十地後不可說處也二約同教謂娑婆等為三乘上漸漸向細入於一乘乃至賢首剎等方為究竟何以故以就別教娑婆則是蓮花藏故三約別教娑婆是見聞解行處中間諸土唯解行處末後佛土通解行滿及證入故是故信滿位處亦名賢首故也四釋文中心王菩薩說者顯世識自在故有劫數也於中有三初舉十世界校量漸次次類顯百萬後辨最後玄極如安樂世界等以何為晝夜釋或以蓮花開合辨用當娑婆一劫又釋此娑婆一劫中總有若干日夜依此日夜數數一劫為一日夜還數王若干劫方為安樂世界之一劫則以此劫量於後諸世界皆准此量計可知是則至最後世界一劫於最初世界當不可說不可說劫也至賢首剎已後則剎海平等無有優劣是故此中說普賢等充滿者以望下最極故以普賢為量望上猶在數中故不說唯佛充滿此諸世界大佛名經中亦說又玄奘法師別翻一卷名顯無邊佛土經是此品也初釋名者菩薩大悲隨方攝化應物之所名為住處人處題名二來意亦二一遠答普光隨喜心等十句問故二近顯菩薩應機所在故也又前品賢首剎等皆是淨土菩薩充滿未知娑婆染界為有菩薩以不今辨此界亦有無量菩薩所住故次來也三宗趣者有二一心住謂智證真理悲念眾生二身住謂實報居淨土權現於染界此由大悲就機所住亦由大智非世所染由此悲智無二相故則住無住處四釋文以於處識得自在故亦心王說也於中有三初舉八方住處二辨四海住處三諸國住處初中八方唯據此界非約他方就此界中唯約此閻浮提非是餘洲初仙人起山應是東海蓬萊山等二樓閣山應是下文南海岸樓閣城側自在海師所住處等又勘梵本應名勝峰山三金剛炎山應是西海邊等四香聚山應是在北香山王是以彼山中多有菩薩住故五清涼山則是代州五臺山是也於中現有古清涼寺以冬夏積雪故以為名此山及文殊靈應等有傳記三卷具如彼說六枝堅固山勘梵本正云制多山此云歸宗即塔之類也應在此國南正海邊七樹提光明山應是下文觀音住處光明山相連梵名樹提此云照曜八香風山應在香山西畔有風穴故也此八皆在山者表山居寂靜長道之處賢聖所住故也第二四大海中有二住處一枳怛者具云昵枳多此云湧出則海島山之名曇無竭此云法生亦云法勇二窟是海別處准梵本應名間錯莊嚴窟第三毘舍離下明諸國中菩薩住處有十三所初毘舍離是中印度亦云吠舍離此云廣嚴城即維摩所住也此城南十四五里有塔是七百賢聖重結集處更南八九十里有僧伽藍其側有過去四佛坐及經行遺迹之處具西域記第七說二巴連弗者具言波吒唎補怛囉其波吒唎此是黃花之名即母之號也補怛囉此云子也兒也即上代黃花女之子創於此居故以為名亦是中天摩竭國也具如西域記第八說三摩偷羅者正云秣㝹羅此云孔雀或云密竝是古世因事為名是中印度此國中有舍利弗等塔及文殊師利塔於王城東五六里有山寺是烏波毱多所造寺北巖間有石室是毱多度人安籌所也又東有大林中有過去四佛經行之迹亦有舍利弗等千二百五十人修定之所具在西域記第四說又准梵本此處是窟名也四俱陳那者俱陳是姓也那是法律也昔有五通仙人名拘持此云大盆謂大池形似大盆此仙在彼修仙因立斯號彼仙於此廣說法律謂護淨經行養性等法令人修學相繫不絕眾人同姓拘陳那也五清淨彼岸國應是南印度牟真此云解脫是龍名也隣陀此云處即解脫龍所住處六風地者有風孔處名無礙是龍王所造窟也七甘菩國者正云劍蒲是北印度此國多出美女故以為名也最上慈者大集經中名慈窟也八真旦者或云震旦或曰支那是此漢國名也那羅延山此云堅牢山則青州界有東牢山應是也彼現有古佛聖迹九邊夷國者准梵語似當疎勒國今但潤州江南有牛頭山彼中現有佛窟寺也則北印度境傳云有四辟支佛影時時出現又此潤州古時亦有蠻居此處現蠻王陵故亦名邊夷也十罽賓者正云迦濕彌羅此云阿誰入此國舊是大池因末田底於佛滅後降彼池龍乞容膝處池龍既許與羅漢通力以廣其身得多地處遂得造國及僧伽藍如佛所記於中現有佛牙寺及五百羅漢造毘婆娑處如西域記第三說欝提尸山此云遠聞山謂多處遠人皆聞故即此國四周之山處也十一難提拔檀那者難提此云喜跋檀那此云增長即南印度梯羅浮訶者此云上座即尊者之名以居此窟故因以為目文殊問經體毘裏部此云上座部同此名也十二菴浮梨摩國者正云菴羅此云無垢是菓名也以此菓能療眾病垢故云無垢彼國多出此菓故名浮梨摩也正治耶曲託此為號十三乾陀羅國者正云建馱此云香陀羅此云遍謂遍此國處香草先發故以為名寂靜窟相傳是佛留影之窟具如西域記及大集經月藏第十卷中說上來明此閻浮菩薩住處餘四天下准之餘須彌世界及樹形等世界竝准之無盡無盡也初釋名者如來果之法逈超言慮故以為名二來意有三一遠者此下三品為通答普光佛無上地等句問故問若遠答前問何故此更有請耶釋以相去遠故更發起也若爾前諸品何不爾耶釋以前諸品同是因位今辨果法隔位故也又釋此是念法悕說非是別請若爾何為前諸品無此例耶釋為果法深細顯法器慇至故須念說因法反此故非例也二次來意者為前已辨修生因滿今此正顯酬因果圓故次三品來也三近來意者前住處品是因滿之終此品是果成之首故次來也三宗趣者此中正明佛果德法略作四門一通辨佛德二別顯義相三辨定此文四顯不思議初中若說一百四十不共法等通小乘及初教等若辨淨法界及四智為德即通始終漸教若以一味實德則唯頓教如光覺等品說若具一切無盡之德如此文等是一乘圓教二別顯義相者諸佛功德無過二種謂修生本有此二相對總有四句一唯修生謂信等善根本無今有故二唯本有謂真如恒沙性功德故三本有修生謂如來藏待彼了因本隱今顯故四修生本有謂無分別智等內契真如冥然一相故此有四義而無四事猶如金莊嚴具若稱取斤兩本有如金若嚴具相狀工匠修生若由成嚴具方顯金德則修生之本有若嚴具攬金成無別自體則本有之修生是知唯金而不礙嚴具故唯一法身不礙報化也唯嚴具而不礙金故單報化亦即具法身也餘竝准之是故得說化身即法身等全體收盡餘准思之三辨定此文者然上四義攝有二門一約佛自德圓融無礙不可說也二就機出現復有二門一分相門謂化身為化地前現染土等報身為地上現於淨土此約三乘差別機說二無礙門謂報化不分即權恒實如樹王下現十佛身丈六遍於十方八相該於法界諸根毛孔各無限量亦不礙限量是則限無限無礙此約一乘圓機說攝有四重如此品說一略舉十門如品初所問二次辨三十二門如答中大位三具顯有三百二十門如答中別辨四廣明多門如類十方一一皆各無盡無盡也四顯不思議義者汎論有四一理妙難測二事廣難知三行深超世四果用超情今此品文通具前四別辨第四辨第四中復開為四一何者不思議略辨十種一智超世表二悲越常情三無思成事四同染恒淨五所作祕密六業用廣大七多少即入八分圓自在九依正無礙十理事一味竝如文顯恐繁不列二於何不思議亦有四位一過世間故二越二乘故三超因位故四顯法自體故三云何不思議亦四種謂非聞思修及報生智境故四何用不思議亦四種謂令信向故起行求故隨分證故圓滿得故第四釋文者此下三品果法亦有諸德將配三身謂初法次報後化文恐不順以此品中廣顯八相等用豈唯法身乎亦有將配佛體相用後二品可然初品有妨以此品中亦有相用今謂此品總顯佛德體用殊勝次相海品別顯勝德之相後小相品別辨勝德益用就此初品中分文有四一請分二加分三證分四說分初分中二先明能請人眾同念者表法深細故也二正顯所念十法此言不思者顯果德法出過言慮念此不思悕其說也初一問佛出處二問出現之因謂由本願梵本云過去願清淨三問出生處種族家此釋依梵名非是因中佛種性等四總明應機現世次三別顯三輪業用八問大用之體九問大用之相十問大用自在第二加分中先知法器二與青蓮等者正顯加相表果不自彰寔由因顯故加青蓮令其說也十句中初五與勝德充身於中初三句與佛三業顯同化辨等神力是身業智是意業辯是語業後二句與佛福智無畏是智後五與智用充心一究竟等與佛內知法界無餘智二與佛作用境界智三與佛無礙行智謂無思成事等四分別等與佛知法器智五不可數等與佛多門善巧智令其能說何故無身語加以不入定故何故唯意加令入法界故此菩薩豈不證法界耶釋彼證分限非甚深故非無礙故也第三證分中初五自利一總謂佛果法界無障礙故佛加令得故云入也下文云一切諸佛所說皆入甚深法界餘四別顯一深行二廣願此二自分即是普賢法界行願今既入此故得成也三順果四現果謂以佛果自嚴故也後五利他德一總悲覆眾生要令離垢故令成淨行故令得淨信故云清淨也餘四別顯一量智二理智三總持四辯說何故不云入三昧古釋此則是入定又古釋果法已深更入定顯恐退信解故不入定復為法深故審入法界今更釋此得加力入於勝進佛果法界令能說故第四說分中告蓮花藏者顯深奧勝器又表含攝果法當有開敷故名也果德無限略以三百二十門以答前問於中初十門標宗略答後三百一十隨義廣顯前中初句所住淨妙答前剎問二住無量自在答二淨願種姓二問以此俱是佛出所依故云自在三應機出現名不失時則答前佛出問四法輪五四辯答音聲問六不思議法答神力無礙住及解脫三問也七淨音重顯前音聲分齊也八分別法界答前智慧問九光明照答身業問也十亦顯語業所說至深也又釋此十總明如來應機成事一明顯佛自住真理二明不滯寂故云自在三非但內不滯寂亦外應不差四應機不失作何等事謂轉法輪五以何轉謂四辯六說何法謂不思法七能轉齊何謂無所不至前辨說無窮盡一切時也此明音聲遍一切處也八所轉之法為幾許耶謂無量法界前不思法顯深也此中無量明廣也九語用既爾身用云何謂光明普照謂息苦報滅惡業警群機今入法等十言教則同理故云入法界又說法就機令悉證真故云入法界無有究竟不入深法故末後結歸也第二隨義廣答中三百一十句大門有三十一位依古諸德屬答前問依問次第文極不順今更超次科配少有相當終自難見良以佛德無限自在非言能次就中長分為十初四門答前第一佛剎問二從十種出生住持智慧下三門答第二淨願問三從十種功德離惡清淨下二門答第三種姓問四從於一切世界一切時有十種佛事下三門超答第七佛智慧問五從十種無量說佛法門下三門答第六佛音聲問六從十種無礙住下三門超答第九佛無礙住問七從具足十種不思議法已成正覺下六門却答第四佛出世問八從十種最勝力下一門答第八佛神力問九從十種定法下三門却答第五佛法身問十從十種一切智住下三門答第十佛解脫問且麁作此配通相圓融竝准可知就初四中初十辨佛六根依正明勝德之體二普於諸剎應機出生明依處起用三明用應機化不失時四業用廣大出過圖度竝於剎現此舉正顯依以答初問也一一門中各有三謂標門別列及總結初中色身等名法界者一多故名法界二廣故名法界三妙故名法界以十八界中法界攝故四從所依以證法界成故五從義相謂妙軌稱法分齊各別名界六約當相即同真性故名法界此色身為總是餘入所依故次六可知第八無礙解脫是自在業用如下文於一塵內現三世佛等第九嚴土應機第十因圓果滿第二出生無盡智者前以相從性同名法界今以用從體同名為智又亦前則相依性現今用從智起無盡有三義一時無盡謂念念等二處無盡謂一切世界等三用無盡謂命終出生等初五可知第六明所成利益第七嚴身應機謂黑象脚等第八異異嚴應以機感不同故第九清淨眾生者謂調伏眾生令離障上九別辨第十現三世佛為種種根等總結多門益物故也第三未曾失時者所作合宜藥病相應初一機感現成而不差失二宿願善根現報不差三根熟與記令增善根又記當得果時無改易四於耶歸依眾生等應示神力五於念佛眾生等應現佛身六化成益訖捨而不失七入城行乞為施食時至八見佛生喜受化時至九暫捨難化令生戀仰十隨機逆順自在難思亦是總結也第四世無比況云不可喻情不能慮名不可思此顯業用自在超過情況初四可知五不離本等者如不起覺樹昇天等六決定一法等者以一法即一切而不壞一法故云決定也七於一念等者如意神力能速普遍八示現果德九現三世佛十教化眾生常在滅定以用而恒寂故上來答初問竟第二大段出生住持智慧下三門答前第二淨願問初十皆依本智出生後智教化眾生故名出生住持智又釋理實無差別而智照此反起知差別智謂住理而持事故云出生住持亦住事而持理故皆云智若不爾者住事迷理是愚非智初中先舉理實故無趣向後顯隨事故出生淨願此正答前問標之在首第三中無二者無能覺所覺而生等者巧出能所不乖無二下乖無二而出生二餘竝准之第二內法者蘊德在心名為內法亦是內心所證之法一內身無垢能順入三世二內具三輪一身業神通輪二語業正教輪三意業記心輪三內有總持持法智四內具四辯說法智五內有無緣大慈悲六內證理觀機七內有善根竝是巧便堪調眾生八內有法界是所證也住者是智能證也無礙住者能所平等無障礙故九內現多佛十內照多劫本來是一日非新相即第三甚深大法者業用無涯名為大法無思稱理名曰甚深又過小云大超因曰深初二力用大次二攝化大次四三業不空大次二依正自在大末後一正覺大此剩一句增數十也上來答淨願竟第三大段離惡清淨下二門答第三種性問初十過無不盡故云離惡淨後十德無不圓故云究竟淨皆是種姓清淨無可譏嫌故也初十中初一宿因淨二現果淨謂三世如來家生正答種姓問標之在首故也三未來淨四三世淨以皆無著故五一味淨六多德淨次二身語淨九名稱淨十應念淨第二究竟淨者亦是畢竟無染初三願行淨捨離優婆提者有釋此是優婆夷離此女想故也有釋此翻名闇鈍明佛久捨故云清淨又翻名戲論佛已捨故次四依正家眷淨後三現智業用淨亦是法身般若解脫三德淨上來答種姓問竟第四大段於一切世界下有三門超答第七佛智慧問於中初十明智用照機次十明智體宏深後十明智德無斷初十者謂時處廣大頓赴成益故云也又一切世界者遍也一切時者常也謂相續無絕攝論云如恒受樂如恒施食等初二現身說法次二增行定位言正法位者初地已上也次二應機遊剎次二悲化攝物後二體用利生第二無盡智海者前應用常遍此即智海宏深故云無盡一智同理深二福同智廣三所見懸遠四善根難量五行同法性六法雨漫流七讚德無盡八行願廣大九常用無竭十知心行海十一福智無盡剩一句也第三常法者此之十法是諸如來常所有故常所行故初二成行離過次二大悲大力次二說法度生次二應化現身次二存歿無念答智慧問竟第五大段從十種說佛法門下三門答前第五佛音聲問於中初十言聲說法次十餘事說法後十舉因結果就初說法門者顯所說之法門初三說眾生當位法門一如來藏是界也二善惡不動是行也三苦樂等是業所得報也次二化眾生門一無量方便度眾生者謂貪欲多等教不淨觀等二淨眾生行者授與戒學等次二化菩薩門一行二願次二說染淨欣厭門初說染果成敗令厭後說淨令欣末後說三世佛興令往供養門第二常為眾生作佛事者以此十法開覺眾生入法成益名為佛事作無停息故云常也初二身語作次二受不受作佛事謂受令成檀不受令放學少欲次二以四大神力作佛事次二名號剎土作佛事後二佛剎海默住而作佛事乃至一切法悉堪為佛事常作不息第三堅固士法者若能行此十堅固法名堅固士法一願堅二行堅三教化堅四大悲堅五大心堅六背世向出堅七背小向大堅八照法淨心堅九厭大救生堅十代苦攝生堅上來答佛音聲問竟第六大段從十種無障礙住下三門超答第九佛無礙住問於中初十正顯所住無礙次十明於具德無礙後十辨彼自在無礙初中身智所安物莫能礙名無礙住初五身於世界無障礙住後五智於所知無礙住於中初二證理說法住謂住三世法界是證絕三際之真性也次二下化上同住謂下於眾生知根巧化上於佛法惠身安住後二分別染淨住剩一句第二最勝者已超下位故無上者上無加過故莊嚴勝德自嚴故十中各先釋莊嚴義後結其名初三明三業嚴第二語業中八音等明聲體具德演說等明聲用善說悉令等益物不虛三意業中先明意攝眾德於一念等顯意用無涯四光明莊嚴中初光體一一等明因業普照等示現業除滅等止業降伏業現佛等敬業五笑光中初顯普照義悉授記等顯離癡謂成益不虛故六出纏法身離染為嚴七常光嚴中以諸餘光皆此中出故名為藏八妙色有六句初一總餘五別皆超絕世表名為妙也九種姓嚴者此是生家種姓亦是真如家生也十大慈等嚴中言無上受者者受施田中佛最無上故名也第三自在正法者於法自在無障礙故初二於教法自在先說教後應根次二於世界自在先動後嚴次二時處自在先時後處亦是住壽自在遍至自在七正覺自在中有二釋一隨文釋謂一切佛各為調化自所化故各各示成正覺故云念念非是一佛既各示成非先不覺今乃始覺故云非不先覺等此是現化身用二就義釋一佛即遍一切眾生周十方微塵盡三世念念同時前後俱成正覺此即實成非化但以不成即已成即舊來成故云非不先覺等以攝三世盡故無過去不成故云不住學地等此可准宗思之八諸根互用自在若小乘但變化用漸教大乘即改轉用圓教一乘亦不變不改一入舊來作一切用九毛孔置眾生依法性融通門思之此是眾生世間自在十一念現正覺此是智正覺器世間自在於中先於一念現一等法界佛二於彼念中類顯多佛三舉一念類顯多念四舉一花座類顯虛空法界等世界各現等法界之佛身思之當知佛境界不可思議在於此也上來答無礙住竟第七具足十種不思議法已成等正覺下六門却答第四佛出世問於中初攬緣現覺二無中巧現三所現難量四果位齊均五智住妙境六知法無遺各提門可見初中十內初二果相具謂先外相備後內德圓次二因德滿謂先福後行次二應機現謂無壞勝法是降魔功德次二嚴剎具智次二相圓德備後一事畢示終第二巧妙方便者謂證理平等能起有中殊勝之行故云巧也初一知法無究竟者證理也而究竟說等是巧便也若處理無乖此事有或說事有乖彼理無皆非巧便若二義岳別或合一雙失俱非巧便今竝反此故名巧妙方便以是釋佛出世之義故就方便向事說也二證無能見所見而巧見法界三無相知相無性現色四證泯三際之理而見三世佛宛然五三業無造而演法熾然六理亡染淨而不壞世間及佛智用七以依非時法而融時相入又恒住非時而應時說法八以所證非時不離時具足十辯說無盡法九證法無名巧起名句十無蘊界處而不壞法相又善達二空巧分三聚等第三有十種佛事無量等者謂果現難量皆攝物入道同名佛事業用廣大竝是微細相容門故非餘境也初兜率天作攝生佛事中初別舉能攝總顯所攝二大慈下總顯能攝別明所攝利益竝如文顯二從兜率天降神母胎作佛事中有四先智德內圓二於最後等辨其位處三或以神力等正顯業用有十如文於中或從初發心者攝過去故或涅槃者攝未來故是故入胎之時無非具於八相亦攝過去因行如下法界品摩耶處說四此第二地下正明具攝八相時方等而作事三在於王宮受欲境時攝化佛事於中初自行內圓二大悲下四等善觀三廣能為說下正顯攝益四雖處王宮下明攝益深廣謂一切處為廣淨三業為深四出家時攝益中有四初為引貪愛眾生令得淨行二示現世間捨離下引愚癡眾生令得智慧三示現眾生無上下引薄福眾生令具福智四廣為眾生下授與正法之相五成道時攝益中有三初現自正覺二莊嚴一切下攝內眷屬三令一切眾生下廣益眾生謂先令行成德滿悉分別下令廣大智立六轉法輪時攝益中有十種法輪一教堅不退二輪多遍知三所說決定四成益不虛五輪體廣大六輪境甚深七輪用下照八輪能上現九輪性平等十總結無盡一乘十轉無盡法輪應著此文七入王城等時攝益中初入城益物二一切諸佛色身下明能以色相威儀等益三彼諸眾生下顯所益之相四以如是下總結無盡八或住阿練若下明隨所住等攝益之義於中四初所住攝益二以境界攝益三以所說攝益四以所住時攝益九以無盡功德藏攝益於中有三初明化所成益入菩薩位二或現涅槃下顯能化方便三或發眾生下化入佛境位十示涅槃時攝益中三先示滅戀慕益二碎身舍利益三爪牙髮起塔謂令成因得果念恩歎德第四法王無異法者明果位齊均一記莂無異二遂願皆同三法身不殊四智慧齊等五所知佛同六所知剎同以果無優劣故七語同法言八無非化物九染淨同泯十善根同如然餘處說四種等故說毘婆尸即是釋迦此中十種無異亦是平等意趣可知第五向十種住法者謂佛向此十種法上之所住故初一佛住二梵住三依宿願四住現悲五無功用六離妄情七念無暫失八心無限礙九無不在定十住真實際第六知十種悉無餘者大智無限照境無遺初三即三達圓明次三知世間眾生謂多類眾生言音路別名語言道次二知出世謂菩薩及佛後三知法門初總知緣起二別知事相三以理會事如帝網重重竝如前地論中已釋上來答佛出世問竟第八大段十種最勝力下答第八佛神力問於中有一百門謂初列十門是總標下十門別釋一一總門具十別門及一一別門攝十總門故成百門何以知者以標中云十種最勝力大力無量力乃至佛所住法為一句標故知十種之言貫下九力各有十也後何等為十之言通徵前十力各十之義但以義同故亦通以十門通釋前十是故結中各唯結初以此十種皆是大力那羅延等也以大力為總餘九攝在大力中故有十種大力初力用過劣名最勝力二當體廣能名為大力三多門業用四大福勝用五威德特尊如外道見佛違自先制不覺起禮等六所作不屈七能壞魔軍八不為他所壞九業用超世表也十舉世無能破言大力那羅延幢等者結歸初總那羅延者此云堅牢即帝釋力士之名舉近為況佛所住之力下別釋中初一身命無損力此釋最勝大力佛所加持眾生及佛所使眾生如上金剛雨等悉不能損如遣耆婆入火抱兒如蓮池等二毛孔容持力此釋無量力如虛空者能廣容故無疲倦故三毛持圍山速步力此釋大功德力如來一身毛孔與十方法界一切眾生所有毛孔頭數齊等者顯毛孔既多各持如上金剛圍山明所擎重也一步等行步大也念念等所行疾也十方虛空界等所至遠也盡過去等行時長也無羸弊等與不行無異也四定用自在力此釋尊重力於中初身不起定化不失時二指持生界不起遍坐五普遍常轉法輪力此釋不退轉力於中二初以一佛身周遍法界常轉法輪二如來一化身下明一切身常轉法輪前中先一一等是多說也盡塵數劫等是常說也轉正法輪等說益也後中一一毛端處念念化等顯佛身多重重普遍無礙常說問若據此文佛無不說之時何故乃至一部奉行答此是眾生感處說為一部而如來說法曾未暫息以大機常感無間斷故問若遍空界毛端處悉有說法何故此處現今不聞答以根無熟故猶如生盲不見日非謂無日出世間等亦聾故不聞非謂無說若爾說應不遍眾生界耶釋以遍故至不聞處能令不聞至聞處令聞至有限聞處無限聞處皆如彼現故名為遍是故今者不聞亦是佛說法也六胸德字相降魔力此釋堅固力七音聲遍徹力此釋不可壞力八證理現事無礙力此釋一切世間不能思議力於中初證理玄絕後隨智慧轉下現事自在九法身微密力此釋一切眾生不能壞力於中初平等法普現無礙二其身充滿等下應現無方稱性平等十具菩薩行佛大智力此釋末後大力結同之力於中初具菩薩行順佛果用二住諸佛住下明勝智圓滿德三以明淨智下照達無邊境界德第九大段十種定法下三門却答第五法身問於中初門明身業揩定次門明見已獲益後門顯勸觀勝德初中化身八相諸佛等有故云定法略無涅槃相此中正顯身業作用如文第二見佛得十果報者明所作不虛於中初二滅惡生善報次二善因樂果報次二除疑不退報謂入在地前三賢位次二證位淨根報從初地至七地以證地故名出世有出觀故名世間後二滅障得辯報謂八地已上第三有十種淨法菩薩應念者念因倣學念果增善於中初六念因行後四念果德可知上來答法身竟第十大段從十種一切智住下三門答第十無礙解脫問於中初門明後智業用次門顯妙定自在後門正明解脫無礙以此解脫依定慧成故初中智能迅疾廣知名為智住初二知所化器次二成能化事次二現佛及神力次二說法及知趣後二應念現形第二有十種無量不思三昧者在此法定於彼法用又此定即用故難思議於中初二約人法次二約時處次二約佛三業普遍法界而說一切處有現不現等次二約理事法九定在離世而恒現世嚴十定在眾生而恒至佛趣第三有十種無礙解脫者礙障既盡名為無礙作用自在名為解脫若三乘教中說佛有八解脫等非此所收此十門無盡是一乘解脫應准知之初二現佛說法次二調生現土次一調已授記次三現三世佛依正神力後二現於三世能化所化此等約法是法性融通力約智是如來自在力良以此智達彼法故無礙圓融故能如是此約果圓滿說若菩薩分得如維摩不思議解脫皆此類也不思議法品竟初釋名言如來者標人顯德相海者依人顯相福報奇狀炳著名相相德廣多奧積如海勘梵本名如來十身相海品以深廣之相在十身故二來意者若約遠此與前品同答普光會中後佛果德問若約近即前品總明果法此品別顯相德故來也三宗趣者正辨佛果無邊相海即以為宗別釋此義略作八門一釋名者智論第五問相義云何答易知故名相如水異火以相故知解云顯著義明了義標別義是相義二體性者此三十二相小乘俱以色形為體若初教大乘依瑜伽於二十二根中四根為體一眼根二舌根三男根四身根若依終教依對法論以定慧為體又攝相歸本唯是淨識為體又會緣歸實唯是真如為性若圓教相海以無盡法界為性三種類者依觀佛三昧經有三類一略中略說有三十二相二略說有八萬四千相三廣說有無量相如雜花經中為普賢賢首等說解云雜花即花嚴異名此品中十蓮花藏世界塵數相名無量也此三中初唯小乘次兼前為三乘後具前為一乘又初唯地前見次唯地上見後通五位見又初唯化身相次唯報身相後是十身相四出因者略明七種一依智論此三十二相俱以布施為因彼論中一一約施別別釋出二依瑜伽地持俱以持戒為因三有經中用忍辱為因四善生經以大悲為因彼經云是三十二相即是大悲之果報五楞伽經及如來藏經竝如來藏中恒沙功德具三十二相則以藏性為因六依涅槃經以十善為因七依大集經第七三十二相一一各別出因餘經云云解云良以佛果萬德圓融故或一行通感多相或萬行俱成一相或性待了因而唯說行或行證理成唯約性具五積成者智論第五云一一相皆為百福所成其百福者或以一轉輪聖王福為一如是數至百或以一帝釋福為一或以一他化天王福為一或云除補處菩薩餘一切眾生福為一或云同感一三千大千世界福為一或云如大千世界一切眾生皆盲一人治差一切人被毒藥一人治差一切人應死一人救脫一切人破戒破見一人教淨戒正見如是等為一福數至百等或云福德不可量不可譬喻等為一乃至百解云彼約小乘及初教等說若准此相海無盡福所成上文云求空邊際猶可得佛一毛孔無涯限是則若大若小皆滿法界悉無限量六修時者三十二相若小乘及初教三僧祇後百劫中修相好別業若或極遲百劫或超九劫等如智論第五說也若終教已去從初發心修因滿果便現或是修生或是修顯若一乘相海無量劫修七建立者智論第五云問菩薩相何故三十二不多不少答有言以端正不亂故若少則不端正若多身相亂又觀佛三昧經佛生世間示同人故說三十二相為勝諸天故說八十種好為諸菩薩說八萬四千相以菩薩修八萬四千諸度行故上約三乘等說若一乘此十蓮花藏塵數相為普賢等說者以修普賢無盡行海故八明業用者一乘業用如小相品說餘乘相用如別說四釋文者明佛相海曠周法界故普賢說也文中三初誡聽許說二略說九十四相三廣結十蓮花藏塵數就第二略說中大相有九十四種明相所依有十九處然一一相中皆有四義一列相名二顯相體莊嚴三明相光業用四辨業用成益亦有不具者至文應知最初明頂上相最後明足相者依觀佛經有順觀逆觀從頂漸下明順觀從足漸上明逆觀今顯順觀故也初頂有三十二種相何故此中略明十九處相多少不同者釋此皆無盡但隨說少多多少無在問既各無在何故頂相最多答以最勝故故善生經云一切世間所有福德不及如來一毛功德如來一切毛功德不及一好功德聚合八十種好功德不及一相功德一切相功德不如一白毫相功德白毫相功德復不及無見頂相功德頂相中初七正明頂相後二十五別顯莊嚴初中名明淨者勘梵本名毘盧遮那者具翻名光明遍照莊嚴也二三十二寶以為莊嚴者正顯相體具德釋名中淨字即是莊嚴義也三普放等辨放光業用此釋明字則光明義四遍照等明業用成益之相則釋遍照義也此之一門亦總亦別以標三十二相故是總則三十二中是初門故亦別二中圓滿下明相體具德三金剛下顯光業用起此光明於彼世界故云所起此釋名佛方便海也四普照法界者顯業用成益證理法界故照事法界故三中初窮事遍理充果該因故名充滿法界雲者周遍義潤益義無本義無礙義現相義降雨義是雲義下竝准此四中名普照者有二義一相中現難思佛剎名普照二照現法界佛光名普照五中摩尼寶王下明第二相體具德釋名中瑠璃寶也三普照下辨相光業用釋名中普照也歎佛等略出往因四悉放下正顯成益釋名中大自在雲義也六中初名體合舉二放諸光明下業益齊明謂以平等普照法界等以教聲法燈令菩薩功德在佛離垢智寶幢海七中伊那下顯相體具德伊那羅此云主則天主寶等竝可貴義等具六種義是故名寶自在義等是故稱王悉是佛果無障礙德此釋佛光三普照下明業益釋廣雲義可知自下有二十五種莊嚴頂相於中初內瑠璃摩尼下明業用及益釋成圓滿光明之義可知二中先名體同舉二無量世界下顯業用釋光明雲三出生無量下明成益相說深大法釋菩薩行藏三中放琉璃色等明第三業用明身光聲智釋普照雲也四中於一切下明業益有開覺除障釋覺雲義五中業用內長養智身者釋體中心海王也長法身者釋如意法寶令彼滿足如來相海六中初寶花嚴剎後四行嚴人或四攝或四無量等亦得初相嚴事法界後行嚴理法界故名一切莊嚴也七明佛於三昧念念現佛令機得見用此為相八從佛無障礙意業中所出依正一切化用故名化海九於其座內現諸佛像名為解脫光明演法嚴剎稱雲十內業用中正法光雲嚴淨一切者開覺菩薩令因種姓增修正行故名嚴淨則釋覺佛種姓餘亦同此十一過去福智如輪顯現故以為名十二頂寶花中盡窮法界諸佛依正皆於中現故名普照自在雲十三中普照一切等名入一切也十四名明淨者若具亦名遍照莊嚴體用中具釋此名可知十五以法輪光明開覺一切故以為名十六能現菩薩道場成佛名一切莊嚴十七現眾生業報名法界因但現因必帶果故亦有報十八以法輪普被一切世界名普照莊嚴令深解法界故云淨法輪雲也十九中標釋可知二十巧入眾生等位照現法界名淨燈雲二十一智照無量諸三寶海名分別法界令一切眾生等明分別所為可知二十二相光凝住遍空法界普現諸佛菩薩功德令觀無厭足二十三中於眉間出寶光等者古人將此下三相屬眉間相收令以次後二相竝是頂相末後一種復是眉相此之一相或是交錯或亦用此莊嚴頂相屬頂收以光明普照成勝益故名寶光炎雲也二十四頂上次第起諸莊嚴謂嚴現佛身嚴現佛剎嚴現菩薩故名一切法界莊嚴雲二十五如來頂相悉能等總結中先麁結前三十二種寶相莊嚴後細結莊嚴一切法界智論第五頂有骨髻如捲等在其頭上觀佛三昧經如合捲相也上來三十二門明頂相竟第二大段明眉相中有一相釋中二先釋普照法界後出生下釋遍光明雲智論白毛眉間生不高不下白淨右旋舒長五尺第三眼相亦一釋中初所見無礙故名自在後眼光現佛亦名自在雲智論真眼相如好青蓮花又如牛王眼睫長好不亂第四鼻一相可知第五舌有四相初明廣長相中先舉名體及因次普照等顯其業用後出生等明其益相二中釋舌掌相謂於舌掌內以眾寶為嚴故云安住此明勝德備也安住一切法者明一切所說法門竝在舌掌之內安住此明大智具也是故舌掌名法界地也三明舌端相於中出生無量下明用益謂光照佛海名順法界又妙音遍至亦名順法又令眾生樂聞順入法界故立此名四亦舌端相中出生下明用益中一妙音等讚二妙德等覆三妙智等入四妙剎等現故名平等法門智論舌相覆面至髮際入口亦不滿第六齗相德體中一勝德外嚴伊陀尼羅此云帝青寶也二法界內充三大眾悉滿以佛齗齶中既諸法界地悉在其內是故諸菩薩雲亦悉充滿在其齗內出生下明其用益於中所照十方還在齗內以諸法界非唯現故是故但此齗中則攝法界盡頭背手足亦在其中十方世界及諸眾生菩薩諸佛悉唯在此中餘門如虛空無所有然齗相不大法界不小全在其內外相宛然空界無邊不出齗外是謂如來勝相非是心識思量境界此一既爾餘竝例然第七大牙相有四謂四大牙初右邊下牙眾寶莊嚴者明體具德也放大光等明業用廣大也普放光等顯利益之相此是所照佛身復放光益二右邊上牙用中一一光內現佛依正故名為藏三左邊下牙用中照現一切佛及眷屬故名燈雲四左邊上牙於中出生下明業用謂因此大牙出大妙音現佛因果法等智論牙白勝雪山王第八齒有一相梵言金慕耆婆一齒間不容一毫者此云頸旋螺文則佛齒形狀也放大光下明業用利益智論齒有四十不多不少齊密無麁細人不知者第九肩相有五初右肩相名為一切寶地者從體德為名光炎普照等明用益可知二右肩平滿相普照明業用三左肩相中普放等明業用內現盡法界諸佛神力四左肩遍照相用中放光現法界佛依正等報五右肩無動相中出生下明業用照理事人法因果法界智論肩圓好相一切治肩無如是者也第十胸相有一言胸有勝妙相海者此是德字之相能破怨敵周遍下明業用利益第十一脇相有一於中出生下明用益也此是兩脇同辨智論云兩腋下平滿相不高不深第十二腹藏相有七初相中菩薩功德下明體具德普現下明業用利益釋成普現如來雲義二中一標名二如來下釋花義三放香炎下釋開敷義三中妙樂充心名可悅等此是世人五藏中心藏何故不說餘肺等藏以佛金剛身無餘藏故何故唯有心藏以最勝故令他有觀見故放摩尼等明用益四勝德深廣圓滿故名勝海釋相可知五光照法界名為電光下第二勝功德平等地相者或是五藏中當第二等或身分中句下第二等既無別指的是故難定下文第三等准此六照現無量菩薩法界故以為名七照現最淨法界及極果依正三世間相故名照最高雲第十三明下部相有二初是妙音轉法輪相離垢清淨者不同餘人之穢故正法道者非是穢路故香炎等明業用照現佛內心及所證法界故二宣暢佛因智嚴剎故名莊嚴第十四手相有十二種初手掌相中放大光等明用益轉法輪照佛海嚴法界也二寶手相中體具眾德名海用光矚物名照三妙手相中以常青瑠璃寶用嚴其手名普莊嚴亦名微妙之手普照一切下明業用利益四離垢燈照手相亦是網縵手相用中導引菩薩令到彼岸五現寶手相謂寶蓮花光照法界故以為名六照明手相用中寶光照法界香光嚴剎海七瑠璃燈手相中體具瑠璃之德光用燈照之雲八智燈手相中金光普照則為智燈也九蓮花手相中體具寶花名曰蓮花光覆世界故安住十滿法界手相用中初光照現如來及充法界後如來妙手下明手具德及用滿剎海智論正立手摩膝十一右手指相用中寶花妙音嚴現剎海故名成就等十二指端出寶相以能照佛寶藏法界故名安住一切寶從德為名放大光等明用益初照現三寶海後出生下明出聲遍覺增長願行第十五馬藏相有三種初隱密相用中照法界者證理深也照虛空界者照事廣也寶嚴法界者行嚴真性出生妙果也二一相現一切相海用中釋顯此名復照現餘一切佛神力三法界海相中體能照現十方諸佛及法輪海用能示現自塵數相此上是十身相若化身相者智論馬陰藏相佛令弟子見陰藏相者為決疑故又有言化作馬寶象寶示諸弟子我陰藏相亦如是第十六髀相有二初右髀相名普照示現雲者眾寶現嚴故妙法光現故出聲寶嚴故念念示心海故二左髀相名普照一切迴向海雲者用中放光普照一切眾生令趣向佛海故以為名第十七󰈷相有二初右󰈷相伊尼延者此是鹿名以󰈷似佛故以為喻智論第五云如伊尼延鹿王󰈷相隨次𦟛纖也用益中初光照震動次佛音普聞次化身充滿次身光淨剎後化滿法界文並可見二左󰈷相用中光遍無量開化法海第十八毛端相有一初毛內現剎是標名也於一毛孔悉放等顯德也一毛孔示現等明勝用也智論中一一孔一毛出相毛不亂青瑠璃色毛右靡向上第十九足相有十三相初金剛足下相名菩薩海莊嚴者用中釋顯謂光照開菩薩法故出化菩薩故光住菩薩海故以為名智論足下安平相足下一切著地間無所受不容一針也二足趺上相名明淨雲者眾寶莊嚴者體攝眾德智論足趺上真金色於上毛青瑠璃色其足嚴好如雜寶履種種莊嚴也放妙下明用益釋名可知三足指間相名覺雲者用中初示覺相次照所覺法次現覺法次現覺處後照覺用時未來未有若為照以依九世如彼現故智論足指網縵纖長端直次第𦟛好指節參差指爪如淨赤銅四千輻輪相名照法界海者用中初嚴照剎海次嚴照佛海後照淨法界海故以為名智論千輻輞轂三事具足自然成就不待人工諸天工師雖毘首羯摩天不能化作五足相名示現一切諸佛雲者用中初發行雲聲教雲花嚴雲示現世界故以為名六足相名自在光明雲者示現佛光明故云自在常放等顯業用可知七足下後分者是足跟相也普照下明用中初照法界現化身普覆後一一身出音聲海充滿法界故以為名智論跟廣平相八足底相名深寶原底者體具寶嚴用窮深底如文可知九中初一切寶等名體合舉後於念念下益用俱陳可知十名普雲藏者體具普雲光明照藏十一名平等光雲者出生下明業用中音聲稱法界故云平等次一一相下光稱法界故云平等光也十二名示現莊嚴雲初體具德嚴次用嚴佛剎次佛雲滿剎次嚴因法海後照因果法同嚴法界故以為名十三名諸佛自在普示現雲者放不思下明業用中先現佛光自在後顯佛聲自在雲可知上來總十九處略明九十四種大相竟佛子下大段第三廣結大相者以別說難盡是故總結非略能盡故須顯廣然一箇蓮花藏界已遍法界況復說十復顯無盡是則無盡無盡非普眼而不覩也相海品竟初釋名佛者標人表德小相者形大辨體光明者依體起用功德者用所成益此則依人顯德體用為名二來意者前品大相各有光明皆照法界而未顯所照利益之相故今此品正明益事為大相難明故辨小相小相復多但論一相一相有多時之益且說一時此一時益復難明故佛自說也以此而論前大相業用無邊無邊極難知耳又依前大相流出形好故次來也三宗趣者宗明如來相德利用略作二門一定分齊者既三十二相有八十隨好以嚴則知十蓮花藏微塵數相一一各有塵數等好又此大相既一一深廣與三十二中諸相不同則知隨好亦甚深廣大不可量也二辨業用者如八十隨好但嚴形佛生淨信今此明小相佛為菩薩時相輪隨好最下位處用謂放一光照十世界塵數剎地獄眾生皆得生天成就十地十眼耳等即此天子毛孔香普熏眾生亦得十地白淨輪王又此輪王放光復令無量眾生復得十地十眼等如是展轉盡於未來傍無邊際皆不可說菩薩小相既爾如來大相之海利用自在不可說不可說也四釋文中二先略後廣前中亦二先明果用攝益後又菩薩下明因用攝益前中何故佛自說者古人釋云前僧祇品明因究竟此品明果究竟故但佛說又釋明相極至小用極廣大此事難明故佛自說告寶手者能採取故海王隨形好者是足下相輪處大相邊隨好之小相也以餘大相業用難明故說最下相輪之用又以相輪大相猶難明故說隨好隨好猶多故說海王一好此是果用猶亦難明故說在兜率為菩薩時之攝益就此因用二初令離苦生天成安樂行二生天上已以下令不著天樂成饒益行亦是前身光益後是空聲益前中令淨十眼等者以彼眾生宿有見聞普賢法種復遇舍那法界光觸故得十眼普賢之益二天上益中初示聲名不可樂者不令著樂故下正說法有四因緣得生天上初不放逸者厭惡對治二宿植勝善三曾遇善友四今佛加持由此生天示此因果不應放逸第二廣辨中亦二先廣前光救惡道後廣前聲益天處前中亦二先明放光後明照益前中普照王光是相輪大相中光於彼者於彼大相處有此海王隨好小相一名清淨者簡去多光今但說一普照下明照益中隨眾生境界者所住差別亦是所觀不同隨善根者隨其宿種何乘善根隨意者意樂差別亦是欲願不同皆稱根成益越於餘益故云乃至阿毘等以此下文但說彼照地獄生兜率天一益故越餘也第二廣天上饒益中有六初因勸釋疑二汝等應當下正勸報恩三時諸天子聞是音聲下依勸興供四是故諸天子下教發心悔過五說是法時下聞教獲益六爾時諸天子於一一毛孔下明得益傳通成無盡行初中三先勸次疑後釋初中善哉者歎其所得明有重恩次顯舍那所住勸不忘恩故令敬念二爾時諸天子下正生疑怪何由者由何也謂從何因由出此音聲三爾時音聲下釋疑顯法於中亦三初總次別後結總釋云此聲是善根功德所成亦無來處二諸天子如我下別釋中有六門一空聲無我喻喻佛離二我復疑云若實無我誰來成佛二釋天聲無從來喻喻佛勝果無來處復疑云佛果證理可無來凡愚苦報應有體三猶如汝等下苦報無本喻喻善起天聲亦無方處復疑云勝報劣報可俱無體佛果大用豈不有耶四如普照王下明果用無作喻喻天聲是定慧所起無作成益復疑云若爾何故現有所益天報五譬如須彌下明天樂無來喻喻天聲應無方面復疑云少益可無來多用應有倦六諸天子譬如下明天聲廣益無疲喻以此天聲則稱性故常無所有故所益眾生亦如是故是故無疲於不可化眾生不生厭惡於難受化眾生不生疲倦於易心化眾生不生放逸於已化竟眾生不生憍慢此上六種是喻況亦即是法說末後結辨舍那者以是初門總勸故離垢三昧有二位一約因終如第十法雲地菩薩所得離自二障微細垢故二約果初如此文是將現成佛在此天上住此三昧能利眾生令離垢故二乘不能知者結用深廣故也第二大段從汝等應當下明依前正勸於中分四初明報恩大益勸其修行於中有法喻合結四文可知二諸天子其有眾生下明背有損勸其捨離三諸天子汝昔下明昔受重恩今應長善四譬如下示以正法勸令修學亦是示天樂空令究竟不著於中初舉無我有用喻喻天報依正似有實無義五欲具等依報五蘊等明正報以緣起無作即有常空故不生滅也若如是下結成破執之定第三大段時諸天子聞是音聲下明依勸興供中二先隨相事供養亦二初興供天宮不見菩薩遂生無見後觀見閻浮將欲往供復生有見二時天妙音下示平等慧於中有四謂法喻合結不命終者令離無見不生彼間者令離有見以體實普遍非眼所見而能起用化不失時捨離等結離執也第四大段是故諸天子下正教發心悔過法於中二初舉法總教二問答別示初中先教發心者以是眾行本故佛正因故正法器故次教住三業淨戒威儀是身語戒意淨是意業戒次教懺四障業報約因果分二煩惱及見約利鈍分二以增上耶見能斷善根故別分出也後以法界等教懺悔方便此是普賢廣大懺悔甚深懺悔故稱法界也二時諸天子下問答別示中先問後答問意云既以如是三業為憶念四障對佛懺耶為若為耶答意但觀罪空非直障滅亦乃即此成於大行故以此門教令懺也答中先顯答起所由謂外緣內因二力次正答中有十初推障無體但由倒起經云一切業障海皆從妄想生此之謂也二天聲隨說無我喻喻業所作雖有因果而求不得經云若欲求除滅端坐觀實相此之謂也前中總說因果名隨業報行別隨三學故云隨戒等喜是慧也三少福不聞受化者聞喻喻業不作不受作已定受四聲非生滅喻喻業感報故不滅緣成故不生又釋業性即不生滅而不失業報五天聲無盡喻喻業若不懺滅受報無盡又釋業即空無可盡也六天聲不墮邊見喻喻業性離斷常七天聲隨應喻喻業作善惡即有苦樂報應八鏡舍萬像喻喻業影現本識而實無來去九幻師眩目喻喻業體本性空似有誑凡夫十若如是知下結成真懺悔第五大段說是法時下明聞法獲益於中有四一餘兜率天子得忍益或當初地或是八地二六欲天子發心益三天女益此二地前益四爾時下益當機天子以是普賢五位相攝大善巧法是故創得出地獄已聞此普法即得十地明與三乘漸次教不同也於中初得位益二成行益三勝報益四滅障益五見佛益六結益分齊謂雖得十地因滿簡不同果故云猶未能見等也第六大段爾時諸天子於一一毛孔下明展轉通成無盡行於中有二先於毛孔出法界供具供養於佛二顯供具所成利益於中有三先花益廣見諸佛故二香益廣滅惑障故三蓋益廣成大行故就香益中一法二喻三合四結又釋此四中初二聞香得樂次一滅障後一成善前中身心快樂者定香熏故也滅障中於五塵內外各五百煩惱者四分律中雖有五百結總數亦無別列名既不見經論古來諸德皆作解釋有一師釋云眾生煩惱根本有十使然一惑力復各有十即為一百計應分為九品但上品重故開為三品中下輕故各為一品合為五品即為五百於內外境起合為一千此是根本使然以自五塵為內以他五塵為外一一各千即為五千別迷四諦即成二萬并本一千即有二萬一千依三毒等分故有八萬四千又有釋云以十惡為本展轉相成一一各十故成一百迷自五塵為五百迷他五塵為五百合為一千正迷十諦法門謂四諦三諦二諦一實諦或迷說誠諦等十諦或迷十善故成一萬然迷十諦空有不同分成二萬或迷十善二諦亦是二萬并本一千總二萬一千依三毒等分故有八萬四千諸塵勞門也若依賢劫經別有八萬四千如上九地釋此諸煩惱皆悉除滅者現種使習一切皆盡以普滅非別故何位滅者通五位故云何滅者如虛空故本來盡故三見蓋利益中三初明見此法門之蓋故得一恒沙輪王善根皆如白淨寶網等此是世界性中萬子已去輪王如愛見善慧王等非是金輪千子王四洲等謂一恒沙箇白淨寶網輪王善根暫見此蓋頓得成就二菩薩摩訶薩下明得此王位所化利益於中初所化廣多有法喻合二放曼陀羅下明所益殊勝亦有法喻合遇光得十地者此中有三重益初明佛光普照諸天子令得十地二此天子毛孔所出香花蓋等復益眾生令得輪王亦是十地三輪王放光照餘眾生亦令得十地此之三位皆悉齊等同時頓成各塵數多類以此却推總是如來一小相中一光明力一光既爾餘光亦然一小相既爾餘小相亦然小相既爾其餘大相海等即不可說不可說也文意如此思之言此等眾生悉先修善者明宿有見聞一乘修普賢善根故喻中如在欲界已得初禪身雖未轉得彼天樂如是眾生遇此光明頓得十地身猶未轉令本身肉眼而得普見是法力故也是即三祇可以念屆者明一攝一切也塵劫不窮一位者明一切攝一也如是遲速無礙自在是此圓教非餘宗也三如是成就清淨下釋顯所得利益之相既言即此身上得十眼等未知分齊故今於十眼中肉眼最麁釋其分齊餘眼深妙可以類知於中二先明見世界廣大後亦於念念下見佛廣多前中四初明一重廣大於中並取下塵點盡處已來剎并本塵總合為一廣大之剎二問答辨難三佛告寶手下重積數顯謂以如上一廣大剎復數至此千億等復末為塵此一一塵各與一切佛剎之塵數等菩薩取此諸塵經八十反種一一生得一切佛剎微塵等果四菩薩下結肉眼見謂如此數量如此廣大是此肉眼所知所見分齊境界明知此眼深廣無邊智論云五眼中肉眼但見三千大千世界內事若見大千界外即何用天眼為解云彼約三乘漸次教說故不同也二亦於念念下明見佛身如錠光珠照矚廣大復明淨故下辨珠分齊亦非餘位所見故結屬輪王如是廣大肉眼是第三重益者通釋向上輪及天子皆有十眼等准釋可知小相光明品竟初釋名者先辨義名就第二修因契果生解分中有二上來明修生因果竟自下二品明修顯因果亦是上明差別因果下顯平等因果若就五周因果中此是第三明自體因果二品名者德周法界曰普用順成善稱賢攝德表人名為菩薩對緣造修目之為行普賢之行普賢則行可知二來意亦二先分來謂會前差別因果令歸平等即會前從第二會至菩薩住處品來差別因歸此普賢圓因故性起品會不思議品來三品差別果歸平等性故是故來也又釋上來差別明三乘因果此下明一乘因果明與上三乘為所依故也又推前差別至此本位故來也又前明修生此明修顯故也二品來者前品明前位修果此品辨後位了因義次第故是故來也三宗趣者有二先宗後趣宗明普賢行略有十種一達時劫二知世界三識根器四了因果五洞理性六鑒事相七常在定八恒起悲九現神通十常寂滅此上十種各有十門如時劫中一陀羅尼門一念中有多劫等二相即門三世即一念等三微細門多在一中現等四帝網門重重顯現等五不思解脫門隨智自在現脩短等六一身普遍門身遍即入三世劫等七一身普攝門三世劫海在一毛孔等八現因門遍前後際常行菩薩大行願等九現果門普於三世現成正覺等十現法門普於劫海雲雨說法等前五意業自在後五身語自在如約時劫有此十門餘九亦各十准之即略辨百門普賢行餘義具如文顯第二趣者明此普行意在對顯性起果用問此與性起何別答有三別一此約因彼就果二此是能發彼為所發三此通修生彼唯性起餘如性起品說四釋文者就後二品中先此品明普賢圓因後品顯性起滿果就此品中分二謂長行與頌就長行中亦二謂正說及瑞證就正說中亦二初序說所因後正顯所說又釋亦可為三初舉略顯廣釋成普義二從菩薩起一瞋下舉惡顯善亦是舉剛顯柔釋成賢義三從佛子是故下辨六十行門釋成行義是故名普賢行也就初中二先總標小說二何以下釋小所因前中如向說等者釋有二義一約近如前小相品所說令諸天子成普賢行是微小說以隨所化愚癡眾生惑業障重墮惡道者顯小相用故爾也若約障輕智慧眾生辨大相業用即廣大不可說不可說也二約遠即五周因果中如前第二周是微小說以前五位漸次因三德差別果雖諸門內亦有普賢圓融之義不同三乘然其門相階降同彼三乘逐機就病不盡法源名微小說此下二品明普賢因果逐於法性不就染機以分階降名廣大說文意如此就釋中先徵後釋釋中先總釋一切如來者謂如此隨病就機小說三世諸佛皆悉同爾故也二別釋中所隨眾生惑染雖多略顯十種一無明二諸纏三計我所四著我見五四倒六耶見七橫計八欲縛上備苦因九具足苦果十遠離出道三為如是下結既為如此具縛眾生如來出世說法豈能具盡法性第二明普賢行中先明所治廣大有百千障後顯能治廣大有六十行前中三謂標釋結標中雖諸煩惱皆悉遍障一切聖道然瞋一種親障菩薩大悲攝物是故偏舉於瞋以例餘惑又釋以瞋障最重故偏說之決定毘尼經中菩薩寧起百千貪心不起一瞋以違害大悲莫過此故菩薩善戒經亦同此說釋中言百千等是總舉何等下別辨百門於中寄位分五初障十信行二不樂佛法下明障十住行三菩薩清淨諸根下障十行四誹謗佛法下障十迴向大願行五不樂菩薩共住下障十地真證行菩薩萬行不過五位起一瞋心一切頓障又以所障法界如帝網重重令能障同所亦皆無盡故起一瞋成百千障理實無盡結中有結有釋可知第二辨釋普賢能治行中先正顯後結勸初中有六位皆依前起後初中佛子是故者是前一瞋成於百千邪法障故勸令修習十種正法用以翻之然此十法非直翻前耶瞋亦乃疾得菩提故也正辨中十句攝為五對初二約人一不捨下二不慢上次二約法一不謗教二不迷事次二約心行一樂行二堅心次二約因果一果智二因辯後二約悲願一悲二願第二清淨中初依前正法明行成離染故云清淨十中亦為五對初三於教法淨一信二求三護次二於理法淨一廣二甚深次二於化法淨一了器二增善次二於時劫淨一不著二觀察後一結成性第三正智者由離染障令智明淨故云正智此十亦為五對初二了所化智次二知化法智次二知持辯智次二具身語智後二照依正智第四巧隨順入者以得正智能迴轉所知互相順入故也此十亦為五對初二身土無礙次二時法無礙次三根境無礙諸入是境也又釋智入所知也非根是真理又亦是境次二言相無礙後一三世無礙第五直心者以迴轉自在令正趣真實故云直心此十亦為五對初二念機設教次二住深廣法次二住教義法次二住行法後二住果法並正心趣向故名直心起信論云直心者正念真如法故第六巧方便者依前正直起此巧便初三依證起說一照深理二出勝智亦是顯理性三巧設言次二證真達俗分別別相是俗諦法也後五入法自在於中前四入法謂一入理法二入果法三入行法謂行巧便能一入一切四入教法謂多門善巧故也後一於上所入自在不轉故第二佛子是故下結勸初勸聽受何以下釋顯要勝以普賢行必一攝一切故是故以少功力疾得菩提此方便者是功用也正說竟第二感證中二先感瑞後證成此二各二謂此土結通初感中三初所因謂佛力法力二動地三雨供問此會在他化天說何因結通乃云如此四天下佛坐道場耶答以菩提樹下本故結歸彼也又雖昇天以不離覺樹故若爾何故前十地等皆不同此答前約同教通結天宮及彼覺樹本末合說此就別教會末歸本唯據道場意存於此下性起品等皆同此釋二證成中亦三初所由二力同前二來人數量三作如是言下讚述證成及結通等並可知第二偈頌中二先序意後正頌前中二初示相謂自他二力是所因也觀十方是設教分齊也觀法界是顯義理深廣也二欲明下述意謂為欲述此十種意故說此偈頌一明因行二顯果德三說大願四行起時處五機熟現佛六稱根授法七所說利益八修因得果九果現淨身十語業開覺此十種義下偈頌中並具顯之正頌中有一百二十一頌分二初二十二頌顯說之分齊餘九十九頌正辨普賢行相此等並不是重頌前文但與前綺共顯普賢行用謂前略此廣前體此用故亦有諸德將配前長行文無相當故知意異不可抑度就前中四初二頌誡聽許說二一切諸劫下八頌明此菩薩於過去佛弘誓願行三於一賢劫下十一頌明於現未佛修三輪行於中初七舉現未佛後四於成三輪淨行四行者下一頌結說分齊自下第二正顯普賢行相中亦二初有六十九頌明自德大智行二度無量眾生下三十頌明外化大悲行前中明普賢十種大智行一初七頌明善入帝網大智行二深入微細下十七頌明深入時處微細智行三世界及如來下五頌明了三世佛心祕要行謂世界名及佛名此等最麁猶於多劫說不能盡況佛心中所知境界謂真妙法界等然此菩薩亦能了知成普賢大智行四如是未來世下四頌了未來攝化業行五現在十方下四頌通達現在佛境界行六菩薩具出下五頌明六根化用行七深入智境下十頌明器世間自在行八菩薩知諸法下六頌明智正覺世間自在行九清淨法身下五頌明非身不身法身行十譬如工幻下六頌明非量不量淨心行上來自德智行竟就第二外化大悲行中亦十行初六頌化物令發菩提行二如來淨身下二頌讚歎現佛攝生行三有一頌分布過佛舍利行四有一頌能知未來佛德行五如是三世下四頌明法輪深入行六無量無邊心下五頌了物心器染淨行七一切眾生下三頌了物業報緣起行八如是諸根下五頌了達根境無礙行九有一頌了知五種說法行十末後二頌明三世相是自在行初釋名者寶王是摩尼寶珠最可珍貴故名寶也以能出寶自在故寶中最勝故眾寶所依故故名王也喻性起法亦具三義謂出智義最勝義所依義佛性論如來藏品云從自性住來至來至得果故名如來不改名性顯用稱起即如來之性起又真理名如名性顯用名起名來即如來為性起此等從人法及法用題品目又別翻一本名如來祕密藏經又一本名如來興顯經又此下文具有十名並可知二來意者前品明能發之因今辨所顯之果故次來也三宗趣者明性起法門即以為宗分別此義略作十門一分相門二依持門三融攝門四性德門五定義門六染淨七因果八通局九分齊十建立初分相者性有三種謂理行果起亦有三謂理性得了因顯現名起二行性由待聞熏資發生果名起三果性起者謂此果性更無別體即彼理行兼具修生至果位時合為果性應機化用名之為起是故三位各性各起故云性起今此文中正辨後一兼辨前二也二依持門者一行證理成即以理為性行成為起此約菩薩位以凡位有性而無起故二證圓成果即理行為性果成為起此約佛自德三理行圓成之果為性赴感應機之用為起是即理行徹至果用故起唯性起也三融攝門者既行依理起即行虛性實虛盡實現起唯性起乃至果用唯是真性之用如金作鐶等鐶虛金實唯是金起思之可見四性德門者以理性即行性是故起唯理性起此與前門何別者前約以理奪行說今約理本具行說問理是無為行是有為理顯為法身行滿為報身法報不同為無為異云何理性即行耶答以如來藏中具足恒沙性功德故起信論中不空真如有大智慧光明義遍照法界義等涅槃云佛性者名第一義空第一義空名為智慧解云此即無為性中具有有為功德法故如來藏經模中像等及寶性論真如為種性等皆是此義是故藉修引至成位名為果性果性赴感名為性起五定義門者問下文云非少因緣成等正覺此乃是緣起何故唯言性起耶釋云有四義一以果海自體當不可說不可說性機感具緣約緣明起起已違緣而順自性是故廢緣但名性起二性體不可說若說即名起今就緣說起起無餘起還以性為起故名性起不名緣起三起雖攬緣緣必無性無性之理顯於緣處是故就顯但名性起如從無住本立一切法等四若此所起似彼緣相即屬緣起今明所起唯據淨用順證真性故屬性起六染淨門者問一切諸法皆依性立何故下文性起之法唯約淨法不取染耶答染淨等法雖同依真但違順異故染屬無明淨歸性起問染非性起應離於真答以違真故不得離真以違真故不屬真用如人顛倒帶靴為帽倒即是靴故不離靴首帶為帽非靴所用當知此中道理亦爾以染不離真體故說眾生即如等也以不順真用故非此性起攝若約留惑有淨用亦入性起收問眾生及煩惱皆是性起不答皆是何以故是所救故所斷故所知故是故一切無非性起七因果門者問菩薩善根亦順性而起何故下文唯辨佛果答以未圓故不辨耳若約為性起因義及眷屬義皆性起攝如下文藥樹王生牙時一切樹同生等若從此義初發菩提心已去皆性起攝唯除凡小以二處不生牙故若據為緣令彼生善亦性起攝如日照生盲等八通局門者問此性起唯據佛果何故下文菩薩自知身中有性起菩提一切眾生心中亦爾答若三乘教眾生心中但有因性無果用相此圓教中盧舍那果法該眾生界是故眾生身中亦有果相若不爾者則但是性而無起義非此品說文意不爾以明性起唯果法故但以果中具三世間是故眾生亦此所攝問既局佛果何故下文通一切法答若三乘教真如之性通情非情開覺佛性唯局有情故涅槃云非佛性者謂草木等若圓教中佛性及性起皆通依正如下文辨是故成佛具三世間國土身等皆是佛身是故局唯佛果通遍非情九分齊門者既此真性融遍一切故彼所起亦具一切分圓無際是故分處皆悉圓滿無不皆具無盡法界是故遍一切時一切處一切法等如因陀羅網無不具足十建立門者問法門無涯何故下文唯辨十種答顯無盡故何等為十一總辨多緣以成正覺二正覺身三語業四智五境六行七菩提八轉法輪九入涅槃十見聞恭敬供養得益此十略收佛果業用故不增減此十義通前九位皆具准之餘義下文當現四釋文者此品長分為七一加分二本分三請分四說分五顯名受持分六表瑞證成分七偈頌總攝分就初分中有二先毫光加請主二口光加說主前中亦二初光加後加益前中有十初明出處眉間者表證道離二邊故白毫者表性起是諸教之本故二顯光名明如來法者欲表說佛性起法故三因業四舒業五敬業六覺業七止業八降伏業九示現業十卷業入妙德頂者正明加相何故加此菩薩者如名表說性起法故入頂是加持之相故二爾時下辨加益於中二先大眾益初心喜等成法器益二念法益二妙德益中以光入頂三業改儀以成請相初身儀袒跪二意無異念三語偈讚請讚請中十偈分六初一歎佛申禮二有五頌歎佛放光三有一頌歎前光益四有一頌歎眾有堪聞之德五有一頌歎佛有開示之德六末後一頌請佛示說主何故不請佛乃求餘說主以光入身時已令知覺非佛自說又同上多例知非佛說故別求說主也二口光加說主中前既請示故今示之亦二先加後益加中亦十初明出處口放光者表教道傳通也二光名無礙者表辯才無礙故言教自在故無畏者不懼理深故處眾無畏故餘義同前入普賢口者令說如佛說故又是口傳故又若出口入耳為令聞也今出口入口為令說也何故唯加普賢表此所說是普法故等是加相何不入頂以兼教故又涅槃經中佛自口放光還入自口表收滅故彼經云如來光明出已還入非無因緣必於十方所作已辦將是最後涅槃之相與此別也二爾時下明加益中過百倍超過同類以表法勝恐濫同佛故對簡之加分竟第二本分中二先問二爾時普賢下答中三先引古事二類今答三聞名益初動地者明本分提名表此大法將興之感出論難光者明此妙德聞名發生請問之覺故能請問十門性起若不爾者知何所請第三請分中亦二謂長行與頌長行中三先舉法請二歎眾請三歎說請就歎眾中三初標眾大二善學下歎德具三成就如是下結眾集就歎德中略歎十德一淨戒業二念慧成三滿二嚴四住佛儀五具佛行六正念下大定德七大悲德八決定下大智德九勝通德十住果德三結可知三仁者下歎說者有堪說德亦顯十德一殖多善二成妙行三定自在四證深密五善除疑六達教法七善知根八隨器說九順佛智十結無盡善哉下結請善哉有三種一法要妙二眾堪聞三仁堪說故云願說也二偈請中有十九頌分三初一頌半標歎說聽二正請十門性起三清淨真下歎德勸說就正請中初二句請初總門二次句別請身業三次句語業四次句意業五次句所知境六次句所行行七次句示所得果有本此中更有二句謂修習等八次二句所轉法輪九次二句所入涅槃十佛子下四頌半請第十見聞敬養益並如下答中廣釋三清淨下歎德勸說中有六初一請普賢說深廣境二次一歎眾樂聞德三次二勸以巧言因喻說四次二重舉三業以請說五次二歎眾會希有以勸說六次二結請顯眾樂第四說分中答前十問即為十段一一各二長行與頌十中初答性起正法者是總相故身業等九種是別相故皆是性起同異成壞皆准可知又釋此初是所依之法餘九是能依之德依法成德同名性起又此十門皆約緣顯性性從緣現故名性起亦有諸德將此十中初一為因後九為果文相非順就初長行中三先約法略說二就喻廣陳三據法通結此三各有十門於中初之十門有將配十地一一別釋恐不順文有將此十於下廣說一一別配文亦不順今釋此略一一皆通十廣釋中下十結文亦一一通結十廣釋是故此中因緣數總有四種一云十種者據初略也二云百者約初略十入廣十中一一具十故有百門三云千者就後十結一一結百故有千門四無量阿僧祇等者彼廣等中一一各有多門如四智風輪十光明等又亦通攝身等九中諸因緣故無量等也釋文中二初告眾二顯釋顯釋中二初總歎甚廣故云不思二所以下釋成初總釋有二義一以因緣廣多無量名為不思故下云非少因緣等二甚深微妙名為不思故下云無有作者亦無成者等此二並非下位測量故云不思也二以十種下正顯於中有標釋結釋中初一是行本由此大心長劫熏習不捨眾生是故於今現成正覺二久修眾善正直深心引此善根現成正覺三以慈悲救生無限盡故現成正覺四積行廣多大願無竭盡於未來現成正覺五雖積德成滿而度生增善情無厭足故現正覺如與盲比丘貫針等六二利德圓是以成佛七巧智多端應機出現故成正覺八福藏圓九智嚴具是故出現正覺不可窮盡十若不成佛無由宣說無盡法義故現正覺此十皆是果成之處說彼因緣但是為生現佛之因不取自德又亦即以為生現佛為其自德更無別自是故攝因無不皆盡如是因緣既無自性無自性理為本起用故名性起結文可知第二就喻說中亦十一一中皆三先喻次合後結前請中言因緣及譬喻為我分別說前十辨因緣此下明譬喻亦有因緣義初是大千興造喻喻佛眾緣共起性起德於中喻內初總舉多緣二別辨雲雨三因雨起風一名能持者眾生業力於空劫處世界將成於上空中先起雲雨若無風持雨水無停壞餘世界是故業力起初風輪水若不減無由得起諸天宮殿是故業力起次風輪雖能消水處起無由是故業力起第三風減一節水起一天宮如是漸下至成須彌山及大地等雖起總處不能辦彼別類莊嚴故彼業力起第四風令此世界方得圓滿此器世間先成眾生世間後成廣如俱舍論辨耳四結業因中言菩薩善根者同受用故地前菩薩生穢土故五結多緣此四為首理實無量故云如是等無量也六法如是故下明緣起法爾水無自性無有作者明能作體空亦無成者明所作性空二法合中於上六句略無第五餘次第合此中四智有人將配聞思修證文相不順今釋四中一總持細法智次二依法起行智一滅惑二成德後一依因得果智前三既因何故皆言如來智耶釋以在果位說彼往因故云曾於過去等也果中但取攝化之果故云令眾生等也四如來無漏下結餘並可知第二洪澍大千喻此即是前風所持雨以喻佛深廣難知德謂得無盡陀羅尼力名成就諸力若約一乘十信已去菩薩是也若三乘八地已上能受此法問此門但顯法之難知何成因緣答以彼大水是眾生業感令成世界彼大菩薩機所感故如來興世說此法雨故是因緣第三大雨無從喻此亦是前所說大雨眾生業力從雲所澍本無停佇後消滅時亦無去處況性起賴緣無來去德謂於佛無從入機無去由此佛興故是因緣第四大雨難知喻亦名摩醯知滴喻此亦是前劫初大雨況佛性起大機堪受德謂已具修十地行力是故器大方堪受此古人釋云以性起有四一教廣二行大三因深四果遠是故二乘不能知也第五大雨成敗喻況佛滅惑成智德各有五種初能滅炎熾二能起處所三能壞大水四能成海中一切諸寶五能莊嚴分別大千界處法中初二滅障成福次二滅障成智後一以法照機可知第六一雨隨別喻況佛一味隨器德可知第七有二喻初先成色界喻況佛勝緣先濟德下一喻釋疑謂二先成由業力二法異由機別故也第八喻中三初蓮花表佛喻二風輪起處喻三是為結初中依五卷大悲經第三云何故名賢劫阿難此三千大千世界劫欲成時盡為一水時淨居天以天眼觀見此世界唯一大水見有千枝諸妙蓮花一一蓮花各有千葉金色之光大明普照香氣芬熏甚可愛樂彼淨居天因見此事心生歡喜乃至讚言奇哉希有如此劫中當千佛出世故號此為賢劫也解云此中花名如來起者為表佛出世又此中應云生千蓮花故下云知如花數諸佛出世同大悲經也又一節水減一風輪起成一處所十風次第成處滿足法合況佛成辦大事德初佛出世合上大水先授菩薩記合上花生表佛又能善知下合上知如花數佛出二復有光名離垢下合十風亦有諸德將配十地次第別釋文似少順恐非其意但知各是一義皆表佛德應感不同如來大悲下合上結文佛子如來性起下釋疑初辨正理二眾生念言下舉疑情三此非如來下釋疑四外疑云既非佛造佛復何用釋云佛但為善友因緣所成無作無性是故還同性起本法第九四輪相依喻況佛體用依持德然水輪所依之風有四義一持水名安住二性無移改名為不動三相續一期名為常住四體性密徹名為堅固依俱舍論厚十六洛叉等法合中初合四風後合四輪前中一攝取二授法三守護四照實亦有配四攝合四風並可知合四輪中饒益眾生合前地輪慈悲合水方便智合風如來合空依持可知第十大千饒益喻況佛興世利生德令得三學益慧中一內得真實二外用照明餘並可知第三結勸知中十句一一皆通結前十門謂一皆多故二皆廣故三皆深故四皆妙故五皆大故六皆常故七皆遍故八皆續故九皆等故十皆益故上來略辨總顯千門性起因緣竟第二偈頌中有六十五頌分二初二十八頌歎深許說頌上總答二譬如大千下三十七頌頌上十喻前中二初二十四頌歎法難量甚深後是故下四頌明許說分齊前中亦二先二十二頌歎所知甚深後如來甚深下二頌顯能知器淨前中亦二初二總顯佛德深廣難量後一切諸如來下二十頌別顯佛德十門難量各二頌顯佛一德初二顯佛難思德先總舉後別辨可知下約喻中各先喻後法二末塵喻喻佛無限德三量空喻喻佛廣大德四數心喻喻佛無量德五法界喻喻佛甚深德六如如喻喻佛離相德七無際喻喻佛無礙德八性空喻喻佛性淨德九離言喻喻佛無比德十鳥跡喻喻佛體用德又釋此十即是頌前結文十句於中唯第九門却頌前第七句餘並依次配釋可知次二顯能知淨中初頌總勸淨意後一別辨上半令離想見顛倒下結淨意樂下四許說中初二誡聽總許後二別舉下九門以明許說於中如來深境界一句中攝如來行及菩提餘門依文皆具自下別頌十喻中初有九頌頌初喻於中初五頌總後四頌別二有四頌頌第二喻三有三頌頌第三喻四有三頌頌第四喻五有三頌頌第五喻於中但頌法合略不頌喻六有二頌頌第六喻七有四頌頌第七喻八有二頌頌第八喻九有二頌頌第九喻十有三頌頌第十喻末後二頌歎益結說上來答總門性起正法竟第二別答性起九門中先明身業以是所依本故就長行中二先總告標門二此菩薩下釋顯義相此中有五百門分別初約法總顯有五門二就喻別辨有十身即為五十三通結能知亦十門即為五百也准例亦應有千但以總中略故也初中二先總標德廣二何以下釋成先反釋後順釋各有五謂法是行所依行是能依身是行所成剎是身所依眾生是所化各盡法界皆言無量二就喻別辨中略辨如來性起十身一無邊周普身二周遍無著身三大用成益身四平等應機身五潛光密用身六圓迴自在身七一多無礙身八無思成事身九體用益生身十隨念滿願身況此十身亦舉十喻一一中各三謂喻合結就初中明虛空周遍喻以虛空無形狀故非能行至諸處故云非至然此無礙一切處遍故云非不至況佛無邊周普身言隨應現身者釋疑也第二虛空離染喻喻周遍無著身各有標釋可知第三日光饒益喻喻大用成益身各有總別釋成合中別內十益一滅惡生善益二發解除惑益三與樂拔苦益四授法長道益五信成遣障益六見理順事益七照境無遺益八無緣慈善益九開發心花益十行成究竟益下釋成可知第四中有二喻初日光等照喻喻佛平等應機身合中有六位機感謂三乘及三聚無念而照益後喻釋疑謂若但機感有異法不異何故現見聖教不同釋隨彼悕望教亦不同故也第五日照生盲喻喻佛潛光密用身喻中初無見後密益合中有二先略合後佛子下廣顯就略中初生盲不信生盲有四一耶見二犯重三愚癡四耶命各無信眼故是生盲後佛子下慧日潛益初息苦益後斷集益二廣顯中二初辨能益光明後顯所益眾生前中先列十光初一發戒次二成定學次二成聞慧次一成思修次二成證智後二成後得智下結廣有千古人云五百照下者是五位自分行五百照上者五位勝進行二所益中有四初利益菩薩先令得普賢位十十之德後因得彼法成就種智於中諸入者是前十眼耳等也二利益二乘以不求種智不能利生故但滅自惑三利益生盲凡夫一令身樂二心調三成行謂四念處也四利益惡道眾生於中二先身光救惡道二慈音破耶見又釋有七一拔苦得樂二因起耶見謂初迷佛力後執梵作三爾時下慈音示正四彼諸下救成正見五歡喜已下起報恩行六佛與授記七結光利益第六日光奇特喻喻佛圓迴自在身合中明佛此身有四奇特一無相現超過二常身即延促三住體恒現影四一身普對現菩提器者古人云以心海澄清離諸妄念故佛影現今更釋謂是成菩提之器故也又隨所聞法者是地前機隨解脫地者是證地器也第七梵身普應喻喻佛一多無礙身亦無起念等可知第八醫王巧術喻喻佛無思成事身喻中二先顯醫王現德二彼大醫下明殞後持身如本救物合中亦二初合醫王現德二無量億下合中呪藥持身合殞後持身於中三初到彼岸者正合命終以生死永盡故云到岸也二善學等者合藥塗呪持令隨有起化住持不絕三如來以少方便等合雖無思念具四威儀療治眾病第九摩尼利益喻喻佛體用成益身合中二先體後用大福智藏者福智是體以能出生故云藏也合摩尼藏能出眾寶二光用中初令諸外道捨耶同正色二成淨因三得樂果合前雨寶也目佉者此云面即寶名也第十寶王稱念喻喻佛如意滿願身除佛神力下釋疑可知第三結勸知中亦十一信心多二入深等證法廣三住真等住理玄四無生等結體常五三世等圓三際六悉能等捨妄情七入未等達彼岸八正法等化用遍九一切法界者化體周正法充滿之言貫下二句十一切佛等果德圓以此十種知前十身故成五百門也頌中四十二偈頌前十身於中第四第八各有五頌餘門各四頌應知答身業竟第三性起語業謂前明身次明語前色次聲義次第故釋中長行內三初總略說十二別廣辨十各具前通故成百門三後以十門通結前百故亦有千門分別音聲細取各各無量如下結中皆言無量也就初總說中二先辨所知音聲有十種一體廣二德妙三悅機四演法五開悟六應時七增戒八增定九增慧十稱性故云如響無主也下顯能知益相以此能知如所知故是故同彼極無邊也略論五種各有列名釋義知見出生者列名也此有二義一此知見即是出生長善根者釋出生也二知見佛聲能出生長養眾生善根故餘四各二釋一約能知一約所知可知又此五中一約多二深三廣四常五實竝可知二廣辨中顯如來十種音聲亦以十喻第一劫盡唱聲喻喻佛平等說法聲謂無主平等說法無廢於中三初法說中量約分齊主約體性智約業用非量等者一云以普遍故不可量成詮表故非無量二量亦不可得無量亦不可得故云也非主等皆同二釋二喻中先徵次辨後結依俱舍論生無色界有二因一因力謂近習及數習二業力謂上界後報業果報欲至故若生色界有三因謂加法爾力但器壞時法爾有聲又不得越次生二禪等仍待火至初禪始生二禪乃風至三禪始生第四合中明佛欲壞生死世間亦出四聲說四乘法聲體平等無主無作餘竝可知第二響聲隨應喻喻佛無方應現聲第三空聲開覺喻喻佛教誡放逸聲合中五先總二別說二乘法三出生無量下別說大乘法四眾生聞下正答所益五如來妙音下明聲絕相離言而有聞機說法故也大乘莊嚴論云若諸佛六十種音聲是有法非無法者諸佛不能以音聲遍至十方無量阿僧祇國土以音聲無法非法故諸佛能以音聲遍至等乃至廣說第四寶女妙聲喻喻佛法䗍圓音聲謂一音出多音一一說多法各隨異類解故也第五梵聲各聞喻喻佛根熟獨聞聲不出眾外者以根未熟故第六水隨器別喻喻佛一異無礙聲第七龍王降雨喻喻佛長養善根聲不從外來者離佛無聲故不內出者離機無聲故第八龍王漸降雨喻喻佛漸次說法聲亦是審根授法聲合中二一先現身雲七日思惟不即說者待根熟也後漸說法又亦不煩說深法故也第九龍王連注喻喻佛種種差別聲謂聲異說異竝從淨法界流故無異之異也第十龍王遍降喻喻佛普雨法界聲喻中有六一雲二電三雷四風五雨六結合中亦六先合十身雲初總九別別中初四約外相次四約內德後一稱性二合依身雲放十電光三合雷震中言三昧者明依定起說從所依為名十種可知四合風謂將說法時先從慈悲起後智警覺加被令身心柔軟以成法器然後說法五合十法雨初坐道場菩薩者是現坐道樹臨將成佛雨不壞法者有三一是金剛三昧微障莫沮故云不壞二出纏真如故云不壞三降諸魔軍不令得壞二後身菩薩者是已處胎出生未坐道場雨密教者是佛祕密之教即入密智也娛樂自在者是大神通法也上二是等覺位三一生菩薩者是未處胎前同彌勒等智位普照大法雲雨也四得記者是第八地雨大莊嚴法者是九地上大法也五得忍者是初地至七地雨功德等者福貴如寶智敷猶花二行相續名為不斷以七地已還有間斷故雨此不斷行法也六向行者是地前三賢位以趣向正證故云向也雨不退等者以得位故利他不疲名入化門自行不厭名入甚深七初發心者是十住位初發心住雨如來定等令修止行大慈等令修觀行止觀雙修二利俱起八為緣覺雨深等者知無明行感識等果名離斷見果起因流故離常見又順觀離斷見逆觀離常見雖離斷常而亦不壞得解脫果九令得四諦智藏降四住惑怨十為三聚眾生初正定二耶定三不定各順已根令得法益故歡喜六結中正覺心等合龍王心平等也但以下合眾生根不同感說有異第三通結十聲先總次別後結別中十種無量一一各通結前十聲於中各先列無量名後釋無量義義皆可見上來相乘總以一千門分別音聲竟頌中有四十頌頌前十段一一各四頌如次應知答音聲竟第四性起意業先身語次明意故從麁漸細明次第也於中標門釋義釋義中先約法總辨二就喻別顯三總結所知初中言心意識非即如來者此辨定法體謂此文中欲明佛心然佛心等竝轉依成智是故就智歎佛意業故云但知智無量等也此文意明佛無心意但是智故攝論第八云謂無分別智所依非心非思義故亦非非心為所依止心種類故以心為因數習勢力引得此位名心種類解云非謂此位而有心也若爾豈此智數無所依王釋有多義一云理實佛地有淨八識但云智者就強勝說論云如來無垢識圓鏡智相應故也言智無量故心亦無量者約數例王舉能依顯所依佛地論等具明此義當知此約初教辨一云理實佛地唯是大智不說八識及餘心法經云佛無心意識等論云唯如如及如如智獨存餘一切皆絕等并此經文及攝論等同顯此義當知此約終教而說一云佛地大智內同真性以照即寂故十藏品中如來大智不生不滅等者是此義當知此約頓教說一云佛地大智即理即智即王即數或開或合以前三說不相離故無障無礙具十智故當知此就圓教說耳二就喻別顯中略舉十種大喻喻如來十種大智一虛空無依喻喻佛平等無依智謂能與他作增上緣故能為他依自不依他故無所依也又釋以位滿故更無所依也又釋因智依果果智無依又釋世間智是加行離世間智是後得同依根本本智無依何故不言依真如耶釋依是悕求義證真圓滿更無趣求故名無依又釋智性自離故更無所依若爾餘智豈不爾耶釋此智證理極故第二法界無改喻喻佛性無增減智如三乘能證自有淺深所證法界無有增減合能依後得隨世虧盈所依真智性無增減第三大海潤益喻喻佛益生無念智謂加持眾生資其念力故云潤澤心也第四大寶出生喻喻佛用興體密智合中一合佛海有智珠二合出寶之用三列四名辯法師云此即能生四乘智慧一能生聲聞乘二能生緣覺乘三能生菩薩乘四能生人天乘衍英等云初證道智斷惑障二名助道智斷於智障三不住道智捨於報障上三自利四利益眾生智即利他行今釋一無住著智謂無染不著有方便不住無二分別法相智謂剖折有為無為差別三稱法開演智謂說異不礙同故云不壞法界也上三約法四化不失時智此約機四合深勝有標釋可知同法花中王髻明珠唯有功勳臣方得見等五合方正可知第五寶珠消海喻喻佛滅惑成德智喻合中各有三義一總舉二列名三顯功能若俗書中大海有沃燋石消大水又云注於尾廬令海不增又小乘中以阿毘地獄在大海下火氣上吞以消海水今此文中為究竟說故不同前合中四智有古德將配四三昧智初是大乘光明三昧智二是集福德王三昧智是賢護三昧智四是首楞嚴三昧智又英云初是禪定智除不善障二是方便智除著禪障三如理智除煩惱障四如量智除所知障今更釋初能除流散染業障二能除昧定著淨障三能除根本無明障四障盡成果智此四皆從麁漸向細佛子下結要勝可知第六虛空含受喻喻佛依持無礙智釋中云如來智無所不至者謂以佛智遍於一切眾生心中是故眾生從自心內種性生智即是從佛智生還依佛智住而於佛智無有迫迮第七藥王生長喻喻佛種姓深廣智喻中有六初明樹處及名二明從生因深三樹功廣大以此樹能生一切諸樹故云也四釋顯樹名五簡非生處六不失生性合中亦六初舉法同喻故云亦如是二從一切下合從生因深謂初是本性住性於過去等是習所成性三世無量下明所生果滿於中有四句初內德圓二皆悉下外化廣三除滅下益不虛四巧方便下辨果相有六事末後云持無增減者謂果德生已盡於來際用歇無減新起無增也三佛子下合名及釋名謂得果不捨因故名不斷菩薩行四彼如來下合功用廣大亦六事成利他行謂由佛因地慈悲為根今根堅不斷故生菩薩慈悲行也二以巧便為本名為莖此能策成菩薩勤行三淨法界界是分齊義義名枝流也流出菩薩十度之行四禪解脫成蔭之葉生他戒等葉行五七覺內敷之花成他善嚴之相六無上果力令得記果亦由佛智為本能生菩薩行位是故佛智為性能成菩薩行等名起五合二處不生者以彼二處無起義故問准上文依佛智生三乘善根皆是性起何故此中簡去二乘答前據性起所益非是性起自體以彼但是能依故若爾菩薩亦是能依何故取耶釋以彼二乘無大菩提心不順性故不名為起菩薩不爾故不同也此中二乘涅槃合地獄深坑以火燒灰斷故犯戒等合水輪處有四過失一犯戒約不懺悔者二耶見約為斷善之因三貪著據不可轉改者四非器就無出世道器戒此亦是通結上三若直看此文似初約定性二乘後約無性凡夫是故二處不可生也若據後文合不捨生性即知非畢竟無以此二位約現在說若約當來皆悉能生也以於二處不生不名為減餘處能生不名為增故知定有也第八劫火燒盡喻喻佛知無不盡智合中略舉四境無不知盡釋中言不可破壞者能知之力無竭故也第九劫風持壞喻喻佛巧便留惑智謂授與菩薩令留隨眠或滿菩薩行至於佛果第十塵含經卷喻喻佛性通平等智於中三法喻合初中二先標謂佛果智與眾生中因性本覺無差別故是故即在纏之因具出纏果法以圓教中因果無二餘聖教中未見斯義二何以故下釋因具果既言無眾生身如來智不具足者即知若有不具者彼非眾生數何得更有無性有情若俱有者何故不知釋以顛倒故若顛倒不知者何以知有釋若先無者離倒之時何處得有既云離倒智起明知不無一切智者是始覺智無師智者是本覺智無礙智者是始本無二智喻中亦五初塵藏經卷二天眼見經三傷無饒益四作念破塵五出經饒益合中六句初智在眾生中合塵內有經一切塵者是一切眾生也以妄念無體細末如塵性德圓滿如太經卷迷妄覆真如塵藏經二以倒故不能比知不能證見復不信此教三佛眼觀見四傷無饒益五我當下教除妄染合作念破塵六如來即時下如念而作合出經饒益第三大段總結可知頌中三十七頌初一頌前總說餘頌十喻於中初二各三頌三四各四頌五六亦各三第七有五頌第八亦有三餘二各四頌是故三十六如次頌十喻答意業竟第五明性起境界前既有能知大智今明所知境也於中先徵問後顯釋顯釋亦三先舉能知二顯所知三總結彼知初中若不得此無量無邊智無由得說廣大境也下辨所知中二初當相明廣二約智辨廣初中亦二先辨列十境二顯其廣大前中有五義一約二諦境初五約俗量智境後五約真理智境言非境界境界者非是識所變境故云也二約三性境初五依他性次四圓成實後一遍計所執三約五海境初一眾生海次二及第九世界海次二是根欲性海次三是法界海後一是佛海謂佛智是非境故四約前明難品佛境十種相攝可知五釋文中初一是所化二是化所依時三世劫等三所化處四化所用法五化所成行六法界體不壞七法界用無礙八體用俱實又釋此三初真如體大次相大具恒沙功德名法界迭不相妨名無礙後體相無二名實際又釋此三如次即三無性真如九虛空是事無為境十境智不二名非境界以不異智之境名為非境即以此非境為如來境二佛子下顯境廣大可知第二約智顯廣中三先法次喻後合初中以當相難明故約智海以顯境深廣然智必依心故云心境界也恐迷此事故釋云隨心無量生智亦爾也此同前門初心意非即如來等准之又釋如來所智之境竝是如來智海中事是故下文廣說智海即是釋境界也又釋境界有二義上來十種約所緣明境此下約分齊明境即以如來智慧大海為分齊境喻中有三初龍王心雨喻喻佛依心無本智二海從龍願喻喻佛心願所起智三海水宏深喻喻佛深廣無涯智此喻中先明海水深廣一四洲河水多二龍王雨水多三龍王池水多後結四種無量三佛子如是下法合中亦二先合海深廣謂顯法過喻非此所比即為合也後合大海中有四種無量初發心等合海中水無量二道品等合海中末尼等寶無量三無量眾生等合海中眾生無量四大地等合海中有大地無量也三佛子是為下總結所知頌中十偈初二頌法說次四頌初二喻後四頌第三喻可知答境界竟第六性起行者前明智所依境今辨依境所成之行故次明也就辨釋中長行內三謂標釋結初中標二行古人釋無礙行者明俗諦行二如如行者明真諦行今更釋初是會事同理理不礙事是無礙行二事盡理現名如如行又釋初是量智於外事用無礙二是理智內證如如也二如如過去下釋中有五喻一真無遷變喻喻佛至絕三際行即釋如如行也下四釋無礙行二此法界無形喻喻佛體無限礙行三飛鳥翔空喻喻佛圓無分齊行四金翅搏海喻喻佛勝用濟生行五日月行空喻喻佛無功成事行皆以後釋前可知三結文可知頌中十偈頌五喻各二頌頌一喻可知答行竟第七明性起菩提前既對緣造作必有示現菩提故次明也於中略作五門一釋名菩提此云覺謂大智開悟故以為名舊云道者非也二體性攝論云二智二斷為菩提體若依此經通一切法如文知之三種類有五一菩提有二謂性淨菩提及修成菩提出大品經二有三菩提一聲聞菩提二緣覺菩提三諸佛菩提出十地論三有五菩提一發心菩提二伏心菩提三明心菩提四出到菩提五無上菩提亦出大品經解云五中初一是十住初位二是三賢位三是初地見道四修道滿五是佛果究竟道四有十菩提如離世間品說五通一切法經云一切法即菩提等解云三菩提約初教二五約終教一切法就頓教十種據圓教通即可知第四業用者謂緣二諦斷二障證二空起二智印群機現萬像具十身遍十方周於毛端微塵等處通因及果業用無邊如此文中具足五釋文者就長行內辨釋中釋菩提義略有十門一明體性二顯業用三辨甚深四顯廣大五現因果六離虧盈七無增減八依定起九周法界十遍心中初亦以十門明菩提體性一覺解為性言一切義者真俗境義也二斷障為性滅除疑或者斷二障也三證理為性謂證離能所故云不二等四別舉離所取相故云無相五離能取見故云無行六令此相見永不再起故云無退又釋四當體離相五性不遷流六隨流不變七具多功德故云無量八盡於未來故云無邊九性淨為性謂在纏無縛出障無脫十中道為性故云離二邊上來亦是內證平等第二知處非處下明業用門謂隨緣外照故成業用於中三謂法喻合初法中亦十門一知處非處即十力中初也二知字三語四他心五根六煩惱習七性八宿命知過去九天眼見未來十漏盡知現在此三世同一念知也此十所知境現菩提智中故說知也非謂有能所等二喻中明大海印現喻喻此菩提現機洞照德三合中心念諸根等略舉前十境也而無所現者與能現不殊故即自體顯照故名為覺起信論云諸佛如來離於見想無所不遍心真實故即是諸法之性自體顯照一切妄法有大智用乃至名一切種智解云此即無思顯照同體之境名菩提業用不同餘位有能所取也第三佛子一切下明甚深門有四義一離名故深二絕言故深三無譬故深四不滯寂故深故云但隨等也又釋此是釋疑謂既非言譬所及何故上下皆以言喻說耶釋顯如文即無說之說非喻為喻可知第四佛子如來下明廣大門於中有三初舉身廣大二類顯語意三總結多門初中言成菩提時住佛方便者明此菩提由方便對機說有成也此增數十身故有十三種耳初一是眾生世間身謂得能同一切眾生身之身也等猶同也又釋等猶遍也即遍以一切眾生而作自身故云也下皆二釋准之二同一切染淨之身亦即可知三同器世間國土身也亦即以國土為身四同於一切九世十方諸劫之身亦即以彼為身五同一切佛證道之身六等一切佛智覺之身亦前如道平等此是覺道平等上二智正覺世間身七以彼能詮言教為身即如論中名言說法身八以所詮法界為身九同大虛無為之身十同因陀羅網法界之身互相涉入故云無礙十一用無不起身故云出生也十二德無不備身故云一切行十三體無不寂身故涅槃也又此十三攝為六對初二人法一對次二時處一對次二境智一對次二教義一對次二理事一對虛空為事也次二因果一對行是因也後一總結平等二類顯中依身辨語意語意亦十三同身可知三總結中身等一一各等法界故皆云無量也第五佛子如來身中下明現因果門於中三謂標釋結標中以菩提身等眾生故是故眾生悉於中現以彼所現同能現故是故眾生無不成佛此文是大節幸不輕之問此中所現眾生成佛為是約事為是約理若是約事何故下釋皆悉一性以無性故等若是約理何故標中乃云有發心修行等答此是別教中義若不約諸宗分別無由得解何者然諸眾生若於人天位看具足人法二我實物若小乘教中看此眾生唯是一聚五蘊實法本來無人若大乘初教唯識所現如幻似有當相即空無人無法若約終教竝是如來藏緣起舉體即如具恒沙德乃是眾生故不增不減經云眾生即法身法身即眾生眾生法身義一名異解云此宗約理眾生即是佛若約頓教眾生相本來盡理性本來顯挺然自露更無所待故不可說即佛不即等也如淨名杜默之意等若圓教即一切眾生竝悉舊來發心亦竟修行亦竟成佛亦竟更無新成具足理事如此經文問若爾何故現有眾生不即佛耶答汝今就初人天位中觀彼眾生當相即空猶亦不得況復得見圓教中事是故汝見現有眾生我不約彼說此成佛但令情見若破法界圓現一切眾生無不成佛問若爾何故諸佛更化眾生答教化眾生亦有淺深今即此菩提身中現眾生成佛者名究竟教化不同餘宗故下結中名如來無極大悲度脫眾生也問既總成佛何故亦有發心等耶答若成佛門中總成若修行門總修行若發心門總發心若離此等總即空無所有准大緣起門思之言乃至涅槃者於八相中舉乃至末故也二皆悉下釋成中云何現同一真性故如是現何以眾生同菩提性略以十因釋成此義一以眾生依於菩提無自性故是故同於菩提成正覺等二無自染相故三無所盡故四本來不生故五亦無新滅故上四同為一句六我性自空故七眾緣之生非是生故八設起覺智無所覺故九所依法界亦無性故十本性空界無體性故三如是等下總結中無盡智者照用無限故自然智者不待功用故無極大悲者同體攝化故問准此釋結似約理性說眾生成佛何故標中有發心等五位因成佛等八相果答此是以法性融通門釋謂事隨理以融通故得相即相入故也又餘教中觀無生唯照理性此圓教中具足一切佛菩薩法依宗准之第六佛子譬如下體離虧盈門於中二謂喻合初虛空常性喻喻菩提性無增減德以體常滿成無不成性無二故第七佛子設有下明用無增減門於中三謂喻合結初化現無形喻喻菩提成不平等德喻中初化多心者喻各各修多因也心化如來者喻成多果也以此因果俱無色相是故化與不化等無有異合結可知第八佛子如來應供下明依定起用門於中三初舉一定門謂順理警機名為善覺依此定門出眾生數等菩提之身二類顯如一定既爾餘一一定各出爾所身如多三昧既各如是餘一一法門謂大悲大智大總持等一切法門各如是出即知菩提之身無盡無盡不可稱說也三結可知第九復次佛子下明周遍法界門於中三先標中亦三初一毛道者謂於空中容一毛處名為毛道即於此處見前門中眾生數等菩提之身無不圓滿二類顯一切毛道一一皆爾三類顯一切法界處悉重重普遍二何以下釋成周遍義三如來下結法屬人謂此盧舍那佛於菩提樹下成菩提時究竟具足如是等類周遍法界重重菩提是故佛身不思議不思議也此即遍於非情一切處也第十復次佛子下明遍心中門於中二先舉自二例他初自中先標此明佛地果德菩提遍在菩薩及諸眾生身心之中非是菩薩有菩提因性佛文中正辨佛菩提故二何以下釋成以菩薩心既無自性無自性法即佛菩提故云不離若爾無自性理即性淨菩提何必要是佛果位法釋以佛果大智內契真原融同一性是故如理普遍眾生眾生心中菩提之性既與果法無有差別則眾生身中有果德菩提非唯因性此亦諸教不同若小乘宗總不辨佛性若三乘宗一切眾生位中但有因性如涅槃云佛性是因而非果若一乘宗亦具果法如此經文問此菩薩心不離如來菩提者似是發菩提心緣菩提為境故云不離何必即是心之自體答若爾眾生既未發心不緣菩提為境不應例觀彼亦有菩提故不約所緣也二例他中先例二無量下結德無處不有者明普遍也不可壞者雖遍在染不為惑業所壞亦不為治道所破不可思議者同染而非壞是不思也同因而是果亦不可思也三結中方便門者結前十門知見菩提竝是善巧之義也頌中十二偈初二頌初體性門次二頌第二業用門次二頌第六體離虧盈門次二頌第七用無增減門次二頌第八依定起用門後二頌第五顯現因果門及頌初門業用中法說也餘門略無頌答菩提門竟第八明性起轉法輪謂前得菩提次轉法輪以為次第長行中三標門辨釋結知釋中有七門分別轉法輪義一體相二深廣三無盡四無住五分齊六出生七知益初中略以十義明其體相一一切願者是法輪所依二一切法者是所轉之法三轉無所轉者會相明體四本無所起者稱性辨體五三轉圓滿者德相圓滿謂示相勸知引證為三也六皆悉清淨者是梵輪故性淨故經云三轉法輪於大千其輪本來常清淨此之謂也七悉能等者離障故破見故業用故八離欲等者離無所離故九一切諸法等者離言故十一切法等者離相故此第十中故字通上九義一一皆有准之第二菩薩摩訶薩下明深廣門於中有四義各有標釋初一廣次一深後二亦深亦廣初中先標廣大如來下出因釋成佛如來音聲於一切世間文字語言無不至故皆轉法輪也二中先標甚深實性故者釋成深義三中先標深廣佛轉法輪無主故者釋成以各從緣成無自體故同為一性悉是法輪四中先標無流故深也無盡故廣也內外無所有者釋成也第三佛子譬如文字下明無盡門於中先文字無盡喻後合法輪無盡可知第四如來法輪悉入下明無住門於中有法喻合三也字母無住喻喻入緣無住德於中一切處是總也別舉五處可知第五一切眾生諸語下明分齊門於中二先標後釋若小乘一說五音是法輪聲餘問阿難天雨等皆非法輪攝若三乘中佛一切音聲等皆是法輪餘即皆非若一乘一切眾生言音等亦入法輪約用皆得成法輪故第六復次佛子下明出生門於中四一標門二何等下徵起三如來下總舉四何以故下別釋別釋中先通辨謂欲轉法輪入此三昧者是所依門故也無礙者是辯才也無畏者言無怯懼二如來入此下正顯出生多音釋成總中眾生念心等音也悉令眾生等者稱根授法故令喜也第七佛子若如是下顯知法益明如上而知順大菩提不爾即非三結文可知頌中十偈初一頌初體相門次一頌第三無盡門次二頌半頌第四無住門次三頌半頌第六出生門末後二頌却頌第二深廣門第五第七略無頌答轉法輪竟第九明性起涅槃謂轉法輪既訖次辨涅槃以為次第涅槃之義略作五門一釋名二體性三種類四業用五釋文前四如別說釋文中長行內釋中長分有八門釋大涅槃一體實真常二簡異灰斷三不礙出沒四隨器虧盈五起盡隨緣六存亡常湛七用窮來際八總結所知就初門中三先舉法勸知當云何知謂如如般涅槃等當如是知二如如下正辨所知先標一如門以會涅槃謂即此雙林北首涅槃即同真如平等一味不生不滅故云猶如真如涅槃亦爾也下九例然竝是如之異名意顯涅槃同彼真性令明淨故約此多門說也三何以故下釋法同喻亦是釋事同理何故不約彼性淨門說此真如即是涅槃乃言猶如耶釋云若約真如實際即涅槃者此即但是性無有起義若但取彼化現涅槃即但是起無有性義今顯起同不起明是性起即是約會事同理說性起涅槃下喻說中此義彌顯第二簡異灰斷門於中有標有釋標中不為菩薩說究竟永滅者是約人顯實謂於二乘亦說如來永斷滅故今就大機實教盡理故不說也下釋中有二初欲令菩薩稱實見彼三世諸佛總無涅槃前門同理性而常住今辨實德亦無滅度何故不云總無涅槃乃云不說究竟涅槃釋云為諸菩薩亦說方便示現涅槃但非究竟十住斷結經第六卷云佛告最勝三世諸佛世尊有名號已來吾未見泥洹者此經下文善財知識長者開栴檀佛塔見三世諸佛無涅槃者二出生妙色應機不絕然無分別用常寂故不令菩薩見有起用入滅之二亦不令著此無二處標釋可知第三佛子但如來下明不礙出沒門於中先標謂應機有出沒不礙實不遷二何以故下釋顯無礙可知第四佛子設有日出下明隨器虧盈門於中先喻後合謂舉日影隨器現不現喻喻佛隨器有虧有盈故無性攝論第十云問若如來是常住者於一切時何故不現答眾生界罪不現如月於破器以破器中水不得住月影不現此非月過是器之失眾生身中無奢摩他清潤定水佛影不現非如來過是眾生失解云梁論中器喻持戒也又攝論明顯現甚深有現不現由於機非如來咎此經明滅度甚深有滅不滅由器全不全亦非佛過又此中涅槃亦是器感故云應見等也第五譬如大火下明起盡隨緣門於中有三喻合結初舉火隨薪有無燒不燒喻喻佛隨彼化緣有起盡故攝論第十云或涅槃如火者如世間火有處燒燃有處息滅諸佛亦爾於諸善根未成熟者現等正覺令其成熟速得解脫於諸善根已得成熟已解脫者現般涅槃無所為故解云此上二喻攝論竝依此經而作第六復次佛子如大幻下明存亡常湛門於中亦三謂喻合結先舉幻師隨捨不捨喻喻佛隨機此滅彼存本智常湛言如來幻身常住如法界者明佛修生之身亦同法界為常故也第七復次佛子如來示現下明用窮來際門於中有十初定力現身二光現花座三依座現佛四數齊所化五具德滿願六應機化益七化窮來際八體離有無九明常住所由十正結知見此等竝是如來雙林北首入涅槃之時有此事也第八復次佛子此菩薩下總結能知相於中十句一無量無邊者結上簡異灰斷門明大涅槃功德無邊二究竟法界者為萬德所依結存亡常湛門故上云如來幻身常住如法界也三無障礙者結起盡隨緣門明滅與不滅無有障礙四不生滅者結隨器虧盈門故上云其實如來不生不滅也五淨如虛空者結不礙出沒門故上云其實如來無有出世亦無涅槃是故同虛空也六安住實際者結前最初體實真常門謂上文實際等十義可知七隨其所應示現者通結諸門內應機現用文也八本願所持不捨眾生九不捨剎十不捨法此三結末後用窮來際門謂願力持故盡窮來際等可知頌中初二頌第四次二頌第五次二頌第六次四頌第七後二頌初門餘三略不頌答涅槃竟第十明性起見聞敬養善根前既示涅槃今明供養餘跡成益不虛故次明也長行內釋中三先就法二約喻三簡喻異法初中先總辨所謂於佛若見佛及像若聞名及稱念若三業恭敬若四事供養於此四位所種善根廣多無限不可稱說故云功德無盡下別顯中略舉三種果一斷滅惑障果二於一切下德窮來際果三起諸佛下成大菩提果又初唯斷果令得涅槃後唯智果令得菩提中間通二謂棄有為隨順無為故也第二喻中亦三初吞少金剛喻喻前第二德窮來際果謂微少善根性不可盡也二小火能燒喻喻第一斷滅惑障果謂少善根性能滅惑又釋前滅所知障後滅煩惱障三藥王多益喻喻第三成大菩提果合中二初以佛合藥樹見聞等明佛在世作六根境故寶性論云諸佛如來身如虛空無相為諸勝智者作六根境界示現微妙色出于妙音聲令嗅佛戒香與佛妙法味使覺三昧觸令知深妙法大同此經也二若有得經卷下合地土等明佛滅後益上來明廣饒益二佛子乃至不信下明深饒益如來祕密藏經罵藥服之得力等罵沈燒已還香等罵佛猶勝敬外道等五卷大悲經但出家人袈裟著身假令左手携男右手携女從一酒家至一酒家佛言我記此人不出賢劫當般涅槃如是等文同明如來法不思議也第三簡喻異法有標有釋以非世喻所能類故云過思議也但隨下明方便說喻非是比類是為下結可知偈頌在下顯其鉤鎖故也上來說分竟第五大段顯名受持分於中二先興二問後還兩答何故此中辨名持者顯義實故以性起是法體故要妙故答中先答名依光統等總作十名一名諸佛祕密藏經以是諸佛內證法故二名世間不能思議經以凡小莫測故三名如來所印經以此深廣是如來所印之法故四名大智光明經佛智垂光令得明故五明開發示現如來種性經性起品名從此而立又釋令佛種性起用現前名開示也六名長養菩薩功德經前依種性發心起行今令此行隨修漸長七名世間不能破壞經明彼行體常在世間非八法所壞又釋非四相所遷故也八名隨順如來境界經以彼行因能順果故九名令眾生皆清淨經令於佛果生淨信故又利他令離雜染障故十名分別說佛究竟經上約義此句約教以所說佛果性起是究竟法故又義上十名皆以後釋前可知二佛子如是經典下答奉持於中有四初辨定法器二舉益勸信受三信順成益四明勸修成益初中三謂法喻合初法中二先總標器非器二何以下釋成前中先標器乘不思議乘乘者運載義但運載有二種一次第運載謂從微至著階位漸次以至究竟名可思議乘二一運載即一切運載謂十信滿心即攝諸位圓融無礙名不思議乘一向專求者非直所乘之法相攝無礙能乘之行亦不雜餘念如下法界品云一切菩薩無量劫修善財一生皆得皆由直心精進力故二不為餘人者簡非器但餘有三種一凡夫二二乘三權教中初住菩薩謂乘可思議菩薩如此下文億那由他劫行六波羅蜜不聞不信等二何以下釋中一乘深廣普該群品何故不為餘人說耶釋只為深廣普該非狹機所受故也不入眾生手者手有七義一約位謂修學此經必定超出眾生境故名不入手以此非是世法攝故二約心謂若不發起大菩提心非此經器云不入手是故若不發心終日執卷未曾入手三約行謂此經是行菩薩道者之所要若起惑造業名眾生行經非彼要故不入手是即若為名聞利養講讀此經篇數縱多未甞入手四約智謂諸世間執見之智名眾生智經超彼見名不入手是即若受持此經執見不破無與此經曾不相見是故要須違眾生見順此法者方名入手十地云若聞即迷悶者論釋聞作聞解不得不聞等五約信謂雖未能破見正入於此情外難思議事能決定信亦名入手若不信者名不入手故法集經云是經雖行閻浮提於諸佛所護眾生中行於能信深法者常住如是眾生心手中行解云信能採納同手義故賢首歎信云為清淨手受眾行斯之謂也六約二乘人亦不入其手七約權教菩薩亦不入手以雖聞不信故唯除菩薩者既言不入一切眾生手此言有濫故今簡除翻前七種簡取法器則是乘不思議乘菩薩喻中五句合中亦五一此經合七寶也二不入手合無堪持也三唯除真子從種姓中生者合第一夫人所生太子四種如來相等者合具聖王相五若無此等者合若無太子七寶散滅以無修行教法不行故名經滅般若論云法欲滅時者修行滅故何以故下釋無真子經滅所由可知第二舉益勸信中二先明聞信之益有標有釋少作方便者以依普門互相攝故一得一切得故如善財一生龍女速疾等二明聞信難得謂若菩薩依於三乘漸次教中縱經爾所劫修習六度道品等行以根未熟故不聞不信此一乘經若不爾者瓔珞經等十千劫中修信成滿豈可無量億那由他劫修行六度猶不信此經既非二乘更是何等菩薩也此同法花中若不信此法當於如來餘深法中示教利喜亦同上文求大乘者猶為易能信是法為甚難問所許劫行猶未能信今諸凡愚云何得信答宿有種性聞便信受若不爾者多劫難入今時有人多不信者不足怪也問此等不信是何位菩薩答文無正斷准其劫數十千已過僧祇未滿應是三賢位人問更至何位則能信此答極至此位必定信入此一乘法終無證地而不信此問何故二乘縱得羅漢亦未信入三乘菩薩不至地上而能信耶答以三乘勝故是近方便故不同二乘也是故若入此法則於十信滿心具一切位同時而得也言假名菩薩者但依權教修行未得一乘實行也不從種性生者方便非是佛正因故未順三世佛本性故第三佛子若菩薩下明信受利益於中十句一成真子二順佛境三具因法四住上境五背下位六長佛行七因位滿謂十地終極為菩薩彼岸八入果法謂於佛祕密自在神通難測量處能善達也九得果位謂唯佛無師也十窮果際故云深入也於此十中初三成三賢益次四成十地益後三成佛果益信受此法成此等益應知第四佛子菩薩聞此下明修行益於中亦十句一悲智心謂平等是智無量是悲也二遠離下背向心謂直心向理也三面對下念慧行謂念對面現慧照平等四分別下達因行五具足下成果智六遠離一切下離染行七發清淨下廣大行八深入下其深行九平等觀下觀果行十深入此等下證玄行佛子下結益相可知頌中但頌前第十見聞等益不頌名持等八偈分四初二頌法說餘六頌三喻各二可知第六表瑞證成分中二先表瑞亦二先此土謂動地雨供表法真實後如此下結通十方即顯一說一切說也此亦通結前所說法皆順根成益故令菩薩皆大歡喜二證成中亦二先果後因各有一證一切證就佛果證中亦二初現身證有三初現身二讚說三引證二說此經時下舉益證於中五初菩薩位滿益一切明是智也二眾生發心益同號勝境者以緣性起勝法為境發心因立此名三是故下明佛護持意四如此下結通普遍謂乃至法界虛空等世界一一各有所許菩薩所許眾生各得斯益五出遍所因略出八因是減數十也初二能說所說為一對次二能感所感為一對謂善力是能感也次二能化所化為一對謂緣根熟化不失即時緣會故也後二能成所成為一對謂普賢行是能成因也第二菩薩證成中何故此品有因果二證者顯性起玄妙故為因果本故佛果所得故菩薩所學故此經上下證有四句或唯佛證如發心品以初心成佛事恐難信故二或唯菩薩證如前諸會以諸位所行菩薩得故若爾何須證耶釋以一一行位攝於一切事越常規是故須證三或俱如此品所由如前四或俱非如第一會等以彼文未盡故就此文中二先一證後一切證初中有五一菩薩來此充滿法界二示現下十門辨其德用三時彼下歎此所說四佛子下述已顯同謂名同處同主同行同說同句同字同義同理同五顯已來意為作證故佛力法力略出二因也下結通一切證可知第七重頌分中二先序意後正頌序中先觀眾後顯意顯意中有十一句欲重顯前十門性起初性起正法是前初門二無量功德明身業三正法不壞明音聲善說四智慧同五具佛法超辨如來行六群生心是境界上云心境界是如來境界七化不失時是應時示得大菩提也八分別一切等是轉法輪也九變化是示現涅槃十身無異是法身常住上二顯涅槃十一出生一切等是見聞敬養廣生勝善下正頌中七偈初二頌前說分次三頌前顯名受持分後二歎勝勸持就初中所成就威儀者明佛動止所作非言能說非譬能況此顯佛果性起當相難明故也若爾何故上文十門性起竝是如來所成威儀廣以言喻而辨說耶釋為益眾生令得解故方便影響以少分喻說巧顯真實令其懸會非謂彼法即如此喻故云以非喻等此約緣方便以顯性起次三頌頌顯名受持分中初一明現在具德方堪得聞謂精進頌前一向專求等智慧頌前乘不思議乘等微密及如來藏頌前經名次一頌明具宿因力聞便生喜頌前種如來善根等次一明天佛讚護顯聞益相後二歎勝勸持中初一約人歎法上二句顯此經是佛勝人之內藏次句顯佛以此內藏被大菩薩令其歡喜故上結通云令諸菩薩皆大歡喜此之謂也後偈中上二句約用歎勝明諸菩薩緣此勝法出生普賢無流聖道下二句結勸奉持釋性起品竟總第六會了將釋此文四門同前初釋名有三一者分名謂此明第三名託法進修分即依託行法修成正行故立斯名二會名者約處名普光重會今何故於此而重會者以前普光是生解之初今明依解起行故重會之若爾何不三四等處亦重會邪釋前是生解之法可寄多處今但依前法成行故不多會三品名者有四一下文有十義至彼當辨二別翻一本名度世經三更有一本名普賢菩薩答難二千經四此品名離世間亦有四義一約妄執為世間即空為離故上文云一切諸世間皆從妄想生是諸妄想法其性未曾有二約緣起為世間無自性故名為離也上文云三世五陰法說名為世間斯由虛妄有無則出世間三約行謂常在世而非世攝故云離也四約位人天是世二乘為離二乘為世菩薩為離菩薩分段變易俱為世間佛果究竟方以為離今此所辨六位行故因果二位俱即世而非世故云離也品內明此故以為名二來意者亦三初分來者上明修因契果生解分則於法起解今明託法進修行德分則依解起行義次第故是故須來二會來者前第六會明修因契果生解周圓次顯正行處世無染故次來也三品來者前性起品明顯性果殊勝今明依彼所起行用故次來也第三宗趣者二先約類二約義前中亦二先約人後約法人有化主助化化主以內證行海為體助化以入定動地為相餘並同前準之二法中教事內以略標二百問為本廣答二千為相讚成益物為用義理中平等性海為體塵算行德為相與教相應為用餘相即等並准之二約義者有四一法二行三俱四泯初中二先明世間後明離前中有三類一約事相世間有二一器世間二五蘊世間此就依正分之如餘論說二約麁細亦有二一有為世間二無為世間此據分段變易為二以變易非是三有攝故名為無為勝鬘云有為生死無為生死者是此義也三約染淨有三種一器世間二眾生世間三智正覺世間初是所依次是所化後是能化如地論說二明離者有二初明世間即是離二明世間之離前中有三種一不同故名離如智正覺名為世間而不同世故名為離二相望離如無為世間望於分段亦名為離三性自離如諸世間皆無自性本來無生故亦名離論云世間與涅槃無有少分別是故世間即為離也二超出世間名為離中亦三初不同離及相望離皆超出他世名為離性離之理亦非世攝是故俱名超出世間方為離也二約行中亦三一行從緣起名為世間自性無生即名為離二行能滅惑令背於世故名為離三行成妙果永超二死故名為離此三如次同前三離又同三種佛性等思之三約俱辨中以世間為境悲智為行以悲故常行世間以智故恒離世間又以世間與性離無二為境悲智無二為行境行通融亦有三句一智無不悲故世無不離是故常在世間未曾不出二悲無不智故離無不世是故恒超世表無不遊世三雙融故動靜無二唯是一念謂無念也是故菩薩無念不智念常行世間常出世間無障無礙四俱非中亦三一約境世間與離形奪兩亡二悲智俱融二念雙泯三境行相由形奪齊遣絕待離言不可說也思之可知下文二千行相是此等義思以准之第四釋文者此會之中長分為八一序分二三昧分三起分四請分五說分六結勸分七表證分八偈頌分就序分中有三初明器世間圓滿二顯智正覺世間圓滿三眾生世間圓滿初義如前釋第二中成等正覺等者此是受用身二十一種功德如攝論第五及佛地論第二並廣此文今依彼二論略示少分初一句是總餘二十句是別初中具後二十殊勝德故名為正覺即稱正理而開覺又離邪障之覺故名也又正覺約理智等覺約量智可知論名不二現行別中二不二念者是一向無障殊勝功德以離二障故異凡小住二處故又釋於遠時方等境無知不知二念故即由此故名等正覺三無相念者彼論名趣無相是調化方便功德令他趣證無相涅槃故又釋名能入無二功德謂自能入離有無相清淨真如亦令他入故四住佛住者是觀所調化功德謂住大悲常觀世間故又是任運佛事不休息功德恒住聖天及梵住故五等一切佛者是得一切佛相似事業功德又於法身中所依意樂作業無別功德謂所依智同益生意同報化業同故云等也六到無礙趣者是永斷所治功德謂證得二障習滅及修彼治道成就現前故七得不還法者是伏外道功德謂證教法彼不能轉伏彼顯已正道法故八無礙境者是伏魔怨德謂違順中境不能礙心及世八法不能拘礙九住不思議者是安立法教功德謂諸勝教出過尋思非餘能測故十離三世者論名遊於三世平等法性是記別三世功德謂記別去來皆如現在分明無倒故名平等此中離者離於三世記不明了故也十一於一切世界普現身者是同時普於一切世界示現受用化身功德十二知一切法者論名於一切法智無疑滯是斷一切疑功德謂於諸法自斷疑得決定智令他亦得十三具足成就一切妙行者論名於一切行成就大覺是入種種行功德謂隨所化有情所宜現同類身令彼入故十四永滅疑或者是達當來法生智功德謂過二乘境微細善種如瓦石中細金種子如是等境無倒遍知故十五離虛妄身者論名不可分別是自身無染德謂非惑業苦雜染分別所起故又隨其勝解如應現身如末尼珠雖無分別增上力故現金色身等十六能與菩薩無量智慧者論名一切菩薩正所求智是成就佛種不斷方便功德謂諸菩薩依諸有情調伏方便皆由如來增上力故得聞法思修次第獲得妙智異類菩薩攝受付屬展轉相續無間而轉十七住佛無二彼岸者論名得佛無二住勝彼岸是諸身諸度極成滿德故謂法身無二度行滿故十八具足乃至法門者論名不相間雜如來解脫妙智究竟是受用身及土隨機應現互不雜等此不可沮壞是彼不間雜也十九究竟無量無邊者論名證無中邊佛地平等是三身方處無有分限功德又是證真如離有為無為中邊相故遠離方處中邊相故此佛地在後句中又釋世界無中邊故佛現亦無中邊無中邊故即總無邊也二十法界等者論名極於法界是證得果相功德謂窮清淨法界故又是窮生死際常現起作一切有情利樂功德謂依淨界流起經法益生故二十一虛空等者論名盡虛空性窮未來際雖經劫成壞而空常無盡此同自實德也未來際無盡期利他勝用常無休也第二會初唯有初十句准此釋知之問佛地經及解深密經辨十八圓滿受用土中歎受用身有此二十一種功德今此佛身在摩竭國即是變化何因亦得具此功德設此化身約地上見具此德者何故見佛而不見土又此見化即為報者豈地上菩薩不得兼見變化身耶答是知此中約十佛功德見通五位處該染淨以二千法中亦有地前四十位故地前地上同所見故摩竭花藏融無二故餘如前說第三眾生世間圓滿中有二初舉數歎德二列名歎德亦是前舉數總歎後是列名別歎前中二初舉數簡定二具足下歎顯勝德前中一舉數二簡大異小三簡終異始四簡客異主二歎中二先別歎後總結前中亦二初十句歎因位自分德二於一念下歎果位勝進德前中亦二初五句歎巧惠德後五句歎攝生德前中初句總標謂此中夫一菩薩即已具成一切菩薩所有方便智慧故也下四別顯中二初釋前二義後雙顯功德前中二初釋成方便謂具此調生入法之巧故云方便也不令眾生墮二乘地故縱入者亦令起故要當令住菩薩法中故名善巧勝方便也二釋上智慧中二先量智知世界染淨差別二理智觀達解脫真境又釋前句知世界相不同後句知相入相即為解脫境如十解脫等二顯功能中二句一滅障德二成行德謂由前巧惠故障無不盡行無不具可知二攝生行中亦五初一句總標謂善攝等者巧識根器也深入無量等者深解法藥也下四別釋亦二初二釋上二義後二顯化歸體前中二先釋識器中一了眾生報類差別二知心之所念三知彼煩惱使有輕重四知根機有生熟軟中上等五知其所緣境界差別六知彼入法方便所宜又亦知是起行方便二三世下釋上深解法藥謂三世佛說顯法勝也善聞者巧聽故受者領納故持者不忘故廣說者授群機故下二釋化歸體一雖能遊入無邊世間教化眾生而常超出世間之表二何以處世而恒出耶釋以解有為即是無二法界故也第二勝進中十一句初一總謂速成佛果依新譯花嚴不思議佛境界分中普賢文殊等並是他方諸佛為欲與毘盧遮那佛為眾會故現菩薩身故知此等並實是諸佛故云得一切佛智下別顯果用一自現佛身謂念念無間盡未來際當現成佛自為法主常作菩薩為他助化二能令他成佛謂以殊勝巧便之力迴轉眾生要合當得大菩提時必當得故三得自在智謂一切眾生心所行境無量無邊直爾遍知已為希有況今入一而知一切明其智德極自在也四得自在身謂不離果位現因身故五得自在位謂雖現因身而不轉果智以因果無二故六得自在行謂不捨隨事行而入於無行以約境理事無礙故約智寂用無二故七得自在悲謂雖已成佛為眾生故更於無量劫常修菩薩行未曾休息八顯自在德謂此自在希有之寶難值遇故九攝化自在謂轉法輪明化法體調伏者顯法勝用令逮得等者顯所成益見理深徹故云明淨又令離所知障故云明也令離煩惱障故云淨也智照法界名為法眼十結同諸佛謂同三世諸佛所有清淨功德及所住位地所成行相所起大願此諸菩薩皆悉成就與彼無二故二具足下結德無盡可知第二列名歎德中三初列名中行相遍周備滿法界同名普也二結數可知三歎德十句初一總謂具得普賢無邊之行及普賢無障礙願此歎普賢德也別中一攝法上首行二受持正法上二歎普正法德行也三化諸眾生令佛種不斷此普化德也又釋次後更有佛興故云佛種不斷四了知諸佛與諸菩薩次第受記之法又釋知諸佛滅後次第受記諸佛興世此普惠德也五隨諸下成佛說法行此普眼德也六隨處現佛行此普光德也七令離惑染行此普觀普照德也八能除業行此普幢德高出業障也九令證法界行此普覺德也此上九種若望宿誓今成即是普賢願攝如十大願等准配知之若望現緣所作即是普賢行攝是故此文亦願亦行序分竟第二爾時普賢正受下明三昧分於中有二先入定後辨益前中普賢入者以是會主故表此行法普周遍故從此出彼無邊行故花嚴定略作四門一釋名者以因行花嚴感果相令顯著故二體性者法界行門心海為體以等持廣大無限量故三明業用者有二一依此顯說花嚴法故無量壽經歎菩薩德中言得佛花嚴三昧宣說諸佛經典二依此顯示花嚴行故上云施戒忍辱精進禪方便智慧諸功德一切自在難思議花嚴三昧勢力故解云以諸行法深廣多端不能別說故云一切自在等即下文二千行法也四明位地者有四句一若攝始歸終在第十地方得如法雲地說二若攝終歸始在信位滿心得如前賢首品說三若始終無礙遍一切位如前二說不相離故以彼始終括中間故四若超絕始終總不依位如此文但約行法以辨其相故二益相中二先動地以驚悟機緣故後出聲令聞法音故即此亦是三昧業用何故此中無加分者以所顯行法依前解起無別法故若爾何故更須入定謂攝解成行故次入定法不異前故不須加三昧分竟第三起分以三昧事訖故說時至故定無言說故是起也安祥者審諦之狀謂從定起已念不亂故云安祥也第四爾時普惠下明請分於中有三初總舉問意二正辨問辭三結請願說何故前諸會入定前問此不爾者以前諸會從相入實以成正解此中依體發起以成正行故不同也又未入定前眾則不知誰為說法故先入此定令眾知主而起問故何故普惠問者表滿法界之惠堪發起故何故一人問者表此行法各獨成故知諸菩薩雲集者知問時至故知顯法之緣已具故此明問所依也問普賢者以無盡行法從遍𠮳法界而流出故二明所問法中有二百句其別行度世經彼中別作六翻問還作六翻答古來相傳皆依彼文用科此經即為六段初二十句問十信行二從何等發普賢心下二十句問十住行三從何等為持下三十句問十行位四從何等為寶住下二十九句問十迴向行五從何等身業下五十句問十地證行六何等為觀察下五十一句問因圓果滿究竟位中行此經上下總有三遍說六位中此當第二約行說六位以普賢行該六位故是故度世經云唯為解說諸菩薩行從始至終令無疑也彼經六段雖不配於信等六位既云從始至終次於末後明成佛果為終故知最初信行為始此不待言故知決定約六位耳第五大段爾時普賢下明說分中初總告二正答於前二百門一一皆以十門答故有二千行法釋此二千普賢行法略作五門一約因果二分行位三顯普別四明互攝五辨行相就初中有四句一約大位以分前五位等總為因行後成佛等總為果行二細剋而辨二百門行一一皆悉徹於佛果是故諸文之末悉皆結云即得佛等也是則皆通因果二位三或總屬因位以普賢位中亦現成佛攝生等故四或總屬果以下文多云雖得成佛而不斷菩薩所行是故此行皆是果行二分行位者謂二千是行實稱位位攬行成位虛行實亦有四義一束行成位束此二千分成六位二總屬位收以行並是位中行故三總屬行攝以普賢行體不依位故唯有自分勝進即為究竟四一行遍六位一位該二千如是無礙而不壞前後故是普賢行也三顯普別者謂一行相必遍一切然恒不雜不雜故別義元分必遍故普義該收猶如錦文朱紫窠別故得成文朱紫綖通織而非繡當知此中行相亦爾即普是別即別為普皆無障礙思之可見若爾此則普別具足何獨名為普賢行耶釋非謂守普而不能別亦非作別而失於普實謂能別而不壞普者是普賢也四互收攝者有四重一以位收位六位之內一一各收一切位故是故一位即具二千為萬二千也上云在於一地普攝一切諸地功德此之謂也二以門收門即二百門中一一各收一切門故即成二百箇二百為八萬行也三以行收行即二千行內一一各攝一切行故即成二千箇二千也過億兆名等也四以略攝廣如此所說二千行等下頌結云如大地一塵之說也以此一塵之略說不離十方之廣地是故攝廣亦無不盡此乃等無極之法界超無際之虛空下云虛空可度量菩薩德無盡斯之謂也五辨行相者隨文解釋應知就此二千行中依前六位即分為六如前應知初二百句答前二十信問明信位行中於中分三初九十句明自分行滿二從十種入下八十句明勝進行圓三從十種不可壞智下三十句明二行究竟就初中何故最初明依果者以是行起所依寂居首故文中有四一舉數總標二列名釋義三結說分齊四歎勝勸學下諸文中多皆具此亦有不具至文當知言依果者簡非從因所生之果亦非世界依報之果但是諸行或依前起後或互相依各得增長故以為名即相依之果名為依果又釋如世界依果是眾生所依依果若增即失所依正報不立今菩薩亦爾以此十法為所住依果此若斷絕則失所依非為菩薩如忘失菩提心即非菩薩是故文中取不忘失以釋成也十中皆先標名後義初句是總以菩提心是萬行之本是故二千之首唯此建初謂依此不忘菩提之心方令餘行悉得生長二雖內有勝心若外無善友行亦無成若不順同善友無功即非依果是故要以隨順和合釋成依果也三雖遇善友若宿無善根不能順修又亦病等餘障礙故是故要依宿善更增新行四雖有宿善若不得所行諸度之法無所造修五雖得行法若不達於理法虛通即觸途皆礙是故依一切法皆得出也六雖得理法若無大願即便滯寂不增菩提七雖有自分之行若不勝進廣修無由究竟八雖內具二行要須外依勝侶以一生菩薩於餘菩薩為兄為長方堪為依此據極說九雖依菩薩理宜興供於佛以成堅信十要唯如來是究竟所依以於菩薩能正教授令離倒故又能正教授故離倒教授故第四歎勝勸學中佛以無上果智為所依果菩薩住此十法當亦得彼故云也又釋菩薩未曾不依菩提之心以恒不忘故二菩薩未曾不依善友以常隨順與和合故三菩薩未曾不依善根以常長養故餘亦如是準之第二十奇特想者前依因緣以成諸行今依勝想以攝善根十中初以隨喜他善根作己善根故云奇特二凡小等善皆堪成佛故云種子三下至闡提皆菩提器以悉有佛性故四以一切菩薩願同己願故五以一切法性淨非生死故六他同己體他行即己行又他所行是己行法故生自想七一切法即是真如故又一切法悉堪成覺故云佛法八一切語言皆堪作法輪故云道也九知菩薩善根皆是諸佛慈悲體分故云慈父也十知一切如來悉同一體故云無二此十皆超意外之想故云奇特若得此想即得能轉一切法之想以一切法皆隨想轉此是佛德也第三十種行者以依勝想之解起此大行故次明之十中初四戒行於中初二攝眾生戒次一律儀後一攝善次一三昧行次二智慧行一加行二正證次一嚴佛土行後二報恩行第四十善知識者以行起必示依善友故次明也初一令發堅心二令習修善三令滿度行四令得智行五令成悲行六具辯才行七無染著行八無厭倦行九成普行十入佛智第五有十精進者雖遇善友若不策懃無由進行故次明也此中意為何義故修此精進為欲作此十種所作於中入一切法者智證入也令眾生滅惡者滅其苦因也餘如文顯第六有十正悕望者由前精進悕欲自他令行究竟故次明也於中初一約行本次二約離過次二約成行一行因二行果次三約證入一證位二證法三證道謂由證法故離謗也後二約勝進佛果一佛願滿二佛智圓言無上平等大智悕望者是佛地無功用故云平等攝生無盡亦云悕望第七有十法成就眾生者此有二義一以此十法通用成就一切眾生二各別成就一類眾生別中一成慳貪貧窮眾生二憍慢眾生三愚癡眾生四佷悷眾生五貪愛眾生六樂二乘眾生七不厭世間眾生八不欣佛果眾生九耶歸依眾生十耶智狡滑眾生以此十法如次教化令其入道故云成就第八有十戒者依前十法成就眾生故惡無不離善無不積故次明也此十中初者若失壞菩提心即是破菩薩戒乃至第十若取著如來身即是犯戒餘亦如是准之此十隨其所應三聚所攝第九有十種自知受記者依前離過德成自驗己行必當得果決定無疑故云自知受記一自驗菩提心一向不迴故二自驗所修菩薩苦行無厭足故三設多劫修謂若須臾故四自驗不違佛教法故五自知於佛所說深法決定信故六自知所修善根悉具足故七自知能令眾生住菩提心故八自知於善友不違其教同善根故如善財等九自知於善友起佛想成故十守大菩提願常不忘故於此十行自驗有一即知定當得佛受記又瑜伽菩薩地中菩薩由六相佛受記一安住種姓未發心位二已發心位三現前住四不現前住五有定時限謂爾所時證菩提六無定時限謂不說時限與授記又善戒經云非但種姓人得受記非種姓亦得受記解云如不輕菩薩敬四眾與受記者約非種姓人遠亦當得故亦受記如十信中記是種姓人以約種姓決定故如發心已去決定不退故是三賢位如梁論第六十行菩薩名受記者是也初地已上證理成就故受記如地論如第八地中受記是無功用行成故如燃燈佛邊得記等此中十種約圓教通諸位據始在十信中餘義如別說上來九十句明自分行竟下第二從十種入下即八十句辨勝進行於中初十入者既自分行成次明勝進入諸所入之處入猶證也得也初二入大願行三入八萬四千法聚等四入十度等五入行位圓滿故云具足六入差別大願七證入真性八入嚴剎九隨心現神力十入於一切世界示現出生第二十種深入如來者前明入因境今明轉勝入果境也初一示成菩提次八以三輪攝化後一示入涅槃前八中初四語業一總舉法輪二所轉巧便法三能轉之妙音四正調眾生次二身業一依身現通二現多異身後二意業一定二慧又以三世諸佛悉亦同作如是作用故云亦共入也此中信內亦得此法者是圓教中普賢行相故也第三有十種入眾生心行者前即上入佛境此辨下入眾生故也初三總明入三世眾生心行次二別入善不善眾生六明入欲樂心行七入根利鈍八入其種姓差別九煩惱輕重十起治不同謂根未熟者待時故已熟者不待時又釋時者待其熟時調伏故非時者方便開覺不待時故又因此十入則普入一切同佛果也第四有十種入世界者前知眾生正報今知其依報故也於中初二約染淨次四約麁細次二約形狀謂伏者向下仰者向上後二約佛有無又普入一切者以不離此十故第五有十種入劫者前明入處今辨入時故也於中前五入別劫後五入相攝劫前中初三別入三際劫次二別入多少劫後五相攝中一以少攝多故云可數不可數二以多攝少三以會事入理劫入非劫四從理起事非劫入劫五二事相即謂前可數等約緣起相由門非劫等約法性融通門此一切劫即一念者通約二門無礙自在故又由皆是數識所現故得自在也第六有十種說三世者前約劫此約世故明也於中前九別說後一總顯別中未來說未來既是無盡過去說過去何不亦同耶釋以未來續起故云無盡過去不起故不云也又現在說現在即與現不殊故云平等過未說過未何不亦同耶釋以過未之過未是無故現在是有故不同也餘義如十世章辨第七有十種入三世間者前既達時劫無礙今明入時中之法故次明也於中初一總明所入餘九別明所入此中一以語言為道顯所詮義故二性者文字性類即字界等三施設者言教假施設故四想者依想立名等即名等異名如論云阿毘達摩想為標幟等五名字者正顯名句字身體等六語言者明音聲語業與前何別者前成能詮此中通舉如惡阿等聲七無盡者明上諸門並是虛假施設無有盡故八離欲者體不可得故九寂滅者性清淨故明此十法皆通過未等三世之中故云入三世間也又釋前語言道是所詮法以是語言所遊路故二性是理性亦是所詮此義理世間次四是言說世間後三是實相世間又釋十中初一器世間次六眾生世間後三智正覺世間雖有三釋初釋順文第八有十種捨離憂惱等者前既達解時法起行攝心故離憂等謂行成遂志捨離憂惱時無空過心無厭悔於中初四供佛近友求法聞法此四自利行次三攝生一說法二調令離過三令住佛道次一重明自行廣次一重辨化他廣後一明二行滿足出生佛果上來八十句明信中勝進行竟自下第三從十種不可壞智下有三十句明前二行究竟於中初十種不可壞智者謂稱法而知更無改易故云不可壞於中知眾生等約染法知三寶等約淨法知世界等約亦染亦淨知法界約非染非淨並可知第二有十種陀羅尼者前既知法不壞此明持法不失故也智論以定慧為體佛地瑜伽增上念慧為性以慧照法念憶持故智論中正翻云持能持種種善法令不散失如完器盛水等或云遮能遮諸不善心等不令生故瑜伽等有四謂法義呪忍與此十種不可相攝以類別故此中初二持教法一持修多羅法二持阿毘達摩法三持理法四持慧法五持定法六持異方語法七持三世異義八持辯才法九持無礙耳根法十持果法安住者與相應故第三分別說十佛者前明持法今辨解佛故也又此信滿明得佛果故明也若爾後解位滿亦得佛果何不明耶釋以信初故解准此故此十佛義具如別章今略釋名一自然開悟名為正覺正覺即佛二自體無礙大願成滿願即是佛三萬行因感故云業報四萬德積成任持不失五應機化現六稱理普周七唯心所現八常恒在定九真性不變十無功大用名如意佛如末尼珠等又釋同下十種見佛處以彼釋此應知上來二百句答前二十句問明十信十行相純熟竟自下大門第二從十種發普賢心下有二百句答前二十句問十住中行法於中麁分為四初六十句別明十解中初位發心住義二從十種波羅蜜下六十句明餘九住中所成內德行三從十種說法下三十句明諸住位中外化攝生行四從十種勝法下五十句明無礙殊勝行就初中創得住位以大心為本是故最初明發普賢心於中初三下救護眾生心次三上求佛果心後四厭離有為心具此三心乃名大菩提心又釋初六護小乘心初三護狹心後三護小心餘四護煩惱心是故異於凡小名菩提心也又此十心各是一行亦不相收以顯無盡各先標後釋可知二有十種普賢願行法者謂依前大心起廣願行故次明也於中前九因行廣後一成果廣以普賢通因果故也前中初二自行廣次一益生廣餘通二行廣皆廣立大無限之誓願故同云普賢願依願成行名願行法三有十種大悲者依前普賢行法中別辨大悲以深要故次明也是故論云菩薩以大悲本故別顯也用此悲心緣念眾生無曾暫廢故云常觀於中一苦逼無歸二設欲求依乃倒求耶道三設欲向正乃貧無宿善四設有小善樂著生死不能開覺五設欲求覺唯倒行不善六設有修善不能離欲七設求離欲還復輪迴八無始無明久遠所病九不欲佛因十失佛果法又釋此十初二顛倒眾生一無真二逐偽次四欲求眾生一乏出因二無出果三具縛因四處縛果次二有求眾生一深二遠後二梵行求眾生一異道求二求異脫菩薩緣此起大悲心要當救拔四有十種發心因緣者悲願行起必賴所因故次明也又前明所發心體今辨發心所因故也或四緣發心如瑜伽地持等或七緣如智印經起信論等並如前說今顯十緣以明無盡於中前五下以眾生為緣後五上以佛果為緣論云菩薩以菩提薩埵為所緣境此之謂也前五中初一總後四別別中初二除苦與樂後二除愚與智後五中亦初一總後四別別中初二順教見相後二順義顯德餘義可知五有十種親近善知識者既發心已理宜近善知識具菩提心而得增長故次明也又釋此上五十門行悉並同時說有前後以依善友方能發心等故於中有五一標意二徵責三總釋四別辨五結數別中十內一身業走使二語順教命三意不乖隔四身心俱悅亦慶見善友五情無異求六唯期出道七同其勝行八同彼要期九敬師如佛十同果圓成又前六事友後四同修六有十種清淨者依前發心得此淨報故也此是發心家近果於中初六三業淨謂前三體淨後三用淨次眷屬下二明伴主淨後二明願行淨並可知上來別明初住位竟下第二從十種波羅蜜下有六十句通明餘住中所成內德行於中初十正明諸住所行之行於中十度並約深勝以釋是故檀中不云捨財等乃云捨一切有淨佛戒具佛忍等應知第六般若約正體智故以如如為境後四多並是後得智第七應名方便以能深入佛力故立智名第十應名智以能領攝諸佛法故從境為名餘並如前十行處說二有十隨順覺知者由前行成能於所知無倒了達故云隨順覺知於中一知依報染淨差別多門二知眾生正報異類難思三知緣起之法一異無住四知真如法界平等離相五知虛空無為無際六七八知三際世界又亦知一切俱是過去俱是現未九知諸佛具萬行在一念中十知諸佛同一行以遍三際三有十決定智者由前隨順無倒覺知故能得此決定智成於中初二知法分明一知在於一念者顯能知迅速也二以無礙智知者顯能知自在也以無所知障故云無礙耳次五知眾生一知心樂欲二知根同真性亦同是菩提根三知煩惱細習四知正使之行五知所化善惡後三知菩薩及佛可知四有十種力者由智既決定多有堪能故明力也於中初一總餘九別別中初二解依他性如幻化三解圓成性四解所執性即空故無染也五求行法六敬養善友力者以法從彼得求力無壞故也七由迴向力能令善根至佛果故八由信解力能於甚深佛法免誹謗也九於求大果心堅強不退又釋前五解力後五行力五有十種平等者既有智力堪能故能於諸事作平等真觀故次明也於中一情絕怨親二真俗一味三染淨理均四一道無二五同會一性六果法豈殊七因無異願八十度齊備九行契理原十法身等無二又釋前五行等一等悲二等智三等淨四等行五等修後五德等一果德等二願行等三六度等四因行等五法身等六有十種方便佛法句者前既平等正證理宜起於後得巧便設教故次明也於中初知一切法但有言說此約遍計性二似有如幻三速滅猶電四無性從緣五緣作本淨六言有但名此上約依他性七無生真八無相真九無性性真上約空如來藏十具德法界是不空如來藏由以佛法句顯此十義故同立此名上來內德成訖下第三十種說法下有三十句明外化攝生行於中初十於教能說次十於法能持後十於言能辨初十中初二說理法一深一妙次四說行法一具德法二佛智法三順度法四生果法後四說因果法初一說三世染法因果後三說淨法因果可知二有十種受持者前既宣之於口今此蘊之於心故次明也於中初七記因法後三記果法前中一記持行法二記持教法三記順法之喻法四巧令生解法五令生總持法謂少文攝多義等六答難斷疑法七菩薩行位法後三中一佛定法二佛慧法三佛通法三有十種辯者前明記持在心今明巧宣於口故也於中一不取情謂故名為辯是知若在性執縱巧言百端未足為辯二順法無行三顯無著法四此辯亦空方為辯也五體無無明六辯同佛持七辯法令他自悟八於無名相法巧以名言說令他於言不作言解九說眾生義門辯上應機令喜辯又前五是無作淨辯後五有作淨辯上來外化攝生行竟下第四說十種勝法下有五十句明無礙殊勝行亦是當位成滿行於中初十勝法者前以辯才無滯遂顯德相挺過凡小故云勝法於中一悲勝二智勝三修勝四行勝五戒勝六迴向勝七策懃勝八降魔勝九因行勝十成果勝二有十無著者前行德超昇故今於境無執故云無著也又前即行高殊勝今即下離染著此十皆是自心顯現意言所作是故智慧於中不著初於化處不著二於所化不著三於化法不著四正作化業不著五化所成善不著六應機受生不著七於自本願不著八於所行行不著九於因不著十於果不著由自安住此無著智即能速轉異念眾想得佛無上智無著三有十平等心者以成無著智故於眾法中心無分別故云平等心也此與前十平等何別者前約法辨平等此約心辨故云平等心也於中初八約因等後二約果等前中一於所長養二於所發言三於所化生四於所化因果五於所知法六於染淨土七於好醜人八於所行行後二中一功德智二正證智於此十中皆不生異念故云平等心也四有十種出生智慧者從前平等體寂出生後得勝智故云也於中初入眾生性者證入眾生真性也出生智者入已出生後得智也餘文入出皆准知二剎無一異者約體俱絕故又攝相從體故明無異以體從相故明無一又多則一故無異一即多故無一也三知世界如帝網四知土形相五巧入法體無一無異三釋同剎應知六知異類之身報七知倒惑身之因八知究竟一乘通同別也九知法界自在德十知佛種不斷德五有十種變化者前依正證起後得今依後得起自在用故次明也謂轉變本無化現令有故云變化於中初一變他眾生身如文殊變鶖子等二變自身作異類等三變染剎為淨等四變現香花等五化現言聲等六化現願行七化現調生如滿足王等八化現成佛九化現轉法輪十化現舍利等又釋此十亦是以實用化顯其平等上來四段二百句文總是釋十住位竟自下大門第三從十種持下有三百句答三十句問十行位中行法於中分三初六十句明大志曠遠行二從十種不思議下九十句明定慧業用行三從十種薗林下有一百五十句明德備成滿行就初中有二先有二十句明依起大欲行後四十句明依起勝念行前中初十持標行所依謂依此任持力方能起大志此中通攝地持中三持及地品中十持准辨應知於中初三則三寶力持眾生是僧寶也四大悲所作名業持五十大願力令行相續亦由佛力持故佛果化用盡未來際六十度行力住持所餘七眾生及菩提為所緣境持起菩薩悲智行心八以真如理為妙也九福十智各有勝力故云持也問此持與前十陀羅尼及十種受持各何別耶答陀羅尼是總持文義等受持約領納憶持等此中據加持等故不同也二有十種大正悕望者依前持力起此廣大無邊欲樂名大正悕望與前正悕望何別者前約自分故不言大今據勝進故不同也何故起此大欲願者以行成由此故也上文云智慧王所說欲為諸法本應起清淨欲志求無上道此之謂也於中一定望順佛令喜二定望供佛令盡三定望同法成行四定望長時修行五定望離畏六定望令眾生先已成佛七定望盡嚴剎海八定望令眾生滅惡因果成善因果九定望直心見佛聞法十定望盡窮來際轉大法輪第三有十種深入佛法者明悕望不已便能深入是故依前大欲能盡佛法深遠邊際故云也下四十句中初二十為所依後二十為所起前中初此十深入內證於中初四入器世界佛法一切世界一一各別入一切世界故云一切世界悉分別入一切世界也次二入眾生世間佛法次三入智正覺佛法後一總就法界入於佛法以理就行分故云於無一異而說一異謂五乘位異成佛為一行同歸理故云入無所入二有十種依止者前顯行深入今辨所託緣於中一依善友教授二依多聞熏力三依善住處資緣不乏四依悲力五深證大行六依滿本願力七依本菩提心八依佛果是所求故三有十種發無畏心者前既有所依道令行心深勝於可畏事能無所畏以無有難作而不能作故也於中一以奮大勇猛故能於十種難作事中而悉能作一惡業難滅二遺法難護三惡魔難降四身命難捨五外道難伏六物心難稱七大眾難喜八八部難調九下乘難離十上行難修於此十難皆無畏也又智論第六云菩薩有四無畏一以聞持善說二知根欲說令得解脫三一切方中不見有難而不能答四不見有疑而不能釋四有十種發無疑心者前以於難無懼由此自知所作皆易故無疑也於中一以十度攝生二三供佛嚴土四大心無疲五滿本大願六定作世燈七巧說諸法皆堪攝生俱是佛法八定成正覺九會事即理十滅倒顯智上來六十句明大志曠遠行竟下第二從十種不思議下九十句明定慧業用行於中分三初三十句明融慧超情行次十三昧下二十句明深定普周行後十法門下四十句明業用自在行就初中初十約行次十約語後十約智約行中有十種不思議者由前心決無疑故令所修無測也於中一乃至一念善根悉至佛果故云不思如尼俱陀子小樹大二由本願力無思任運果用無盡如滅定前願力等三如幻法不有而有四依無住而不失善五得理不捨事六在因能現果七得果不捨因皆不思議也八解法無礙於中五對十句一約迷悟境謂凡於無相妄見有相聖於凡有悟見無相又即相是無相無相即是相一事雙離故難思也餘對準之九解發心等菩提以始齊終次句以終等始後心佛及眾生是三無差別解心不錯故無三倒三倒如前發心品釋十中四句初盡流不盡流而無二二佛法世法一而不雜三攝事同理入而無入四釋成無二不變者一味故無二也是故俱難思也二有十種巧方便微密語者正以內行難測遂令發言巧密汎論密語有五種一說彼深密法故名為密語如上性起中名如來密藏等二以一言說一切法等為密語三以近而不聞如鶖子如聾等遠而無限如目連尋聲等名為密語四言近意遠如說三乘為究竟等亦名密語五以異言說異法如說覺不堅為堅等今此文中唯約初義說於中初一約教法得意玄故會同異故二示同涅槃密現受生三如東方入定西方密出等四巧說眾生善中有惡等苦中有樂等五巧說眾生不染而染為垢染而不染為淨六巧說一中有一切等七壞處有成如法花中天人見劫盡此土常安穩等八於佛普遍現生入滅見此密處而發言故九解眾生即涅槃不復更滅而不捨大願攝生以為巧密十自悟不由他而求善友不息以為巧密三有十種巧方便分別智者前既巧說密處今智達明了故云也初二知世界一淨一染次三知眾生機器次三知三乘行相後二知世出法又釋初二器世間次七眾生世間後智正覺又釋初二何處化次三何所化次三化置何處後二以何法化上來三十句明融惠超情行竟第二有十種三昧下二十句明深定普周行於中初十明定體後十明業用又初明深定後顯普周前中一明入定處謂遍一切種種剎二明入定身謂以一切眾生身而入定故如童子身入正受等三明定照法實四定中見佛五定持多劫如十明品第十智明說六定出身雲如海幢比丘等七或以佛身示現入定八為覺悟眾生入定後二各於一念中得一切菩薩定慧具足二行入定又初一入定處次一入定身次六入定用後二入定時二有十種一切處者前明入定今辨從定起用遍一切處也一悲託處二身依處次三起解處一解正報根性後二解依報劫壞三災中略無風災次一是所供處次二所成處一依一正後二是所作處一惠一福上來深定普周行竟第三有十種法門者下四十句明業用自在行於中初十明自在現法門初一身普現二多處異現三令多入一四不失住持五上同果現六無處不遍七無時不遍八一剎現多身九一身現多處十一念普示現此等並是法性融通門等故名法門也二有十種神通者正以身現法門業用無限故云也一宿命二天耳三他心四天眼次五神足一現神力二示多身三速往來四能嚴剎五現化身後一流盡示成菩提此十皆以通慧為體故名智通悉從定起齊名出生三有十種明者前以無壅曰通今委顯為明於中初一知眾生業果差別二知眾生於寂滅境起淨信心三知眾生證入理智上三知所化四語業五意業六身業此三顯能化七於境轉分別想為正智因八知理平等起行無礙初知三性理不礙起行成佛九知眾生真心稱理隨緣顯事不失化用於中初知稱理現事不失化用二何以故釋成無礙初中又初一向化他二不失自行三何以下釋成前中初四句知眾生真體二知因下八句知眾生緣起相事者是從因緣所生報也三知愚癡下六句三對知眾生染淨差別四知生死下八句四對知眾生理事無礙五知轉下八句四對知眾生道器差別初知轉依未轉二知治道起未三知惑滅道立四知行成根報別下句總結成化謂稱緣起而觀察也十中有七初善能離著二不見下善起行願三見一切下善植德本四自在下善起勝通五知種種說下善能照境六永斷下善益自他七除滅下善能得果並可知餘義如前十明品說四有十種解脫者前大智明起今辨無明障盡故云解脫解脫有二種一作用自在名為解脫如上不思議法品十種不思議解脫等二於縛離繫名解脫如此所說於中初四於凡夫得脫初二脫惑障一鈍使二利使次一脫業障後一脫報障五於小乘得脫六於地前得脫七於地上因位得解脫八於微細著微細礙得解脫亦是道累外自在故云解脫脫後二門也上來四十句明業用自在行竟下第三從十園林下一百五十句明德備成滿行於中分四初四十句明報德圓滿行二十種發不動心下二十句明心住堅深行三十種智慧觀察下五十句明智德殊勝行四從十種不可稱量下四十句明德重高深行就初報德圓滿行中初十遊賞園林次十栖止宮殿次十於中娛樂後十將出束帶故曰莊嚴就初十園林中一一皆初舉園林名體後以義釋成謂遊觀適悅故也前七自分因行後三勝進果行前中初二利他行後五自利行一時二處三違四順五修行以道品等從佛流出故云慈父境也後三中一念果法二現法輪三示正覺二有十種宮殿者前園林外遊今宮殿內安故次明也亦皆先標名體後釋顯義相謂若妄失菩提心即令正行無所栖止故云也此一為行本次七明利他行初四化三界眾生色界中分二故四梵者四無量也無色是難處為滅彼難菩薩生中也次三中一通化二化眷屬三化憍慢後二自行成滿一修因二得果三有十種樂者既住宮殿情忻勝利故云樂也於中初八因法中樂後二果法中樂前中初六自利法後二利他法第四有十種莊嚴者既樂心成以勝德自嚴故次明也於中初二力無畏次二義法辯次二願行嚴次二攝剎雨法後二持行現化上來報行竟第二有二十句明心住堅深行於中初十心堅後十深入初中一捨有心堅二向法三供佛四悲觀五慈攝六專求七常修八信堅有根信者生佛果故不濁信者不雜無明故離垢信者不求世有故明淨信者正證理故供佛信者向果故不退者因行堅故不壞者外緣不動故九窮果十行圓二有十種不捨深心者以行堅不動乃窮達深理故云也又令此心不離慇至故云不捨深心也於中一智二悲三顯化意四近友五供佛六求法七持淨戒八攝同行九持佛法十修願行下第三有十種智慧觀察下五十句明智德殊能行於中初十者以能心慇不捨遂令智慧巧觀所作於中一觀教法二觀行法三觀通力法四觀巧便法五佛持者若約用明佛神力加持若約體法身住持萬德上觀法自在六內持七外說上說法自在八觀深九觀廣十觀多十一觀無礙上觀法深廣是增數十故剩一門也二有十種分別者既能觀察遂能簡擇諸法故云分別也於中初二分別依他起性一法一喻次一知遍計性無所有故無可諍也後七分別圓成實性一知恒沙功德二體實無依三堅若金剛四則是法身如來五法身體寂六證道所攝七體相一味三有十種無垢者由簡擇深法除障離垢故也此中離十種垢一無異求垢二無疑惑垢三無邪見垢四無所知障垢五無不欲佛果垢六無訥言垢七無怯弱垢八無障大悲垢以悲是菩薩所住故又無障十地之無明以十地是菩薩所住故九無散動垢十無微細礙著垢又釋初三約心淨一深心二信心三解心次一約境淨次五約行淨後一約果淨四有十種智印者以離垢障令德堅固揩定不動故次明也於中一於安受苦境忍智不動故明印也變易苦者是壞苦也二於他不饒益忍行決定三於深佛法信忍決定即法思忍也四決定成佛當度眾生五決定解教等諸佛故六大欲決定有十一句初善欲是總餘十是別七決定不惜身命求佛果八於善根未熟眾生令生長九已熟眾生令入法十因圓果滿五有十種智慧光明者既行能決定遂令照用無礙故也於中皆先明所照後顯能照初二求果見佛次二見機授法次二依友示佛次二攝生說法次二佛持行滿下第四有十種不可稱量下四十句明德重高深行於中初十明尊重行次十勇修行次十高勝行後十深廣行初十中明行用難測凡小莫闚故云也於中一住真不證難二成善不取難三解理不疑事難四長劫無怠難五得滅不住難又釋四不厭生死五不住涅槃六無劫說劫難七非行起行難八解了唯心難三界是處識三世是數識也心無邊者通攝餘一切法也九悲廣無限難十得果不受難由此難測故過凡小言不能稱智不能量故云也二有十種發無懈怠心者既行用超過遂令勇猛無間故也於中初三破邪授正次二滿行攝生次二成果調物次一多剎現佛次一一切廣施後一一念頓解於中有五初舉所解之法有九門二如是等下對辨能解之相三於一切下略明解不顛倒四無二智下廣顯無倒解相五法界等下辨無倒智業用三有十種須彌山王正直心者正以勇猛中成大心決定正向菩提不可傾動故云也於中初一修能證智決定二觀所證理決定三決定令此福慧趣入所證無垢白淨真如四決定成熟求法之行離盜法者謂從他聞法言我自解不稱讚師准觀佛三昧經墮地獄如箭射也起一切施心者欲擬法施於一切眾生故也五大忍度生行如如捨者觀如捨相故大忍法者大智現前故六成就超魔境界行於中四初成就勝法二不味此勝三但求正法四舉因釋成七精進勇修行攝論云愚修雖小時怠心疑已久佛於無量劫懃勇謂須臾八不捨惡人行九孤子勇修行十即空成有行於中初無有一法等正明見理實無二而菩薩下明不捨悲願三舉法釋成謂即此無所有出生菩提故四而此菩薩下明稱理造修亦不生如是恐怖若一切空我有何義求無上道也四有十種入深智慧大海等者前明志山堅聳今顯智海宏深故次明也謂以如大海之智慧深悟證入此十種法成無上菩提故名也非是入此智慧海中以別顯中云入無量眾生界等故得知也一入眾生界無量二入世界無量三入虛空界四入法界五入三世佛無邊善根界六七八入三世諸佛界九能供多佛十能求多法上來總答第三十行位行相竟自下大門第四從十種寶住下有三百句答前二十九問明十迴向位中行相差別以十自在中章門十句不在問中故有三百答二十九問也於中分三初一百一十句明迴向位中行體堅固義二從十自在下一百二十句明行用自在義三從十種遊戲神通下七十門明行位圓備義就初行體中分二初四十門明行體成就高栖彼岸二從十不壞信下七十門明行體離障攝諸勝德就前中初十種寶住者住於正法可貴之所故云寶住又以無住為住亦名寶住於中一近佛二聞法三自在受生四知法自在謂總別無礙五智斷自在謂資糧道息加行道離無間道斷而不證實際者異二乘故留惑故到實際岸者到法無我際故究竟也六悲智自在謂知眾生空而行化度七知理事無礙法八知理無不礙起行九於空善巧所願不虛十聞多佛異說善解會通謂以四意等而決故也以佛智不思故多異說法體不殊故云言無二也二有十種發金剛心者既所住可貴能於大乘無限齊法以堅固心窮盡其際故名莊嚴等也於中一知三世無際法二引多菩薩自策勵已三嚴無際世界四福惠治及無際眾生五以善根供無際佛六深解無際佛法謂釋中云一切攝取者謂無相不壞相為攝取以無相攝相故相攝無相故云一切攝也七能忍無際苦惱級者俗書云斬賊首為級賜爵一級因以為名住不二法者苦及我不二即法思忍也八無際無際時於無際無際處行菩薩道九以心要成無際大行十即寂起用行於中四先住空寂二而亦不捨下明起事用行三何以故下舉大願釋成四善知是法下明雙融大願行三有十種發大事者於所作大事令發起現前故云也於中初三福業大次三化業大嚴土為攝生也次二明勝進攝福九成佛十說法四有十種究竟大事者前於大事但能起現前今明所作成滿故云究竟於中一供盡佛境二滿本所請三求盡正法四次二增因出果次二願行成滿後三供人聞法第二有十不壞信下有七十門明行體離障攝諸勝德於中初四十門明信惠善巧後三十顯心行攝位就前中初明十種不壞信者於深入法淨信不壞破不信障初六信行緣後四信行體前中信眾生者信是所化悲境故也又信其有如來藏佛性等故二有十種受記者既內懷堅信外蒙記別故有受記前明自知受記今明諸佛與記故為別也於中一種解脫分善根聞法毛竪等二得初地見諦名諦滿等三於修位中廣行諸行四對現眾前五對眾不現前六因悟自心本之覺義七法忍位成八化功已立九劫數已滿十位至自在餘如前說三有十種善根迴向者以已善根順同善友故云也初二同心次一同行次二同修次二同治謂正念能治現前清淨所治已離次一同位後二同證則無異同者謂此菩薩善根迴向與善知識善根一體無異故名為同非是別體相似名同四有十種得智慧者以迴向德熟得智能自在故明也於中初四自分一解施二樂法三入佛境四能遣疑後六勝進一悟實二入權三解小善生佛四具德五往佛六悟法由解此等故得智自在也第二有十種發無量無邊廣心者下三十門明心行攝位於中初於無限之境發稱境之心故云也一廣念所求二廣念所度次二廣念所顯一會事二顯理次二廣念因果位七廣了業報八廣嚴剎九入大眾十觀圓音二有十種藏者既以大心普周故令德窮海奧故次明也一字藏二義三持四辯五惠六通七巧八見佛九入劫十喜敬此等皆有含攝蘊積同名藏也三有十種調順者既積德盈滿剛獷斯盡故次明也一離謗二離疑三捨慢四捨自見五背下乘六離散動七捨異見八離三不善九降魔怨十離六弊此約遮釋若就表言所作行熟至順調柔故也上來釋行體堅固竟下第二十自在下有一百二十門明行用自在於中初十總明自在後一百一十別顯自在前中十自在者作用無礙延促由已故云自在此中十自在同第八地中釋此中莊嚴彼名財物自在此中解脫彼名信解自在准梵本應名勝解此中神力彼名如意自在一一皆標名後釋義同前可知法集經第二卷中亦明此義第二別顯中初列十章後以百門次第解釋列名中第九約身力第十約智力餘如下釋後次第釋中先辨眾生自在以是所化故於中初五於眾生中轉變自在後五於眾生中作上首自在又釋初一總餘九別別中起其願樂想不斷名持二依物授法三令得益名變四令入法界後五上首身可知二剎自在中初三以麁入細自在漸次深入乃至無盡次三身上無礙自在一身滿剎二剎滿身三撖令動次二嚴剎自在後二現佛現剎自在何故皆得如是自在者釋略有五義一了達緣起相由門故二達法性融通門故三定力自在起勝通故四得解脫力能迴轉故五智力了如幻夢法隨自心現得自在故並由所知障盡故得然餘上下文皆同此釋應知三法自在中一一多自在二要由智出三理事無礙四總別善巧五無言之言六巧轉一乘七多劫說一八即染成淨九巧現多端十體不礙用四身自在中初二自他無礙次二果德無礙次二依正無礙次二定慧自在後二理事自在亦是染淨自在真妄自在也五願自在中一因願同求故彼即自也二果願同現皆為眾生三願令得果四常願不息五無身現身謂離凡夫識身不著二乘智身又離取相識身亦不著無相智身而能現身由願力也次二同事教化八修因多時九成果多處十普雨法雨並由願體無障礙願力不待作意自然成就故名願自在六境界自在者於分齊境界迴轉無礙於此十種勝劣相違境中皆得勝現劣故稱自在一理事相違二耶正三染淨四因果五靜亂六真妄七凡聖八悲智九體用十大小謂處大現小故也七智自在者智不自顯約所知顯之初二能化智一說二持次三知所化智一知根二知欲三知惑治六亦上入十力七下知三世八示正覺七知根業十達音聲八通自在中一神足二天耳三流盡亦是應成四語業五宿命六幻通七義法智通八教法智九敬護十理法智九神力自在中初二幻通力塵中現者塵內先有非是外入次三如意通力初二正中現依謂毛孔是正報故後一毛繫圍山次三於劫自在一多少自在二示現三災不惱眾生三劫災壞時持其資具不令壞損後二於處自在一遠擲二解空十力自在是悲智之力故不同前門一調生力二嚴上力三法身力四常修力五開覺力六攝行力七度生力八自覺力九種智力十大悲力各先標名後釋義皆業用不屈稱為力也下通結可知上來行德自在竟下第三十種遊戲神通下七十門明行德圓備於中初二十門明行德殊勝後五十門明行德圓滿前中初十明住志行成遊賞自在故云也於中初二以染正報對淨依報以明相作此中有四種自在一依正相作二染淨相作三染正淨依相作四此上相作已甚希有況各不壞不雜故為極自在名遊戲通也下並准之次二以佛身對二乘明相作問佛是果人菩薩因人何故因人能令佛身作二乘耶答此是普賢位中菩薩與佛齊故又釋是佛下就容其作故次二因位果位相作次二生死涅槃相作而不著涅槃者生死不染涅槃也亦不究竟無餘者明生死不亡也此中唯是果位方便淨涅槃此中非是性淨涅槃性淨涅槃與生死相作不足為奇後二明定用相作二十勝行者以遊履自在故令所作皆悉精微故云勝行於中初三攝生行前二以法就機後一攝機同法次三知法行一因果相出二有為無為相出三生死涅槃相出後四三業行一語業次二身業後一意業可知第二有十力下五十門明行德圓滿中初十力者正以德勝智用堪能故云力也皆有標釋於中初七自分因力一不染三界二不壞四信三巧修行上三自行四知物心五滿物願六常化七現乘上四利他行後三勝進果力一現佛身二悟菩提三轉法輪二有十種無畏者正以智力功強外無所懼故云也於中初二具持文義答難不畏三了達二空不畏妄念四威儀無缺畏五三業無失畏六不畏魔等七無有不能聞持畏八悲願不畏生死涅槃九示同二乘而不畏二乘十不畏機感而不能現三有十不共法者正以智力雄猛凡小莫闚故云不共又釋既皆云不由他悟即知行起自心非他所共故名不共一自己行二化他行三迴向行四巧便行於中有三先巧離二乘二於生死中下巧順世間三於世間下巧窮彼岸五智慧行於中三先總舉定慧二常在涅槃下別辨十門自在智慧三菩薩成就下總結歎勝六三業隨智行七悲代他苦行八慈受他供行九自淨淨他行十位滿常修行四有十種業者正以內德不共令所作必然故云業也於中初一約處次三約人次一約時次二約用一身行二身光後三約護持一護法二說法三願持此等多約境事為名各有標釋可知五有十種身由業因既備身果現前故也此亦是迴向位滿所得十身初二約體以不來入趣故後於趣中亦無可出去故云也次五約用一順同世二不失真亦是世間所知真實三用盡來際四五正以隨緣不變故得堅固不動也後三約相一福相二理相三果相此十身與前十行品中第九行內十身有同有異相攝可知上來有三百答十迴向中行相竟此上十業十身自古諸德多將入後十地位中收然別行度世經六翻問答中此在第四末今依彼經科判此文入迴向攝自下大門第五從十種身業下有五百句答前五十問十地位中行相於中分四初一百二十門明十地中三業殊勝行寄在於初地二從十種方便下九十門明造修離障行寄二三地三從十種離生下九十門明造修純熟行寄在四地已上位四從十種足下二百門報相圓滿行寄八地已上位就初中分三初二十明身業行二次四十明口業行後六十顯意業行就初中先依身起業一遍一切處二趣一切機三同一切生四遊一切剎五詣一切佛六擎一切土七碎一切山八現一切事九覆一切生十現一切佛皆是身之作用同名身業二有十種身者准前問應名淨身業下口業中亦同此又此是行法為身故不同前於中初二六度四攝次二慈悲次二福智次三體用後一成果第二有十種口下四十明口業初十明口業體應名語業以口是身分攝故於中一離惡口二離兩舌次二離妄語一麁二細餘六離綺言此並約遮釋若約表十種各顯一德如文可知二有十種清淨業莊嚴菩薩口業者顯語業淨因以嚴其語故云也於中初二攝法行次二離過行次二攝善行次二法施行後二聞法行由此十行使語業嚴淨也三得十守護者由發言誠諦幽靈懸鑒故加守護於八部之外加梵王眾及佛法王為十可知四成十大事者由內因誠實外緣加護致令語力廣大成其所作故也一能斷疑二能普至三動其根四入其性五拔其使六除其習七生淨信八起深樂九令證理十得大果第三有十種心下六十門明意業於中初十明意業體後五十顯意業用就前中一廣心二深心三勝心四淨心五利心六堅心七無染心八希有心九智慧心十無邊心此並是意樂之心也二有十發心者心體既滿理宜發起勝用故也於中初六明利他心次二自利心後二勝分中利他又釋初一總餘九別並是利他心可知三有十種滿心者前既發心修成所作遍滿法界故云也於中一悲心廣二智契深三解脫用謂是九世即一念名為解脫四滿八相五遍知器六了真諦七解俗網八滿無生九達心界十現等覺四有十根者由前心滿堪為法器能出生故名根也一信根二樂根謂信增為樂三精進根故不退也四定根住位五慧根六悲根七堅智八明慧九為法身器十作報身根五有十種直心者以生後體立正向所作故云直也於中初二直背下次二直順上五於違不動六於順無染七隨法能持八悲不擇處九入深義十習廣教第六有十深心者由前正向令信樂慇至故曰深心於中初二深離障次二正入法一行二解五知法無礙六入異方便七成辨所作八定深九願深十悲深上來初地行相竟下第二十種方便下九十門明二地已上行相於中分三初三十句明智慧方便行二從十種入眾生下三十句明慈悲方便行三從十種趣下三十句明悲智究竟行就前中初十方便者巧修正行故初六是捨相方便巧修六度可知後四是攝生方便一慈與樂二悲代苦三授智四與法二有十種樂修者正以善巧無礙而能欣求諸行故云也一樂勝善二樂異嚴三樂廣大四樂甚深五樂四無量六樂持戒七樂慈忍八樂明解九樂神通十樂聽法上辨因後一顯所成果三有十種解脫深入世界者謂樂修不已能以解脫勝力令一切世界相入等故以為名於中初以多入一二以一入多三一佛滿十方四示界全空五同佛莊嚴六一菩薩滿一切七入毛孔八入眾生中九一果處遍十一妙音滿第二有十種入眾生下三十明悲方便中初十明無緣大悲巧會物性故名入眾生性又令眾生界有所入故名入眾生性性亦名界界有二義一分齊義二為因義文中前五明相入自在一攝事入理次二多事入一四攝末入本五多界入一後五迴入化用初一入所化器後四入能化相初一入隨類相化餘三可知二有十習氣者由善入物性令成串習氣分以為行因即熏成習氣也一行本氣二成行氣三下化四上見五受生六大行七十願八十度九理智十量智三有十熾燃者前習因既立能發生現行繁興大用故名也初二嚴土攝生次二依緣成善次二慈悲次二行巧後二因果第三有十種趣下三十句明悲智究竟行中初十趣者到行到果名為趣也初二六度三學次二妙智真境次二依法成善次二依人起行後二成佛說法前八趣因後二趣果二有十種事能具佛法者由此十事現前令諸佛法無不成滿故云也初二信人法次二離過失次二信入勝境次二住正離耶後二念佛信果於此十中遂作一種如教成就即令佛法皆悉具足況具十事三有十種退失應遠離者既能具足佛法便能修道在緣不退故云也初四失利他行後六失自利行觀令遠離下第三有十種離生下九十句明四地已上至七地來出世間行於中分三初三十句明因行體廣二從十種名號下二十明行用殊勝三從十種無量下四十顯行德成就前中初離生者是捨有為行故名離生又得無生故名離生又顯行熟純離生澁等過患故名離生廣釋如婆沙中又大小乘同辨離生位在見道今此寄在四地已上出世間位於中初二約智悲次二就捨著次三離惑就生若二乘捨惑離生不能隨有親近眾生菩薩反此八離而不離九不離而離十得果不捨因二有十種決定法者正以離生之患能得法決定初五自分行一生佛種中二入佛境界三解四行五成善後五勝進行一住果體二得果用三順果位四同果身五同佛住三有十出生佛道者於法既決能從緣出生聖道故云也於中初二順人信法次二願善不虛次二時處廣長次二無間普遍後二願行攝生第二有十名號下二十句顯行用殊勝中初十正以實德內充嘉名外響故云也菩提是所求薩埵是能求之士以從所求名菩提薩埵於中初四約所求菩提境為名一總舉菩提二約過小乘三約過因位四約體勝殊次二約自行為名一惠無比二上精進次二約所知解為名一能示上法於眾生二能知十方於諸佛後二約德為名一福高二惠深又如瑜伽第四十六云一切菩薩隨德假名有十六種所謂名為菩提薩埵摩訶薩埵乃至十六名為法師顯揚第八莊嚴論第十二皆同此說莊嚴論云此十六名皆依義立一切菩薩總有此名又商主天子經有五義立名一於菩提分住持入故故名菩薩二入大乘故滿大智故故名摩訶薩三不可求法智德入故故名最勝薩埵四不與煩惱共住為諸眾生滅煩惱故發精進故故名淨薩埵五令諸眾生行淨道故故名極淨薩埵二有十種道者以名德稱實遂得行解虛通故云道也於中約增數以明十種初一約行本以菩薩萬行皆菩提心為本故二約實惠方便惠亦是正助二行三約三空定遊出三界故云道四約四行除四障一業障二嫉妬障三謗法障四樂世有障亦是異求障智論云行是悔過等四行疾至阿毘拔致地五約五根六約六通七念中於六念上加念眾生是悲心也八正道可知九次第定者並是寂用雙行故是菩薩道攝於中初禪可知二從喜悅者是二禪利益支也離退過者是二禪離覺觀障也三息喜悅者是三禪也四離世苦樂者是第四禪也見佛等明定用并四無色定及滅盡定為九也十力道中知欲樂先知後為說法現身等餘並可知第三有十種無量道下四十句明行德成就於中二先總標四名後各別顯釋初無量道者謂是菩薩智所遊路無邊際故一事空二理性三正報四依報五時劫六施設後四是佛三業力用淨識為體二道具者以前染淨等無際限菩薩起道之緣亦同無際故云也約前所知十種廣大顯能知集起亦同無際更無別法三修道者對緣造行故名修道非是見修等修又攝論中總集修亦在地上同此也初三別約三無性修一無相觀中不見所執染法可著亦不見淨法可依出離由此能令三業無失二於無生觀中不見染分可減淨分可增以無生理實故三於無性性觀中不見前二性為有不見三無為無又真如相非有體非無上約正證智四約後得智中別就依他性以成修行觀唯識如幻等成不顛倒行五作三空不離三界為欲在中長善根故六於教法不著七於理中恒沙法不壞八於真體平等九起行勇猛十於佛德平等不疑四莊嚴道者謂修道行互相交飾故名也又釋皆以逆行用嚴道於中初五自行無染一在亂常定次二處小常大次二在欲行禪次三隨有攝化行一化樂世二化耶道三化犯戒救苦九自行成滿於中三初得法滿二為一切眾生下巧便示現三何以故下釋成善巧十因圓果滿於中三先因圓得果二而亦不斷下明得果不捨因三何以故下釋成行相可知下第四從十足下二百門明八地已上報德純熟行於中分五初二十句明手足外用行二從十腹下三十句明內德盈滿行三從十莊嚴下二十明外相嚴備行四從十頭下七十明六根業用行五從十行下六十明四威儀動止行就初中十足行用進涉表其脚足從下為初是故先辨於中初二約行一戒一進次二約通一總一別次二約心一信一願次二約法一護一聽後二約德一福一斷二有十手者行用取授表其身手於中初四自行一取二與三恭下四敬上次四利他一除疑網二拔欲泥三濟四流四授正法後二明二行滿一除惑病二破無明第二有十腹下三十句明內德盈滿中初腹者如世人腹含容不淨今明菩薩行腹反彼說淨於中初三約戒淨一持戒心二正護戒三不覆過次一約定淨謂定心無著也後六約惠淨一斷惑障二滅業障三納實法謂如食滿腹之想四悟緣起五覺八正六破耶見二有十藏者前總舉其腹今明前腹內五藏相似有攝藏義故次明也於中初六下攝眾生後四上攝佛果前中初三總攝一授解二令行三成德謂成僧寶也後三別攝三聚眾生耶定眾生令得生善根者此約菩薩為外緣力也涅槃經一闡提人雖斷善根由佛性力故未來善根還得生長者彼約內因力也後四上攝中一攝佛十力二攝四無畏三攝不共法四攝佛證智三有十心者前通明腹內諸藏今別明心藏為最勝故五藏主故中實故集起故於中初二攝善心一勇二懃次二破惡心一破惡緣二破惡因次二成行心一堅二淨上六自行次二攝生心一令悟二慈救謂梵住是慈也後二成德心一深二固第三從十莊嚴下二十明外相嚴備行初十猶同世人服飾嚴身初二慈悲嚴次二願求嚴次三攝生嚴後三攝德嚴二有十器杖者前既束帶嚴身今固執持器杖顯行能除障故初五以順杖破障次三以違杖破障如奪賊器杖還用害賊後二成德建功杖也第四有十頭下七十句明六根業用行先明頭者以身之上故於中初一斷德深次三福德高次一悲德堅次二智德廣次二攝生德後一護法德二有十眼者行德淨勝照了於緣故同眼也十眼義略作四門一釋名二體性三諸門上三如別說四釋文中智論中無常肉眼畏大風故不見他方此經是真常肉眼見十方色故無量壽經慧眼見真又法眼觀察究竟諸道與此不同准釋可知此中皆從根境立名可知後五中智眼分別事法無礙眼見事不礙理也普眼見五事平等餘並可知三有十耳者如理聽聞故依聞起行故初二離違離順次二棄小欣大次二愍苦離樂次二求佛究法後二了俗至真四有十種鼻者飲嗅行香依鼻增道故云也於中初四聞香體雜集論唯有三種此文有四會釋可知次三聞香表用瑜伽等中上二界既無鼻舌兩識亦無香味二塵此中聞非想等香者明其不無微細香等以菩薩鼻識過人天故能了知也後三聞出世人法香五有十種舌者明語業自在依之增善故也於中初五約辯說顯德後五約順用顯位六有十身者明身業自在應機現形故於中初三現凡身次五現三乘身後二現體用身一用一體七有十意者明意業自在於中一信二聞三思四修五止六觀七總調八調內思九調外境中十明佛定第五有十種行下六十門明四威儀動止行中初十行者謂發動遊行故初二能聽能說次三自調化物次一成己淨惠次二下化上敬後二得果存因二有十種住者行有止息故明其住若小乘令住四念等今明菩薩住此十行初一住行本二住行相三住正慧四住定處五住戒處次二順人法次二智忍圓後一住果滿三有十種坐者住戒有疲故明安坐菩薩處此而成行攝生故也初四同世坐以攝物後六以法坐而成德一辨二持三定四慈五悲六力四有十種臥者坐亦須臥顯憇息歸靜故云也初二定加行一息諠二趣定次一得定後七定果一起慈二離悔次二惠悟次一如願後二作滿又如經中不得仰伏左脇等臥唯以右脇思明相等今此菩薩就法以明攝用歸體故為臥也五有十種住者明智有栖止故云住也前明能住此辨所住又前明身住此明心住是故前屬四儀此約心行也於中初四住四等次一住六度次三住三空後二行位滿六有十種行者遠師釋前明利他行此明自利行又正云前明始終方便故以樂聞等為行今此明淳熟修故以正念等為行又厚云前是四威儀中行住之行此說始終起行之行今謂亦是前約身儀此約心行若爾何故前十亦有心起行耶釋此經菩薩身外事並就內行以顯其相例皆如是故不疑也於中初四自行一加行二覺法理趣三後智順佛四起六度行次四攝生行一總舉二同事三愛語四利益謂示同貪等而覺悟彼也後二二行成滿上來總五百二十句明上第五大段十地位中相竟自下大門第六從十種觀察下五百一十句答上第六因圓果滿行於中分二初三百二十句明因圓究竟行亦是等覺位相似二從十種住兜率天下一百九十明現果圓滿行亦是妙覺位相似就前中分三初有一百四十門明因行體性二從十種義下八十門明方便造修行三從十種魔下一百門明因行除障就前中二初四十明起行方便二從十種施下明十度行體就前中初二十明意業觀察次十身業奮迅後十語業哮吼前中初十種觀察者觀解方便故善達所行通塞相故於中初三觀所化一知業二知報三知根謂能不迷理性無根而能觀隨事根別次六覺法寶一理法二果法三教法四行法五六觀位法一滅障二得記後一定法亦是所成果用二有十種周遍觀察者謂審察窮盡故解能起行故又釋亦得前是審慮籌度此明舉目周察故也初六令眾生得六度行故後四令他得四丈夫法一近友二聞法三思惟謂不捨悲也四修行令得菩提故又釋後四是自利一重人二順法三悲四智三有十種奮迅者謂實行內充威德外溢又建功玄極威肅勇健故名奮迅初一身勝二心大三教威四行用五破耶六滅惑七達法八廣持九具辯十圓果四有十種師子吼者既勇健無畏即能決定宣唱故名也依涅槃經師子吼有十一事具如彼說此中一覺心吼二大悲吼三報恩吼四大誓吼五淨戒吼六積德無厭七積智無足八證理決然後二果成決定此皆先顯所成決後結能成之行可知第二有十種淨施下一百門明十度行初十施者輟己惠人故一捨心施二滿願三一心四了田五無簡六不著七捨身財八求大果九益眾生十淨三輪二有十種戒者防三業非具止作故於中初七自分中初三律儀戒次三攝善戒一過凡二背小三順大次一攝眾生戒謂巧拔犯禁故名微密後三約勝進亦三聚可知三有十種忍者情安於法故初三耐怨害忍忍他三業所惱故次五安受苦忍一不害他二不惜命三不輕小四受割截五忍苦惡後二法思惟忍一離惑二得法四有十精進者順理懃策故初五明三業精進身語初二意業三心亦是懃勇精進六無足精進七難壞精進八成事精進九入理精進十用進五有十禪者攝心不散故初四方便一出俗二近友三在靜四離鬧次二正定一初得二堅成次二發惠一起智二斷惑上八是現法樂住禪九利益眾生禪十引起神通等禪六有十慧者正解照理故初三解法慧一解因不即果二解緣不離果三解果不斷常次四攝生慧一拔邪二知器三授法四降魔後三證理慧一見法身二攝勝德三覺平等又釋初三加行次四後得後三正體可知七有十慈者與樂意故初一離怨親二令得實益非但口言謂令離苦因也三救苦果四授樂因五令得斷果六令求智果七身放慈光八心廣如空上八緣眾生慈九法緣十無緣並可知佛地論中法緣慈緣五蘊假法與此不同八有十悲者拔苦意故於中初總顯餘九別辨別中初六對物起悲後三授其所益一愍其容妄故為滅二傷其真隱故為顯三念彼不知故令悟九有十喜者慶物獲益於中一慶自發心二慶捨所有三慶救毀戒四慶和諍訟五慶護正法六慶樂正法七慶物同行八自慶供佛九慶他得定十慶他智滿十有十捨者情無取著故一捨貪嗔二捨世法謂八法中利衰依身稱譏毀譽依口苦樂依意又利及稱譽是生樂因衰及譏毀是生苦因以因果通說故有八也三捨非器謂於法器眾生知時授法於非法器捨而不嫌四捨二乘五捨惑染六捨背有七捨異語八捨非時謂根未熟待時且捨九捨非緣謂有眾生應受佛化非是菩薩所化亦不強化是故捨之十捨異見上來明因行體性竟第二有十種義下八十門明造修方便行於中初四十明自分行二從十種明足下四十顯勝進行前中初十義者所詮旨故依義成行故明也一如教旨二解俗諦餘八解真諦一離相二離染三絕言四平等五一味六證得謂正智證理順如而來故名如來七真八滅並可知二有十法者自性執持故以法成行也初一實行法次四離障法次三離相法後二果法三有十功德具者成福之緣故云具也一謂不斷三寶是功德法由何成此由勸眾生發菩提心是故此勸名功德之緣具也餘句例然二巧迴向三正惠教他四悲心不倦五能捨身財六勤修相好七不輕小善八不蔑小人九敬養大人十捨心廣大四有十種智具者成智因緣故云具也於中一近勝人能得智故名具也下並准之二內調心三住念惠十智顯無盡如前說四樂真法樂五六度四等自折伏故六出家守心欲恚癡為三覺也七觀法空淨如因陀羅陳者是帝釋與修羅戰時列兵在空影現大海故也八深解二空九到無相彼岸十因漸得智謂五重漸次相資得也自分行竟第二有十種明足下四十明勝進行中初十明足者委解曰明周備稱足又惑闇盡故智用滿故初七解行後三別顯三明可知二有十種求法者依求正法以成勝行初五深心求法謂自有實心不能勤求自有勤不能捨命有能捨命不能為他捨菩薩不爾故皆能也後五廣心求法初二為智深法住次二為授法斷疑後一為滿足正法三有十種明了法者既求得法委解照達故云也於中以普賢法了知三乘凡聖差別法初一約外凡法二內凡之始名信行三內凡之終名法行四住聖之初名八人有人釋約八忍為八人今釋大般若中名第八人謂從阿羅漢却數至須陀洹向為第八也五正得初果滅眾結者滅八十八結見所斷惑斷惡道生死流六得第二果觀欲味是患盡餘三品惑未盡故潤一受生故云還來受生七得第三果三果唯捨欲界此約實法通離三界八羅漢九緣覺十菩薩四有十種向法者順向普賢法界故一若違善友即背法門是故反此名為向法餘皆准此二覺悟諸天不令著樂名向法也三常懷慚愧恒向法門四背二乘名向法五實心辦事六捨小七捨耶八背染因緣九稱根說法十內住法界上來造修行竟第三有十種魔下一百門明離障行分二初五十明離障成行後五十明離障加持前中初二十明所離障體次十明離障方便後二十顯見佛成行前中初十魔者於道有障初一簡去無取五蘊故云貪著也以彼非魔故二簡不染無知等故云染也以所知障等非是魔故三簡善業故云障礙四是第六識心慢非是餘識五蘊壞名死故云捨離受生六他化天魔𣣋妬故七作罪不悔令善皆失又退失善根心不生悔故名為魔八味定廢道九曲情相附如依人不依法等十迷於所求不起大願此十種魔皆持業釋謂蘊即魔故乃不知即魔問此十魔攝四魔不答或攝謂陰天死各一餘皆煩惱收或不攝彼四與六各是一門故以顯無盡故彼據別門此約普故二有十種魔業者前據魔體今辨所因故云也又此十業招感天魔一既忘覺心所修善根唯感人天豈非魔業此是耶善根故二求世報名惡施業報差別經若有行布施急性多瞋怒死作大力龍三厭捨惡人棄大悲故四內有四門一慳法二呵法器令退學三求利說四非器說深五不如聞行六樂小乘七心瞋口說身惡眼視八謗法輕人九文詞世論十捨危就安十一慢法散動剩一是增數十也三有十種捨離魔業者對障修治故云捨一他力捨二自力捨三誠信力四憶本力五離放逸六求本法七樂深法八歸佛九念佛菩提樹者以善根迴向要於此樹成菩提故十善根同性又同一果也四有十見佛者行障既離佛境斯現故云見佛十中各標名釋義初一安住世間者示於涅槃無著也成正覺者示於世間無著故名無著佛又釋無著是不滯義謂不滯體寂現於世間示成正覺此是總句下九別顯一由願力出現故上云佛願力故皆悉見二示往善業得此妙果令他信知業不虛又釋以勝福業感此相好之身令物生信故三淨識體住持善根順成正覺又持淨土等四雖現世間而常住涅槃故前即持令順起此即欲度常滅無礙故也問此豈成總句釋若不爾何成正覺五即是理法界故遍一切有為行處又此現覺之身即遍一切處故名法界佛如結通處佛如上即佛身充滿諸法界也六佛雖普遍機感心中方乃安住心即是佛上云應受化器悉充滿也又是淨心緣起集成故云安住七雖現心中常在深定以於多處皆無著故八體性不變故云決定此通在纏等由此等乃成正覺不爾即非也九如能化意普覆群機故又如所化意皆普覆故又如末尼珠普覆應機無思念故又釋如意是自在大用故此中十佛六相總別等准之又此十佛攝為五對初二能所一對謂初是所出後是能出次二依正一對謂初是正報後持是依報次二常遍一對謂涅槃常恒法界普遍次二現住一對謂應現心中住定無著後二體用一對初體性不動後用充法界餘門如別說又法集經云菩薩入十種法能知諸佛何等為十所謂習氣佛果報佛三昧佛願佛心佛實佛同佛化佛供養佛形像佛乃至廣說五有十種佛業者前明所見佛體今辨得佛之因又此起行順佛故名佛業各有標釋初一總約化生次二顯自利行次二約別化生一化悔纏者二化凡小心次二於惡時護法行一正法難時二魔事起時八不取小果九不斷本願十成無礙行於中七句一求道不礙離二於如來下無染不礙求三令一切下嚴剎不礙空四教化下化生不礙無五諸通下具果不捨因六示現下示圓不捨分七現大下現寂不礙生上五十句明離障成行竟第二有十種慢業下五十明離障加持行於中初二十內成離障行後三十辨外加持行前中初十舉障後十現治前中慢業者執我自高𣣋他為業初輕人次二慢法四自舉五妬他六謗法七自恃八求師過九不能問十明慢障道二有十種智業者顯對治行也謂既識障惑不令增長成情從理敬重法行故名智業初二信法念佛次二近人樂法次二敬他自淨次二順理重行後二成德滅惑並此智之作用故名也第二有十魔所攝持者下三十辨外加持行初十明怨障加持即所離障也後二十明佛法加持即能治行也前中由內行乖理外魔得便故名攝持又行乖理即是魔攝初二怠心捨法次二起貪自度次二捨願起斷次二成小捨大後二捨悲謗法二有十佛攝持者既離魔攝即佛加持遠耶入正理宜故也初二約心攝次二約起行攝次二約悲智攝一悲二智次二約巧惠一巧二惠後二約智斷一斷一智並此佛力攝持令成此等行也三有十種法攝持者捨過從法故為攝持初四即四法印法次二十二緣生法次二即三乘法後二此淨法一性淨二斷淨並由法力成此等行故名攝持上來總三百二十門明因圓究竟訖第二住兜率有十事下一百九十門明果用圓滿行此等多約八相現化明於佛用者以此亦通普賢等用不向淨土實報處說也又釋此唯菩薩作用故唯示八相成佛非餘實成又釋彼實成佛無成不成不可說故就八相說也於中分六初二十在天行二從十種降神下二十明入胎住胎行三從十種生下十明出胎行四從十種大莊嚴下四十明在家同俗行五有十種出家下六十辨出家期道行六有十種覺如來力下四十明成佛果德行初中前十在天行後十現終行前中一生菩薩在彼天時作何等事謂作如此十種事業一謂於彼化欲界天二化色天三化三千界生四為十方同類說下生法五授彼十方同處法化六說法降魔七眷屬樂聲化欲諸天八詣佛聞法九供養多佛十多身益生二命終示十事者所作既了將欲下生現茲十明大乘方便經下卷中菩薩如其本願處兜率天宮能得阿耨菩提轉于法輪非為不能菩薩思惟閻浮提人不能至此兜率天上聽受法教兜率天人能下閻浮提聽法是故菩薩捨兜率天於閻浮成佛一輪光滅苦覺彼令知二毫光驚覺宿世有緣三手光嚴界併除非器四膝光覺天令辨供隨侍五心光覺力士六毛光覺助化七堂光照處眷屬同生八樓光照母胎內現閣九足光延壽十小相中光應現八相餘結百萬等可知第二有十事降神下二十初十明入胎後十明住胎前中何故入胎為十事故一化小根二攝眷屬三念不亂四現奇廣益五稱物本願謂彼應在胎中化故六同人類故七機宜見故八同類共集九定力現奇十供佛聞法問據此上文兜率命終即入胎等何故梁攝論明化身二十年在中陰中答真諦三藏金光明疏中釋云有少乘別部師云聽待父母受生竟故二十年在中陰今釋並是機感現形所見各別故也二有十微細趣者明胎中廣攝幽密難知故名微細初一現本因行次八現八相後一現神力並在胎內同時齊現第三有十生者於右脇出時有此十種一內離癡闇二外放大光三未來更無此最後邊四稱理而生五如幻似生六頓現十方七內智具八外光用九定慧滿十震動益第四有十大莊嚴下四十明在家行初十明初生未行之前大誓自嚴故也一拔欲泥二開慧眼三得勝身四摧憍慢五接退屈六令大益七見佛力八覺同行九救疲頓十蒙光觸皆奮起大志用以自嚴二有十事行七步者創起遊行顯自在之貌初一示有俱生力故二若在家有輪王七寶出家七聖財寶三滿他本願四自現超過五現大人行相六履地現金七加他與力八同數相表九示現自悟十稱己最尊後身菩薩為化眾生同卅七數故不增減三有十事現童子地者幼稚無染現學攝生故也初三符同世務次二常無過失次三色力救生後二供佛受法四有十事現處中宮者彩女圍遶顯行無染一以同行在彩女中故如下文監惠女等二以不同二乘捨欲之善故云欲明菩薩善也如文殊在龍女宮坐夏等三處彼能捨以化著樂四順同濁世五在欲而行禪等六七應本期謂受化在此故八以世樂供佛九現定力自在十為守護法上來在家行竟第五有十事出家下六十門明捨家期道行於中初明出家內初二令厭捨染次二顯勝令欣次二令其捨惑次二現於挺出自在之德後二順果同因二有十事現苦行者明示同異道摧諸邪見初一有小乘機眾生謂菩薩生在王宮未經苦行練神何能得道故示化彼也二外道耶見以自餓為道菩薩示餓六年而不得道食乳糜後方覺菩提是故破彼見邪三化無業報邪見者如大乘方便經第二卷中佛於往昔迦葉佛時為化外道五人令得無生忍故須為五人罵迦葉佛言禿頭道人何有禿人能得菩提實以般若觀空而發此語示現此業得報不失苦行六年令餘眾生信知一生菩薩方便之業猶有此報況我等耶乃至廣說四順五濁者謂五濁眾生皆有重罪憂惱覆心不得解脫為除彼憂示此業報令彼念言菩薩謗佛尚得解脫況我等耶即當悔除亦如彼經說五策懈怠六令求法七令離我樂八顯殊勝者示此苦行非此正故對顯菩薩之勝行也九策未來十待根熟三有十事詣道場者明捨邪趣正亦是因圓趣果於中初二現處次二現身次二嚴處次二見佛入定後二愛供觀佛並於趣向道場行路之時有此十事四有十事坐道場者處此受道故初四約處現相次三約三業現相後三成德相一滿金剛喻定二受古佛所坐餘經受吉安草坐三納所應化生五有十種奇特者大果將臨奇相先現故名也初二佛加讚次二人物歸向次二得定總持次二通慧具亦是上供諸佛下識化器後二明身業體用一體二用六有十種降魔者彼對魔怨顯勝幢獨絕故云也依方便經下卷若非佛力召來彼等惡魔莫得近佛為欲界中此最尊勝尊勝若降餘皆隨伏波旬四兵滿三十六由旬圍菩提樹欲作留難菩薩住慈悲智慧以手指地一切散壞八萬四千八部大眾發阿耨菩提心廣如彼說此化魔眷屬也諸天本見魔王自在將謂勝佛為決彼疑故云降也四示征以入道五顯己德力六起他信力七八為未來軌則謂修行之時未免魔障不宜放逸九顯惑劣德勝故十順惡世法故第六有十種覺如來力下四十門明成佛攝化於中初十成佛次二十轉法輪後十入涅槃初中覺如來力者前降魔當無間道斷障也此當解脫道證果也初中魔是惡緣煩惱是惡因此二是所離障也究竟行是治道成也次二得定自在次二二德滿一自德圓二化德備次三三業具後二同諸佛一三業同二十力同是故結名如來不名菩薩也二有十轉法輪者大覺既圓機熟時至理宜開甘露門授以正法餘經此中有梵王請於中初十明所轉法輪後十顯能轉之因就前中若小乘等法輪四諦下各有見智明覺等四行今此十行以顯無盡又彼四行既在諦下今此亦在十諦之下各有十行成百行法輪並如前法輪章辨於中初三可知此等並是所轉之法非能轉者具此等也四順入佛果無礙之法五悲心普覆法六教法不虛七顯宿因法八顯教聲至一切處九說盡一切時十轉該一切法三因十白淨法等者顯能轉之因是佛無流清淨法界故云白淨由此轉入眾生心中成聞熏種子也出生無相者依此種子出生無相聖智也決定不虛者更無異因故攝論中多聞熏習從最清淨法界等流生無流現了是此義也一由佛過去弘誓願力令此法入眾生心中出生無相決定不虛餘亦如是二宿世大悲所任持故三現在不捨眾生故四稱根說法五不差時故六不令生厭又非不足七知三世智後三殊勝三業四有十義示現大涅槃者化緣既畢息用歸真故名示現大般涅槃初二顯有為失次二顯涅槃德五令求法身六無常決定七明愛必有離顯不自在八總舉三界皆不堅牢後二顯涅槃體相一體二相佛子一切如來下總結三世諸佛化儀齊等上來一百九十句明第六究竟位中行法竟上來總辨二千行門六位差別明大門第五普賢說分竟第六大段從佛子是為菩薩清淨下明結勸修學分於中二初結義勸修二從佛子此經出生下結名勸學前中亦二先結義後若有眾生下勸信修行前中初總結二引證結中障盡名淨德高曰勝用廣稱大理深為妙此四之中淨勝是行大妙為法二諸佛所說下引證謂如上所說並是三世諸佛所說令有智等明說有益二佛子若有下勸信修行中三先標益二何以下釋成三佛子下結勸第二佛子此經出生下結名勸學中亦二先結名二是故下勸持名中有十一生諸行二出妙德三入深智四攝法門五離世間六遠二乘七顯不共八普照法九長善根十度眾生前中功德義花者是功德妙行間錯如花以成嚴飾如上功德花聚十行相似花嚴之名依此而立此十並是所詮之義從義立名也二勸持中先總勸若菩薩下舉益勸持可知上來結勸分竟第七大段從說此出生下明表瑞證成分於中二先明說經表瑞謂動地放光二爾時下諸佛證成於中四一總讚善說二佛子汝已下別歎說德此中久已善學中間決定證知今時臨機快說三我等下顯已同說明現說不殊故四是故下述已護持令未來不斷故上來表瑞證成分竟第八大段從爾時普賢下明偈頌分於中有二百三十一頌分四初有一十六頌顯德廣難說二從持眾生善根下一百三十三頌半明略示行德差別之相三從常依如來下四十三頌正略頌前二千行相四從菩薩修諸下三十八頌半頌前結勸修學文就初十六頌中各二頌為一結則為八事一歎供佛攝生行二於上二事皆無染行三摧魔滅惑行四現化為物行五救生求果行六六度四等行七捨自存他行八總結廣多許說少分第二持眾生下一百三十三頌半略示行德差別之相中總分為二初六十七頌明託事表法顯行相殊勝二從一身無邊際下六十六頌半明行用廣大就前中有十五種行相初八頌明法樹鳥獸行二生死下四頌導迷治惑行三菩薩為法王下四頌明法輪王行四甚深智慧海下四頌明大海須彌行五深心下四頌明金剛法雨行六白淨下四頌半明法城金翅行七淨戒下四頌明日月照臨行八自在下四頌辨法王梵主行九遠離下四頌離過成德行十無量方便下四頌明四大珠寶行十一菩薩功德下四頌明花香幢蓋行十二菩薩無上下四頌明龍象希燈行十三菩薩功德河下四頌明河船園藥行十四菩薩等如來下六頌等同佛果行十五菩薩悉成下四頌半明障盡德圓行勝行略示結勸令聽行相殊勝竟第二一身無邊下六十六頌半明行用廣大中分為十行初六頌明三業深廣行二菩薩現如是下五頌半明供佛受法定慧行三示現種種下四頌明逆順行成德滿行四或現聲聞下五頌半明隨類現身難思行五或在天宮下八頌半明八相念劫法印行六如是知眾生下七頌明了眾生根欲行七菩薩一念中下七頌半明身心迅用甚深行八猶如人夢下六頌半明智悲廣大玄絕行九觀色如聚沫下十一頌明智德圓明照法行十廣入甚深下五頌明結德殊勝無盡行德用略示結所說但以功成德立行該法界其旨深奧詎可言哉聊舉一塵之說以擬玄趣也三常依如來下四十三頌正頌前二千行法於中頌前六位則為六段初四頌前十信位中二百門行二一切妙功下四頌前十住位中二百門行三住持一切劫下六頌前十行位中三百門行四金剛妙寶住下六頌前十迴向位中三百門行五清淨身身業下十頌前十地位中五百門行六觀察善逝智下十三頌前因圓果滿究竟位中五百門行第四菩薩修諸行下三十八頌頌前結勸修學中分三初一頌總結所說謂結前二千名舉小分二無量劫下三十三頌半別結德用三末四頌結廣勸修就前別中二先二十一頌半別結德用廣大二淨身下十二頌結別行德殊勝前中分五初五頌半明於剎自在二無量金剛山下六頌明三業自在三過去一切劫下三頌明三世間自在四深知下五頌明身智自在五示現如是下二頌結自在無盡二淨身下十二頌別結行德殊勝中分三初六頌半明輪王七寶宮殿器杖二陀羅尼下三頌半明林泉遊觀飲食乘御三此等下二頌結上諸行多劫修得三末後四頌中初二結德無盡後二舉益勸修離世間品竟將釋此品四門同前初釋名有三一分名者謂廣依勝友深證法界故名依人入證成德分矣二會名約處名祇洹重閣會謂表此法濟物攝生故在給園又顯悲依本智重出之相故在重閣三品名者入是能入謂悟解證得故也法界是所入法有三義一是持自性義二是軌則義三對意義界亦有三義一是因義依生聖道故攝論云法界者謂是一切淨法因故又中邊論云聖法因為義故是故說法界聖法依此境生此中因義是界義二是性義謂是諸法所依性故此經上文云法界法性辯亦然故也三是分齊義謂諸緣起相不雜故初一唯依主後一唯持業中間通二釋心境合目故云入法界也二來意者初明分來謂前顯託法進修今辨依人入證義次第故是故來也會來品來亦同此說三明宗趣者亦分會品同既明入法界即以此為宗於中分別作三門一約義二約類三約位初中先明所入法界義有五門一有為法界二無為法界三亦有為亦無為法界四非有為非無為法界五無障礙法界初有為法界有二門一本識能持諸法種子名為法界如論云無始時來界等此約因義二三世諸法差別邊際名為法界不思議品云一切諸佛知過去一切法界悉無有餘知未來一切法界悉無有餘知現在一切法界悉無有餘等二無為法界亦有二門一性淨門謂在凡位性恒淨故真空一味無差別故二離垢門謂由對治方顯淨故隨行淺深分十種故三亦有為亦無為者亦有二門一隨相門謂受想行蘊及五種色并八無為此十六法唯意識所知十八界中名為法界二無礙門謂一心法界具含二門一心真如門二心生滅門雖此二門皆各總攝一切諸法然其二位恒不相雜其猶攝水之波非靜攝波之水非動故迴向品云於無為界出有為界而亦不壞無為之性於有為界出無為界而亦不壞有為之性四非有為非無為者亦二門一形奪門謂緣無不理之緣故非有為理無不緣之理故非無為法體平等形奪雙泯大品經三十九云須菩提白佛言是法平等為是有為法為是無為法佛言非有為法非無為法何以故離有為法無為法不可得離無為法有為法不可得須菩提是有為性無為性是二法不合不散此之謂也二無寄門謂此法界離相離性故非此二由離相故非有為離性故非無為又由是真諦故非有為由非安立諦故非無為又非二名言所能至故是故俱非解深密經第一云一切法者略有二種所謂有為無為是中有為非有為非無為無為非無為非有為乃至廣說五無障礙法界者亦有二門一普攝門謂於上四門隨一即攝餘一切故是故善財或覩山海或見堂宇皆名入法界二圓融門謂以理融事故全事無分齊謂微塵非小能容十剎剎海非大潛入一塵也以事融理故全理非無分謂一多無礙或云一法界或云諸法界性起品云譬如諸法界分齊不可得一切非一切非見不可取此明諸則非諸也舍那品云於此蓮花藏世界海之內一一微塵中見一切法界此明一即非一也是故善財或暫時執手遂經多劫或入樓觀普見三千皆此類也上來五門十義總明所入法界應以總別圓融六相准之二辨能入亦有五門一淨信二正解三修行四證得五圓滿此五於前所入法界五門之內有其二門一隨一能入通五所入隨一所入通五能入二此五能入如其次第各入所入五中之一又此上心境二義十門無礙圓融總為一團無障礙法界亦以六相准攝思之第二法界類別亦有五門謂所入能入存亡無礙初所入中亦五重一法法界二人法界三人法俱融法界四人法俱泯法界五無障礙法界初中有十一事法界謂十重居宅等二理法界謂一味湛然等三境法界謂所知分齊等四行法界謂悲智廣深等五體法界謂寂滅無生等六用法界謂勝通自在等七順法界謂六度正行等八違法界謂五熱眾鞞等九教法界謂所聞言說等十義法界謂所詮旨趣等此十法界同一緣起無礙鎔融一具一切思之可見二人法界者准此下文亦有十門謂人天男女在家出家外道諸神菩薩及佛此並緣起相分參而不雜善財見已便入法界故名人法界也三人法俱融法界者謂前十人十法同一緣起隨義相分融攝無二思之可見四人法俱泯法界者謂平等果海離於言數緣起性相俱不可說五無障礙法界者謂合前四句於彼前人法一異無障存亡不礙自在圓融如理思之二明能入亦有五重一身二智三俱四泯五圓謂入樓觀而還合身證也鑒無邊之理事智證也同普賢而普遍俱證也身智相即而兩亡俱泯也一異存亡無礙自在圓融也又發心品云甚深真法性妙智隨順入無邊佛土中一念悉周遍案云前二句智入法界後二句身入法界由身智無礙故智入理身遍土也餘准可知三能入所入混融無二際限不分就義開異理仍不雜此五能所如次反通如理思攝四能所圓融形奪俱泯五一異存亡無礙具足上來約類辨竟第三約位明入法界者准下文中所入法界大位有二所謂因果於前人法無不皆是佛果所收即如來師子奮迅三昧所現法界自在是也又於前人法無不皆屬因位所收即文殊普賢所現法界法門是也此因位中曲分有五則信等五位之法界也准攝可知二明能入准文亦二對前果位明諸菩薩頓入法界對前因位寄顯善財漸入法界因果既其無礙漸頓亦乃圓融但以布教成詮寄斯位別耳四釋文者此一品中大分有二初明本會二爾時文殊從善住樓閣出已下明末會亦則前明果法界後明因法界又前明頓入法界後明漸入法界又前總後別則本末圓融無礙思之就前本會中長分有十一序分二請分三三昧分四現淨土分五集新眾分六舉劣顯勝分七偈頌讚德分八普賢開發分九毫光示益分十文殊述德分就初序分有三初爾時佛在明智正覺世間圓滿舍衛城等器世間圓滿與五百等眾生世間圓滿初文可知器中有三謂一城二園三閣城名具言名室羅伐悉帝訛略稱舍衛此翻云聞者城謂昔有古老仙人住於此處復有少仙名為聞者於老仙所聽受法要老亡已後少於此處建立城郭因以為名園在城南可三四里祇是太子之名具言誓多此云戰勝又無父曰孤無子曰獨須達長者惠施資給名給孤獨然長者側金買地太子施樹同成二人共立伽藍故俱以名焉園內別閣宣法之所名曰講堂體無不周曰大德無不備曰嚴用依體起故曰重閣第三眾中亦三謂一菩薩二聲聞三諸天王初菩薩中亦三謂一舉數二列名三歎德名中先標上首二人以其是助化主故釋有三義一普賢當法界門是所入也文殊當般若門是能入也表其入法界故二普賢三昧自在文殊般若自在三普賢明廣大之義文殊明甚深之義深廣一對故標上首次列名中有一百四十一大位十十有十四位初十同名幢顯行德高出故二十同名端嚴表福智二嚴故十中欠一是減數也三十同名藏顯德備含攝故四十同名眼明照法界故十中剩二是增數故五十同名天冠表淨德冠於心頂故六十同名周羅此云頂髻表德重尊高故七十同名光十四位中各以二義釋妙光具身智光照內外故八十同名幢者幢有二義前明獨出義今辨降伏義九十同名音明美音悅機故十十同名上德過眾表故十一十同名妙德吉祥顯勝故十二十同名王於法自在故十中剩一亦是增數也十三十復同名音者音有二義前明音體美妙今顯巧詮妙法十中剩一亦增數可知十四十同名覺鑒理察機故十中欠二亦是減數可知如是等結也就歎德中十句有二義一此十句德遍通上諸菩薩一一皆具二別歎前十五位德謂初句歎前二上首德以普行普境皆通一切彼二同成此德故二持無量等歎前十幢十嚴二位菩薩謂身幢獨出具德端嚴能遍至故三具足無礙等歎十藏十眼二位菩薩謂具無礙藏淨眼見佛故四至無量等歎十天冠十周羅菩薩謂天冠頂髮以自嚴身同梵王形至諸佛成道之所觀佛無休請說法故五無量智光等歎十光十幢菩薩謂智光普照甚深法故又伏癡闇故六於無量等歎十音菩薩謂美音清辯說無盡故七究竟等歎十上十妙德菩薩謂同虛空之上智極淨境之妙德也八無所依等歎十王菩薩謂無依現色自在為王亦現王身故九除滅等歎後十音菩薩謂內離智障巧說分別眾生界故十虛空智等歎十覺菩薩謂放阿含光善覺照故又釋此十句攝為五對初二一對初行德內充後多身外遍次二一對初淨眼觀佛後觀無厭足次二一對初內智照法後辯說無盡次二一對初內智同空後現身普應次二一對初內離智障後外演慧光又釋此十句中初句為總餘九是別莫不皆顯普賢行故一身詣佛普二遍見佛普三見無休普四智照理普五辨多劫普六理智淨普七量智現身普八斷障普九光照普並准釋可知二聲聞眾中亦二舉數歎德言聲聞者佛地論云聞佛言音而入聖道故曰聲聞又瑜伽八十二云從他聽聞正法言音又能令他聞正法聲故曰聲聞大者是第四果故又是不動種姓故諸聲聞中最尊大故如鶖子等又此等並是迴向大乘之聲聞故云大佛地論云如實義者皆不定種姓聲聞得小果已趣大菩提故名為大解云以其未入圓教一乘普賢法故是故下文如聾盲也如上性起品云聲聞緣覺不聞此經又云若菩薩億那由他劫行六波羅蜜種道品善根不聞此經雖聞不信是等猶為假名菩薩此之謂也又釋此等並是大菩薩示現作聲聞如新譯花嚴不思議境界分中說以顯此法深勝故示現如聾盲也二歎德中十句分四初四句證涅槃捨生死謂覺真諦者見道也證實際者修道也深入性者無學道也由此證理滿足故捨離分段故云離生死海又由怖畏生死故云離也又由無方便慧故證實際也由無大悲故捨離生死也二次二句住空斷結初住空者謂此人空之理亦是如來二空之一故云如來境也唯契此分故云安住後句由住人空斷離四住之惑謂九結十使相應纏縛三次二句通力自在謂於世無染故云不著一切神通遍遊故云遊行虛空四次二句疑盡信堅謂成就不壞信故也又釋此並信佛甚深自在果法明知是大菩薩三諸天中亦二舉數歎德歎德中十句攝為五對初二一對歎宿因德謂已供過去佛久已益眾生自下皆歎現行德次二一對歎行慈入智德謂慈念無間救生入智次二一對歎在染顯淨德謂不捨染眾生出佛真淨法次二一對歎護持德謂護於果法使正教流通持於因法證性決定又外能守護持法之者內自受持佛真性法後二一對歎家業德謂生於佛家作求佛業一切智因名為智門以能通至佛智故云門也上來序分竟第二請分中有三初眾念請二念所請三念請現問准下聲聞皆如聾盲何故此中而同疑念答意法師釋曰理處不隔故得同疑未積大心故不應其次又釋表同在祇洹故同念請普眼未開故如盲等又釋實是菩薩是以同念跡現聲聞是以如盲所請中總有六十句古德釋云初三十明佛自入法界後三十明佛令他入法界今釋六十中初十念請果法何以得知所請是果謂次十明下位不能測量故既下不能知云何今欲請謂次十明因緣力具或亦得知雖力具得知未知此眾有知力不謂次十顯此眾根器力具雖眾器具若無佛力亦無能知謂次十明佛利他因具雖利他因滿若無現起利他果用亦無由令知次十辨果用攝生既此緣具故結請云唯願現等又釋此中初三十句念法請後三十句念德請前中初十正念所請果法次十明深玄難測後十明緣會可涉初中一問悲智無礙無功用行如性起品說二問佛智所知真俗無礙亦如性起境界中說三佛地總持無邊念惠又如十佛中持佛所辨又如不思議品說十持等四是處非處等十力又那羅延幢等十種大力亦如彼品五四無畏十無畏六師子奮迅等不可稱量諸三昧海七理及功德并諸剎土皆是如來身智所住亦如不思議品說八殊勝功德初二會問中名佛勝法者彼就通辨此中別約福德顯勝九三身十身圓滿之相十四智十智理量融照又有經本此中更有一句名如來法或是剩來或是結上諸句又此十問與前初會所問果德多分是同以彼攝門於此宜用又十中初一是總餘九是別別中初一所智德次三智用德次一大定德次一所依德次一勝福德後二身智德可知第二非下位測量中謂於前十種如來法中高故不能知廣故不能度深故不得底多故不能受此四非聞慧境界玄故不能思妙故不能觀此二離思修境稱法界故不能分別一即一切故不能聞發因智不證故不能宣明超過言議故不能解說又前六離三慧後四超四辯謂法辯不能分義辯不能開辭辯不能宣樂說不能說又釋此十配前十種次第顯示甚深之義可准知之又釋於前一義則有此十於此一門亦有前十准成百門等可知第三緣會可知中初四佛力為緣後六根力為因方可得知初中佛持力者是佛加持力如加持青蓮花菩薩令知佛功德說不思議品等二自在力者是迴轉無礙力如文殊轉鶖子令知說深理等三威神力者密以威加令知德如令迦葉知如來心等四本願力者是佛往昔本誓願力是故令他知佛深德下六中初宿世多生種善根力二多生親近一乘善友力三現在深徹淨信心力四於上勝法欲願求力五不雜無明真法所發大菩提心力六深心專求一切種智不雜二乘心力於此十中隨一種力可分得知或二或三乃至十種以顯無盡第二三十句念德請中初十歎機堪受德後二十歎佛能說德初中思量是意多故種種也從思起欲欲增名解則勝解印持也依解發言方音亦異所住行位優劣不同故云地也受法根器利鈍生熟三品不同故云根依根作業造修不同故云方便作業所緣境相非一故云境也皆依佛果為緣差別而得入法或依佛光或因說法等樂聞所說淺深廣略各多少不同故云樂聞法也二歎佛能說中初十念佛說因圓滿後十念佛說果德備前十中初一明昔初發菩提心願二依願起行故云淨波羅蜜三行成入位故云諸地四依位成行故云滿足行五總說諸行皆具二嚴故云菩薩莊嚴六別辨一行巧攝一切互相嚴飾故云方便嚴七別顯自利行攝同前名道莊嚴道是因義通至果故八別明利他行巧多端故云出方便海嚴義同前九二利無礙雙融究竟各攝一切成普賢行故云自在莊嚴十多劫受身恒修勝行故云本生海顯本生身多故如海多身修行行亦廣多也後十明佛說果備中初前既因圓有何所得謂菩提自在也二既得菩提有何所用謂自在轉法輪也三於何處轉諸淨剎也四轉何所益謂嚴眾生界五轉何法謂法王法六以何智轉謂道明之智七佛智照法機何由悟謂自在能入眾生處故八入至機處作何所益謂作福田故九以何成福謂說成功德之達櫬達櫬者尊婆須論作檀嚫此云財施律云施之法名曰噠嚫導引利他亦名達西域記云正言達櫬拏或云馱器尼此云右也以用右手受他所施為其生福故從之立名今明佛施與眾生功德故云功德達櫬十用何攝生謂三輪身業神通輪破疑成信語業正教輪破惑成解意業憶念輪破結成行下結請可知請分竟第三三昧分中何故入者前問願具現故今入定為其現法何故前諸會集眾後入定此乃居先釋前明從相入實今辨依體起用又前因人入定今果位自在故不同也何故此會佛自入定為表法界解脫自在唯佛窮原故文中有四一入定緣二入定因三正入定四入定意初中知心念者以他心智領前疑念即入定之緣二以四種大悲明入定之因謂入定益物要以大悲為本故以為因一身者利物之身積悲而立即三昧所依之身也二門者然佛有大智大定大悲等門今欲益生故唯依大悲門也又亦開此悲門以攝群品故也三首者即明益物諸所造作皆以大悲先導故為首也四隨順方便法者雖悲為首若無巧便悲法隨物根緣無以令其同入法界此四亦從佛向機之漸次也三正入三昧者明定業用從喻為名謂如師子奮迅之時諸根開張身毛皆竪現其威勢哮吼之相令餘獸類失威竄伏令師子兒增其雄猛身得長大今佛亦爾一奮大悲法界之身二開大悲之根門三竪悲毛之先導四現應機之威吼法界之法門令二乘諸獸藏竄聾盲菩薩佛子增長百千諸三昧海及陀羅尼海如是相似故以為喻又離世間品十種師子奮迅於此具論四令一切下明入定意謂現此法界清淨之法令眾覩入名樂法也三昧分竟第四現淨土分中有三初現器世間圓滿二智正覺世間圓滿三眾生世間圓滿初中二先明此祇洹現嚴淨土後類結十方同現淨土前中亦二初正顯莊嚴後出所因前中三初重閣莊嚴二園林莊嚴三虛空莊嚴光統云嚴空表無為緣起嚴園表有為緣起嚴閣顯自體緣起故也初中二先廣處無邊怱然廣博者謂案權顯實破情顯法故二正顯莊嚴於中有十種一金地二一切摩尼下明地上布寶三瑠璃下明閣柱四閻浮下正明成閣五摩尼下於閣上安網六建寶幢七懸幡蓋八放光照法界九雜寶莊外十四邊階道令可登涉二嚴園中佛神力是所因也忽然廣等顯廣處也眾寶下亦十種莊嚴一總句二以寶布地三寶牆四寶樹五香河六多閣樓七光照八寶莊地九出妙香十建寶幢有十七種三莊虛空亦有十種一天寶宮二香樹三須彌四寶樂五寶樹六寶座七寶像八珠網九樓閣十解脫音樂第二出嚴因中有二先徵謂何以有此不思議嚴故二釋中有十句一由是如來不思議善根之所生故此約因也二由是佛果無流法故此約果體下明果用三總舉神力四別舉身通五六二句明身土無礙微細相入七八現過去佛照現在剎九十出佛現剎此上莊嚴並是如此佛果體用非餘位能知是故皆云不思議也上來一方祇洹竟二類結中如此祇樹等舉此也一切法界類通法界同此現土此處隨麁是須達所造然其據細乃稱周法界該於十方盡於三際以通不礙局故須達新造以麁不異細故所造則微細而周法界如常在靈山及案足所現皆此類也二如來滿等明智正覺世間圓滿此並於斯所現剎內各有如來俱來詣此滿祇洹中三眾生世間中二初菩薩充滿二雨十種供養雲上來現淨土分竟第五集新眾分中有二初明所集之眾後皆是如來威神力故者釋集所由也前中亦二初別集十方後總歎其德前中十方則為十段於中初二及第六各有九門餘方有十先東方九義一集處遠近謂過不可說剎塵界表法深遠也二有世界海名金剛等表所依之法界也金剛有二義一堅二利雲亦二義一遍二潤明淨亦二義一普照二離染今勘梵本但此名明淨之言皆梵名毘盧遮那也燈亦二義一破闇二照現莊嚴亦二義一飾事二嚴理三佛號等表能依之圓果謂明淨同前妙德梵名室利則吉祥之勝德也王顯自在四標上菩薩名顯能依之分因明淨同前願是自體大願也光明破無明照法界也五眷屬俱來六興供養雲謂天花等事供滿虛空七詣佛禮供八本方化作樓閣花座結跏而坐九寶網覆身顯勝德自嚴若准下餘方加第十或髻珠或天冠顯其勝相為標幟故餘方世界佛名等准釋可知南方供中妙香等雜事充滿一切佛世界者此並稱法界法門成此供故是故或云滿虛空或云遍法界或遍一切剎或充眾生界皆無障礙參而不雜西方供中同名須彌山雲者顯妙高具德之相皆充法界者行同理性故一切如來相好為須彌山者明果德妙高故為菩薩所行須彌山者因行高成故此等並以人同法以正同依以果同因無礙法界自在之德北方供中同以衣供顯慚愧嚴身之相故也亦通人法教義等東北方中同以樓閣為供者顯重成高出階級之相亦通理事等東南方同以圓滿光雲為供者是身所珮表具德勝用故也雖通內行及外事文中以佛無見頂相為供具者顯尊貴之極明以佛供佛方窮際故西南方同於毛孔出諸炎雲者顯燒惑薪而照理故身出此炎乃照三世者明九世緣起貫通故以遍一切處該一切時也西北方同於相好及毛孔出三世十身通三世間明身業勝能同法界佛果大用以為供具下方同於毛孔出十音雲明語業自在同佛果德應機設法無礙之相上方同於六處之內出三世佛十度等行因果圓融明意業自在此上十位供具亦從初至末顯漸深之相並是圓滿教中菩薩同佛果而自在是故非下位及二乘等所能知見也第二歎德中有四十句分三初一句總歎二成就三世下三十八句別歎三此諸菩薩下一句結歎別中亦三初明攝佛三業二於大眾中下明攝化之智三知世界智初中亦三初四句明語業自在一得佛眼見法二能轉佛所轉三攝佛圓音四超因至果二於念念下六句明身業自在一念念無間詣諸佛所無有休息二明法界身雲一遍一切三能於佛眾現淨法身四幻通之力塵中現剎五雖常在佛所而化眾生恒不失時六於身毛孔出法雷音如密嚴經中金剛藏菩薩遍身毛孔同時發聲演妙法亦同此也三知眾生界下七句明意業自在一知眾生緣集如幻二知諸佛有用如電三知有趣現實如夢四知起果酬因如鏡像五知生相有體無如焰六知廣器顯現如變化七具足等結能知具果智也上來同佛三業竟二攝眾生三業中十句分三初五句明語業攝生一決定宣說二辯海無盡三同物言音四於理不礙五於諍斯盡二有二句身業攝生一具通智者通以惠為性故名妙智也二勤行摧魔者以精懃力故魔久摧伏又以神通力故伏耶歸依眾生故也三安住下三句明攝生意業一三達殊勝智二處世無染智三得佛圓果智三知一切有下十一句明世界自在智於中初二明真諦智一了妄空二深入等證真性三量智普入謂不改真而入俗故云不壞智也四入已迴轉現身自在五同時示現多處受生六知方圓等形類差別七八二句明廣狹自在智亦是知微細世界智九得佛持剎智身能住於佛住即器世間身也十淨惠照十方十一自在普周遍結文可知如來神力者集眾所因此文應在前但為順西方語法故在此後辨上來集新眾分竟第六舉失顯德分中有三初顯能不見人二明所不見境三釋不見所由初中前文通列大數五百今此別標上首故舉十大弟子舍利弗者此云鶖子梵正音云奢唎補呾囉也奢唎此云鶖即當百舌鳥之類也吳僧會法師六度集中譯為鶖鷺子也此是母名以其母有辯才峻捷似同彼鳥眼轉明利亦如彼鳥故從喻為名補呾羅此云子以兒從母為名矣古譯為身子者以梵語中名身為舍利如佛身分為舍利非此所用也智論中亦是過去發願為釋迦佛弟子而立此名以能論義亦名優波提舍二摩訶目連者梵正音摩訶沒特伽羅此云大採菽氏上古有仙居山靜處常採綠豆而食以為姓尊者之母是彼之族取母氏姓而為其名得大神通簡餘此姓故云大採菽氏此與鶖子二人因緣如別說三摩訶迦葉者梵音具名摩訶迦葉波此云大飲光飲光是姓婆羅門姓中上古有仙身光飲奪日月之光迦葉是氏之族故以為名是迦葉身光亦能飲奪日月之光又是大富長者之子捨大財姓出家能行少欲頭陀大行為大人所識簡餘迦葉故名大矣四離波多者具云頡麗伐多此云室星即北方星也祀之得子因以為名又名阿唎波多此云所供養也有云名假和合即智論中二鬼食事顯之也五須菩提者正云蘇蒱底此云善現亦云善實古云善吉非也六阿泥嚧豆者正云阿泥嚧陀泥嚧陀此云滅阿云無即名無滅是佛堂弟也七難陀者此云喜本是牧牛人因問佛牧牛十一種法知佛具一切智得阿羅漢果性極聰明音聲絕妙令人聞喜故以為名八金毘羅者正云劫比羅此云黃謂上古有黃頭仙因以為姓亦從姓為名九迦旃延者具云摩訶迦多衍那此是姓名此云大剪髮種男婆羅門姓上古多仙山中靜處年歲既久鬚髮稍長無人為剔髮婆羅門法惡為剔髮時一仙有二子俱來覲父少者乃為諸仙剔髮仙願護後成仙貴爾來此種皆稱剪髮尊者身是男子威德特尊簡餘此種故云大剪髮種男又西方取母姓者今顯是父姓故置男名十富樓那彌多羅尼子者富樓那者正云補剌拏此云滿也彌多羅者正云梅呾唎曳此云慈也尼是女聲也弗呾羅此云子即滿慈女之子從母以立其名如鶖子等如是等結其不見等二所不見中二先明不見法界佛果後顯不見法界菩薩前中十句與上眾人所念請法多分是同問若全無器前不能同念若有器能念何故今乃示之不見答有悕法心前能同念眼未開故示之不見又前但念自三乘佛果今示一乘故不得見十句中初一總謂顯如來障盡作用無礙故云自在下別一勝果位二嚴二果位分齊及佛所知三作用多端四圓音決定五離麁相之德六無思利物七威力自在八持諸佛所作九所依淨剎此等並是前後所現身土等事如是下結其不見二亦復下明不見菩薩眾中亦十初不見大會者是總也下九別別中一是境界業用集來之相二不見眷屬來處及坐此中宮殿則前化作樓閣是也三不見跏坐三昧觀察四不見菩薩所作供具等五不知受記長善等六不見菩薩所受之身有五身可知七不見菩薩圓光等八不見菩薩充滿一切十方等九不知菩薩所有德行又釋此上九中初四句中細開有十句釋前雲集菩薩眾後五句內亦有十句釋普賢等本眾並可知如是下總結不見三釋不見所由中二初法後喻前中亦二先明因時不修其見因是故不見二亦無三昧下明果時絕無其見分是故不見前中有四初明行劣不逮勝二是諸功德下顯勝以過劣三何以故下釋勝以非劣四是故下結劣不見勝初中先徵問云若無善根不應在會若有善根不應不見故云何以故也下釋成中初總釋云有善行故得在會以是別異善行故不見也又由不同凡故有善根不同菩薩故不同善根也下別釋中十九句初十二句別釋前不見佛果於中初二句略釋謂釋初以本不修習大菩提善根故云本不修習能見如來自在之善根故名別異是故無因不能見佛也自在是前佛果十句中初句是也二但修入趣涅槃之行故云不修淨佛土行淨土是前十中末後是故舉初舉後中即可知下廣釋中初七句不修利他行後三句不修自勝行亦即初是狹心後是劣心文釋可知二不求菩薩下別釋不見菩薩所由中七一不求通明二不修彼善三不生彼願四五不知法空六不入彼位七不得普眼二顯勝過劣中明上二十種所不能修功德之法超過二乘不與共故是故彼法非此能修不能修彼為因緣故是故於彼不能見等謂眼不能見耳不能聞證不能入比不能知察不能覺慮不能念智不能觀意不能思三釋中先徵問云何以如此總不能知為是總不可知故不能知為二乘總無智故不能知故云何以故也下釋云菩薩智境者非是總不可知以深智能知故非聲聞智境者亦非聲聞是無智慧但智淺境深故不能知四是故下結不知可解上來不修因故不見竟第二明果時絕分故不見者謂得小果故於此法絕分無入是故前文但言不能修習等今此文中乃至云無三昧眼等故知前約因時不能修行今就果位總無分也文中有三初總舉二徵釋三結不見初中十句一無深定眼二無所得法三無大悲功德四無是處智五無大智眼此上無自勝德下五句無利他德二徵釋中徵云聲聞因果豈可不是佛境界中一分所攝何以總言無彼法耶若總無彼與凡夫何別故云何以故釋意以出三界故不同凡夫以住權乖實故無彼法又由有四失故是故總無一出麁而不離細謂但出分段三界不離變易生死故二得權而不得實三滯寂而失悲四自調而不救物又初離過不盡二得法不深三無大悲心四無四攝行三是故下結不見上來法說竟問如有經云聲聞緣覺若智若斷皆是菩薩無生法忍既亦彼菩薩所得何故此中而言總無答二乘是菩薩法忍非菩薩是二乘所知問若爾何故經云汝等所行是菩薩道耶答由迴心故是漸悟菩薩道非是頓圓此約頓圓故非彼分問只可聞而不信如文殊行經中五百聲聞聞不信受等何故此總不聞見答彼是三乘逐機說今得故亦聞今此一乘逐法高出故不能聞其猶重陽麗空發雷振音蟻子等類不能聞見問若爾二乘應非法界所攝答法界廣故攝於二乘二乘狹故不攝法界問法界緣起一塵猶能攝於一切何故二乘狹而不攝廣耶答廣狹相攝是菩薩所知二乘無此故非此攝問二乘豈不亦是菩薩所知法界何故不攝答是此攝故彼不知見如聾盲也問若是此攝應得知見如菩薩眾答法界緣起略有二門一順緣門如成法因等即佛菩薩要是知見方得攝耳二違緣門如相違因等即二乘眾要不知見方乃攝耳此二緣門望所起法悉有功力是故同此緣起所收見不見異問若爾凡夫外道亦是違緣何不此攝答彼無德人不堪於此如聾盲故設餘聲聞猶恐不堪是故要以鶖子等類諸大聲聞或是菩薩變化所作方顯法勝是故辨之問若爾此聲聞等得此法不答並得法何以故如聾盲入緣起故以此為得思之可解問若得應知見答若知見即不得以非是相違緣起攝故不名得也菩薩不同此故不例也正由二乘問二乘高德尚如聾盲如今凡夫豈得受持答往昔凡時不受持故今時對面如聾如盲今若不受還亦同彼是故只為高德二乘如聾盲故故須受持增長信力令後得之第二喻況中有十喻況之遠法師等諸德皆將十喻配前所迷佛果十句功德唯第九二天喻喻上第二如來莊嚴餘皆次第配釋可知又就此十中見不見分別有三義一第一第五第十此三喻二乘不見佛果功德二第二第三第四此三喻菩薩能見佛果德餘四喻如來自見果德亦見二乘等法又釋此十別相者一鬼對恒河喻喻二乘有所知障故不見殊勝境辨法師云如餓鬼者喻二乘人不得菩薩法界行食故云餓也鬼者似人非人喻二乘所得涅槃似而非真也裸形者以無菩薩慚愧行服飢渴者以不得無二理觀沾其神故舉身燒燃者四相所遷不息也毒獸所逼者不知生死是自心所作乃怖而捨之也往詣恒河求水飲者趣祇洹處求解脫味水也或見枯竭等者唯證斷涅槃不見法身淨土法界之德水也由罪業障者喻法執無明之所障也下合喻可知二覺對夢境喻喻二乘人守劣乖勝故不見於中先喻後法法中先總次別後結別中菩薩覩見出九種因故可知三愚對雪山喻喻二乘人狹心無悲故不見四呪見伏藏喻喻彼二乘無淨慧眼故不見五盲人至寶洲喻喻二乘無淨眼故不見六塗眼隱身喻喻彼二乘無深智故不見七遍處定境喻喻彼二乘無深定故不見喻中天者是空處識處也眾生境界者是青黃赤白也八曀身自見喻喻彼二乘無深行故不見九二天隨人喻喻彼二乘無密智故不見十滅定無見喻喻彼二乘住位息求故不見上來總舉劣顯勝分竟第七偈頌讚德分於中十方菩薩說即為十段初段中十頌分二初九明述前三昧用後一結用所依即顯是前師子奮迅定也前中初五歡佛身土無礙於中初一自在次二甚深後二廣大後四歎菩薩眾德於中一顯前雲集二願行深三超二乘四定惠堅第二頌中分六初二歎眾具德初位滿後德深次二歎處眾集次一斷障證理次二不動普遍次一結歸佛力後二了達佛法初義後教第三頌中分二初三法說一歎佛說法應時二歎佛力用摧耶三歎佛法超情表後七喻況中一智達三際喻二無漏德圓喻三自在遍知喻四德無限礙喻五法輪荷戴喻六無礙速遍喻七智輪為本喻第四頌中一德山益物喻二悲海除炎喻三行高深證喻四五二頌明智海出生喻六巧現應機喻七隨願畢遂喻八種智普照喻九隨方現法喻十見佛淨根喻又釋此十中一大福二大悲三大定四五理智六量智七悲用八種智九鏡智十慈用第五頌中分四初一歎見益次三益菩薩一總歎一別令得法一別令成行次一現三世間次三現法成益一舉能一廣現一成智後二法輪益物第六頌中分三初三明凡小不能知次四明所不知之德一智深一福廣一巧化一德法後三顯能知之德一修行一破我一願滿斯等能知非是佛德總非可知第七頌中分三初五歎佛體德圓備於中初一總歎身淨次二萬行為因次二滅障成德次三歎妙用難測於中初一色用後二智用末後二總結一不思一不議第八頌中分三初二出智德一依聞出一依心出次三堅固行一精進行一信智行一回向行後五斷德行於中初二離染成自行後三離染成利他第九頌中分四初二歎佛語業利益次二身業利益次二身語雙益後四利益見聞第十有十一頌分四初二歎佛益菩薩一現德令見一轉法令聞次五歎佛為生忍苦是大悲深厚也次一釋忍苦所以餘三明見佛成益上來偈讚分竟自下第八明普賢開發分令眾生信故於中二初長行後偈頌前中三初明說意二顯能說方便三辨所說分齊初中欲重等者前明教主自入此定廣現其事開現法界未有言說今明普賢以言廣說更重開前定用法界使顯現照明令諸菩薩同入此法故云重開等也二以法界等下明能說方便有三初總次別後結別中十一種方便言以者是用也用此等法界等諸方便而得十種廣說如來三昧德也一法界等者謂如法界既無邊盡此能說方便亦同法界故云等也餘皆如是何以爾者以奮迅定業用廣大用餘方便不能顯故是故十一皆將無分齊法以用類之此一是總句餘十皆是法界別句於中悕望約始欲據終法光是能化法隨時約就根生熟時等餘門可知三為諸菩薩下結成顯意謂以法界等方便為諸菩薩十種廣說師子三昧虛空界等方便亦十種說餘並准之三何等為十下明所說之法亦有十門望前能說有二門次第配前十一方便謂以前方便如其次第說此所說是故各配一種唯第十中攝後二方便准釋可知二前十一方便一一皆有十種廣說則成一百一十門也細思准釋義理可見此十何別一多佛出二多時說三多處現四攝多眾五一念此一與前念請中初十可計會思之攝九世六一身充法界七依報境中現佛德位八依報微塵中現佛自在與前何別者境麁塵細故別也九正報毛孔出音恒作十遍坐道場常轉法輪此十並師子奮迅三昧之德猶是略說佛子下顯未說者更復廣多唯如來智境者明更有廣多非菩薩能知第二爾時下明其重頌文中亦二初序意後正頌意中承佛力者顯非自能故觀如來者明有所承故觀大眾者明有所為故餘句觀其所說故此等並是佛果差別德故正頌中於前十法次第頌之初中一一毛孔中頌前一切法界中也餘三句頌佛興等二中淨法輪頌前一切佛所說三中最勝加坐等頌前現成正覺四中菩薩雲集等頌前大眾皆往詣等五中說諸法界等頌前充滿一切法界也六中顯現諸佛剎入法界智海等頌前充滿一切世界海等七八二頌半頌前第七法安住於如來一切諸境界者頌前一一境界也亦有本作一切諸世界世界亦是依報境也安住如來地者頌自在功德地也中間並是三世佛功德法九中初二句頌前第九法後二句却頌第八法末後頌中初二句頌前遍坐後二句頌常說上來開發信分竟自下第九毫光示益分令眾證入法界故於中有三初舉佛放光為示法之緣二時祇洹下明眾依緣見法三其有眾生下辨見法得益正入法界初中五句先標意欲令菩薩因人隨分亦得此三昧故又此三昧中所顯現事即是大眾前所疑問故佛答問而入此定令眾亦得方為益也二放白毫光者顯中道平等白淨法界是前三昧攝生之用三名照法界者依義立名謂照現三世法界法門令諸菩薩得入此門故云也四攝眷屬明具主伴故五照十方等者辨攝化分齊也二令眾見法界中二先舉能見人謂普雲集通新舊二眾也二明所見法中亦二初見此方法界後類見十方法界初中亦二先見一切世界中現身說法二或見天宮下明見一切宮殿中現身說法前中先舉所現之處如是等下正明現身說法具三世間可知二天宮等中亦二先所現處即於前世界中更取微細十種宮殿二現種種身下正明現身說法亦有十種於中種種持者義持也教持是法持也此等所現並是通答前十句疑問謂佛自在等可准思釋二類見十方中二初舉此類彼二顯自在類彼中初麁類十方世界諸業所起者彼十方中器世間及眾生等並是實報顯現故名也三細類毛孔中可知二顯自在中初一句不壞廣事謂雖在毛孔微細之中而亦不壞三世九世廣大無邊眾生界等差別宛然次三句明業用一照其心二為現身三開示法後一句結神力三明見法得益中二先辨見法因緣後辨所得之益前中亦二初約佛有緣宿緣得見二約行已修具德方入三句一利他二自利三攝成入法方便二明所得益中有三初明因見得法二彼諸菩薩下明因法成德三爾時下明因德起用初中二先逮得下一句標其所得謂得佛地廣大三昧以此眾並是普賢位中諸菩薩故是故所得無有漸次故即究竟二或得下辨其所得於中三先總標所得略列十門於中初六明得菩薩行位究竟後四明得佛果自在成滿二此諸菩薩下結略顯廣於中初結數後結名名中十一句者是增數十也何以知者以結數中云十不可說等故知也種種道者結前法身是智所遊處故云道然有多類不同故云種種也理實無二何以言多謂攝生異故能遊之智有淺深故二種種門者結前色身異類標別故云門三種種入者結具諸行能有證入故四種種度者結諸波羅蜜度到彼岸故五方便者結前淨行巧能圓故六至者結得菩薩究竟地故七方者結菩提自在遍十方故八光明者結三昧業用起光明故九功德及具者結諸行智力故十自在者結無礙辯才故三深入菩薩下釋但廣前初句所得三昧一門餘類准之就中二先明因顯廣義於中二初深因位明自分終極後入如來海下妙契果海顯勝進圓滿前中三初一句總標二所謂下百門別辨三如是下結略顯廣此百三昧於上十句種種之中一一各有如此百門及後結廣以彼十種是標大門故所謂已下是別辨故是上文結數云十不可說此中下結直云不可說故此是十中一也又釋此百但是前十之中種種門之一門也何以得知者以下結云不可說剎塵三昧門不云道等故得知又上文但云十不可說等妙功德不唯言三昧故也問此種種門內含有陀羅尼門等無量諸門何以此中唯辨三昧門耶答以初標云逮得如來不思議自在三昧是故就此以廣顯之又前云為欲令諸菩薩安住師子奮迅三昧是故偏顯此門理實諸門無不皆具如下文云一一皆得不可說等大悲法門亦是此類也又百門並由業用異故差別立名准釋可知於中初一明所依之本以無盡行海用類平等法界使出纏結究竟圓明具德故以為名末後一明攝歸其位故名觀察師子奮迅菩薩三昧上諸三昧皆為趣向此三昧故云觀察然此不同佛地所得故云菩薩也中間諸名隨義思釋二入佛果者由前所得因位終盡是故果海方能趣入可知上來因見得法竟第二因法成德中二初令座廣大二現大自在下正顯所成德於中二先別顯後總結別中有十門顯德初成就深智德二悉為眾生下了法為師德三樂寂滅下隨緣無著德四安住莊嚴下成就眾生德五解一切眾生下解深具行德六具足十力下得法智能德七巧妙方便下巧便勝智德八得一切法無礙下理智契真德九放淨法光下攝生見佛德於中初攝生成益後常見下見佛得益以分別了知諸法自在大小相攝故是故於一切法得無諍境界也十決了如來下照法圓融德於中先總持轉法德二成就如來下妙窮佛境德二彼諸下總結可知上來所成竟第三明因德起用中三初總次別後結初中深入等結前也身中等起用處也樂法力等用因也於念念等總舉用相也別中十事差別可知結中法力者是此所得法界法門力也上來大段第九示法成益分竟自下第十文殊述德分於中二先述讚後顯德前中二先序意可知後正頌有十三半頌分二初五歎祇洹中所顯示法於中初二歎祇洹中器世間自在用次二歎菩薩眾生世間自在用次一智正覺世間自在用二餘頌歎諸菩薩等得法業用於中初一頌前境界等中所出妙用之內初句歎三世佛功德次一頌歎前第二句說眾生淨業果報等次一超頌出佛化身雲等次一頌於一切佛剎讚佛功德次一超頌末後轉法等即方便度生是也次一却頌願行莊嚴等次一頌三世佛嚴道場雲等末後一頌半頌所歎普賢行等此等並是祇洹林中當時所現之事今文殊頌中述讚辨矣第二顯德益中有三初明所得行體二一一毛孔下明所得行相三隨其所應下明行勝用初中由佛三昧照故得此大悲為利他行體毛孔光所出尊重身雲明大悲之相就第三勝用中二初總辨大用以滿法界二現不可說下別顯悲用於中有五門一以欣厭二門化二或於一切世下以十度門化於中三初明現處二為一切眾生下正明所現十度於中初六可知七從善知時會下明方便度八悉能供養諸佛菩薩此一句是願度九降伏下是力度十知一切下是智度三以如是下結法成化三或現天宮下明以三輪門化於中四初明化處二大悲智下明化心三或以名號下明化行於中光明等是身業神通輪餘二可知四現處處下明化實謂此菩薩雖遍法界化用攝生而本不離此佛眾處閣內座上此顯不動而普遍繁興而恒寂靜也四或放化身下以三世間身化於中初以智正覺身化無二者為無為無二也又一身即一切故無二也二或現聲聞下明以眾生世間身化三或現一切城邑等像是器世間身隨其所應結成化用五或現種種下以三業門化於中初明身語化次種種巧術下明意化後悉現下結成化處上來從會初至此十段不同總明本會竟第二從爾時文殊下明其末會於中前則不異末之本故雖卷而恒舒則後文是也後則不異本之末故雖舒而恒卷即前文是也是故本末無礙同為一品意存於此今通釋此下文略作十門一敘諸古說二會數開合三會主多少四定會名義五二位統收六分成五相七圓攝始終八明法界人類九法界事義十隨文解釋初敘古中諸說極多難以備舉且敘一二一家云此中知識有四十五人後文殊不立只有四十四人初一是十信知識次四十是十住等四十位知識次二為等覺位知識後一是妙覺位知識以舊無補闕文故但辨四十四五耳光統等諸德並多同此說更依一家總不配位亦不懸科但隨諸會依文散釋即如五臺論及意法師等並同此釋此二之中前說於文小違後說於義無妨准思可見二明會數開合者於中有六一若約所攝之機唯有三會一攝比丘會二攝龍王會三攝善財會功德雲已去並同第三會攝以所攝之機無差別故二若就能化之主有五十二會謂初三及後第五十四普門城會俱是文殊無別主故餘五十一各別人會是故約主唯五十二也三若約能所通辨有五十五會謂善財有五十三比丘及龍各有一故四若約主伴別分有一百一十會如下文辨五若約散說所依有三千大千世界微塵數會如後文殊處說此約引彼三乘機辨六若約普賢德有十方世界微塵數會如下結通處辨三明會主多少者有二重一若唯就人說有五十四人謂於五十五會中四會唯一人謂文殊又有兩會各二人謂遍友眾藝并童子童女是故會有五十五主有五十四二若約會顯人有五十七人謂於五十五會中二處各加一謂遍友等可知四定會名義者問此等諸會並無佛說何得為經答此等並是傳法菩薩結集當時求法說法諸菩薩事同上本會所現祇洹自在等法令彼大眾覩已入法雖無佛語豈亦非經問前本會中佛雖無說諸所現事並在佛會之中今此乃在遠方異處說非佛說復不對佛豈得為例答雖在遠處而不離本會是故常在佛前如上文中祇洹林內一一境界尚攝十方一切佛剎況此諸處而不攝耶是故此五十五會不出本故名為一會謂入法界品也問既此諸處並在祇洹下文善財應見普賢及佛大眾在此重閣何故乃見在金剛道場答以覺樹金剛為八會本故是故不動覺樹遍諸會處尋末見本還在此故又此會初普賢及佛在祇洹中更無移動見之覺樹即此祇洹亦在樹下思之可見五攝二位者此五十五會二主統收初文殊至後文殊是文殊位屬般若門後普賢一位屬法界門非般若無以入法界是故善財創見於文殊非入法界無以顯般若是故善財終見於普賢是故二人寄二位以明入法界又前文殊即法界甚深義後普賢顯法界廣大義是故二門相影具德問前中亦有功德雲等餘善知識何故乃云總是文殊答皆是文殊攝化德故悉從文殊智慧大海所出世故是故下文或云文殊教我相黶法等彌勒亦云汝今得見諸善知識來我所皆由文殊師利之所攝受是故有形文殊作開覺之初緣無相妙德結終之妙趣於中有三初一明始起於先際二從功德雲下明善修於中際後文殊明終歸於後際此亦是一周之行相耳就中際中初四十人明位內行緣則寄四十心位後十明位後行緣即位外所修等也六分五相者長科此文總為五相一寄位修行相有四十一人二從摩耶夫人下有九會十一人明會緣入實相三彌勒一人明攝德成因相四後文殊一人明智照無二相五普賢一位明顯因廣大相又此五相亦是菩薩五種行相一高行二大行三勝行四深行五廣行七圓攝始終者謂此諸會差別位中一一各攝一切諸門是故一位即有五十五及百一十并剎塵等如一一切亦爾重重准之但為寄法顯異布之前後思之可見問若一即具一切善財何須廣歷諸位答此之所歷並是一中之一切故不出一也問若是一中之一切者得一即得彼何須更歷耶答得一即是歷多是故同時無有障礙思之可見八法界人類有二先辨類別後顯義相前中雖總通論有五十七人收攝流類但有二十一菩薩二比丘三尼四優婆塞五優婆夷六童男七童女八天子九天女十外道十一婆羅門十二長者十三博士十四醫人十五船師十六國王十七仙人十八佛母十九佛妃二十神二顯義相中有四句一約果攝化總是佛智攝生之用海印三昧之所顯現二約因成行總是菩薩成行攝生但隨願力現形差別以應群機三約義顯德總是緣起法界之中人法門攝四約相辨異即是菩薩五生所收一息苦生二隨類生三勝生四增上生五最後生於中菩薩有六三處現身一初文殊為佛母故本有緣故初位劣故唯一人也二中間漸進現於二人謂觀音正趣也後位成滿顯德勝故具有三人謂彌勒文殊及普賢餘人寄顯位別至文當辨九法界事義中通下諸位總有十門一正報法界二依報法界三現相法界四表義法界五言說法界六義理法界七業用法界八說往因法界九結自分法界十推勝進法界然此十門同一緣起互融無礙隨一皆具於下文中有具不具隨文准之十釋文者今依五相科釋此文就初寄位修行相中有四十一知識內初文殊一人寄當十信知識以信不成位故不辨十人餘四位成故各有十就初中分二先明發起能化之緣後爾時尊者承力下明成彼化事初中三先主伴出閣明依本起末也證如離念名善安住法界數重名為樓閣從此正證起後妙智名從閣出同行者智眷屬故以文殊表是吉祥智故菩薩是內眷屬餘力士等外眷屬十天者梵云提婆此云天亦云神同上初會中地神河神等並是法門之神如名准釋此顯內報離染次有八王表法自在可知此並顯文殊之威德耳二俱到佛前三設敬辭去明就機救濟故二成化事中有三會則為三段初攝比丘會中有二初明身儀攝益則令根熟起欲二爾時文殊告諸下明語業攝益則正授法門前中有七初覩勝緣二起勝念三攝勝機四示勝境五得勝益六詣勝人七蒙勝攝初中鶖子向會如盲何故此中乃云得見釋以出本會故承佛力故二見已等者以根熟故作此勝念也三爾時下攝勝機於中初總辨六千比丘是所被機從自房出者表捨小涅槃也向文殊者表趣一乘道也又文殊出閣辭佛南遊為化主故鶖子出房辭佛南遊從為助化引攝六千正為所化問若爾鶖子亦是大菩薩何不同在閣答寄迹是聲聞故不在彼二此六千下別顯所被機於中三先標數位共行者同鶖子行如上文殊同行菩薩此亦如是又釋同彼鶖子相示聲聞德實菩薩之行故云共也新出家者未得羅漢果故染習未深明易迴故又釋新出小乘分別心家已入三乘位以鶖子是三乘之中法將故引之新出文殊是此一乘法將方便引之二其名曰下列名比丘者梵有三名或云比呼或云苾芻或云比丘此無正譯義翻有三謂怖魔破惡及乞士釋相可知三已曾下歎德於中有八句初二句明宿有大因三性樂下現有深信四現行大願五觀佛勝境六了法實相七大悲益物八樂求佛果此等皆是下結德由緣謂明過去已蒙文殊攝護是故今時還為救濟也四爾時下明示勝境於中二初勸觀自分境有六一令觀身光勝二眷屬勝三威儀勝四行處勝五依果勝六供養勝二海智下勸觀勝進境謂加持勝也五爾時下明得勝益於中初聞讚悉喜是總句下別有十三句益故歡喜也於中分五初五句明離障益二現見下二句發心益三逮得下二句成器益四長養下三句增行益五悉見下一句見佛益六時諸比丘下明詣勝人於中二先白尊者等起勝欲樂也二往詣等告來意也七爾時文殊下明蒙勝攝於中三初象迴顧視者明攝受之相二比丘禮足明歸誠之相合掌而立明佇聞說相三作如是念下顯勝願熏心方堪受法初願知法以得涅槃後願身相等以得菩提前中如舍利弗者約生空實相釋迦者約法空實相也又釋如舍利弗所依之釋迦此則舉舍利而取釋迦也上來文殊身儀攝化竟自下第二語業授法中文有二先授自分法二爾時文殊下授勝進法前中亦二先授法二彼諸比丘下明益前中三初警告總標二何等下別示行法三若善男子下舉益勸修別中十門以顯無盡攝為五對初二為一謂大心敬佛次二為一謂求法修行次二為一謂依定起用用者則是大悲方便隨有受生不失正念能於生死久處攝生此即翻彼二乘怖生死見也次二為一嚴土攝生後二為一謂自行化人又釋前八自分後二勝進可知三舉益勸修中舉十種益以勸修學一生善益二離染益三超出等出小益四生如來等入大益五具足等大願益六行菩薩行成行益七住位益八成果益九降魔益十制外益二彼諸下正明聞法得益中有二先明聞法得定益二得此下明因定行成益前中亦二先明所得定體謂所見徹過故云無礙能見離曀故云淨眼下明業用亦二先見現在無礙後又能下見過未無礙前中初見正覺及眾生二見器世間謂明所見境界廣大無邊故云如來十眼境也三聞前所見諸佛說四他心通等知前所見眾生根欲五以生死智通知彼受生等二知過未中八位各言十者以應圓數顯無盡故二明因得此定令行成立初句標所得心具十者廣無邊故實際者深無底故二主伴定三主伴戒四主伴智五十明是智用如十明品說此是圓教攝機頓成大益故創立大心乃得十地之後十明之用以始攝終如上發心功德品及小相品等說餘教中則無此事第二勝進中亦二先教勸後得益不死通明者大悲為因離業繫故又釋離分段故又釋通明作用無休息故不離此處等有二一不動此因出生果故云生如來等二不離一處能出佛身滿十方界此是不死通明之力具一切佛法者明成果德之法上來明攝比丘令入法界一會竟此中明二乘迴心義略作三門一明迴之有無二明迴心身位三辨迴心至得自下第二攝龍王入法界會中有四初結前起後二辨說法處三辨所說法四所得益處中辨法師釋云覺城者本覺也東者始覺也大塔廟者始覺覺本覺也則於此處說普照法界者則於始覺覺本覺處覺心無初從本已來遍照法界故又日照三藏云此城在南天竺城東大塔是古佛塔佛在世時已有此塔三藏親到其所其塔極大東面鼓樂供養西面不聞於今現在此處諸人處處唱善財歌詞此城內人並有解脫分善根堪為修道之器有覺分者在此城內故云覺城也此則覺者之城名為覺城又釋文中既云是過去諸佛所遊止處佛既名覺故知亦是覺者之城又准釋下文城山處所有名義皆是法門之所表也謂覺者表於生死有覺察故城者防敵外難內守德故即覺用也東者開明之始表是發覺之初簡終位之覺故云也塔廟者顯此覺德是歸宗之所故也若餘教中託處表法非處即法此圓教中所託之處即是所表之法名義即事義故也思准之下文處意並同此三所說經從所詮立名謂智用宏舒名為普照所照深廣稱為法界即是入法界經也具足主伴是圓教法門四獲益中初捨惡身後堅勝心此亦同前比丘住不退轉普賢菩提心位也第二會竟自下第三攝善財會今通辨下文相別不同略作十門一明赴求差別二修入眾別三示方差別四示處差別五教問差別六歎不歎別七推不推別八結不結別九去不去別十釋文初中有三句初文殊自就覺城以物機初劣未發心故就之方攝二功德雲已去有善財往求顯位成故根漸勝故已發心故知識不就顯法重人尊故三末後普賢中知識不就善財不往明法界位滿無來去故二修入眾別者於中唯初位內有三會四眾以是修故餘位唯善財一身以行別在人故三示方差別者大位有三初地前知識多在南方地內無方地後亦有南方之者其南有四義一是正義如指南之說等表所向非耶故二是背闇向明義表捨障向理故三是離增減義如日東出西沒是增減相南離二邊表中道法界四是生義謂南主其陽是其生義北主其陰是滅義此表善財因行漸增故顯生義如來涅槃金棺北首表其滅義於此四中前二後一地前表之其離增減義地後表之地中正證離相故不可南表地後顯業用不同地內也後文殊有示無方表般若有加行證無二也末後普賢無示無方表法界德圓普遍故也四示處者有四句初三賢未證散在諸處二地上證真生在佛家故多佛眾中等三地後起用亦散隨緣四普賢表因圓剋果亦在佛所五遣不遣中有二初後二位無教遣而自往至初謂文殊自往就故無人教後普賢遍故眼開自見又至後文殊般若智成自見法界故不待教餘位無此二義皆有教遣又若不教遣即諸知識獨著於己何成自行又唯言知一若不遣餘求何成圓備之益又若不遣豈合一位不進昇後六歎不歎中三初文殊亦歎亦不歎謂善財未發心但勸令發心故不歎後勸令發心已方乃歎之中間知識皆有歎以發修進故有不歎者應是略也後文殊普賢不歎以位成滿故七推不推中二謂諸位知識皆有結自分仰推勝進唯初一後三無結無推為顯人尊德滿故爾何以有遣謂表令位增故顯法門別故餘位有結有推以因行未圓故若爾普賢等何以不推佛以非因位善友攝故八結不結中前諸文皆無結通以行未究竟故唯後普賢有結通十方等於塵剎以普遍故行滿故事究竟故九去不去中唯末後二位無辭去故文殊以離相故無去普賢以德滿故無去餘位非此皆有辭去若不辭去封守一師何得遍求法界知識何成昇進之行十釋文中就覺城攝善財會令成十信行中文別有四初明眾集顯所被機二明觀機辨授說方便三正說所授之法四引起勝進之行初中二先總舉二時有下別顯別顯中四眾優婆塞者古翻名善宿男今譯名近事男謂親近比丘而承事故女亦同之又修達多此名善施婆須達多此名財施跋陀羅此云賢餘名准釋可知第二文殊知覺城人下明觀機為授說方便中有二初通標說意可知二觀察下別觀善財於中亦二初觀其現生勝事二此童子者下察其宿因德行初中三初總標二別顯三善明相師下總結別中由此福報財寶相起立善財名即善為因財為果又得此順道之財故曰善財又生時寶現為財後歎其行德為善亦如善現空生等又智論釋常啼名等准此可知二歎其德行中十句為五對初曾供佛種善明此善財已曾宿種解脫分善根也二樂淨近友三三業淨修四求修果法五心淨具行以心無異念故淨如空又無現煩惱等故問此善財是何位菩薩答經無正斷位相難明或有判為地上菩薩設後發心則是四種發心中後二位也又是論中三發心內證發心也或有說是實報凡夫但有信心能求善友今更准釋應善趣信中行人依圓教宗有其三位一見聞位則是善財次前生身見聞如此普賢法故成彼解脫分善根故如歎德中辨者是二是解行位頓修如此五位行法如善財此生所成至普賢位者是三證入位即因位窮終潛同果海善財來生是也若爾善財定是何位謂是何位以在信是信位在住是住位一身歷五位隨在則彼位遍一切故如普賢位餘義准宗思釋第三文殊如象迴下明正說所授之法中二先明攝機許說身首俱迴如象王現身攝受相觀察自視明意攝受相告而許說明語攝受相二則為下正宣所說說佛果法令成信故令彼發心求此果故八句之中初一總後七別別中初三妙用攝生德一明為機出世二放光集眾法三正說所說法後四明體相圓備德於中前二後二各先相後體可知第四爾時文殊下明引成勝進行於中有三初文殊南行引發二善財隨逐求救三文殊象迴攝受初中先結前後遊行南方生後也前中令成信位菩提之心故云歡喜等也顯明過去善根者令彼過去所修善根由今菩提心故更得增長使不失沒故云顯明也不捨本座等者明不離覺城而遍遊故也同上不起覺樹至六天等如上已釋若爾童子亦如文殊不去而遍諸位准之二善財隨逐中有二先經家敘事二善財說偈求救於中有三十四頌分二初四傷已迷淪不能自出後三十歎文殊德請求救濟前中四頌通皆具有惑業苦三別分三初二起惑次一造業後一苦轉初中三有等起惑處也癡闇等起惑因也惡魔等起惑緣也三毒等正起惑也就造業中初二句失正行後二句成耶行就苦報中慳等舉餓鬼因下結成苦果可知就第二三十頌中亦二初九歎文殊德求其救厄悕離生死之苦後二十一歎德求其與法悕成行得果又前希離凡地苦後望離二乘樂又前望得涅槃後望得菩提初中九頌歎文殊九種功德一悲智德二慈惠德三法化德四願滿德五救苦德六自在德七力用德八善淨德九淨眼德又前八及後頌皆初三句歎德下一句求救二遠離下求菩提法中分四初二求示果法令知所求菩提次一求見三世諸佛成菩提行緣次十七正求能得菩提因行是故皆云乘或云道也後一結請就因行中分四初五歎智悲定攝德次三歎十度行圓德次四歎二利滅障德後五歎隨事攝生德第三文殊攝受中分五初迴視歎善明受之相二是故善男子下教近善友問菩薩行三說偈歎德令其喜修四指示後位令其趣入五時善財下慶聞辭退依教趣求就第二教近友問行中初教近善友二教請問行於中十句初一句總後九句別別中一問創修行法二問行成滿法三問淨治行法四問淨已圓成法五問從行出行法六問念持所行道七問緣彼差別境界道八問增長法用九問攝成普賢行亦是攝別成普行此上九種皆依前起後可知三偈頌中十頌分二初一歎善財已成行令喜後九歎普賢行令修初一教發大願為行之本次二舉普賢行勸彼令求一舉行一勸求後六辨普賢行令修一多聞法行二多見佛行三順教修行四一切處行五一切時行六成大益行謂有眾生聞彼普賢名號者還成彼行得大菩提上來明信位成滿竟就第四指示後位第五慶聞辭退此二段文若約會分即屬前會以是前位善友說故若約法分即屬後位以是後位之方便故今通辨下文諸善知識略作四門一明求善友意二顯善知識義三料簡文段四消釋本文初中何故文殊不即為其一切宣說而令善財廣歷多處求善友者釋云意乃多端略論八種一為軌範故謂諸菩薩於佛聖法恒修二行謂求法說法經云明諸菩薩求法不懈說法無悋此中顯斯二行示諸眾生是故善財成求法之妙軌善友現說法之良規使諸眾生軌此躅成行即佛花常敷廣嚴恒著者也二行緣勝故謂成行之要莫不以良友為先如阿難言善知識是半梵行佛言不爾是全梵行經云阿闍世王若不用耆婆語者來月七日定墮地獄是故我言得道之來莫若善友又如論說迦旃延令應入地獄弟子而得聖果等又經言善知識者是大因緣能令汝等當得見佛又下文云善知識者是奇特法等由是要用是故善財求之無足三破見慢故令善財等新學菩薩破自憍慢及執見故令其求法不簡男女長幼貴賤道俗尊卑神天外道但卑身屈辱務存得法經云有知法者若老若少應當恭敬猶如諸天奉事帝釋四寄成行故問此善財得一法門足成修行何不修習乃遊歷無厭答即此廣求成就菩薩事善友行及求法行縱不得法此已成行況皆得彼未曾得法慧眼開明見真法界如花手經中求法千歲而不得聞因茲捨命生佛土等此即是其所得之法謂得行法故也問何不觀空入理乃隨事諠諠豈成菩薩甚深之行答即此隨事常見理故是故遍遊而未甞有去問若未甞有去仍有遍遊何不未嘗有去而不去也答亦相似以去不去無二相故若爾何不座而有去外去坐亦相似以俱無性故五寄現位故謂廣寄善友顯信等五位差別之相文處可見問何故善財不向佛所求法答表因行未圓未至佛故不到佛所也六顯深廣故謂表顯佛法廣無邊故諸知識雖有位極法雲猶稱我唯知此一法門豈能了知諸大菩薩無量行相表顯佛法深無底故善財縱位至登地猶云而我未知云何菩薩行菩薩道等況今具縛少善凡夫微有所解便自謂解一切佛法起慢自高𣣋蔑他人恥有不知便臆斷經論自陷陷人何悲之甚八顯緣起故善財與善友同成一緣起以能入所入無二相故是故無善友之外善財故彰一即一切明善財歷諸位也無善財之外善友故顯一切即一明多位成在於善財也由是卷舒自在相融無礙思之可知第二釋知識義者有二先通後別通論真善知識有其三類一人二法三人法合辨初人中有六一有人雖能濟其現苦而不勸修善非真善友二雖勸修世善免於惡趣而不勸修向出世路亦非真友三雖修二乘出世善行免三界苦而不勸行菩薩之道亦非真友四雖勸修菩薩道免於二乘猶存相善亦非真友五要勸眾生修無相行方為真善知識此依佛藏經及智論等辨六要勸令具普賢行願方名究竟真善知識此上並是行善知識以行引機故唯屬人二法善知識亦有六重一人天法二二乘法三初教法四終教法五頓教法六圓教法依此等法以成正行故名善友但隨教權實辨真善友三人法合辨中亦六重謂於上六位法各說一門以授機緣即人法雙辨也以此是解善知識說法授人不同前位真善友等准之可解今此下文於上三位六門之內有通有別通即六門皆有別唯未後以並成就普賢行故又離世間品有十種善知識亦於此敘之二別辨下文諸善知識皆具前三此三位中各有三義且人中三者初聞名等為方便二正見人為得法界三問法等彰其德二法中三者初言教為方便二智眼所得為得法界三通明業用以顯其德三人法合辨中初聞名至處為方便二見人得法為得法界三說往因及推勝進以顯其德下諸知識皆准此知第三明科文分齊增數有十初總為一謂各一位故二依遠法師分二初親近善友後告言下結聽聞正法其繫念思及如說行並攝在聞中就近友中有四初聞善友二求善友三見善友四請問法就初聞善友中亦四初列國名是通處二山名是別處三善友名四教往詣二求善友中有三一初聞心喜二禮足辭去三漸行訪友三見善友中二初往見後設禮退住四請問中三一向已發心明已有機二而未知等問行法三我聞等歎德請近善友竟二聞正法中二初歎其發心後正為說法說法中初說證量法門後仰推等說教量法門此上科文諸位多同少有不同者三依辨法師分三分初聞名求覓等是加行位二受其所說是正證法界三仰推勝進是後得位四依衍法師等分為四量一初聞名等是教量二依教尋求是信量三見彼依正是比量四聞彼所說為現量此四即是聞思修證也五有諸德分五於上第四現量中開出自分勝進二位餘同前辨六依意法師等分作六分一明求詣心行二明敬諮問三讚說己知以授善財四說己未知五更示知者勸令往詣六辭退造彼七或分為七於此六中第二內先見後敬故也八或分為八於此六中第三內先讚發心後說己法九或分為九於此八中第五內先指示後勸往十或分為十於上九中第六內先致敬後辭去謂一求二見三禮四問五讚六說七推八指九敬十去此上增數十種科中初五約位科後五約會科第四釋文中今且依位五分科釋一舉法勸修二依教趣入三推求簡擇四正得法界五仰推勝進就此初位發心住知識內五分中初舉勸內有四一處名二人名三教問四歎德初處中國者表攝生分齊之義但此十住之初是信地所欣故名可樂山者隨相閑靜賢聖所居亦是修三昧之所若約法即表住位高出信門之上名和合者比丘在中得三昧相應故云和合又令善財與住位相應亦名和合又辨法師云聞熏與解性和合轉成聖人依故入發心住也二人名中比丘義如前釋為創出外凡故以比丘表之勘天竺本梵名迷伽室利迷伽此名雲室利此云德順彼應名雲德比丘但雲有四義一普遍義二澤潤義三蔭覆義四注雨義德亦四義一定德二福德三悲德四智德於雲四義如次配釋可知又定眼普開如雲見佛好德境智立名又普眼見佛多故如雲有斯德故以立其名此經是于奠本翻名功德雲義亦相似可知三汝詣彼下勸往教問問中十問同前是故舉初二乃至十也四善男子下歎彼比丘德令其喜去舉法勸修竟第二依教趣入中聞法歡喜者知有所向故悲戀者荷深恩故第三推求簡擇中二初登山者明見心陟位故二於彼下明尋求實義七日者古說表度七方便方見本位又亦應是於彼山處先淨身語七支之失然後得見真善知識第四爾時善財見彼下明正得法界於中五初見人二設禮三諮問四讚問五正說初中見在山頂者表茲住位不退之際靜思經行者明修般舟三昧等故亦是一行三昧故又靜思修止經行成觀又是賢護等經思惟諸佛現前三昧之相狀也二禮中右遶是極尊敬相三諮問中二先白已發心顯有法器令其易說二問所未知彰已渴法令起悲速說下文諸處皆同此釋問中雖前教十問下諸位內多存此二依勘梵本應云而未知菩薩於菩薩道應云何學應云何行此即先解後行文處可解我聞大師善能宣暢者依梵本應云我聞大師於諸菩薩善能教授善能教誡此即由教授成前解由教誡成前行傳譯存略故總云宣暢下諸文皆同此釋四讚問中二先總後別別中九句同前所教初二句正同餘句不次三入菩薩境是前緣菩薩境也四出生等亦同五廣心是前增廣等六具足等是前具普賢行七隨順等是前滿足等八於生死等是前究竟等九有為等是前清淨及正念等此竝以他心智稱根而歎五善男子下正示法界於中有二先示義後我唯下結名前中二先明所得法體二普照下明其業用前中解脫力者正法師云此是發心住體謂本解性由大乘聞熏習故轉凡夫依令其得脫故名解脫依此所證能證智名之為力今釋此是依定所發作用無礙稱為解脫如不思議解脫等於一塵處見多世界今此亦爾不離此處見十方佛依正差別是此解脫之力用耳言逮得慧眼者然此解脫有能小處容致廣大有於一處而見一切今於二中偏取能見不取能致故云於彼逮得此也此別簡定所得法體二明用中二先通後別通論此眼見一切世界等非但見佛普照等釋慧眼也境界無礙釋方便也除一切障釋清淨也二一切佛化下別辨見佛先明能見之力謂陀羅尼此云總持以念惠為性然有多種或法持或佛等持今簡法等持故云佛也然佛中亦有法身報化今簡法報但取化佛故云一切佛化也是故所見之佛種種形色等竝是化身佛也二正明所見佛中先見佛身初東方後類九方二種種下見佛作用於中先見佛隨機現種種依正二見佛於眾決定說法二善男子下結名分齊中普門者簡異別門故謂別門中或見一方二方一佛二佛等皆不稱十方今不依彼故云普門此門若開普見十方塵數諸佛如文所顯光明者顯所見分明故此普門光明是前普照也觀察者所見審細故是前觀察也正念者見時不亂故是上除障等也上是能見諸佛是所見三昧是彼見所依定創入住位光明念佛三昧廣見佛者以佛是究竟所依本故自分竟依佛方成餘行故第五豈能了知下明仰推勝進中二先總後別前中豈能了知等者顯己於彼實不能知不知何法謂菩薩圓滿等即名為智行障無不盡故云清淨德無不備故云圓滿二諸大菩薩下別顯有二十一門各先舉所得定門後辨業用差別初十明念佛勝德圓備後十一念佛妙用自在前中初一具見佛主伴依正故名圓滿普照二念佛令眾生離倒之德故名清淨總中圓淨依此應知三念佛是處非處等十力之德亦是大力那羅延等十力四念佛於法無倒能說能授亦是菩薩心於法無倒故能見佛已聞法受持五以達佛海智分別如來約能念智為名六念佛微細境謂一念具八相等如前後說故云自在下位菩薩總不能見上位菩薩雖見不能證入故名也七以念佛常住故云無倒八念佛應機未曾斷絕故云隨時等也九念佛依土現身十念窮三際佛第二明妙用自在門中初一念佛遍滿一切差別境中二念佛涅槃相故云寂靜三念佛超時不離時四念佛身滿法界故云廣大五念佛毛孔重現六念佛於一切處現成正覺故名莊嚴七念佛光照離染轉淨法輪八唯心念佛九由念佛故見所作業由如鏡像無體有相離執著染故云淨業十念佛修生功德嚴真如法界十一念佛大智等功德遍照法界等十住第一位竟第二治地住位中五門同前初舉法勸修中前既推己不知誰能知耶故今指示後位勸令修入於中言海門者此國近在南海城門向海故名也又表觀海門開見治地法界故以為名比丘同前海雲者此比丘常在海岸觀緣起大海及彼海上人法莊嚴遍覆如雲從所觀為名如菩提薩埵等又表此比丘內具勝德深廣如海外應群機雨法若雲又所觀法界深廣如海能觀大智周遍如雲故從境智為名勸往教問同前可知二善男子下歎彼勝德有十句初一總餘九別具因善者地前善也大地是地上大力是佛地次二能歎因令增廣次二令行願淨現次二令二利德滿三時善財下設敬辭去第二爾時善財下明依教趣求中先心念法門顯無散動故溫前所得故悕望後位故長養淨心故二身步漸進至於後位第三見已敬請中二先設敬後申請於中先申己意樂二而未知下正請所要十句初五句問自行後五問利他行一一各二謂背凡向佛捨生死向佛果初一約轉位餘多約喻准釋可知第四爾時海雲下明示法界中二初歎法器為授法方便後正示法界令其修學前中亦二先問答審定二善男子下正歎其德於中初總歎二得普門下別歎別歎中初十句歎能發之德謂具此德者方能發心二大悲心下十句歎所發心德謂具此十德是菩提心前中初得字貫下九句後者字亦通前九門其初普門普照等多是前功德雲處所得之法亦是宿有普賢種性故也十心中增數有十一初四攝生心一救現苦二授現樂三滅當苦四除彼因謂惡業也次二滅障心一斷煩惱障二除所知障次二證理心一正證二後得後三赴佛心一見佛身二順佛量智三究佛理智二善男子下示已法界於中有五初觀察大海為證門方便二得見法界無礙依正三領受所流無邊教法四傳授眾生同入法界五結己所知唯一非餘初中十二年者有人釋觀十二因緣大海故有云住菩薩十二住故有云此是十住之第二故云十二也觀海中初二句是總舉所觀能觀下十句別顯觀相此中十種與十地品中大海十相有同有別准釋可知善男子我如是下重更研覈令海門開二從作是已下明海門既開見法界依正於中先見依報後見正報前中四初見蓮花出明依真法界淨土集成二百萬下明外相莊嚴有二十句初十一明眾生世間莊嚴後九器世間莊嚴三彼寶蓮花下明出所因亦是智正覺世間莊嚴於中亦十句可知四隨順世間下結歎無盡謂據實唯佛境故總不可說若約方便順於世間說亦不盡二見彼花上下明見正報佛身有二十句初十明佛果德備後十明妙用自在竝可知三時如來下明受所流教於中有五初摩頂身加顯攝受之相二說普眼下明所說經法普眼者從所詮為目此是總名唯如來境下十種別名准釋可知三善男子我從下總顯己聞四假使下別辨所聞法廣五我於佛所下別顯己有廣聞持力此十持力中皆先舉所聞廣法後辨能持大力以大海等墨等書一品不盡於一日中以此十持受爾所阿僧祇品如是於千二百歲一一日新受以此普眼經是一乘無盡修多羅故也四其有十方下明傳授眾生同入此法可知五善男子下結己所知第五豈能盡知下仰推勝進於中二先總舉二何以故下十句別辨初五自分行後五入佛果行皆云海者以此比丘但知自一海更有多海非己能知故皆推也第二治地住竟第三修行住位中亦五初舉法勸修中六十由旬者古人云修六度行故海岸國者此國在海濱故天竺梵本名海岸楞伽道解云此國通向楞伽山故也又到勝流法界之岸故又前入於海門今達到海岸故也善往者巧入理住又身住虛空行路無礙名為善住勸往教問敬遶辭退竝可知略無歎德第二爾時善財下依教趣入中先憶念前法隨路而行有十句中初念彼教法次思惟彼義次修習法行後入深正證攝法除障第三見已敬請中四初至彼推求見其依報二見彼下明見正報以智住無相身遊虛空下天等供養有十句明眷屬行三爾時善財下親臨設敬四白言下申己請意初十句問於法起行後我聞大聖下十句問行起勝用前中十種皆從微至著准釋可知後十中初二句明不離三寶行次不捨大願下二句明二利行次不捨佛剎下二句明攝佛依正行次不離有為下二句明悲智無住行後常聞下二句明攝法行第四爾時善住下正示法界中二初歎其發法器二我已成就下示已法界於中四初總標法門謂證法界無障礙義能令隨事用亦無礙也二我已修習下釋上法門初釋上成就義謂修習明了故也逮得下釋無礙義謂照達所作名無礙慧光則十二句是照用自在無礙之相剎那者此云念頃於一彈指頃有六十剎那一百二十剎那名一呾剎那同此間瞬息頃六十呾剎那名一羅婆三十羅婆名一摩睺妬路此云須臾三十摩睺妬路名一日一夜何以下釋成無礙義無所有者稱理性故無作者無功用故天竺本名無體性無作神力三善男子下顯法門業用中三初總舉通用二於一念下明速至十方見佛供養聞法等行三若有眾生下明利物不空行四結名可知天竺本云得普速疾不空超度究竟無盡菩薩解脫解云速至十方名普疾超度供佛利生名不空此用無限故云究竟無盡第五仰推勝進中二初別辨二十門淨戒善男子下總無量皆不能知說第三修行竟第四生貴住中五分同前初舉法勸修中國通城別名自在者良醫於此攝化自在故以為名又表此位中種姓尊貴生在佛家是故國名自在城名呪藥者謂於此城中放三昧光破無明闇如呪除鬼病說輪字法破餘煩惱如藥療餘病以此良醫者天竺本名達閉多解云此是種類之號在南天竺如此方吳楚等類但此類中此人善醫故能以法藥善治惑病故以為名以此寄當無流位故滅障義顯故以表之彌加者此翻名雲謂能注法雨潤益眾生故名也略無歎德餘同前辨第二爾時善財下依教趣人中思念前法使純熟成滿十句中初二句念所得所具次正念佛下二句念所歸所離次念善知識下二句念所求所度次於一切下二句明護煩惱行後悉能下二句護小乘行以此熏心增其正行漸至等明進至後處第三見敬申請中四先入見依報二見正報法堂顯其正位說輪字莊嚴光經者明所說教法有本錯作論字諸德種種解釋近勘兩本梵經皆名輪字請則改正謂三藏解云輪有多義一約字相楞伽中字輪圓滿如象跡等二約所詮盡理周備如輪滿足三約用謂下所言不虛等有傳授義滅惑義如法輪等即輪字教法詮示莊嚴光行除障為光證理為嚴三時善財下親近設敬四白言下申情請問問中初二句為總後十句為別竝准釋可知第四爾時良醫下明示法界中二初敬歎法器後授己法門前中四初審其發心二敬禮供養何故禮者古釋云顯敬法重人故明諸弟子修行法時敬法具顯師即不爾已有過教之德是故於弟子常有敬法之必但身事不得起禮今此以心行難明故現相表之又云敬其道器也又云不輕末學也今更釋以菩提心是佛因故重其果而敬其因此敬則是行菩薩行故示此軌則令眾倣學又釋佛果大心不足為難創起大心此則為難是故經云發心畢竟二不別如是二心前心難自未得度先度他故我頂禮初發心又釋此心希有能廣出生是故敬禮如新翻法界無差別論中敬禮菩提心者如世間人禮白分初月不禮滿等以希現故滿月由此故三敬重下明言中歎德中三初十歎大心功德能初二為佛果依正性性者因也以菩提心是因法故皆云性次二成所化因次二成業行因次二願智因謂願常隨有智恒離欲後二為大果因謂菩提涅槃也二為一切佛下十句為十王敬護三彼為安慰下明得敬護之因亦十句可知四善男子下汎明一切菩薩勝德中二初法說二菩薩為大風下十三句約喻顯德准釋可知二爾時良醫下示已法界中二初口光集眾說法廣益二還昇本坐方示已法界問前既敬禮今何故復坐答前未與法非弟子故致敬無咎今現師位是故還坐所言不虛者言必饒益故天竺本名得妙音陀羅尼法門解云即是此中分別知天龍等語言是也業用及結名可知第五云何能說下仰推勝進中三初一句總舉二彼諸菩薩下別顯十句悉是言音字句施設等繁廣如海勝進深入非已能知三逮得下結彼所得深妙之法第四生貴住竟第五方便具足住中五分同前初舉法勸修中住林者行德建立名林安固不動稱住又此長者栖薄大林長道之所因以為名又住三昧身內廣現佛境依正因果如林長者名解脫者有財有德名為長者身內容現無邊佛境定用自在名為解脫第二爾時善財下依教趣入中初念法熏修也二如是念已下明身遊涉前中初一句總念前法二入菩薩下六句明利他行三堅固菩薩下十句明自分行成四逮得普眼下十句明勝進行立二身遊中十二年者古人云自分勝進各修六度故以表之後漸至後處第三正敬請中三先推求簡擇見已設敬二作如是念下生勝欲樂起難遭想以悕望多年今方見故九句可知三白言下申意請問諸文皆先述己力發菩提心然後請法以此文驗即知欲受大法要須發菩提心若不發此心非此法器是故諸文皆先定發心或善友重問然後為說此為佛法之大轍應思記之請中三初申自欲樂二我聞大聖下歎德勸說三唯願下結請令說前中四初十句欲窮佛寶境界二欲聞一切佛法下十句欲窮盡法寶僧寶境界各五句可知三欲得一切諸佛菩薩因緣下十句明欲窮盡十藏源底四欲滿諸願下十句明欲令萬行圓備欠一句二白言我聞下歎德勸說中初歎能善教令餘菩薩離障得果二其心下歎其自心常淨具德三唯願下結請可知第四時解脫長者下示法界中三初入定默示二出定告示三結唯知此一初中亦三先具緣入定內文殊憶念力者善財善友不捨之力攝剎從境為目旋持從智為名攝彼剎隨己智轉含攝總持故為號二入已下明法界業用無礙之相於中初身內現佛三種世間實報因果二或於一剎下明現佛八相權化攝生三善財悉聞下明善財入前法界聞彼身內佛所說法又見彼身內佛神力等二爾時解脫下明出定告示中亦三初舉法門體二正辨業用三勸修令入初中無礙有四義一者一一如來各具一切無礙莊嚴二者一一如來互遍無礙三者一切如來莊嚴悉皆入此長者身內四長者徹見十方佛海此文具四故云無礙二得此法門下正顯業用中四初略見十方各方剎塵佛二若欲見安樂下隨心廣見一切諸佛皆佛不來此而令此見此不往彼而常見彼如是無礙三知一切下釋不來往知見所由中先標有五對初一對標下釋何以無從至以能見所見俱在夢中各無自體何所來至以夢無處所故此約體釋二對中如電等約佛大用有四種義一照水現影以應機故二破闇見道滅眾生障故三不可執持以離相無礙故四速滅不住以非世攝故心水定澄能現彼像水亦不去電亦不來而像無不現故也三如幻對中以幻心無礙故能現無礙之幻佛於幻身內現多幻佛無所障礙此是緣起相由門中自在之義思准之四如響對中釋上聞佛說法音聲等如是知下結知證入故得自在四善男子當知下通結所作皆由自心以諸佛境界遍滿一切但以心垢對之不見若修治自心令離障得定諸佛境界當處便現故云也三是故善男子下勸其修學是前所說由自心得故勸以十法修治息心謂一以善長心二以法潤心三於境鍊心四以懃策心五以定攝心六以智洗心七以惠反照心八法純熟心九等佛果心十十力照心下結己唯一可知第五仰推勝進中初一句總次五句別顯行體無礙次於一切諸方下明行用自在然諸文仰推有二類一即於自己法門之內更有深細非己能知即如此文及前位等二推異類法門非己能知如前第三住中推菩薩戒等上下諸文皆此應知第五住竟第六正心住中初舉法勸修內國名頂者此在閻浮最南畔處故云頂也表第六般若終極故也海幢者古人云定深如海智勝若幢又釋定身獨出名幢業用繁多云海設敬辭退中歎德悲泣者傷已無始不逢善友今遇會心原故也又指示般若門荷恩深故第二爾時善財下依教趣入謂念前趣後念中初二句總下十句別一能入慧二所證理三所攝德四所起用次四了知剎海後二受持行願皆是解脫業用難知同名不思議也三漸趣至後第三見敬請中初見彼依報推求簡擇二見正報靜處安禪第四從三昧正受下正示法界於中七初辨法體二示法界業用三令善財觀證法界四出定歎德五問答現名六問答現用七結唯知一初中身安不動心寂無覺七轉已息唯第八持身定前加行誓願力故令於定身起諸業用若圓教中融攝法界自在無礙故業用無方未曾起念總有十四門初足下出長者等眾明修行之初以施為首二從兩膝出剎利等者具云剎帝利剎此云土田帝利此云主則王種王種以福化人婆羅門以智化導三從腰出仙人者以多著斷常故兩邊出也三岐杖於上安居持瓶洗淨用也西域外道多執此瓶杖四脇出龍五胸德字出阿修羅六背出二乘者與大乘正面相背故也此是貪他財故慈觀治也嗔無情物故教緣起觀是耶見愚故教巧觀法體無二我也七肩出夜叉八腹出緊那羅等九口出輪王十兩目出日十一眉間出帝釋十二額出梵王十三頭出菩薩以十波羅密教化眾生十四頂上出佛者明極果尊勝故於中二先十二位攝菩薩眾後二十事攝雜類眾前中初平等法者令道場菩薩速成佛果齊諸古佛也二普門法者因位既滿令攝別歸普三普莊嚴法者以灌頂受職普嚴法門授第九位令其修學四堅固山法者第八住中成三業離過不動故也又令不捨此不動而進受第九無礙說法是故方云堅固如山五海藏者以第八住無生藏海授與第七令其修學故六普境界法者以七住中善巧周遍所緣境法住與第六令其修學七自性地音聲法者六住中讚毀自性但有言聲授與五住令其修學八隨順世間法者令第四住進修五住隨於世間五明等法九厭離法者令第三住厭離世間向於第四出世住故十長養法藏者令此受持第三住聞持陀羅尼甚深法故十一精進法者策此初心令更進修至後故十二信行者住前信中菩薩何以不言菩薩者以不成位但是行故言無盡法者令修普賢無盡行故問准依此文十住滿後即至道場成佛而不說十行等者何也答此是普賢十住攝後諸位皆在此中顯一位即一切位故是故一位滿後即至佛地如上十行等後成佛同此也此是以位攝位門若以行攝位即十信滿心成佛如賢首品說此之一轍非此圓教餘處總無正是一乘宗之大例自下二十門為諸天竝是入法界之器非是世法一以色究竟天雖是長壽終歸有盡今為說法身平等無盡法二者初禪梵王有慈不普為說大慈普覆眾生三者自在天雖世中大力終歸滅盡為說法身生善根力四者建正法幢降彼耶心此亦是他化天攝五者化樂自念化作樂具為說淨念令念法門六者為說出世淨意樂故令其遠離執手染心七者夜摩喜樂終竟無常為說出世真法歡喜八者彼著地居有為莊嚴為說福智莊嚴性空九者令此夜叉捨離惡護眾生命故云歡喜十者彼屬諸天而不自在為說出世法樂圓滿不繫屬他十一者修羅大力為天所伏為說出世法身大境物莫能過十二者彼金翅鳥雖有大力只遊一界故今為說法身金翅覆無量世界十三者緊那作樂愚著無益為說出世勝智益生自他俱樂十四者人王樂著世間五欲為說欲過名不可樂十五者龍有熱沙金翅等憂為說無我令彼歡喜十六者摩睺惡性事中好靜因則為說甚深寂靜十七者地獄苦逼心亂為說法安心令得正念十八者說智治癡十九者閻羅王處苦具可畏說法除之故云無畏二十者餓鬼飢渴常惡悕望令說法翻之言悉令眾生下結上所說皆向出世賢聖之門明放光利益可知第三爾時善財下明善財觀見得法中二初觀比丘身明證人法界二念彼三昧下證法法界中四句初一句念彼法體二思業用難測三思其大用深廣言無量者明前十四處所出廣多故言無作者明不作功用顯其甚深四觀察法界下明法起所因謂法界嚴智是因力依佛智等是緣力出生等現所作事明善財委得其本故具知也第四出定歎德中二先出定者利益事訖六月六日者是第六住故二爾時善財下明言中歎德於中二初十句歎三昧體深廣具德二大聖其有下歎業用於中初歎上救三途人天等二發菩提心歎上益菩薩用謂從信行終至道場等第五問答顯名中答有三名初一總名普眼平等法門見法界故障無不盡云捨理無不證名得二淨般若約智離障三淨嚴約境證德善男子下釋立所由良以此德當其第六般若位故第六大聖下問答辨業用答中有二十三句初六句明於器世間自在二見一切佛下十一句明於智正覺世間自在三大悲攝下六句明於眾生世間自在第七結已唯一可知第五仰推勝進中三初一句總推二皆悉深入下別三我尚不能下結不能知以積行成德行尚不知況所成德第六住竟第七不退住中初舉法勸修中海潮者顯別住處近大海側潮浪至之處表此第七巧便就機用不過限故園林者眾行建立栖止之所普嚴者勝德圓備優婆夷者是慈悲之貌休捨者智論第八名呼捨羅勘天竺本名阿舍此翻名意樂亦名滿願以能滿一切眾生願故二勸往教問三時善財下慶己所得設敬辭退第二爾時善財正念下明依教趣入於中二先敬念人法二又作是念下見其勝德身漸遊行第三至海潮下明見已敬請於中四先見依報二見正報三設禮四申請初中有十三事嚴此園林初寶牆二花樹三堂四閣五殿六池七有大宮殿八殿內有十種座九寶帳覆座十寶網覆帳十一光明普照十二有十種電光十三百種雲嚴二時優婆夷下辨正報莊嚴於中三初勝德嚴身吉由羅者此云臂印莊嚴也二眷屬圍遶三其有見下明利物不空三爾時下明善財正設禮四白言下申請可知第四答言下正示法界於中有四初舉法門體用二明因緣厚薄三來果久近四顯法門名字初中四初一句舉法門體二若見聞下明其勝用三東方下顯佛被益四我此大眾下明眷屬行成二往因厚薄中先問後答答中二初舉過去所事諸佛涅槃中八恒佛所此位中多於彼也二了知下十句明所成法界行德三來果久近中亦先問後答答中三初不為限齊故發心二欲教化一切下正為作無齊限事故發心於中各有十四事相翻可知三是故下結自修行無限齊故不辨自身成佛期問若爾豈可成耶答菩薩闡提亦不成故眾生須成亦現成故望自證理無成不成故四顯法名字中先問後答言離憂安穩幢者大心多劫遭苦無憂造修正行安穩無倦大志獨拔是故云幢天竺本名無憂建立幢我唯下結已可知第五仰推中二初一句總舉二諸菩薩心下九句別顯行德我當下總結第七住竟第八童真住中初舉法勸修中國名海潮者雖起潮浪海無增減表此位得無增減法界又證理起悲如海起潮同前處者表第七已上同是菩薩故仙人者表第八童真清潔之貌又表純無漏故又表唯變易身故同八地等也毘目多羅者天竺本名毘目多羅涅懼沙此翻名最上無恐怖聲上文歎佛處云以一切智微妙音安慰無邊眾生界此名得也二歎德勸往教問可知三善財荷恩敬辭中十一句初一句總餘十句別一大乘真友暫逢亦難二況得同止多時此二善友難遇值之三若自無大乘根器亦不成故云得菩薩根難四雖得根器正直真心此發亦難五雖具此因得同行同願伴善知識亦復更難此三法器難辨六正得法身難證七正說法身難聞此二法義難得八生大心難九求果智難十長大行難此三心行難備第二爾時下依教趣入中初念前法初句總心能長養下十句別顯所念皆言心能者心若淨則行無不成是故順教念心法功能也初二心為行緣次二心能起行次二心能攝法次二心能成定慧後二心能除障二漸遊下正趣後位推求簡擇第三見敬請中五初見依報二爾時善財見彼下明見正報樹皮衣等明少欲之相三設禮中五體投地敬之極也四念善知識下起勝念想十句初五句念彼能作成之因後五句念彼悲智巧運度故五作是念下敬遶申請第四時彼仙人下明示法界中二初歎發心為授法方便於中三初仙人歎有十句明善財大志所作德二眷屬供禮歎亦十句明善財廣益眾生三時彼仙告大眾下結歎大心當成大果二告善財下正授法界於中四初示法門名體以此位中高出功用之表故云幢然不為相惑所動故云無壞智慧是其法體是故天竺本名無能勝幢菩薩解脫又此仙人定慧作用勝出無屈故以為名二辨其業用中先問中境界者問其業用分齊也則申右手下示用現答摩頂執手是加持之相於中三初入廣處見佛聞法以修大行二或自見下復多時以修勝行三明法門照得益之相有十句五對初一總後四別能照皆是無壞幢之別義因照所得皆是明淨藏異德以此明淨梵本名為毘盧遮那藏是故該攝也三放手下明息用歸本放手者令其出觀還在本處者不移此處而見十方故處既還本時亦未經一日是故於一時一處頓修成十方多劫行成者皆善友圓教法門力也是故善財一生至究竟位者良由此等也下文云一切諸佛無量劫修善財一生皆得者亦由是也是故普賢位中或無量不可說劫修非唯三祇如法力加持所經時劫或一生一念如本時等皆無定限可准通之汝憶念者問觀中事唯然者正憶不忘知識力者是勝位加持顯非自力則答所由四我唯下結己所知明授法即盡更無遺惜故第五仰推勝進中三初總推二諸大菩薩下別於一切時輪自在者古人云於一切時機三輪自在又可於一切時劫迴轉自在故說輪也三我豈能下結非己分第八住竟第九法王子住中初舉法勸修中國名進求者反道之相人皆背捨既成順用故令進求又在反道之位不宜怠慢故以為名依天竺本名伊舍那此云曠野亦名悕求婆羅門者梵志淨行方便命者隨事以方便為命故刀火不能損也又刀火返道以為方便正行相續故稱為命天竺本是野人也第二爾時善財下依教趣入中亦先念前二漸漸等趣後此等亦得總屬前位謂初見敬申請是親近善知識二告言等總是聽聞正法三念前法門是繫念思惟四進至後處是如說修行是故總成四親近行念前法中四初念前因無壞幢照所得三昧等法於中聲聞忍是人空無生忍是法空善財此處得無生忍者以是前第八住位之益故同第八地也二常行菩薩行下念前遊諸佛所成勝行三於一念頃下念前遊諸剎海行四又知無量下念前所見諸佛化眾生行是即諸文成益皆悉在此憶持法門使純熟明淨證會究竟二到處可知第三見敬請中三初見苦行相二禮三問初中四面火聚者正法師云四無礙智能燒惑薪刀山者真無分別出妄解也從彼山上自投火聚者加行相應意言分別緣真望證真顯妄滅故也又解火聚者是根本般若故智論云般若波羅蜜猶如大火聚四邊不可觸遠離於四句解云此智火有四義一燒煩惱薪二破無明闇三成熟善根四照現證理刀山者加行智趣證疾利故高峻者非即正證故投下者從彼入此故又刀是斷德障無不割故火是智德理無不照故投下者障盡證理故此火聚刀山即法門更無表示若爾何故有刀火相解云即以此相即是法門甚難解者是此文意設敬申請可知第四答言下示法界中有六初示法勸修二善財作如是念下對此生疑三作是念時下菩薩加勸四童子聞奇特下除疑悔過五登刀山下如說修行正證法界六我唯成此下結己唯一就初中言若能登刀入火者勸其捨分別入正證法界也菩薩行淨者分別盡故離障清淨證法界故菩薩行成何故要以如此法勸為破其見故令解菩薩深密法故順相易解逆相難知故令知也如是反道上下文中總有三類一此位同耶見二滿足王同瞋恚三婆須密同貪愛是故三毒相竝有正法然有四義一以當相即空故諸法無行經云貪欲即是道恚癡亦復然於此三事中有無量佛法解云此約即空是佛法非謂三事即是佛法二約巧攝生說為佛法非謂即是如淨名云先以欲拘牽後令入佛智等三約留惑潤生長菩薩道說有佛法非謂即是如淨名一切煩惱為如來種四約當相則是不同前三此極難解不思議故如此文是也二生疑中初十二句念現得生疑恐壞道緣失正行故二此將非下念當得生疑壞我應得不令得故惡菩薩者實是惡魔詐現菩薩又是初心菩薩已退本心欲妬害者名惡菩薩如驢菩薩狗菩薩等三加勸中有三初色界梵天勸二欲界六天勸三龍神八部勸初中三告善財莫作是念者總勸莫疑二別歎炙身本意德三時諸梵天下明因此通化攝生德四種道者四無礙智道也二一萬魔等六天中一萬諸天者是夜摩天與忉利四天等同說曼陀羅花等者大小白花也伊那槃那龍者伊那是樹槃那是葉以過去壞樹葉故墮在龍中立此名也難陀等名歡喜極歡喜龍也餘勸等可知四除疑悔過中三初起真心二禮謝悔過三說偈受懺開導善財是大人何故疑者以相是反道理須疑也若不爾者無以甄別耶正何故勸者顯示實德故若不爾者亦無以簡真偽是故拒其耶相勸故受其實德問若是魔王作此豈亦不能現此勸耶答亦如前善知識指示此人固非誤也況勸中正說非魔所能善財已得超魔之眼豈不見之若爾知非是魔何故生疑以大菩薩境未能知故法須疑故如前說也偈中初一勸順教除障後一勸因得果五如說修行中三初得安住三昧者加行定謂無散動智以刀應割斷反此故安住也二既至者到正證位寂靜是所證理安樂是能證智照明是證相應亦是破無明也入火應燒苦反此故寂靜安樂三白言者明後得智說證中事觸者是證智與理融故云快樂六我唯下結名無盡者智依大定遍照法界故云也又反道之用普周法界故云無盡天竺本名得普攝道場菩薩解脫解云普攝無盡諸眾生界如上加勸中顯皆令向佛果故云道場梵本名毘目叉此云解脫舊翻名法門但依得出離名門則此名解脫亦有業用自在可知第五仰推勝進三初明淨法王等一句是總二滿足下別三如是等下結推可知第九住竟第十灌頂住中初舉法勸修中城名師子奮迅者謂三昧德用自在之相童女者位滿離染貞潔之相彌多羅尼者此云慈女謂智德內圓慈相外彰故名也天竺本名彌多羅衍那此云慈救物也彼本亦云此女父名師子幢即是王女也以位滿故第二爾時善財下依教趣入中先念前法後至後處前中初念自分境中觀真際等二決定了知佛下明念勝進分中果法等漸至後處可知第三見敬請中五初推問二指示三入見殊勝依正金色者可貴之貌位滿顯彰四設敬五申請可知第四答言下示法界中四初示法令觀二觀已顯名三辨法業用四結己唯一初中三先一句舉法勸觀則業用自在依止法界二見一一下明正觀證法界略辨十句一一理實無邊下文普賢毛孔現塵剎等即正報現依此中則依報現正皆是無礙法界自在故也又此亦是器世間內現智正覺亦是因位中現果法亦是體中現用有法喻合三皆是彼女下結法屬人亦是結果由因二爾時善財正念下顯法門名先問後答答中名般若者第十住位智度滿故即智自在依止法界普莊嚴者依智起用具德圓備如法雲所顯則其事也彼諸如來以異門令我入者攝別歸普故一切成一故顯一甚深故廣多故三白言下辨業用中先問後答答中二先舉法總標生平等時者明正證相應時明得法門之體也得普門等者總明所得業用也以此中得陀羅尼門三摩提地門依止法界故以十住十地境位同故得法亦相似也二所謂下別顯所得於中略舉總有一百一十六門分作十位初八門明所知理事持二功德下十門明行持三從業陀羅尼下八門明業持四從善行三昧下六門明定用持五心海下五門明知他心持六發起眾生下十一門明知所化持七大悲下十五門起能化持八世界起下十七門知剎海自在持九分別佛身下二十七門知佛海自在持十菩提心色下十門知色海無礙持我唯下結已何知第五仰推勝進中三初一句總推深廣之德二安住下十句別顯於中初二句明行深次離癡下二句明惠廣次得無礙下明眼智無礙次一切世間下二句明行堅固後善巧下二句明攝化自在三如是下結非己分上來十住總明十住竟自下明十行善知識有十人各當一位初歡喜行中亦五分初舉法勸修中國名救度者常以法財施一切故也又行能濟物故名為救令得出世復名為度比丘善現者行相超昇比丘表示施行內成勝報外現故名善現勸往教問等可知第二爾時下依教趣入中先思念前法後漸至後位前中初一句總念前般若普莊嚴門下十一句別一所證二所依三所度四所行亦是有為諸行無性五剎那離生滅心六幻現如光七念理真性次二念語義後二念因果第三於城下見敬申請中初推求簡擇於都市等求表無著之行隨緣造修也二見彼比丘下明見勝相言在林經行者表出世之相亦顯修行之所次正報殊勝表行順佛果故相同佛也地品云如說行者乃得聖法斯之謂也次天龍下明勝眷屬興諸供養三爾時下設敬申請可知第四答言下示己法界於中三初示依緣得法二善男子下顯法之業用三我唯下結法門名初中亦三初年少出家日近者初入行位故名年少創離十住之家故云日近二自我下明所供諸佛前位三十六此中漸增故三十八恒也又云自我生來者似於一生經爾所劫供彼諸佛此何義也釋云或報命極長或以一生攝於多劫如念攝劫等或入佛法為生謂云自我生此菩提心來經爾所劫供爾所佛又涅槃供八恒佛攝因位等三彼諸佛所下明成行得法一句總二莊嚴下別中標三種一定願二歎行三具足下德備三嚴淨下釋出三因如次可知二就業用十一句皆先辨業用後出所因故初三是前定願莊嚴力次一是前普賢行力餘七是前菩薩行願力於中初二供佛聞法是前知菩提護法輪等次二行定深後三所知廣三結名者遠照顯煥名曰燈明則十不可說等常用無竭名為隨順天竺本名不休息智燈菩薩解脫第五諸金剛下仰推勝進中此是同類仰推初顯生族勝二報命勝前雖一生到不可說劫未得不死故今推也三報體勝謂內智無盡外色無壞四普觀下明業用勝五我當云何下結非己分第一歡喜行竟第二饒益行中初舉法勸修內初國名輸那者此名淨亦名善是大江名也謂國有此江從事為名諸外道世人皆云於此江中洗浴悉滅罪增福故以為名表持戒行捨離業非童子名釋天主者童子以表戒行清潔於戒自在故名天主又准天竺本應名諸根自在以梵名因陀羅此云帝釋名也因達唎此云根也濕筏羅此云自在亦名主也以釋天及根梵言相近故各據一名也二勸往教問第二時善財下依教趣入中初明起勝念二設敬辭退三與眾同至第三見敬申請中初推求告示善城亦是輸那名也天竺本名城善而言城外者表戒行外防故也河水側者表發定水故也河水即是彼江水也二見其所作弄沙戲者明三聚戒數方便集起也三設敬四申請可知第四答言下示己法界於中三初舉法門體二善男子我因下明業用三我唯下結其名初中文殊教者表明人能護戒故知相十善是吉十惡是凶戒相非一故云算數法智論云菩薩戒品微塵數也善惡因果理決定故名印法又有人釋云初相凶除斷律儀戒也次算善恒修攝善戒也後印機救療攝生戒也因此得一切巧術等者巧知世法轉成出世之用是天竺本我得巧能轉變一切法智二明業用中二初顯相印二法功能以相知善惡印除災故是故同辨二復次下現算法巧能羅叉此云萬也三結己分可知第五諸大菩薩下仰推勝進中初總舉所推後我當下正推非己分第二饒益行竟第三無恚恨行中初舉法勸修內城海住者若隨相釋此城近南海而住若准下文出於財法施不可盡故云海住優婆夷名自在者約行則忍離瞋癡故云自在若約德用則作用任志故云自在即下所顯是也天竺本名真實富滿解云以財法遍充故也第二時善財下依命趣求中初明得熏修二設敬辭退三戀慕歎德有十對可知第三見敬申請中初推求等明入法方便二進入下明見正報除嚴具素服者表忍相故三於其宮下見依報開四門者四攝攝生故也四一萬女下見眷屬勝於中語音身香智大益物設禮申請第四答言下正示法界中有三初舉法門體二以一器下辨業用三我唯下結法屬己初中以出生業用無窮竭故名無盡藏所出利物具勝德故名功德莊嚴二業用中三初明法門業用二汝見我此下令見同益三且待下舉現驗成前中三初施眾生食等益二施二乘等益三施菩薩益初中一器食者古釋云勝流所依一味真如也隨其所欲等者稱機說法也而無增減者用而無盡也又釋只是一器飯即融同法界無盡緣起是故無不應機應無不益益無不稱本位法界故故云隨欲而無增減也二現同益中二初舉己眷屬報行等同有二十八句初十句名自分方便行次同境界下四句所修法同同具菩薩下十四句自他行滿同二此諸菩薩下顯己攝成相三善男子且待下舉現事驗成三我唯下結名可知第五仰推中初別舉所推二結非己分第三無恚行竟第四無盡行中初舉法勸修內城名大興者精進熾然故云也又廣以財法起成大施故以為名長者如前釋精進行味之中最勝故名甘露行德勝出表之如頂第二時善財下依教趣入中先設敬辭退二爾時下憶念前法三漸漸下至後位處第三周遍下見敬申請中初推求二樂求下起勝欲三正見殊勝依正及勝眷屬四設敬五申請問行第四長者答言下示己法界中初發心二善男子汝見我下法攝眷屬令成十種饒益可知三標己法門謂財法無盡蘊在虛空隨意給施故以為名四隨其所須下明法門業用中初總舉功德寶藏如意益生二且待下舉事驗成先見眾集次觀空雨物此同破虛空器三昧正是十行所得後授法令喜五結己法門第五仰推勝進中初總推二謂下別有十句三我當下結非己分第四無盡行竟第五離癡亂行中初舉法勸修內城名師子重閣者十德疊起狀類重閣諸佛菩薩雄猛之士處在彼位故云師子此宅在彼城城依宅號故以為名長者法寶周羅者周羅此云頂髻則以法成人寶為頂髻天竺本云有法長者名寶周羅顯其定用可貴尊極之相第二依教趣入中初設敬辭退二念前法門熏修長養三漸至後位並文處可見第三周遍推求下明見敬申請中於中於道遇見者明道力隨緣觸物便應第四時彼長者下授己法界於中四一執手等是授方便則加行也二遍觀等正見法界則正證也三問法因緣則後得也四我唯等結己所知即立名也初執手將歸者表攝歸所證且觀我家者以法正授二善財遍觀下證見法界先總觀二其宅廣大下別觀謂此宅十重者向上重也此相難定略作三釋一依古師云十重即十地也以八聖道通遊入故以為八門或四攝四無量亦為八門初施食者謂初地檀行二施寶衣者二地慚愧戒衣服三施寶嚴具者三地忍行用以嚴身四施內眷屬者四地道品助行五結集正法等者五地得五明論等六得波若菩薩充滿等者六地得般若大智現前於中三初總顯深智二所謂下別顯十門一照則寂二寂即照三外緣不轉四內照離染故五體堅六用廣七含勝德八見法界九多巧便十稱物機十一約喻顯是增數故也三結集如是下結廣顯略七響忍菩薩等者七地得有中殊勝行知種種教法無別異義成於響忍八常住菩薩等者此中有二德八地證得無增減法界神通剎等者於三世間自在故也詣一切等者明九地受持佛法也九補處等者明十地受職位等亦是等覺位十一切如來者妙覺位從初發心等明攝因成果第二更釋此上十重即總是此十行之位始從施食名歡喜行乃至第十如來充滿是真實行以於一位攝一切位故此有二重一以十行前攝十住及十信行後攝迴向及十地位二既以十行攝諸位盡於自十內復以一位攝一切位是故於此第五行中具斯十行前海幢比丘在十住位頂佛說法還此以十住門攝一切位今此長者在十行位所居之宅還以十行門攝一切位是即兩處攝義齊也但以前寄第六住說此約第五行辨又前寄頂佛此約居宅者並為表勝劣不同故也第三又釋總不約位但此菩薩以行就機現居勝躅依則說十以顯無盡初四以物施初易後慚難次二集法施初淺而後深次二領受法初狹而後廣後二現勝德先因而後果總此十位皆從麁漸細可知又此長者具攝因果行位等法總為所依故以為宅三後得中顯法本因於中先問後答答中善根迴向三處謂初滅除貧苦者即十重中初四是其報也二見佛菩薩等三恒聞正法此二即五重已上是其報也故獲斯報者迴求三處滿十重也四我唯下結法名字謂宿願所求之三處稱遂成滿之十重故名滿足大願法門天竺本云得菩薩解脫名無礙願莊嚴道場解云十重之宅名嚴道場宿願徹微名無礙願則以彼無障礙願力嚴此宅處名道場也第五仰推中初別辨十句皆云不可壞者德窮滿故無進昇故不為緣動故我當下結非己分依梵本云我當云何能知彼功德能說彼行解云是則於彼已成之德不能了知現行之行亦不能說上下諸文皆同此應知第五行竟第六善現行知識中初舉法勸修內國名實利根者國者境位分齊也般若離倒稱理名實明照生後故名利根此是託處顯第六行城者防外守內是妙智用簡狹取廣故云普通入遊涉故復稱門普則是門普門即城皆持業釋此約法辨又釋城攝眷屬為多所趣故名普門此約事釋也長者普眼妙香者智照根藥普熏眾生故以為名第二依教趣入中一辭二念三到念中十句初一句總念前法次二句明因念所得次一句樂求無厭次三句成就菩薩解脫根力次二句行願隨心後一句得智體用第三見敬申請中初求趣作念二見勝依正三設敬四申請第四授己法界中三初歎發心為授法方便二我知一切下授法門業用三我唯下結法名體就業用中有二初療病通化下益眾生二我又善知下因香起行上供諸佛前中有四初除其身苦二與其身樂三然後為說下療其心病四稱揚下正授大行此四中初二共安樂眾生亦是攝化方便後二是利益眾生亦是正授法行就第四中有十四句初三是授菩提心法以是行本故一讚佛功德令發求一切智心二大悲救眾生心三諸度淨智是厭離有為心亦是廣修勝行心說諸大願下十一句正授所修十度行法初因大願施行攝生乃至末後二句顯於智度二因香起行中初知諸香體二燒香起願三如願普熏成大供養文處可見以梵本中是賣香人故三結名體中令眾生歡喜者如前所說利樂眾生故普門者如前所說燒香普熏嚴法界故見一切佛者是所供諸佛故天竺本云得令一切眾生喜足普門見佛供養香身法門第五仰推勝進分中初一句舉其人次一句總推大益三其有見下別推見益我當下結非己分第六行竟第七無著行知識中初舉法勸修內城名滿幢者方便境備勝出為名王名滿足者善巧智圓違順自在故以其王復表斯號第二依教趣求中初辭二念三到就念中初一句總念以此無著是善巧位故總攝已前諸位之法故云次第憶等此則念其教法二復作下念其人力三如是下明因思念得勝進大心有十六句初九自分行心二見諸佛下得勝進心第三見敬申請中七初問答指示二遙見彼王下見勝依正三覩其逆相四以生疑怖五空天為決於中二初舉前教真實令不生疑二菩薩方便下明後行玄密令其信入初中謂前善知識教汝至此彼教不虛何以致疑問善財豈不自憶前教何故生疑答以對瞋瞋害障道相故理須要疑方乃顯知菩薩道中反道順道二行差別不爾耶正無以甄別梁論戒學中釋甚深云菩薩由如此方便勝智行殺生等十事無染濁過失生無量福德速得無上菩提要大菩薩堪行此事此有二種一實行二變化實行者了知前人必應定作無間等業無別方便令離此惡唯可斷命使不作惡又知此人若捨命已必生善道又菩薩自念我行殺業必墮地獄為彼受苦彼雖現受少輕苦惱來世必受樂果報也解云此同瑜伽菩薩地中戒品內說二變化者如那羅王及善財童子或見可愛事或見可畏事各令眾生生於善處解云彼引此經是變化作那羅是梵語此云滿也或見可愛事者引此前文初見依正生於可愛後見犯王法等生於可畏皆為益生故也二明菩薩所作玄密之中初二句巧智難思後五句業用難思謂迹違行順非下位測量故云也六設敬七申請第四時滿足王下明授己法界二初授法方便謂執手將入等攝彼加行令趣真證二善男子汝觀下正示法界令證相應於中五一舉果令入二見我此報下示因令修言幻化法門者出所修因謂逆相不實故以為名天竺本名住幻三昧三我此下舉幻用四當知下辨實行五結己自分第五仰推勝進中初一句總推謂後第八位當無生忍故此推之下九句別顯幻等甚深後一句結非己分第七行竟第八尊重行善知識中初舉法教修中城名善光者謂順理益物業用為光王名大光者大慈定光照益群品攝化自在故以為名第二依教趣求中三謂敬辭念前至後就念中熏修前法令更增勝謂例知世間一切法幻同入法界第三善財作如是念下明見敬申請中有五初起勝念作必見想二見勝依報有十種莊嚴一七重池塹二七重寶牆三十億街巷四巷僧祇眾五僧祇寶閣六純寶帳七寶蓋覆八建幢幡九別閣王住十善財無染謂知如幻故往求善友無異念故三見勝正報具大人相以十種喻歎美其德二十八者現因位未滿故四彼王殿前下見主伴攝生先施資具後攝眾生故下十門辨施意欠一句五設敬申請可知第四授己法界中五初示己法門謂慈勝出離染圓滿備故以為名二我於下明得法因緣謂於多佛所聞此法觀察者思惠故清淨者思己明淨故修習者修惠故莊嚴者證得故三我住此下顯法門業用於中四初以法攝生謂授法令得慈心等益二我以如是下以財益物三隨行異見四為我宿世下簡定機器四此城眾生下明慈定功力中二初說彼定用二且待下對現其用於中先入定後顯用情與非常咸成勝益五結己自分第五仰推勝進中初一句總推慈益深廣二七句約喻顯德三我當云何下結非己分第八行竟第九善法行知識中初舉法勸修內城名安住者契合實法不為緣壞故以為名優婆夷名不動者初發心時不為二乘煩惱所動因以為名第二依教趣求中六一設敬辭退二念前法門修習增長三作是思惟下因思得益四復作是念下念知識功能五善財如是悲心下因念感讚隨菩薩天者是已業行之神如來使天者是佛為攝生神但修菩薩行位著已去皆有二天常隨其人既見善財深悲入定於定現身加讚安慰六出定漸至等可知第三推問下見敬申請中有四初推問知處二爾時善財歡喜下見依報得益謂光觸得定以是法門之宮殿故寄光觸身得五百三昧三前詣下見正報益中六初見身勝二宮殿勝三香嚴勝四眷屬勝五離染勝有二句先伏後斷六牒見總歎頌中上半略歎三行下半舉喻總顯四偈讚已下申請可知第四爾時彼女下授己法界於中五初答言下歎美為授法方便二我成就下授法門體三白言下辨得法因緣四我入此下顯法門業用五我唯知下結己自分就第二授法體中無壞法門者所修大行非緣能壞故以為名此總標也修學下四句釋成一以行堅是故無壞二以持妙謂總持稱性故三以證玄謂證理無二故四以定深謂遠離諸有莊嚴三昧故是故名為無壞法門就第三因緣中四先問二略答顯難三重請四爾時優婆夷下廣答於中有六初舉往見佛為發心緣謂先見佛後起求念二時彼如來下教發十心令便不壞三我於爾時下聞法發心以求佛果四我發是心時下明心堅離障五若有眾生下明利他攝益六我初發心來下總結自他行位滿足就第四法門業用中四先舉法總告二善財願見三入定顯示謂三昧力故六種動世界八相如來周于法界四出定印述及結自分可知第五諸大菩薩下仰推勝進中三初一句總推二如金翅下約喻歎深三我當下結非己分第九行竟第十真實行善知識中初舉法勸修內國名不可稱者所觀玄妙故城名知足者般若盡相故有出家外道名隨順一切眾生者巧智順機方便反道天竺本云外道名一切處常行第二依教趣求中亦三謂辭念及到就念中十句初句念人次二句念法次二句念往發心等次四句念彼堅行及示業用後念彼修習等念其修定照理漸到中日沒入城者表行位終極故也第三周遍下明見敬申請於中四初推求二於中夜下見其依報謂表所依法光破二邊闇故也三爾時善財下見其正報天明者障盡位顯故登山者得位相應故見外道者證人法界故一萬梵等者主伴具足故四設敬申請可知第四答言下授己法界於中有四初歎發心二我已安住下示己法門體德三以平等下顯法業用四我唯下結己自分初中至一切處者明十行滿故也第十智度遍知故也有二義一依定發智普照法界二依定發通遍至一切下二句釋此二義如次應知三業用中亦二初明普觀智用二無作通用前中三初舉平等惠光二觀察下照機差別三以妙智下說法被益復次下第二無作通中二一機莫能測二類顯十方種種智是意業色像音聲是身語亦如是者此有二義一明彼無作神足所現色像亦如巧智用遍十方故云亦復如是二以知足城類閻浮以閻浮類三千界以三千界類十方界故云亦復如是此則雙結智通三業具也第五諸大菩薩下仰推勝進中十句初身等眾生數者顯至一切處神足過於己也次一句所依定過次二句所發通過餘句所發智過我當下結非己分第十行竟自下大段第四有十知識明十迴向德初甘露味國等明第一救護眾生離眾生相迴向於中五義同前初舉法勸修中甘露味者救生善巧之勝味也長者同前德相淨勝名曰青蓮巧知諸香故復名香從相及智名青蓮花香第二時善財下依教趣求中四初設敬辭退二爾時下起勝欲樂於中四初於世不著二常樂下專悕大行三專求此等下結其意樂四漸遊等明至後位第三見敬申請中三初設敬二白言下申意十句初五上求果德後五悕成因行三而未知下請問所要第四答言下示己法界於中二初歎發心二正授法界中先舉所知法門後結名字前中三初列所知香體有三十種於中先知世間依正香熏習二除滅煩惱下知出世間正行香熏習菩薩以此饒益眾生二彼香生起下明知香法義有十種一知所因起二知香氣至處三知至已成益四所作圓滿五能令喜悅清淨六令離惱安隱七巧便入法八所知分齊九所作行業十究竟根本三善男子下知香業用略舉十種初內以十義知之龍鬪生者知生起也光雲覆甘味國者知所行也降香水者知成就也著身金色者知具足也聞香歡樂者知清淨也滅一切病等者知安穩也專向等者是方便也我知彼等者是境界也為說法者是行業也令發心不退者是根本也牛頭香等九種皆各有十義文中存略故或二或三等准之先陀婆此云石鹽名也第五仰推中先舉所推於中初離障二智慧下成出世三學位香後我當下結非己分初迴向竟第二不壞迴向知識中初舉法勸修內城名樓閣者大悲依智勝出之狀海師自在者於佛法海及生死海能善通達及運度故以為名教問可知第二依教趣入中三初設敬辭退二在路起勝念於中初觀法真正二復作下念法由人起於求心先總念後何以下釋成三作是念下至彼推求第三見敬申請中三先見所在謂海岸等者是說法所作之所也二設敬三申請並可知第四答言下示己法界於中二先歎發心能問二我成就下舉法授與前中三初歎問行體二逮得下明行用三薩婆若下明行得果二授法中亦三初舉名體二在此下明業用三我唯下結己分齊初中大悲幢淨行者以殊勝大悲於生死海拔出眾生名為淨行二業用中二初在此城中因苦行度生二我知海中下善知海相因入海度生前中三初授法方便二廣為說下正明授法三我住下結就授法中起其宿善發菩提心此是總下三心是別起信論云發菩提心者發三種心一者直心正念真心法故二者深心樂修一切諸善行故三者大悲心救拔一切苦眾生故除生死下顯三心業用初是直心離苦二攝取下悲心攝物三得一切下深心得法下結城中益生二知海益生中二初明智知海二我已成就下正顯益生前中初十句知寶次知龍宮等難大身應是修羅以四位修羅俱在海下故次知水色時風等二正益生中成就如是智者牒前所解遂為入海導師則說法海以度眾生故云為益眾生故入海等悉令下別顯益相有十法海初四自利海後六利他海下結中二先結益用不虛二結唯一法第五諸大下仰推中二先舉所推初推自行海二以善方便下推利他海後我當下結非己分第二迴向竟第三等諸佛迴向知識中初舉法勸修內城名可樂者已境界等佛土可願樂也長者無上勝者以得勝通更無加過故以為名第二依教趣入中三初設敬辭退二在路念法三至後推求念法中初增廣自分二修習下修八勝進第三城東下明見敬申請中三初明依報所在城東林等者於城攝化栖託之便也在彼說法正明攝化之相二爾時下見已設敬三白言下申請中前五體良久以身表心重稱己名以語表心顯愍重之極又顯已是修行之器悕其說法也第四示己法界中二先歎其發心為授法方便二我成就下正授己法於中三初標名總現二何等釋法義用三我唯下結法歸人初中神力遍到眾生之所名至一切趣於中說法益生名淨行莊嚴此至一切趣不由功用任運遍至故云無依無作非他力持故云無依非自加行故云無作此則稱法性而普遍也釋中先徵問後正釋正釋中先至此三千界一切趣說法益生成淨行嚴種種論者五明等也二如此下至十方界一切趣成淨行嚴我唯下結己分齊第五諸大下仰推勝進中初明身業遍謂身等於剎不待神力是故過前是所推也二逮得下明語業三分別下明意業我當下結非己知等諸佛迴向竟第四至一切處迴向善知識中初舉法勸修中亦三先指處二示人三教問國名難忍者表能證難證也迦陵迦者此云鬪諍時也婆提者正云婆那此云林也謂彼菩薩在此林中說法破障故云鬪諍鬪諍顯理亦名難忍比丘尼者顯慈悲淨惠名師子奮迅者淨惠無畏決定說法第二依教趣入中三先設敬辭去二至後推求三指示所在准律中尼投陀皆在王園以藉外護方得長道第三見敬申請中亦三一見二敬三請初見中亦三初見依報二見正報三總結奇特初中依報淨土略顯六義一見大樹莊嚴略舉八種二復見彼園泉流下寶池莊嚴八功德水者一輕二冷三軟四美五淨六不臭七飲時調適八飲已無患三從一一樹下下敷座莊嚴四無量莊嚴下明雜種莊嚴五善財見下出其所因謂皆是出世善根及如幻智之所成就六三千下明果用自在無障無礙二見正報中二初見遍坐諸座勝德顯彰於中先遍坐後約十喻顯德婆樓那者此名水應是水天佛見已成益故也二見處一座下明見處遍坐廣說法要於中有五初為八部眾說法二樂聲聞下為二乘說法三為樂大乘者下為菩薩說法四見處如是下總結化益五何以故下釋其所由初為淨居天說無盡者彼天形中最淨無常有盡為說出世無盡性故為梵說普妙聲者彼於世中自謂好聲為說法界勝流普妙音也為他化天翻世自在故說菩薩自在也為化樂天說淨行法具德莊嚴為兜率天說心藏旋復者說大迴向不退轉也為夜摩天翻其有量莊嚴為說無量嚴也為釋天說令厭離五欲也為龍王說方便救護眾生者方便降雨濟眾生故又以法救龍金翅等苦提頭等等取餘三天王為說無盡行法為摩睺等說理智巧嚴為迦樓等說法捨世海中大力令於生死海中以悲智力令無畏也為緊那說佛正行智光令破著樂為摩睺說佛喜者以蛇性多瞋聞佛則喜也為人說出世勝趣為羅剎說慈悲不令奪命故也下為二乘中初為樂聲聞說勝智光者令捨小惠樂大乘智光也為樂緣覺說令捨劣樂佛殊勝功德故也下明為大乘人初為地前說定惠之光次為地上初地發心說十大願餘九地可知為金剛力士說智慧金剛者此是十地滿後說金剛喻定智破微細著等也此比丘尼既為第十地菩薩等說法明非是小人為寄位故當迴向位也四見如是下總結化益五何以故下釋所由中以此尼成百萬等中略舉十門般若則是前所說之法門等三善財見下總結見聞奇特可知二五體下明設敬中以根緣相稱故自見己身遍尼所在同皆右遶等彼所入故也又亦即是至一切處迴向隨心自在故也三白言下申請可知第四我成就下正示己法界於中有四初標名二顯體三辨用四結位初中菩薩一切智底者有三義一位居菩薩得百萬僧祇般若智用盡佛一切智之原底謂如上文乃至為等覺地菩薩說法非下地能爾故得斯法二智光頓照三際窮種智之境故以為名三廣興供養盡佛八相智之原底故得此名二大聖下明體於中先問後答智光等者明般若具德也於一念者頓照也普照三世者廣照也則以廣智具德為其體性三大聖下明業用中亦先問後答答中先辨業用所依謂此法門境用之前處有此法林三昧今入此定已現斯業用下正顯業用中三先上供八相諸佛二若有眾生下明下救眾生三我不起下遠離二相顯無思業用四我唯下結自分位第五諸大下仰推勝進於中十事五對一窮法無著二約身外廣遍內包容三外速往內含力四外遍舉內廣容五一念廣攝生後攝於多劫則知一一念中攝生無盡我當下結非己分至一切處迴向竟第五無盡功德藏迴向知識中初舉法勸修內亦三謂貪相違道得險難名實行內備名寶莊嚴婆須密多此云世友亦名天友以巧能引攝諸世間故第二依教進入中亦三謂敬辭念法及至後位就念法中初因前尼惠照其心故令長養佛智二一心下因思念前法後更增長悲智願行就至後位推求中四初推問勝故二為淺智疑怪三為深智歎善四指示所在問何故前示瞋及耶見善財自疑今現貪相乃令他疑答以前二親障菩薩道故貪愛順悲障行劣故是故決定毘尼經菩薩寧起百千貪心不起一瞋等又釋善財於前瞋及耶見已為調伏是故於此更不敢疑指示中在深宮內者依三法度經國是智慧境城是神通境宮殿是說法境今此女人正證欲如故在深宮往詣門者加行位終至正證三昧門也第三善財聞下明見敬申請於中三謂見敬請就見中二先見依果後見正報依報中古釋云十重寶牆者是十地位十行樹者是十度行十重塹者是十地中戒行八功德水者是八定水盈滿也敷以覺花樓閣者後得依正體重成故也二見正報中二初見三業勝相二大眾下顯眷屬殊勝設敬申請可知第四答言下示己法界於中有四一標名顯體二若天見下辨其業用三白言下得法因緣四我唯下結己自分前中離欲實際清淨法門者有二義一約自行雖悲願留惑示現欲處然大智照欲則體性空名實際淨也如淨名在欲而行禪等又諸法無行經云貪欲則是道恚癡亦復然二約利生謂雖留惑示現在欲令處欲眾生要當離欲得此實際清淨法也如掩提遮女等二明業用中二初身同器現二若有眾生下以法益生於中有十種三昧皆是以欲化處欲眾生令得如此甚深三昧阿梨宜者此云抱持摩觸是攝受之相故得彼三昧也阿眾毘者此云嗚口得言教密藏之定如是下總結並是極位大菩薩所作非下位所知如攝論定學中說三明得法因緣中二先問後答答中先答於何所種善後善男子下答修何等業並可知四我唯下結已唯知此一方便第五諸大下仰推勝進諸大菩薩有無量廣大方便我豈能知無盡功德藏迴向竟第六隨順平等善根迴向知識中初舉法勸修內首婆波羅者此云善妙到彼岸安住者謂得佛法身常住供養故又准天竺本應名攝持或名執持攝入攝取諸善法故常供塔者以於塔處常見法身故第二依教趣入中略無念法第三見敬請中略無見敬故云乃至也第四答言下示己法界中四一標名二辨體三業用四結德初諸佛常身名不滅度因位照達名菩薩法門二住此下顯體狀中二初見佛功德身常除化眾生者但變異他心令見出歿其實常身無出無滅又佛月常住但眾生心水影有現滅二開塔戶下見佛法身常以見佛體性無限盡故以開塔者開其事相也得定者見理性也得妙法者得理中恒沙功德法也三白言下明業用中先問後答答中二初見此界三世諸佛後類結十方前中初見過去佛因果等事二類未來現在四我唯下結自分位第五諸大下仰推勝進中長者雖知三世佛不滅然未能以能知之一念與所知之三際平等無二也二未能即能知智住所知佛位三知前後一切劫不能知無劫想四雖見佛不滅不能知此佛則彼佛平等義五如來下亦不能以染淨能所平等無二謂心佛及眾生是三無差別六淨莊嚴下雖照三世不能則智攝德七成就下雖知佛未能同佛威儀八分別下不能於法自在我當下總結已不能堅固善根迴向位竟第七隨順等觀一切眾生迴向知識中初舉法勸修內光明山者彼山樹花常有光明表大悲光明普門示現此山在南印度南邊天竺本名逋多羅山此無正翻以義譯之名小樹蔓莊嚴山又十一面經在此山說觀世音者有名光世音有名觀自在梵名逋盧羯底攝伐羅逋盧羯底此云觀毘盧此云光以聲字相近是以有翻為光攝伐羅此云自在攝多此云音勘梵本諸經中有作攝多有攝伐羅是以翻譯不同也觀世音經中即時觀其音聲皆得解脫解云等觀世間隨聲救苦名觀世音彼經中具有三輪初語業稱名除七災謂水火等二身業禮拜滿二願謂求男女等三意業存念除三毒謂若貪欲等並如彼說若偏就語業名觀世音以業用多故若就身語名光世音以身光照及故若具三輪攝物無礙名觀自在第二依教趣入中亦三就念法內十句皆是依前教力增修行餘並可知第三見敬申請中亦三初見中二先善財見觀音後觀音歎善財前中四初見勝依正住山西阿者謂據山阿面東而住是向明之相也二為眾說法三諦觀不瞬四作如是念下勝念熏心於中初八句別顯後二句總結二時觀音下歎善財德中十句初歎心勝謂具三心二向普賢下歎行願勝三欲聞下歎持法勝四增長下增善無厭五順友教命六從文殊下所依最勝以賴彼發心故云從彼海起又釋從本覺所流故云從彼智起七成就下歎成善根故得佛加被力定也八離懈怠下歎求法專誠九歎見佛成行十智慧下歎智滿圓證爾時下敬請可知第四答言下示己法界中二先歎發心明授法方便二我已下正示己法於中四一標名二辨德三顯用四結位初中大悲者是同體悲也又是無緣悲也故名大悲又具三悲故名大悲光明之行者以悲光益物故以成行天竺本名一切佛悲密智藏解脫解云以巧悲密攝眾生故也二教化下辨其德於中二初不離佛所現眾生前二或以下以四攝等成攝化之益三善男子下明其業用於中三初行法立誓二令離怖畏有十八種三復次下令行不退四我唯下結己自分第五諸大下仰推中四先推普賢願行二不斷下行業流續三知一切下明攝生相續四我當下結非己分隨順等觀一切眾生迴向竟第八如相迴向善知識中初舉法觀修內二初正趣東來二觀音指示三教其問道初中東方來者表如相證智開明之狀名正趣者神力速至十方諸趣以正法攝生故以為名天竺本云有一菩薩名不行餘道解云唯行佛道不行餘二乘等道即當正趣謂趣正故也梵本約遮漢本就表住金剛山頂者則是此光明山也表住於如相不可破壞故也下明動地寶嚴放光雨供來詣觀音者明智就悲亦是隨化有緣示導善財二時觀音下對審指示三汝詣下教問可知第二時善財下依教趣入中二初禮二念法至後位何故不念觀音悲門以悲不離智故令悲深入於智海方為究竟第三辭詣下見敬申請前已見故但有詣敬申請第四我已成就下示己法界於中三初標名二辨義三結位初中十方無際名為普門一念遍至號曰速行二白言下辨義中先興三問後還三答一問得法之處二問來處遠近三問來時多少答中三先歎深簡器唯精進等者則是善財正當其人以根緣相稱欲為說故二唯願下起勝欲樂三答言下正釋所問妙藏剎者答所從來處也佛所等答得法處也從彼發來下答來時久如也亦顯是遠近也二於一念下釋爾許劫中行之分齊正顯速行義三所經諸國下辨速行成修行義謂上供諸佛下救眾生非直不廢速行而成妙行亦乃則以速行成此勝行四乃至下結通十方謂從東既爾十方亦然三我唯下結己自分第五諸大下仰推中初一句總推二別推所住境界無量無壞不同正趣唯此住一金剛山頂三別推速行謂以法身本來滿法界不待速行四分別下推其所作謂說法度生皆等三世無著等也五我當下結非己分如相迴向竟第九無縛無著解脫迴向中初舉法勸修內城名婆羅波提者正云墮羅拔提此云有門城謂城有端嚴之門故以為名也大天者無縛淨報勝出自在故立斯號第二依教趣入內四初禮辭二念法中三初思求前法二出生下因思得法三得不思議下出所得之法三漸漸下至後推問四有人指示是伴善知識也第三善財往詣下明見敬申請第四爾時大天下示己法界於中二初授法方便後正授己法前中亦二初身業後語業身中以四長臂者四無礙解方便用也取四海水者與法界勝流義相應洗其面者淨己應機之面古來皆謂洗善財面今勘梵本以四長臂於四方處各取一海水自洗己面是則水洗淨己能對花散善財就其所二作如是言下語業歎機初一句總奇特法者世間所無故二別歎為歸攝以正道三別歎為師護以正法四別歎為將引至智城五具足下結離過應機二我成就下正示己法中三初標名體二顯業用三結自位初中雲網者六度行法有潤益義遍覆義喻之如雲有澇漉義隱映義況之以網則以六度行為體二白言下明業用中先問後答答中三初教行施行於中初積物二教施三類餘眾生二復次下教行戒等三如是等下總結行成三我唯下結己自分第五仰推中約五喻顯五行初二自利後三利他我當下結非己分無縛無著迴向竟第十法界無量迴向知識中初舉法勸修內前諸位並是南天竺今指中天竺摩竭國道場神者欲表二義一約因表地上證真同於佛位迴向位終是以成向此處二約果表佛臨機方便現身是善巧之相屬迴向位滿是故於此辨成道之處良由五位終極各有成佛樹下現成屬此位故又神者表是智德玄密義也然守道場神有道場樹神有道場地神今是地表所依心地以心中得道為道場地名安住者攝諸善根迴向菩提安在道場地處住持不失要令成果故以為名第二時善財下依教趣入中二初設敬辭去二至後位處第三一萬地天各作是言下見敬申請四初地天歎善財德二時安住下嚴土攝生三告示寶藏四設敬申意第四時彼地神則以下示己法界於中五初示體二顯名三業用四因緣五結位初中以善財宿世善根悉皆迴向大菩提故是故在此道場菩提樹下藏中安住則是菩提心藏也今欲證地加令總現則一切善根皆在此處二我已成等顯法名者以住持不失成佛決定名不壞藏三我於下明其業用於中十句初一句總謂常護者持彼所行故下九別顯內一智深證二滿大願三淨妙行四出勝通五具德力六成堅法七聞佛說以守護行增是故聞佛與記之法八下以法化九上受佛力四乃往下明得法因緣於中三初往古時處二修習下得法增廣三於其中下更遇諸佛皆於道場成正覺處恒作供養等以其主當此門故也五我唯下結己自位第五仰推中一常能隨侍者以此地神唯道場處見佛不能常隨故仰推也二悉聞下推廣聞三深入下明深聞四於念念下明頓聞五一切佛影下明因出果不可壞等六我當下結非己分上來十迴向位竟自下從婆娑婆陀至瞿夷有十善知識明十地位行第一歡喜地知識內亦為五分初舉法勸修中正云迦毘羅婆窣堵此云黃物城則往古黃頭仙人先在此處後於此作城故立斯號亦名寂靜住處何故在此城者表初地已上生佛家故在佛生城也婆娑婆陀者正云婆羅婆薩那此名依止不畏即下文廣與怖畏眾生而作依止故也天竺本婆僧多此云春也謂表能生長萬行如春時也夜天者同初會中主夜神等謂在於夜中耀光救物故以為名表證智妙離眾相破闇障故也此九種夜天依梵本皆是女天表是慈悲之狀也第二時善財下依教趣入中一敬辭二念法十句初一總餘九別皆是無壞法門之德又釋以此九行入彼法門三漸遊至彼從東門入者是開明之初入證之始故也中城住者表離邊也第三爾時善財日沒下明見敬申請中先見內三一推求言日沒者表息地前分別智盡也又以是夜天非晝日所見故於闇夜方乃得見二見彼下明正見身古人云城者謂初地教道上空中住者謂證道身如金者實德顯彰也服朱衣者表證智光明也三於其身下見其業用於中三初身現星光等者闇夜攝生也二毛孔現法以益眾生三隨所經下於一毛孔中見聞菩薩教化眾生二善財見聞下設敬三白言下申請言一切智道者明十地是佛正因道故第四夜天告下示己法界中二先歎其發心順知識益二正顯己法於中四初標名體二顯業用三得法因緣四結自分初中光明普照諸法者正證法界也壞散等者破異性障遣二愚也又釋普照諸法者明其大智壞散眾生愚者明大悲用又釋前自利後利他又釋普照等是能化之智壞散等是對機化益二我於惡眾生下明業用中先長行後偈頌前中二初起救物之心有九種可知二我常下正對緣救攝於中有十門初一總辨後九別顯前中初明救時亦是釋夜天義以主當世間夜中攝化亦表地上變易闇中以攝眾生次城邑等明救處後於此眾生以種種等成救事若有遭海下別顯九門救處難眾生皆有二救一以世間救二以出世救一救海難中先明所救難狀後顯能救方便雖救世海亦欲救拔生死海中眾生此初段中略此文二救陸地眾生為作光明等是世中救二發如是心下以惠光滅煩惱闇是出世救也三救在山眾生作菓樹等是世間救令眾生越生死山者出世救也四救曠野眾生令離飢渴等是世中救二復作是念下令究竟智道是出世救也五見樂著下救著國土眾生令滅其樂著是世中救二作如是念下亦令除五陰著住佛境界是出世救六見著聚落下救著聚落眾生說法令厭是世間救二復作是念下令離六入空聚入一切智城是出世間救七復次下救迷或眾生令其解脫是世間救二發如是心下明出世間救令滅癡闇止諸惡逆於中先顯所救眾生後如是下明能救之德八我見貧苦下救老病眾生方便救濟是世中救二復作是念下令得法身常住是出世間救九我見諸惡眾生下救外道耶見眾生令住正見是世間救二復作是念下令得出世佛果等此上九門於前九種眾生起九種心等應准此知之二偈頌中二十一頌分四初一頌法門名體二有四頌明四無量心是能救生心三有十頌明六處殊勝初三眼次二耳次一鼻次一舌次一身次二意四末後六頌明業用廣大初一神通廣次三智慧廣後二所見廣第三善財白言下明得法因緣先興二問後還兩答答中先答發心時節二復次善男子過此下答得法久近前中八初總明過時劫佛興二顯過去父王三初佛興出四辨本生身五善友告讚佛興六供佛及眾七結會古今八顯善力不虛二答得法久近中五初總明時處佛興二顯本生身三彼淨月下明善友勸導四詣佛聞法五明得三昧於中四初得方便三昧二得此下明正得法門三放光下明光照見佛增長法門四一身下明身廣遍剎見佛增法此上所說明此一法門根芽深遠迹至於此四我唯下結自分位第五仰推中初推其自行二於念念中教化下推利他行我當下結非己分初歡喜地知識竟第二離垢地知識內初舉法勸修中女夜天名者最勝法界稱曰甚深正智證入名為妙德戒無誤犯之垢智有照俗之功故云離垢光明也第二依教趣入中四一歎前二辭去三念法四到後初中以十偈歎德初二歎身智甚深次二歎身智廣大次二歎毛光化用次一歎本因莊土次二見聞獲益後一結歎無盡就念法中初思前有二一思其初發心時二思其得法圓滿之時下明由思得益中有十句行相可知第三見敬申請並可知第四答言下示己法界於中有五初歎法器二示法方便三顯法名體四辨法業用五結己自分初中歎發心能問依地之行及行所依地二示法前方便行於中三謂標辨結辨釋中十行內初一總謂依定見佛餘九別一見佛色身次知佛功德身次知佛光明身次見佛毛光益物身次見佛毛孔現光身次見佛身業化次二語業化一廣一深末後一總結神力三我已成下顯法名體中寂滅定樂本智內證也精進者後智策修也准下以四禪四勤為其體性四悉見三世下明業用中三初釋寂滅義二禪樂義三精進義初見佛無著釋寂滅義於中初十句見佛依正主伴無著二何以下徵責釋成亦有十句於中初三妙絕三際次一迴超言表次二性離虛實次二體無改變後二一性無性此明所見色身等則如此平等是故不著也二我如是了知下明得禪定業於中初牒前起後二正受下正顯得定樂正受初禪明定體滅意業者明所離滅意業中欲惡等也得寂智等是所得樂也二禪中滅生死覺觀不廢攝生三禪中滅煩惱苦故得真樂也依第四禪增長大菩提心出生下增成餘行三我如是修習下釋精進義一菩薩依禪化眾生故名精進又化眾生令離放逸亦名精進初化在家令離放逸有十二種想二化出家離放逸三又復下歎近善友令勤斷二惡勤修二善五我唯下結己自分第五仰推中六初推普賢行願二離障具善三成佛智境四處染無染五攝佛及法六滅闇照夜我當下結非己分離垢地竟第三明地知識中初舉法勸修內二初指示後位後偈頌前文初中三先示處者不遠者二三隣次故如來右面者證理同果攝生之便故在右也喜目觀察眾生者內證深理外現慈眼以視眾生故立斯號天竺本名喜目光明照觸眾生也二頌前法中十三初正頌前法後一頌指示後位前中初二頌頌前依定見三世佛次十頌明見舍那佛於中初三頌明體德圓備後七頌佛妙用自在於中初三身業自在次二語業自在後二意業自在第二依教趣入中三初設禮辭去二起勝欲樂三往至後位就起勝欲中三初十句自力思念讚知識德次十句喜目加持轉起勝念三則時了知下明因前勝念得增長法第三段中略無致敬申請見彼夜天下則是第四示己法界於中有四一體狀二業用三出因四結名初中身安寶座智處法門謂依法界身現普光幢差別人法以益眾生令其喜悅為法門之狀二一切毛孔下明業用於中有三先現大業用二明善財覩見三善財偈讚初中有三初毛孔出身雲行十度以化眾生二從又於一切毛孔顯現下明於毛孔夜天自現所修本行以任持不失故三從又一切毛孔出無量身雲下明現諸趣身雲說夜天本行初中三先總二所謂下別辨十度三如顯現下類通餘法別中十度即為十段可知就第二現夜天本中初總二行檀下別顯十度前六可知方便願力中各五句一標行體二修行身三所修行四行離障五行本因智波羅蜜中先舉智度分齊二隨順下顯所知法就第三現諸趣身雲說夜天本行中有四初明所出身雲二明所說本行三明以種種聲說四明說法利益初中先總舉二所謂下別顯別中始從阿迦尼吒下至金剛力士有六十類眾充滿法界可知二為一切眾生下顯所說功德有三初明積劫之行二得諸三昧下明所得通明三得諸菩薩下明所得行位三如是等類下明以聲說中三初總舉二所謂下別辨二十四種音聲三以如是下結說四彼一一身雲下明說法利益中初嚴土益二無量下利生益有六位漸次益可知第二善財見聞證入法界於中三先辨所見聞二正念下正證法界三何以下釋成證因有十種所由可知第三善財偈讚中先明說偈所因後正以偈讚十偈分五初二歎依勝因現用益次二歎依法身現化益次二益物無著次二歎依定現奇益後二總結現身說法益第三歎已白言下明得法因緣於中二先興二問一問發心時二問得法久近答二初偈頌後結會前中有八十九頌半分為二先有七十七頌半答發心時節二從功德幢佛下十二頌答得法久近前中有十復次初寂靜音劫中有五初八頌顯夜天本身二從日沒下十一頌明見最初佛三從我時下三頌明往到佛所四從時彼如來下三頌明聞法發心未曾忘失者明不退也五從是後下五頌明發心後於彼劫中所供諸佛略列十佛以顯本數未得惠眼者明在信位中未得十解正惠眼故二天勝妙劫中四頌半未離五欲者未得正解猶著欲樂三莊嚴梵音劫中有五頌半猶未了真實者未到十行位中如實而行真實行故四歡喜德劫中有五頌半猶未得妙智等者未得巧便十迴向智稱法界等無量迴向五寂靜惠劫中五頌半猶未解真法等者未得地上本智證解真如法亦未得後得智遊剎供佛等六香燈雲劫中有五頌成八正道者得初地見道故也七明淨堅固劫中有六頌嚴淨最勝道者明二三四五地中勝道行成未得六地緣生深順忍也八勝王劫中有五頌於彼正道者在於六地修緣生中道觀九千功德劫中有五頌半在七地位未得八地無生忍故也十無著莊嚴劫中有五頌明供佛二功德幢如來下十二頌正明得此法門初陀羅尼念力等者明九地得四無礙解及持成就領受如來所說法雨二我得明淨眼三昧陀羅尼者明得十地法門一一見佛者攝報果中見佛也心淨如空者明微細障亦盡也得佛力者則十地受位墮在佛數也觀察下明大悲攝物德法雲波羅蜜等結位名也佛子下二頌結成普賢行位該通一切也二結會古今中初法會人二顯己發心益三乃至下明得法益生第四我唯下結己自分第五大段諸大下仰推中二先別辨十重可知後我當下結非己分三地竟第四焰地善知識中亦五初舉法勸修中同在證位故云此佛眾中吉祥勝智名為妙德攝物起行名救護眾生第二依教趣入三初拜辭二思念中二先思前所現法有五句一總舉法門二分別者剖折其門三深入者證入盡原四開發者探其所隱五顯現者露其體狀二隨順下念前所指人三往至後位第三見敬申請第四示己法界此二合辨於中有四初現法加證二見用禮讚三顯得法因緣四結已自分初中三先示己法門身二眉光加證三善財則得法門離垢者眼瞙盡故圓滿者淨智具故能見法也二得此三昧下明見用禮讚中四初見彼大用二善財設禮三天服本形四善財偈讚初中三先明用所依處二正明所現用相三出用起所因初處中亦三一先微塵中見世界顯因陀羅網重重之相二世界中見眾生生死流轉三分別塵內世界形類不同此中世界趣淨者眾生在染土中修淨土行故趣不淨者作不善業向惡道故又釋趣淨者是劫增向淨故趣不淨者劫減向穢故淨不淨者淨多穢少不淨淨者穢多淨少又釋前淨中有穢後穢中有淨二如是等下正明所現用相於中二先總顯二為地獄下別辨則辨中二一為救苦二為教化前中三初救惡道眾生苦二救欲界天苦三救人趣中苦有二十種畏非時受生畏者是不值佛世生也二又復教化下授之以法謂四生三界通收一切也三滿足大願故下十七句釋成化所由謂何因菩薩遍諸塵內於五趣四生常現其前拔苦與樂釋云為滿足大願故一一皆是一所由准釋可知二爾時下明善財喜敬設禮三夜天則捨下明現本形謂隱其實德現夜天形四善財偈讚中二十頌半初一總頌餘下別中初九頌半歎夜天身光利益二喜目下十頌述前所見前中四初三頌半歎身光益物次二歎香寶光益次二歎口眼光益次二歎身普益物二喜目下述前中四初二述前指後光加證法次一述所得三昧次三述前夜天遍諸塵剎救攝眾生後四頌述前夜天遍塵佛剎敬養如來第三明得法因緣中二先問後答就前問中初總歎深奇下別問法門有三問一問法門名字二問得法久近三問法門因行二善男子下答中有二初歎深難說二諦聽下承力許說前中二初下位非分二何以下徵顯上境又初凡小不知二責不知所以滿普賢下示不知所由以唯是修普賢行已成滿者大菩薩所知境故非二乘等所知文中略舉八句顯難知明善財亦具此知可得為器謂以事廣故理深故時遠故是此法門根芽深厚之相也二許說中二先誡聽許說中諦聽者誡聽不謬故承力者顯說所依故二佛子下正說中先長行後偈頌前中有三大段初於離垢圓滿劫中供佛修行二從其後有劫下於大光明劫中供佛修行三從如是等下總結塵等劫中供佛修行就初段中有十一總舉本事二顯本生處三本生父母四本生之身五佛興利益六普賢引導七德女興供八聞經得益九宿因堅固十結會古今就本生處中三初通舉世界二彼世界東際下於彼界中別顯一四天下三彼閻浮下別顯一王都三時彼城中下明其本生父母四彼有一女下明本生之身下明時人起惡是佛興所因五時彼城北下明佛興利益於中先明道場處二最初妙德幢下明佛興攝化於中有四一放光警覺放光有十二重漸次各令表知已後佛興佛子彼佛下總結光益二滿七日下動地集眾三一切金剛下讚頌興供四時彼三世下明會眾說法於中三先菩薩眾會二佛轉法輪三令無量下明眾得益有二先明益眾後何以下釋能益所由前中初得人天益二得二乘益三立眾生於勇猛下明菩薩益於中有十六句初十令住十信位發菩提心者令進入十住位以彼初是發心位故菩薩道者是十行位淨波羅蜜者是十迴向中令前十度行淨也次令得初地乃至十地可知大願殊勝是等覺位中行普賢願行者是一乘無障礙普遍五位之行願也何以下徵釋可知六爾時普賢下明普賢引導於中四一身光映奪二語告佛興三時彼眾生下大眾歸心四時彼聖王下明輪王趣詣於中三初昇身在空二十偈普告於中分四初一總勸往詣次五歎佛積德出世難值次三明佛已出大利現前後一令辨供供佛三往佛設供七爾時妙德眼女下明德女興供於中三初解嚴具奉佛二變成寶蓋三女見歡喜初者若隨事言以重佛故解身重服以散佛也若表行言以己所修福惠二嚴迴求佛果故奉佛也二時莊嚴具下明佛納受變成寶蓋於中初顯蓋莊嚴如明淨樓閣者舉下文彌勒樓觀為喻二於其蓋中下明蓋內所現於中四初現盧舍那佛及菩薩眾等二又見一切諸劫下明現餘剎餘佛三見普賢業用四見重重帝網世界種種佛興異異說法三時彼女見下明見聞歡喜以增善根成於法器八爾時妙德幢佛下明聞經得益於中初舉佛所說主伴經法輪約義妙音約教二明所得益於中三初得三昧益先總次別後結別中略辨十二種二復得淨心下明得淨心益文略列三十四心三如是等下明得法門初如是等心出生者明法門所依總舉次別顯九種後如是等總結可知九善男子下明宿因堅固復於是前者是離垢圓滿劫前曾造像已發堅心十結會古今中三初正會古今二善男子我以下結所成益三恭敬供養下明轉修勝行淨前法門第二大段其後有劫下明大光明劫中供佛修行於中三先總舉二其最初下別辨九佛各轉生供養聞經受持三佛子如是等下最後佛邊所得法益第三大段佛子如是等世界微塵下總結塵數劫中供佛修行於中四初供佛聞法二於一一下得法攝行三於念念下見佛行成四何以下釋成行所由以所說法多故依法成行亦廣也第二重頌中三十八頌半初二頌與所得法門誡聽許說餘正頌前文於中初二頌離垢劫中總數二三十一頌半別顯略列所供一百一十佛三如是等下三頌結得法勸令速具四我唯下結己自分天竺本名現一切世間前教化眾生對見法門第五仰推中十句初行廣二悉從等行深三正身心四滿根海五具願門六具廣定七成勝通八修多智九入證原十結非己可知炎地竟第五難勝地知識中初舉法勸修中同佛證如故在道場亦與前地同證真如故云去我不遠五地禪增故名寂靜音處寶等明列位主伴第二時善財下依教趣入第三頭面下禮敬申請第四爾時夜天告善財下示己法界於中先歎法器後正授法略作七門一顯法名體二辨法業用三明所觀法境界四善巧方便五得法所由六根深淺七結名歸己初標名體中無量歡喜莊嚴法門者一以莊嚴法化無量眾生令歡喜故也二見佛因果莊嚴之法生無量歡喜故也下文具此二故作二釋即以悲智適悅為性天竺本名起廣愛樂心剎那速疾莊嚴菩薩解脫二辨業用中先問後答此中通問四法門一問法門所作正顯業用二問法門境界明其所觀三問法門方便顯其善巧四問法門因行正顯所因下答中答上四問則為四段初答所作業用中三初能淨眾生心海二能為眾生滅障成德三總結所作初中先十心欠一初一總謂授以教法令聞熏心海令息妄念現淨心體故也八心別辨可知二善男子我為眾生下滅障成德中二初總明拔苦與樂二若見眾生在家下別顯滅障成德於中有三十三種分五初十四門分十度化十四種眾生初施戒有五門願度有二門謂初不求大果心後捨化眾生心二為無色者下三門化厭色樂無色眾生三為苦惱者下二門化有苦眾生四為園觀者下七門化著處眾生五為貪欲多下七門化惑障眾生三我以如是下總結成前法門名也此則化眾生令莊嚴德成生歡喜故也第三復次善男子下答境界問於中二先辨觀察菩薩境界後又善男子下明觀察如來境界前中初舉所觀境釋顯莊嚴後我見下辨無量歡喜前中有二十四句種種初自分德中差別德從種種方便入如來下明勝進入果差別德並可知就觀佛境界二先有十門觀佛境相用各先見佛果莊嚴後生無量歡喜初三身光嚴次二光雲嚴次二行相嚴後三出眾嚴二起者非起下明所見身光相用等起則非起明用而常寂故能喜所喜俱平等無性也於中先標二何以故下釋不起所由佛子下結境界第三佛子此法門者下答法門方便善巧之義於中有三十二門初一是總顯方便次八約法說方便後二十三約喻顯方便善巧後結以非喻為喻者理實此法非世喻能譬略舉少分喻也第五善財白下明法門因行以去前問遠故是故重問發起答中三初總標數二別列行相以修十波羅蜜行故得此法門三佛子是為下結行得果第六善財白言下明法根深淺先問後答答中二先長行後偈頌前中四一明知過去普照幢劫中發心修行二於彼剎下二佛世界塵數劫修行三最後命終下明於此賢劫中修行得法四善男子汝所問我下結答所問初中有三一明於最初佛邊發心得定二彼道場上下明轉生更值餘佛得法略舉十生值於十佛得十三昧三如是次第下總結十剎塵佛及受生得法上明一劫中所見諸佛二於彼佛剎下明二剎塵劫中各供佛修行及所經受生顯此法門根無極深遠也三最後命終下明此賢劫中供佛修行於中三初值拘樓孫等三佛得定以此忍土在花藏中舉本統末故云生此等也二今復下明見舍那佛正得此法門體三得法已深入下得法門用於中有十初總舉所得善巧之海二以此下九門別顯業用一見塵中諸佛二見舍那普遍三見彼諸佛一一毛孔下明見化身諸佛充滿法界四觀察三世下明同佛入證故觀佛體同故出生等依證起用差別故初總持出生門謂依平等出一切方便此一切中各一出一切如是重重出生至十一重一一故也此是無盡無盡法門海也五得圓滿智地下明照過去佛十度行海六普照如來過去無量下明照過去佛所得地位七知無量佛下明知過去佛菩薩時二利行海八普照如來一切智下明持法照佛九於念念下總結所知結答中五一總結答二如此界下以四佛類賢劫千佛三如供養賢劫下類十方一切世界未來一切劫諸佛悉皆供養四彼離垢界猶在者以是十世中過去現在則現在現在故又是淨土無災壞故五汝當等結勸令學二頌中十偈分五初一誡聽勸學次二明修因曠遠次二供報恩田次四救眾生苦難後一顯己大願四我唯下結己自分第五仰推中先舉所推謂善知時處後非己知難勝地竟第六現前地知識中初舉法勸修中道場佛眾並同前釋妙德守護諸城者依證智總持智名妙德常入一切城故云守護又以觀智守護心城令離妄念故名也第二依教趣入中四初偈讚中十頌初一辭已受教來見此希境二虛妄不知三妙觀無厭四無著現力五不動見佛六惠光照機七知業現身八知世佛平等九離相說法十修廣大行二設敬辭退三思念前法初智慧分別者簡擇其義隨順等趣證相應修廣身證者正證在身現露相應也四往詣等至後位也第三見彼下見敬申請中三先見勝依正中一見依報眷屬二見正報身雲有十一種身二善財下設禮敬三白言下申請第四時彼夜天告下示已法界於中二先歎法器二我已成下正顯已法於中有四一標法名體二顯法義用三辨法根深淺四結唯自分初中正證法界名曰甚深後智蘊辯名為妙德宣教隨機廣略無礙名自在音聲二是故佛子下顯義用於中有二先總後別初中六一勝大師化二調御師化三明淨日化四平等心化五我常以法施下正顯法施攝生六我以如是下總結智慧益二復次佛子下別辨中四初釋甚深義二釋妙德義三釋自在音聲義四總結上三義初中三初舉數總標二所謂下別名釋義三佛子我以下總結業用初總中觀察者智照故隨順者趣向故攝取者正證故別中舉法界中十種義約十種行顯之以行必稱理理由行顯故也二佛子我如是思惟下釋妙德義初總舉二所謂下別辨十門總持勝智妙德備具故名圓滿三以如是下總結益生三復次佛子我或下釋自在音聲義中初別顯有二十三句初三句約三慧辨法後二十句以十法約廣略辨法二佛子以如是下總結可知四佛子我深下都結前法謂入無壞法界者結初甚深義也悉究竟如來正法者結妙德總持也以無上法施等者結自在音聲也佛子我已成下結自分法體念念下結業用三爾時善財下辨得法久近明法根深淺於中先問後答答中二初明離垢光明劫中供佛修行二復次佛子下明於佛剎塵數劫中供佛修行前中三先於最初佛所得法門二次有佛下略列所值九十八佛三佛子於離垢下總結須彌山塵等佛初中六一舉往時二時有世界下顯往處三於彼城外下明往佛興四時有轉輪王下明父王修行於中三初王聞法出家二見惡毀法三護法令興五時有比丘尼下明夜天本身發心得法六佛子時輪王下結會古今及得法利益二次有如來下略列九十八佛三佛子於離垢下結須彌塵等佛各供佛修護法門二復有佛剎塵等劫中供佛修行是故佛子下顯夜天名可知四我唯下結自分第五仰推中十句一了語二知心三入語音四善設語五分別法六攝總持七巧出法八攝眾生九順淨智十吼法施我當下結非己分現前地竟第七遠行地知識內初舉法勸修中三先指後位次頌前法三善財得利益初中開敷樹花者若約位此地是有行有開發無相住故名也約事此天在香樹樓閣中故立此名二頌前法者臨去慇懃囑付令修學故於中十四頌半初二總頌境智法次十一頌離垢光劫中供佛修行於中初三總舉次五別頌於初佛邊發大心等次三頌明已後須彌塵等佛邊修行得法後一頌半結轉剎塵劫中修行淨治此法三爾時善財下明聞偈得益於中二先長行得法有六句一總舉法體二三昧三總持四通明五辯海六深法後五是用二偈讚夜天於中十四頌分五初四頌悲智甚深次四頌度生廣大次二離障攝德次三見時眾除妄後一用同佛果第二依教趣入中初敬辭二念法三往後位可知第三見敬請中初見依正主伴二設敬三申請竝可知第四答言下示己法界於中有五一顯法義二立法名三明業用四辨根深五結自分初中二先明安樂眾生行光救夜中眾生謂日沒等夜中放光是夜天之義令免世嶮路求一切智道若於山等救難中眾生釋光明義二又善男子下明利益眾生行初化放逸眾生令修知足行次授與十波羅蜜令破十障釋成歡喜行可知二我已成下立法名依上三義遂立此名天竺本名生廣喜處知足光明菩薩解脫三業用中先問後答以是業用分齊故云境界答中二先舉佛果力用益生彰己所學於中先總後別可知二我入此法門下明知菩薩因行業用顯已同成於中二先總顯後我知下別辨別辨中三初知盧舍那佛本發心時修益生行二知行菩薩行時修益生行三通結一切所修行初中五先明大悲救物行於中初見眾生苦二起悲救攝三結成慈悲二以知足法下明大智益生行三成就菩薩下成神通利物行四以無上淨法下嚴土說法益生行五分別一切未來下廣攝時處修攝生行二佛子盧舍那下明行菩薩行時益生行中二先見眾生具苦因苦果謂初顯集因常於生死等是苦果二發起大悲等明救令出離授樂因果謂初教修道因滅不善下令得滅果三佛子以如是下結中二初結前初發心時益生二以如是下結修行菩薩行時益生竝可知四善財白言下明法根深淺厚薄之義於中先問後答答中二初歎深難辨承力許說二乃往古下正顯承力所說之法前中亦二先長行後偈頌長行中三初歎境難辨非但久遠故難知亦是當時發心即得深法滿佛境故是故難知此中難者一非聞惠能知二非思慧能信三非修慧能入上心行處滅四言語路絕五非二乘智能證得若爾豈可善財亦不可得知耶二除佛神力下明有因緣亦可得知初一句佛力加持為緣依善知識等明內行高勝為其因方可得知善財正是其人故云能須佛力方能信等翻難也三何以故下責何因要須佛力方能知耶釋以是佛境界故若爾夜天云何得說釋亦我承佛力說頌中二十一頌半有五初一舉境甚深頌前難說等二有四頌明所不知人頌前非諸天等能知三有十四頌半頌前除佛神力等於中初二頌前佛神力及依善知識成善根次一頌前淨正直心次一頌前哀愍眾生等次六頌六度行及頌前拔煩惱樹等次二頌半頌前滅諸染污得普照等次二頌得如來樂入佛功德等四有一頌勸善財學五有一頌前我當承力說也二正說發心久近中有二先長行後偈頌前中三初明過去大王起行即是本事二有童女下明夜天本生同修勝行三結會古今初中有五段一總舉時處塵數佛興二佛子彼世界海中有世界性下別舉本處明輪王興化以是鐵輪王故云彼閻浮提三彼大劫中下明有惡劫起於中五濁熾然者總舉也謂劫濁見濁煩惱濁眾生濁命濁具如別章行十惡等造苦因也死入惡道明受異熟果也命短等明受等流果也以諸貪著下明增上果四彼時人民下明苦人於王上訴求救為大悲之境五時彼大王聞下對境起心成大悲之行於中三先心得大悲法謂百萬僧祇等二口發大悲語謂十種悲語等為愍眾生十種苦故一地獄苦二煩惱苦三老病死苦四恐怖苦五見疑苦六愚癡苦七慳嫉苦八生死苦九生盲苦十障礙苦十種對治如文可知三時彼大王下明身行大悲事於中五先宣勅普告二時城東下設大施會三爾時閻浮下大眾普集四時王見已下明見乞者現前王大歡喜是適悅意樂於中四一法說校量二喻三合四何以故下釋大喜所由文竝可知五復次佛子時彼大王下正起勝想普施所須第二時彼會中有一童女下明本生身同修勝行於中六初歎女德勝二作如是念下順善知識捨物同願脫莊嚴具者示背世間榮華之報置王前而發願者悕同出世菩薩大行三時彼大王告此下王施與女者明菩薩攝受同行故也四女人說偈讚王德者賀恩報故五十二頌分二初二十五頌總顯大王興世利益後二十七別明本生利益之相前中四初六頌明王未興時損二次二偈明王興益三有十頌顯王興世翻捐成德四有七頌明大王聲教利益二從王父名淨下二十七頌別顯本生中五初四頌明前王世末二有八頌明王興先相三有三頌父王遊池四有五頌明童子出生益五末後七頌明王出利益五爾時等明女讚已設禮六王讚女德以衣授之主伴同益第三結會古今中略不結云爾時彼童女者今則我身是第二重頌中十偈初二天眼次一天耳次一他心次一宿命次四廣知諸佛因果等事後一結勸修學五我唯下結自分可知第五仰推勝進中五句初明行廣二大願滿三攝多德四行無礙五法自在下結非已分遠行地竟第八不動地知識中舉法勸修內願勇光明守護眾生者以此地中願波羅蜜增上故云勇也又准梵本是精進勇猛之義非是勇出之狀以此願勇之光饒益眾生故云守護教問八地淨佛剎等行也餘同前釋第二依教趣入中二初辭前二趣後略無念法第三見敬申請中三先見二禮三觀略無申請以理法於身見已無請初中二先見身所在下顯身相於中二初光明普照等總明身光深廣謂稱理法界故遍事法界故一切日月下別辨二十種身雲自在於中初八是應機攝化身二詣諸佛所下八是應法成行身三離熾燃下四是應理平等身二善財見下禮敬念觀三於善知識下因觀得勝心初總次別後結別中十心皆先舉所得心名後釋心義竝可知第四爾時善財一心下明現證法界於中四初證得法體二顯法名義三辨法根深四結法本位初中三先得共法二得正直心三偈讚德初中三先觀此天身得塵數等是總舉若約自分是極位菩薩共所得故名為共法若約勝進同諸如來共所得法故云共法望下皆是不共衍法師云菩薩共法通論有四一人法無二與一切法界共二因果無二與一切諸佛共三自他無二與一切菩薩共四染淨無二與一切眾生共二所謂下別列八十四種一一中皆初標名後釋義竝如文可知三得如是下結二爾時善財入如是下明因此共法更得直心無邊可知三頌讚中十偈分二初三頌前法餘七請後行前中初一頌所起十心標初心統於後也次一頌所得共法後一頌所得正直心二唯願下請後行初三請授法次三請授行後一結重恩第二爾時善財說偈下顯法名義先問後答此中亦問法根深厚相通有三問一問名義二問發心久近三問幾時成佛答中不答後問故唯二答初答名義中先名者身隨應化智善開覺令物增善故云長養二我入此下顯義用中四初釋覺悟義謂了法平等是正證故二解一切下依證現用釋隨應化義於中三先無邊現色是總句謂攝論等名土自在依止法界當此地也二所謂下別有一百種色檢文欠二句三於念念中現如是等總結以是起信論中第八地名色自在地此之謂也三或見或念下隨機滅不善法安立善法等釋長養善根義四佛子我住下結法門業用廣大第三如汝所問下明法根深厚於中二一歎深許說二正說所說前中三初牒問許說二菩薩圓滿下歎顯甚深於中約五譬喻以顯深義初一日性無闇喻喻菩薩智無妄能破妄二日光遍照喻喻菩薩寂而常用義三虛舟濟物喻喻菩薩無住攝生義四空性無礙喻喻菩薩無功益物義五化無形質喻喻菩薩用而常寂義三佛子菩薩智慧下明結承力許說二乃往下正說所說中二先長行後偈頌前中三先明善光劫中供佛修行二明日光劫中供佛修行三結塵數劫中供佛修行初中有二初明於最初佛所修行得法二轉生值餘佛初中有十四段一古佛出世二昔人造惡三佛正開導四王力治罰五太子悲救六臣議令死七請代囚命八王怒令誅九母請王審十太子確救十一代獄放囚十二王許修福十三正設施會十四佛救太子於中有八一國人已集二佛眾雲赴三見佛威光四敬禮申請五說法益眾六太子得法七結會古今於中有四人一太子二惡臣三獄囚四大王八出家得法第二我於爾時下明轉生值餘佛略舉八佛通結一萬第二次復有下明日光劫中供佛修行於中三先總舉數二別列十佛及轉受十生三我諸趣受身下總結六十億佛一一得法第三如一劫下總結塵數劫中供佛修行修此法門二重頌中三十六偈分九初一頌承力許說次六頌古世佛興昔人造惡次七頌太子悲救代命次五頌初佛說法利益得法次一頌結一萬佛次一頌結塵數劫等次四頌結會得法次八頌法門業用後三頌長時益物下結自分仰推勝進竝可知不動地竟第九善惠地知識內舉法勸修初指處此園在迦毘羅城東二十餘里是摩耶生太子處流彌尼者無正翻義翻云花菓等勝妙事具足也二示人名妙德圓滿林天者謂善妙之德內備發願守護此林故以為名也天竺本云有留彌尼天女名妙圓光勝愛樂也三教問中以是生佛處故教問生佛家等第二依教趣入中亦三一敬辭二念法三至林推覓第三見坐下明見敬申請中初見二敬三請可知第四答言下授己法界於中作五門分別一顯法義二立法名三明業用四辨法根五結自分初中二長行與頌長行中有四初總標歎德二列十名三釋十義四結歎益初中三先總歎能行生如來家二於念念下別顯修法成行三具足下明行成趣果二列十名者有諸德釋將配十地一一別釋今就通釋一供佛願二覺心支者依菩提心出生餘行名支也三觀寂滅四淨直心五智普照六生佛家七佛光力八達佛智九嚴法界十懃至佛由行此十行令諸菩薩得生佛家故也三提名別釋中十種即為十段一一各三謂標釋結初可知二中有十種菩提心皆有標名釋義支者差別義有十種故又是因義為餘行本故三中有九種心與前十心何別者前是行本心此是現行心故生佛家也四中亦以十句釋成直心謂正直趣法堅心不動故生佛家也五中亦以十行釋成普照初六可知無礙眼者是方便深入等是願力智者等是智度由十行普照得佛家六中亦以十句釋生如來家一隨佛教生證深法門二同佛大願三行同四體同五背向同六長善同七住法同八得佛定九攝眾生十聞持法七中以九句釋顯佛光明力謂知諸法如幻等故成就如化通明之力同佛光力遍遊十方故也八中亦十句釋分別薩婆若一總觀二於無量劫下別顯分別果智及智所知境等竝分別可知九中亦有十句釋莊嚴法界謂嚴剎土化身嚴起行嚴攝生嚴等竝准可知十中亦有十句釋勇猛精進至佛一總二一切世界下別顯三世佛智所知及示成正覺教化眾生故也四住是法下結成利益於中先顯十種利益行成後以一切法下隨應成佛結生如來家二重頌中十頌如其次第各頌一受生法文顯可知菩薩具此下結二我成就下明立名言無量境界自在者明菩薩為物現生故云自在奇瑞非一名無量境天竺本云我成就菩薩解脫名無量劫執持一切菩薩受生自在顯現三善財白言下明法門境界先問後答答中有三初明下生有十瑞應二明生時有十光明三明受生有十自在初中三先天神自顯本願生此二菩薩下生所現十瑞相三此相現時下見瑞知菩薩生二佛子摩耶夫人出迦毘羅下明生時有十光明有舉數列名總結可知三摩耶於此畢利叉下明受生於中有四一總標二別顯畢利叉者具云鉢刺叉義翻云高顯樹也有處名阿輸迦樹此云無憂樹也又阿說他樹此云無羅樹謂遶三匝能滅罪障此是菩提樹非是生處樹也又名畢鉢羅樹此云樒樹在嶺南亦有此類可知十自在者一八部雲集光照息苦二腹受三千遍坐百億三毛孔現佛過去行法四毛孔現佛過去本事五毛孔現佛過去形色六毛孔現佛往昔本施七身中出佛本嚴土事八身出八部宮殿滿林九身出菩薩讚歎舍那十金剛地輪生大蓮花以承菩薩三摩耶生時下顯相狀於中五一朗耀挺特如空中日現二威光赫奕如雷電光三應機現身如山起雲四現破無明如闇中燈五雖生不生用常寂故四我於一念下明夜天結自所知受生分齊四爾時善財下明法根深厚先問後答答中二先長行後偈頌前中十一古世佛興二出往佛母三攀樹生佛四授與乳母五乳母得定六得此法門七結會古今八廣見受生九知本大願十供佛持法二頌中二十三頌半分四初一誡聽許說二有八偈半明初佛所發心得法三我於億剎下十三偈明更供多佛淨修增廣四末後一偈結歎無盡下結自分及推勝進竝可知善惠地竟第十法雲地知識內初舉法勸修中城名如前釋瞿夷者古譯名明女又勘諸梵本或名嶠比此云覆障謂在家父母所護不令人見等或名瞿婆此云守護大地佛為太子時有三夫人瞿夷第一耶輸陀羅第二摩奴舍第三又瞿夷是王女寶今表因位終極慈悲之相顯著故取第一也又以證法既滿法喜適悅是妻義也第二依教趣入中一敬辭二念法三至後第三見敬申請中三先方便推求二見其勝報三致敬請問初中四先天眾迎讚二善財印述三天眾供歎四昇堂推覓初中二先迎二白言下讚此是守堂神讚中四初讚行究竟二我觀下讚精進得果三我觀下歎精進得法四何以下釋成可知二善財答言下印述中二初一句印其所說二欲令下述自所作於中四初於惡眾生起大慈行有法喻合可知二於修善眾生起大喜行三何以下釋成所由四若有菩薩下結行利益於中十六句皆有標釋可知天神下總結可知三善財將昇下明天眾供歎中先供散其身二頌歎其德十偈分四初三歎利生行次一求友行次三無礙行後三勇猛行四爾時下昇堂推覓可知二即見下明見勝報於中一見正報二見眷屬三顯眷屬同行德於中有十句一本行同二四攝同三大悲同四大慈同五大智同六不退同七行滿同八離障同九普行同十成果同三致敬請問中皆問悲智等逆順無礙行有九句一在染不污二得理不證三得果住因四出世恒入五處理現事六無言現說七知空攝化八知寂恒供九知真行俗第四爾時瞿夷下示己法界中二初歎問許說二正示己法於中作五門分別一法義二法名三法用四法根五法位初中二先長行後偈頌前中亦二先十法顯因陀羅行有總標別辨及結可知二懃修十法值善知識亦有標釋結可知二頌中十三偈初二頌前依善知識次九頌餘九行後二結歎行用二我已下立法名者謂一切菩薩三昧深廣以勝智觀察分別天竺本云成就菩薩解脫名觀一切菩薩三昧海境界三善財白言下明法用中先問後答答中三初知此娑婆世界中境二知十方世界中境三盧舍那下釋能知所由初中四先知眾生善惡耶正二彼諸劫中下知佛因果三知二乘眷屬四知彼眷屬菩薩下明知菩薩眾及其行位亦是知菩薩三昧海有諸句可知二如此娑婆下知十方界各十十世界者是無盡故也三盧舍那下明能知所以中有標徵釋竝可知四善財白言下顯法根中先問後答答中有四一明於初佛修行聞法二更值六十百千億那由他佛修行供養三於最後佛所得此法門四後於塵數劫中修治此法初段中長分有十五段一古世王都二太子福報三寶女端嚴四太子求娉五時彼園下明佛興女夢六天勸詣佛七女求天子十偈分二初三自述己德堪為行侶後七偈歎太子德請其納受八太子問女說十一偈分二初四彰己離過後七勸成勝行九女母偈答女有勝德願為納受有二十四頌分六初二總說女緣次六說女生處次五具勝色聲次四智德過人次二遠離世患後五具出世行十太子答母能不障道我當納受於中先長行有九句一發心積德二淨修度行三供佛護法四嚴淨剎土五利樂眾生六修行具地七行檀八出家九汝莫障我二偈中七頌半初一頌初行次一起頌第六次一頌第二次一頌第四次一頌第五次半却頌第三次一頌第十後一頌第八九可知十一時女答言下順命同志幸唯見納有十四偈分三初三求慕心堅次六悕同勝行後五說佛勸詣十二太子聞佛歡喜贈寶十三女母遂意重歎女德十偈分四初三歎德同太子次三歎身業勝次一語業勝後三意業勝十四時太子下相與詣佛於中三初見佛勝相二致敬供養三聞經得益十五還告父王於中八初總白佛興二問答所聞三王喜告言四捨位詣佛五聞法獲益六出家得法七太子紹位弘其佛法八結會古今於中一會太子二會父王三會女母四會眷屬五會女身第二彼佛滅後下更值六十百千億那由他佛文中略列四十佛名悉皆敬養第三其最後佛下明於末後佛所得法因緣第四我得此法門下更於已後塵數劫中值塵數佛修治此法於中四初供養多佛行猶未滿二佛子下聞多佛法未至普賢三何以下釋非普賢所以四何以故者重責云既未能知普賢所行何以得知齊佛境界釋以於彼毛孔中念念悉見等故此則彰己但能見彼所現不能作彼現事於中三先見器世間及智正覺世間二復次下見眾生世間三我於菩薩一一下總結所見下結自分及推勝進竝可知法雲地竟上來總四十一人明大段第一寄位修行相竟第二大段摩耶夫人下明會緣入實相知識謂會前諸位差別之緣令歸平等一實法界生於佛果如摩耶生佛故次明也此中有十人分之為二初一是總餘九是別以初摩耶得智幻法門末後童子童女亦得幻住法門以始終相會總別相融無二故也就初中亦五義同前初舉法勸修中二初長行指後次說偈頌前就長行中摩耶者此云幻生菩薩夫人者梵名提婆多正翻應名天后古人就義名曰夫人問餘經論說摩耶生佛七日命終生忉利天云何此中指迦毘羅城答化相示滅實報常存若爾迦毘豈非化處釋此亦深非常人可見如菩提樹下即蓮華藏等又如雙林示滅常在靈山等又摩耶等諸眷屬若小乘中是實非化若始教大乘中是化非實若終教中亦實亦化謂實是大菩薩示現為化故若頓教中非實非化以即相無相故若圓教中竝是法界實德是人亦是法門故又是舍那海印定中所現故屬佛實德攝也餘竝准之二汝詣彼問下教問可知二偈頌前法中三十三偈分三初一總顯己行次十七偈遠說前劫事佛因緣前長行所無次於後所過劫下十五偈正頌前長行所說因緣於中先十頌前於諸佛所所得法門次我於菩薩身下五頌前於菩薩毛孔所見等事第二依教趣入中六初辭前二念後三引導四見勝五致敬六申請就念後中三初總念知識德二具淨法身下別念其身有十九種三如是等下結成難見起四種念一云何見二云何親近三云何知其相四云何聞法受持三作是念已下明伴善知識方便引導於中三初城天教守心城二妙德天讚德加持三羅剎王教令起行初中三先供養善財二教守心城有二十四種一一各初勸所作後釋作所以初中應守護心城者忍不起妄念也離生死者由無妄念不起惑造業故云離也又云應修無壞心城者以信法不壞故又持法不妄故又云應放心城普照光明者以根欲性力智光照達群機故餘竝准釋可知三菩薩摩訶薩下釋成利益於中先總標二何以下釋所以三佛子下結第二爾時有天下明妙德天讚德加持中一讚歎摩耶令其欣樂二放光加持三善財獲益於中得十種眼一一各先標眼名後顯眼義竝准釋可知第三時有守護下明羅剎王教令起行於中三初教十法得近知識初總次別後結別中一直心二悲心三智心四不退心五堅信心六深心觀性故七大心普覆故八廣心了法界故九巧心應病與藥故十常心行不斷故二復次下教十三昧見善知識者以入三昧知佛菩薩平等法身故又依三昧得見諸佛菩薩故又以摩耶是三昧境故初總次別後結竝可知三爾時善財答下明教求善知識先善財領前問後二答言下正教求處以摩耶所在遍十方故令禮十方求也第四爾時善財隨順下明見勝依正於中先見依報中古德云見大蓮華從地出者是所詮法界名大蓮花如從心顯名地涌出又釋前城天等三位調鍊善財令心至徹慧眼得開方見摩耶實報境界故云地涌出等有四一蓮花二樓觀名攝取法界方藏者攝取十方各盡法界蘊在其中故云藏也古德云五位自分勝進故名千柱也三師子座四於金鈴中下出音聲等九種法門流化二善財見此下明見正報身有二初見身故二見身業用初中三初總舉次正見法界身雲後結勝就正見中有五十七種法界身雲分三初二十種直列身名二從不去色身下三十種皆先出身名後釋身義三如是色非色下七句簡非世間五蘊所攝三善財見摩耶下結其所現殊勝身雲第二善財見如是等下明身業用謂此身雲能增長眾生十波羅蜜行然不次第初長其檀行二出生下明精進行三知一切下明忍行四具足下明禪行五皆悉嚴淨下明方便行六以明淨下明般若行七淨佛道下明戒行八得淨法身下明願行九一念充下明力行十如來智下明智行第五善財見摩耶下明見已致敬中四初牒前所見二變身等彼三禮已得定四起已遶住第六白言下申請中二先申其本情二願為下請其為說以此門是都會於前諸位法故是故舉初文殊教發乃至於今至大聖所總敘始終欲同會平等故也第四大段答言下示己法界於中四一標名體二明業用三辨根原四結自分初中大願者宿願力由此生生常為佛母如悲花經說也大智者即般若為母也幻者是願智所作生佛之義謂於己身不壞小而廣容於佛身實無生而現生天竺本云我住菩薩解脫名大願智幻莊嚴矣二得此法門下明其業用於中二初為舍那佛母二總為賢劫千佛母前中長分有十一得法生佛二光入我身三因見八相四身容十方五眾同入胎六胎內遊行七又念念下十方同入八悉皆容下明大小無礙九於此世界下結通十方亦不分身者以此處身即是彼身故不須分也十何以故下釋所由謂攝用歸體也二總為賢劫千佛母中二先略列二百七十九佛佛子如是下總結千佛二亦於十方下明此處為佛母不廢自身於十方界教化眾生三辨得法根原中先問後答答中六一往時輪王二臨欲成佛魔來惱亂三輪王降魔菩薩成佛四願為其母復供多佛五結會古今常為其母六廣顯過現為十方佛母四我唯下結自分第五推勝進可知會緣入實相知識中總門竟第二明幻智念力知識者自下九位知識皆是舊翻于奠本所欠應是西域覺賢之所略耳余共日照三藏勘天竺諸本及崑崙本并于奠別行本竝皆同有此文是以於大唐永隆年西京西太原寺三藏法師地婆訶羅唐云日照共京十大德道成律師等奉勅譯補沙門復禮親從筆受文中亦五初舉法勸修中初示處內何故此中上三十三天者顯是摩耶後所住故人間諸位會相盡故二示人內正念天者顯大智自在入理不忘故童女者慈悲離染故天主光者顯淨義光明義是天義最勝義自在義是主義破闇義照現義是光義即顯悲智勝用以立斯名三教問可知第二依教趣入及第三見敬申請竝可知言誘誨者依梵本應云善能教誡教授諸菩薩等願為我說第四天女答下示己法界於中四初標法名體二顯法根深三明法業用四結己自分初得菩薩解脫者以人簡法不同佛解脫解脫即是法門名無礙念者隨所憶念無不現前名為無礙所念分明名為清淨念佛境具德名莊嚴以宿命念智為體二善男子我念過去下明法根深固於中二初明所供諸佛有三初憶青蓮劫中先總明供佛二又彼下別記八相念力分明二又憶下略列九劫中所供諸佛三善男子下總結恒沙劫中常不離佛二從彼一切下明所得法門於中二先總舉所得二受持下明修治明淨三如是先劫下明業用中謂以此念力憶前諸劫及佛法明了現前無有闇障故以立此名四我唯下結己自分第五仰推可知念力知識竟第三幻智師範知識中初舉法勸修內童子師者顯教導師範故也名遍友者謂遍於一切學類眾生悉為師訓故以為名二依教趣入中先得法利益二禮足辭退三見敬申請可知四答言下應示己法界為與童子法門同故是故示彼童子令往問之又釋此童子則是法門以名無二故人法無礙故第四幻智轉藝門知識中初三可知四時彼童子告下示己法界於中三一標名體二顯業用三結自分初名善轉眾藝者眾藝者是所知所解世間技藝則文字等也善轉者是能知巧智善謂善巧轉謂轉變以善巧智轉世眾藝成出世般若故以為名以善巧量智為體二我恒下明業用於中三初總舉根本二唱阿字時下別顯四十二門初唱阿字時入般若門名威德等者梵語威德名阿答摩是故唱世阿字時便即轉入般若威德以阿聲同故即此得彼以為難故餘門竝皆多悉如是准釋可知三善男子下總結多門言根本字者有二義一以此等字竝是世字之中根本字故依此以入般若門故云為首理實無量二以此等字為所依根本仗之以顯般若法門三我唯下結自分第五如諸菩薩下仰推勝進中二初總標通達世及出世二位章門二別釋二門先明世法有十門一知文字前約此方此通殊方故是所推也二知醫療三別珍寶四相住處五觀天地六能相人七解畜音八別雲霞九知豐德十識安危如是下總結世法皆是於此而顯般若非但文字知是推也上來諸位善財所求於此世法竝皆捨棄令此悉成般若法門為甚難故是故示之二又能下釋出世法初總與所知之法謂釋名出體言隨順修行者明說法之意二智入下明能知深證故無過失也我當下總結非分第五幻智無依門知識中初舉法勸修內婆呾那者此云圓謂具德圓備出生無盡故以為名又以調柔至順超過餘位故名賢勝二三可知第四答言下示己法界於中亦三一標名體二顯業用三結自分初中法門依梵名那阿賴耶蔓茶羅那云無也不也阿賴耶云依處也依止也蔓茶羅云道場也圓場謂無阿賴耶染分依處而有淨分圓滿道場出生勝德不可窮盡即轉依究竟顯德無盡也二業用中初一句標業用意為利眾生故云既自等也二得無盡三昧等總舉三以能下別顯十種無盡初六六根後四勝德一明二通三德四光三結自分五推勝進竝可知第六幻智無著門知識內初舉法勸修中城名沃田者是南天竺近水下濕田稼甚茂故以為名與下海㵎國同亦名賢陂城又於所得解脫堅固安住故云堅固解脫又一得永脫故云堅固又所得菩薩真實解脫更無所求故以為名四示己法界中三一標名正念現前離所知障故云無著離煩惱障故云清淨謂順理之念不雜二障故以名焉二我自下明法具德備足無求既是因人何得乃爾釋設更所解不異於此但須修行故無復求下結自推勝竝可知第七幻智光明門知識內初中妙月者悲德清涼故以為名上文云菩薩清涼月遊於畢竟空此之謂也宅有光明是法門之用四示己法界中標名內證離障為淨智後智攝物故曰光明又光明者對治無明故淨者治惑染故餘文可知第八幻智無盡門知識內初中城名出生者城中出生人物故長者無勝軍者行德超過名為無勝當體具德從喻如軍下示己法界中三初標名無盡相者所成德相無盡窮故二我以下明業用可知三結自分及推勝進竝可知第九幻智誠語門知識內初中聚落名法者在此弘法故表此即法故尸毘最勝者梵本具言名達磨濕毘阿羯達磨云法濕毘云空營謂如軍眾去後空營之所也阿羯云最上應云最上法空營營則是聚落處也從處以立人名下示己法界中三初標名誠願語者此有二義一從初發心立弘誓言後必如言而行不乖先言故名也二菩薩行行時如施眼時有問悔不答言不悔此言誰信則立誓言若實不虛令眼平復如言則善故云誠願語也二過去下明業用中釋上二義先釋初義二我以住於下釋後義以能成滿行故下結自分推勝進可知第十幻智歸幻門知識內初中城名妙意花者梵名蘇滿那也以彼城門之側有此花故立以為名此亦在南天竺童子童女表智悲相資智則依德而起悲則蘊德以成舊本名妙德當此德生也妙德惠當此有德也以本語名室利末此云有德室利末底此云德惠以聲字相近故二譯不同也下示己法界中三初標名幻住亦二義一明所知諸法依緣虛立名為幻住二能知之智住幻境中此則住幻故云幻住二以斯下明業用中二初略知十種幻住一一皆先標名後釋初六知世間法幻住一總知次二知人法幻次二知三界生滅幻次一知國土幻後三知三乘幻初一二乘次一菩薩後一菩薩所作下結幻境自性不思者則有則空無二故不思議又以自性亡二邊亦不住於中故云不思議也下結推可知下利益善財亦可見上來十人總明第二大段會緣入實相知識竟大段第三彌勒位是攝德成因相知識者前既會緣入實定堪成佛故辨一生補處成因之義五分同前初舉法勸修中亦三初指處二示人三教問初指處中此是南天竺近海岸故名海㵎國天竺本名海岸門國園林具德名大莊嚴林中有樓觀顯耀名明淨藏梵本毘盧遮那莊嚴藏次菩薩往昔下出樓觀因二彼園林下示正報彌勒者梵語具言名迷帝隷此云慈是其姓也以姓為名名曰慈氏然有三緣一由本願謂過去值大慈佛因則發願願我成佛亦得斯名二由三昧名下云見彌勒初得慈心三昧因以為名三就相立名母懷時有慈心相師占曰由所懷子慈令母慈也如母懷鶖子能論義等又名阿逸多此云無勝以生具相好更無過者故云無勝下歎其所作中四句初化親眷屬二化餘人三為善財四通為一切三汝詣下勸往教問中三初教起十問二何以下釋廣問所以於中二初明所求彌勒德廣二善男子下勸彼能求亦起廣心前中二初通顯彌勒德成位滿二別辨彌勒是汝真友以設若德滿非己有緣亦不可求也二勸善財廣心中初略舉十事中不應足想二何以故下釋所以既不於一善根生足未知作幾許耶釋云無量等也文中總有八十句無量分七初二十句明救生斷障行二淨修無量下十句成己心志根欲行三發起無量大精進下九句明力用自在行四悉分別下十句明攝法治惑行五詣佛剎下十句明供佛攝生行六不惜壽命下十句明求法攝生行七攝持下十句攝成菩薩深願行三略說下九句一切結顯無盡三是故善男子下正勸求善知識於中七初總勸敬求二何以故下明行因善友三何以故下釋友能成行四復次下顯善友要勝五又善男子下教起勝心六何以故下釋勝想所由七善男子略說下明順友成益初中由前勸起廣心是故勸敬求善友也第二何以故者但起廣心何須敬求善友釋以因善友廣行方成於中四十句行初十句明願行堅心行二一切菩薩總持下十句明備具勝德行三出生一切下十句明攝法益生行四遠離惡道下十句明殊勝超過行第三何以故者何以此行皆因善友成耶釋以善知識能令行人除障起行故於中三初能滅障礙二示導下能成行位三滅一切下能令得果第四復次下顯善友要勝於中十句約喻顯德皆有標釋可知二是故下結勸第五又善男子下教起勝心於中三初二十二句教於善友起此勝心皆有標釋明心下下堪見善友堪為法器二又善男子應於下明於三處順於法想於中初有十句一一皆有三想可知三善男子詣善知下結勸第六何以故下釋勝想所因中先徵但求善友則得成行何須起此心想釋因淨此直心方堪見善知識順教增善故也於中十句一一皆法喻雙舉第七善男子略說下明順友成益於中三初得十重十不可說願行二略說下九句一切結因善友滿三如是等下八句明依善友起行之義可知第二善財聞如是下明依教趣入中略無敬辭念法至後可知第三以過去際下明見敬申請於中三先見二禮三請初見中二先見依報後見正報前中三初起勝念二禮觀察三遶念讚初中亦三先念勝願行二作是念下明信智轉增三善財如是下結觀勝境二五體等明身禮智觀觀中四初於法界樓觀起三寶福田想二作是念下明等觀樓觀照三無性法界初觀圓成性次等觀如如來除妄等明觀遍計性後等觀如影等明觀依他性三深心信下明觀成得益於中二先總信解謂觀見無性平等理而不失緣起業果故云信解也此中有七句皆空無性而因此起彼二解了迴向下別辨解益中五初解迴向法二捨離下明離倒執初從自在而生者是外道執梵天自在天等生諸法也本有實性次第生者有二釋一是外道冥諦之中本有其性後次第出也二是小乘一切有部未來藏中先有體性次第待緣而生也三離我我所下明大乘正緣起法四見有為下明見空有無礙法五悉知下明見法稱實多喻證成四善財禮未起下結益分齊三稽首畢下明身遶念讚念讚於中有三初身業遶旋二意業念觀三語業偈讚就第二念有八十句一一皆舉能住者德歎所住處樓觀以初二句具顯餘竝略之於中分十初約境顯勝二住甚深下約德顯妙三以一劫下約用顯自在四普照下約行顯勝五可尊重下約對治顯勝六住四禪下約定自在七一切煩惱下約利他行八得九次第下約護小乘行九觀陰下明染淨無二行十如是下結德住處三語業偈讚中有五十五偈分七初二偈總顯彌勒德勝二有八偈歎自行勝三有九偈歎利他勝四有八偈歎功德勝五有九偈歎方便勝六有十一偈歎三昧勝七後八偈歎願行勝二見正報中三初欲見二遙見三歎德言從外來者攝化就機故還來歸本故威德下歎德中初挺特普照二超世魔染三深入下德齊因果四住大智下歎受位灌頂二致敬三請問竝可知第四爾時彌勒下授己法界於中二初歎善財法器利益二正令入己法界前中有六初為己眷屬歎善財德令人倣習二正為善財歎德令喜三勸歸文殊彌勒攝受四善財自慶重請彌勒五彌勒以偈重歎善財六具歎無盡大菩提心就初段中文有八初指示大眾二歎善財精進德頻陀伽羅是猶覺城也百十者古師有三釋一云上來至此應有一百一十但文中脫漏故不具列也一云上來所列是正善知識若通取主伴方便導引等則百一十也是故上文未欠滿足王及大光王等前皆云漸經人眾聚落城邑曠野等故知通取所經處有一百一十也一云信等五位則為五十後摩耶彌勒文殊普賢及佛為五此五十五各有自分勝進故有一百一十也此等竝為舊經不足有此諸釋今既文具不勞異釋此是總括前後知識有五十四位分德生童子及有德童女則為五十五人各有自分勝進故有百一十也三如是童子下歎善財直學大乘德文中有十句文可知四如是之人下歎行勝希有德於中二先標二何以下釋成釋成中三初總釋二度無智海下別釋於中化二十一種眾生三救護下總結釋可知五諸善男子下歎善財菩提心希有德六諸善男子若有菩薩下歎善財堪為勝軌德七此童子者入威儀下歎善財如海深廣行八顯現一切下明一切處遍修行第二善財汝今得下正為善財歎德令喜於中四初歎善財本見文殊益於中先總二所謂下別遠離惡導等入十信益過童蒙地者入十住益住功德地者入十行十迴向益具智惠地者十地益下明入勝進佛智益二若能如是下歎善財見功德雲等已後諸善知識益於中初總辨見勝人益二隨彼下別顯聞妙法益三善財汝應發大下歎善財超劫速成行於中初總舉得果速次別顯修因速謂進行超群也餘菩薩約隨位差別說一生皆具者約普門該攝說又此一生亦攝多劫如上仙人執手成多劫行等又此普賢法雖圓融相攝一位則一切故一生皆得然亦要由直心精進方得速成直心者心中不雜異念故趣入猛盛故精進者稱心而作故後其有下歎成利益四善財當知下歎普行希逢德亦二初歎行希成謂過去佛往修行時無有於一生身得逢爾許善知識者是故汝今極為希有二其有眾生下亦歎利益第三爾時彌勒下勸歸文殊彌勒攝受於中五初勸往文殊二善財悲泣以念深恩故三文殊授瓔四善財奉散明以智導令成福行故也五彌勒摩頂明加持攝受之義也第四爾時善財下明善財自慶重請中先說偈自慶後設敬重請於中三初總敬請二大聖下歎德請於中初歎行位成滿次為煩惱下歎攝生濟物德三唯願下結請第五彌勒以偈重歎德中有六十八頌分六初一總歎專求次有十偈別歎善來次有八偈歎其來意次有十偈明行位成立次有二十二偈歎利他兼自行下有十七偈隻結自他行第六爾時彌勒下廣歎菩提心無盡德中有四初結前生後總歎發心二汝得善利下歎得十種善利三何以故下廣顯發心功德有二百一十八句初一百一十五句明菩提心殊勝功德高齊佛果二譬如有人得自在藥下一百三句明菩提心自在功德廣多無量前中依光統師分配十二住科為十二段今謂此中一一各顯菩提心中一種勝德皆通始終此亦不可別配諸位一一皆約世喻顯德准釋可知天德瓶者於中所索悉皆得故如如意珠也恒娑者此云鵝毛以此為衣水澆不著喻菩提心塵垢不染七使者貪等五鈍使復取身邊二見故為七也波羅提毘叉藥者此云燈照藥毘樓那風者應是毘嵐風此云旋猛風也次佛子菩提心者如是下結其功德等於因果下釋以菩薩諸位功德及佛果功德並皆從此心中所出生故是故此心等彼所出第二善男子譬如有人得自在藥下明菩提心功德廣多無量於中一百三句亦有諸德配十地分之今亦通辨一一各顯一德皆先喻後合准釋可知以此說者聽者俱是大人皆廣見故是故所舉譬喻多非人間所有頻伽陀藥者具正云毘笈摩此云除去謂能除去毒惡剎故刪陀那大藥王樹者此云續斷藥謂此樹藥能令所傷骨肉等皆得後續故云也藥草名阿藍婆者具云阿羅底藍婆此云得喜藥謂得塗身令身患心惡皆止生悅故以為名憂陀伽婆羅栴檀者具云地毘烏羅伽娑羅也地毘此云妙烏羅伽此云腹行即龍蛇之類娑羅此云勝亦云堅固謂此栴檀堅固勝生在龍宮故以為名波利質多樹正云波唎耶咀羅拘毘陀羅此云香遍樹謂此樹枝華實一切皆香故立此名又此樹香氣於忉利天處一切普熏故名香遍那利羅樹者具云㮈唎羅吉唎此云莖等有用樹㮈唎此云莖也羅是多聲謂莖等枝葉花果也吉唎此云能作謂此樹莖等悉有用益眾生故此樹出海中其形甚高似多羅樹其菓甚美於中有汁似椰子樹阿羅娑藥者具云呵吒迦阿羅娑此云金光汁藥呵吒迦云金光明阿羅娑云汁藥出於山中井內諸龍守護若有得飲皆成仙人迦毘伽鳥者具云迦羅頻伽此云美音言鳥謂迦羅云美音頻伽云語言謂雪山中一切鳥聲皆悉不及又在卵中則能出聲阿夜健多鐵者具云阿夜塞建那謂阿夜此云鐵塞建那此云勝伏謂此鐵能伏碎餘鐵故名勝伏鐵摩伽羅魚者此云極大之魚謂是巨鼈魚也四善男子下結前功德廣多無量初通舉後別結善財何故在此廣歎菩提心者以是位終極故功成德立由本大心故須歎也第二大段善男子汝先所問下正授己法界於中有四一授法體二顯法名三辨來處四明生處初中五先明攝入方便於中二句所牒問勸入令其趣證二請其開門為求證方便二彌勒彈指下加令入證謂若就因力即是善財修無間道斷除妄想所證理現名曰門開解脫道中正證法界名為即入若就緣力即是彌勒加持今約緣力說也證已反顧本來性滿非新得故更無入處之門故云還閉又以一證永得無有退失更無復出故云還閉三爾時善財觀察下明證所見境於中五一見依報二見正報三見諸佛四聞法音五見出生初見依報淨土中先見後益見中此是彌勒實報所成樓觀次於內具百千樓觀者明一土則一切土主伴具足也二爾時善財覩見下明得益於中先心喜障除益後身遍樓觀益二又見無量下明見正報因果於中有六初總舉本緣初發心時二或見初得慈心下明發心已後修行得記時三或見為輪王下見本生隨類生身有十三種四或為四天王眷屬下明見本生說法益物有十種五或見滿足下明本行成滿德六或見正受下明見業用自在德於中先毛孔出身雲後復見下明毛孔出法門三或於樓觀見諸如來下明見諸佛攝化之德於中三先總通見後爾時善財諸樓觀中下別見八相成道攝生之相以自在力無障礙故一中見也三善財自見下結所見利益四又聞下明聞法音於中二先聞五種法音聲一總辨所聞行法音謂金鈴中聲及餘嚴具亦聞此音二聞初發心聲三聞成正覺聲四聞財法二施聲五聞成佛攝生聲二聞如是等下結聞聲益得十種行門可知五見寶鏡中下明見出生於中有六初見寶鏡中三世間初見智正覺次淨世界下器世間次又見下見眾生世間二又見寶柱中放光網三見珠瓔珞瑠璃出水及光四見花中人物五見寶樹中凡聖六見半月像中行用於中有十四種一放光二見彌勒本行施行餘十二種現身化導可知又釋通前總有七種法門一鈴現音聲法門二鏡現形相法門三柱現住持法門四瓔現莊嚴法門五花現開敷法門六樹現建立法門七半月現住位起行法門四彌勒告下問答辨定中三先問次唯然答三譬辨定其見於中有十喻顯示一夢見山海喻喻善財超妄見勝境二臨終業現喻喻難思境冥現三非人所持喻喻加持見勝法四龍宮奄久喻喻長劫謂須臾五寶藏廣現喻喻一中現多事六遍處定境喻喻勝境隨心現七乾城無礙喻喻所見無礙法八昇天見人喻喻見法得自在九海現三千喻喻所見明了德十幻現無礙喻喻威力現奇德五爾時彌勒下攝威令起於中三初攝威警起二先問所見三稱實而答並可知授法體竟第二顯法名中先問後答以攝前後際故云入三世智此即九世中三現在也正念思惟者顯能見之智明了無倒莊嚴藏者明所見之境具德含藏即樓觀中攝一切劫一切剎各具勝德皆有出生故立此名又以此人位極不言我唯知此又是法行成滿故云得如是等不可說法第三大聖下辨來處於中二先明依報初問後答問意云此小樓觀內有爾許奇特事為是從外入來為不爾耶答中有二喻先明神力出生無從喻二智願所現無本喻二善財白言下顯正報於中二先問後答問意前見彌勒從外來不知來處故問也答中有三初就實無趣二從行說有三隨事辨來又釋初約法身次就報身後約化身又初體次德後用就初中有十句無趣趣者是處義謂無從來處亦無所至處又趣是趣向義亦無來去發趣故二善男子下從行說有中明法身隨緣從行說趣同淨名云吾從道場來相似有七句一悲二戒三願四通五體六用七化可知三汝所問下隨事說來中以海㵎樓觀是修道處摩離國是本生處暫住生處化人故從彼還此也摩離者具云摩羅底數也摩羅此云鬘底數此云中謂鬘中國此近摩羅耶山故名相同也瞿波羅此云守護地第四明生處中二先問後答問意前既云前生處來未知何者是菩薩生處答中二初明依法家生行德處二依事家生化身處前中有五一顯所生處二生緣眷屬三校量顯勝四所知自在五體用廣大初中十種俱是生起行處故一行因二行緣三行相四願扶五化他六觀理七隨事八益物九無住十順古二善男子下明生緣眷屬中二十句初七明生育次四為長益餘九為成立同太子可知三如是菩薩超凡下明校量顯勝有十句初一句超凡證性是總生如來家下別九句可知四摩訶薩生如是家下明所知自在於中七句一知趣空現受生二了趣如化在有不著三達無我化眾生四了生死能長時五知陰幻六了一切法七得法身離染五善男子我淨法身下明業用廣大有十句初一法身充法界餘九德身滿法界二若諸同行下明依事家生化身處於中有三初生人中拘提聚落者具云拘吒迦羅此云樓觀即次前文名樓觀聚落也為三類眾生一為同行二為滅慢三為父母等二生兜率為四種眾生一為化彼天二集一生說法三化宿世同行四開佛所化謂釋迦遺法所化眾生根未熟故如花未開又利益未得亦如花合待彌勒佛令其開發故也三下生成佛汝及文殊俱見我者釋有三義一云我當來成佛時亦說此花嚴彼時亦有文殊善財所說之法故云也二云我成佛時汝與文殊俱來助我宣揚法化三為表法謂善財何故上於佛會但求諸善知識而不求佛者以善財此生是修因之身未成果故不至佛所非謂不求但成果隔因故說當見佛以是滿位故無仰推等也上來攝德成因相知識竟第四智照無二相知識者顯前因法生果體無分別絕境智等諸二相故初舉法勸修中初勸往教問以位極故教問具足普賢行也二彼當下歎德勸往於中有二初通顯勝德先徵責後十句釋成一能滿他行二為佛母三菩薩師四懃化生五大名聞六大法師七佛所讚八住深智九多劫修十滿普行二善男子下別歎其是善財本緣於中三初明善財所成功德皆文殊力二是故下結勸令往三何以故下釋顯所由是故上來所見所成皆是文殊也二時善財下明依教趣入於中三初設敬辭退二爾時下造詣其處今從彌勒却向文殊還行百一十城故知從初至彌勒定經百十故也至普門者攝別歸普故謂攝前諸差別位歸此文殊普門故也三觀察下起念推求此中漢本經欠十七行文今勘梵本竝翻補訖三作是念時下明正證法界以表智照無二平等義故無見敬申請等也於中初申手摩頂言過一百一十由旬者徹過如前差別之位至此平等普門之所摩善財頂者示以普法灌其頂也二而作是言下明語示教悔於中二先舉所作行闕後顯不能入理則顯善財無此失故能得斯法前中十句一無信根者以闕行本故二心沒憂海者行心不發故三功行不具者不修加行故四已起精進竝退失故五不期多行故六於一住著故七不善發起菩薩行願者此中二句一不發願二不起行九善友不護十如來不念二是等下明不能入理有十二句初四舉所知理法二若周遍下顯不能知分齊三是文殊下明所成益於中二初讚慰令喜二令得下明得法於中初令得廣多差別法有七句可知二復令得入下令得普賢廣大法四既置下明攝用歸本以普賢道場是文殊自所住處還安善財置於此處同己所得所作既畢是以不現也五於是善財下明成德究竟於中初廣見勝友皆能順教明其行緣行緣既多明成德非少增長下顯所成德有十句一成悲智德二寂用德三深廣德四正懃德五證教德六行願德七照境德八破障德九成位德十修普德也智照無二相知識竟第五顯因廣大相知識以前照理無二顯其甚深方堪成佛廣大之因故於中三初舉法勸修二依教趣入三正證法界初中聞普賢名等者是何處聞謂前文殊言聲說故又亦是前文殊所置善財於普賢道場是故於彼聞此名等於中初總顯普賢德位二地具下別辨普賢地位有十句一地具者助道法等又釋信等行為成地法二地法者諸地所行法如初地十願二地戒法等三地得者諸地所得果謂調柔等四地次第者諸地連接等五地修者諸地中不住道仰修上地等又是攝論中五修等六地住處者功德住處故又證智相應故七地境界者二諦為境故又遍行真如等為所證境故八地持者任持所餘諸功德故又瑜伽三持中是圓滿持故九地共者三種同相智諸地同行故十地正道者根本後得二智為體故二爾時善財下依教趣入中四初起勝心二見瑞應三見光相四結所見初中起十種心者此十心之境竝是普賢境界是故起心還稱彼境方可得見普賢故也二見十瑞應中先明得見所因有自他二力也十瑞相者謂見普賢依報也於中攝為五對中先明土淨後住處眾生淨竝可知三見十光相者謂見普賢正報相又前但直見此中重見又前麁相見此中微細見又前但見其體此中見業用於此十中初二但放光明次四放光麁供具後四人物利益可知四結前所見必見普賢三爾時善財下明正證法界於中有八一見身得益二摩頂得益三因深果厚四舉益勸觀五觀見奇特益六校量所得七結齊佛果八偈頌因果初中二先明所見法身後明見已得益前中有四一總見普賢二別觀毛孔三重觀支節四結遍十方初中依前十心所念稱境而見初依前第一心見在道場如來前者表普賢齊佛果故因果位同故二心如虛空者依第二心見三無染著者依第三心見四除障淨剎者依第四心見五以無礙法者同前心六充滿十方亦同七住一切智者是第七得薩婆若境心八入諸法界者是深入法海心九教化眾生者是教化成就眾生廣心十於一切劫下明前末後具因果心亦攝前莊嚴道場心二明見毛孔業用者前亦初總見淨土後見塵中業用今亦先總見正報後見毛孔作用於中二十種分五初一光救法界眾生次五出法界供具供養諸佛次四出法界身雲利益眾生次三出法界土調伏眾生後六出法界菩薩諸佛雲三重觀支節等中初見一三千界次十方下通現十方世界風輪等皆悉現顯四如此娑婆下結通十方中有四重普遍初舉舍那結賢首二舉賢首結東方三舉東方結十方四舉十方結微塵是故當知前即身中苞容法界廣無邊故顯其普義今即明此含法界身潛入微塵調柔無礙明其賢義是即內外周遍限量斯盡故名也二爾時下明善財得益中初總舉因見所得以究竟位中智故云不可壞也下別顯十智中初四身遍見聞後六智內充實初五是佛智後一是普賢智竝可知第二摩頂得定中二初明此處一世界中摩益先摩頂次得定中三初舉定二攝眷屬三明定用成益有八句所益可知二如此下結通十方世界佛所摩益同之以善財等普賢故周遍十方也第三爾時普賢下明因深果厚中三先問答審見二明因深遠三明結因成果就因中初明所修之行有四句初總明多劫修二明修起大心三在家修施行四出家修道行二善男子下結十句行明說不可盡可知三善男子我得下結因成果於中先結因有成果之功故云力有十句可知二得是力下所成果德於中初由了因得法身果後由生因得色身果第四汝且觀我下明舉益勸觀於中二初總明難聞見二別成不退益於中五句一聞名益二見等益有七種相可知三思念益先約時後約生四以如是下總結益用五明轉生益二句一聞修因生淨土二見聞身生法身第五汝復觀我下明觀見奇特於中二初身分之內見三種世間竝各無邊二又見下明見從身所出佛果業用第六爾時善財逕由下明校量所得於中二初正校量顯多二何以故下釋顯多義於中六句一所入多二所得多三所知多四所度多五所修多六不此沒等明平等普遍同普賢境第七爾時善財能自下明位滿齊佛於中有十六句初一句總顯因圓二不久下總明等果三一身充滿明得普賢身下有十三種等於諸佛此是因位圓滿更無所修是故但云與諸佛等不辨更求知識修因普賢位竟第八偈頌中有九十九偈半問既云重頌未知頌何處文答有人釋此是頌前善財當得十三種所等佛境即科此文亦為十三段次第配釋此釋不便前善財所得是結集者說非是普賢說何因乃為重頌又有釋云此頌前普賢說自往因所事諸佛等此亦難用以偈文中總無此意今釋前長行中唯明因行未說果用今明重頌說果非因文綺互顯故也又釋今頌舉果顯因是顯發釋故也何故唯顯佛德者為善財因行窮滿不為可說因門是故說佛果業用又為普賢對佛前坐承力攝化其用究竟推功在佛偈中分六初有五偈誡聽許說略歎佛德二時諸菩薩下三偈明眾領勸歎說聽受三諸佛微妙下二十偈半通歎十方報佛勝德於中五初三明大智無著照機德次四歎形言隨感隱顯德次七歎主伴嚴土自在德次五半歎遍轉法輪微細德後一總結十方諸佛德四或見釋迦下別歎釋迦化身功德於中四初二十半歎佛意業作用二安住下十九歎佛語業作用三具足智功德下十五歎佛身業作用四譬如工幻師下八偈半喻顯無礙就初意業作用中有五初五明六度行智用次三天身八相用次二常在恒滅用次四巧化隨機用次六半用身光壽剎用第二語業中四初五明轉三乘法輪并業用無生等是大乘法也次五明六度覺品對治法則釋前三乘唯一圓音也次五明五乘總別乃至多乘次四明平等語業而應一切第三具足下十五偈明身業作用中五初三示凡身次二現聲聞身次三現外道身次三現示大力身後四現諸天身及結第四譬如下八偈半喻顯三業中初五偈明喻身業一幻師喻二月現四德喻一體圓淨二示增減三應淨心四映二乘三海現二能喻一出寶二現影次一喻前意業謂智日滅闇喻後二半喻語業謂法雨無從喻化身竟第五如來淨法身下六偈歎法身德於中四初二明法身相先法說後喻況前中攝論法身具五種故此中同彼謂初句是白淨法身為相以是果圓滿轉故二次二句是不思議相謂於世間無物比故三非有無者是無二為相以非有為無為故四次一句是無依為相謂無所依故五次一句是常住為相以無來去常住故次二句舉夢見及空畫為喻二有一偈明法身離相亦先法說三句一約用二約德三約體下一句喻顯如空也三有二偈明法身用無積聚初一舉二喻謂摩尼出寶喻二光明無體喻謂諸天菩薩等皆名眾生悉有光明故云眾生諸光明也辨此等光各無停積處同摩尼所出寶亦無本相似下一偈合法可知四大仙下一偈圓法身即相常寂於中大仙現者明佛出現於世虛空下舉七喻以顯一空二如三自性四實際五涅槃六離欲七寂滅謂佛現世則同此七義是故即寂以顯法身也第六末後二頌即結說勸持先舉四喻可知以顯佛德深廣一心慮無限喻二微塵難量喻三海滴難知喻四虛空無際喻此下一舉益勸信謂信此普賢自在法者究竟要當終齊佛果如善財與諸佛等等也上來於下本十萬偈花嚴內釋前分三萬六千偈竟
東國義相法師釋華嚴經云當知此一部華嚴經雖七處九會而唯在十地品所以者何以根本攝法盡故雖在十地不同而唯在初地何以故不起一地普攝一切諸地功德故一地中雖多分不同而唯在一念何以故三世九世即一念故一切即一故如一念多念亦如是一即是一切一念即多念陀羅尼法主伴相成一即為主一切為伴隨舉一法盡攝一切乃至一文一句盡攝一切何以故若無此彼不成故陀羅尼法法如是故經云如來於一語言中演出無邊契經海復禮法師云觀業義者夫業因心起心為業用業引心而受形心隨業而作境然則因業受身身還造業從心作境境復生心若影隨形而曲直猶響隨聲而大小矣慧集法師悟道頌云普光初學道無邊世界動迴天復轉地併入一毛孔弘沇法師云若人執眾生心外別有無情佛性不遍皆違如來藏遍法界義唯識論云根身器世間即是賴耶相分相分不離見分又云若時於所緣智都無所得離二取相故真實住唯識如第六識緣現在心唯一剎那誰為能所設緣三世亦現在心妄分能所若得此意三界唯心法界一相亦何不適神鍇法師云一念淨心微細如芥子森羅萬像猶若須彌萬像雖復眾多要從一心變起離心之外畢竟無法是則攝相從心云內須彌於芥子也元康法師云明悟入者如來說法八萬四千所明至理更無異道華嚴經云一道出生死涅槃經云一道清淨大品經云一相無相淨名經云不二法門論云自知不隨他寂滅無戲論無異無分別是則名實相乃群賢所趣眾義同歸咸指一心之實道矣智者大師與陳宣帝書云夫學道之法必須先識根原求道由心又須識心之體性分明無惑功業可成一了千明一迷萬惑心無形相內外不居境起心生境亡心滅色大心廣色小心微乃至知心空寂即入空寂法門知心無縛即入解脫法門知心無相即入無相法門覺心無心即入真如法門若能知心如是者即入智慧法門圓覺疏序云夫血氣之屬必有知凡有知者必同體所謂真淨明妙虛徹靈通卓然而獨存者也眾生之本原故曰心地諸佛之所得故曰菩提交徹融攝故曰法界寂靜常樂故曰涅槃不濁不漏故曰清淨不妄不變故曰真如離過絕非故曰佛性護善遮惡故曰總持隱覆含攝故曰如來藏超越玄祕故曰密嚴國統眾德而大備鑠群昏而獨照故曰圓覺其實皆一心也背之則凡順之則聖迷之則生死始悟之則輪迴息親而求之則止觀定慧推而廣之則六度萬行引而為智然後為正智依而為因然後為正因其實皆一法也終日圓覺而未嘗圓覺者凡夫也欲證圓覺而未極圓覺者菩薩也住持圓覺而具足圓覺者如來也離圓覺無六道捨圓覺無三乘非圓覺無如來泯圓覺無真法其實皆一道也三世諸佛之所證蓋證此也如來為大事出現蓋為此事也三藏十二部一切脩多羅蓋詮此也釋曰心之一法名為普法欲照此心應須普眼虛鑒寂照靈知非偏小而可窮以圓滿而能覺故曰圓覺此約能證也真如妙性寂滅無為具足周遍無有缺減故曰圓覺此約所證也能所冥合唯是一心此一心能為一切萬法之性又能現三乘六道之相攝相歸性曾無異轍則世出世間昇降雖殊凡有種種施為莫不皆為此也離此則上無三寶一乘下無四生九有臺山釋󱕫楞伽經訣云佛法大旨舉要言之不出心為大旨所以楞伽經以心為正宗故云佛語心為宗無門為法門所言心者謂佛語心所言宗者謂心實處又云迷則萬惑累心解則真照法界迷則生死紛紜解則涅槃常寂迷解雖殊莫不皆是一心隱顯三藏法師云眾生之類是菩薩佛土驗此六識即究竟果處而惑者終日作迷解跋陀三藏云理心者心非理外理非心外心即是理理即是心心理平等名之為理理照能明名之為心覺心理平等名之為佛心會實性者不見生死涅槃有別凡聖無異境智一如理事俱融真俗齊觀圓通無礙名修大道釋道世云四禪無像三達皆空千佛異迹一智心同澄觀和尚華嚴疏云上來諸門乃至無盡不離一心一心即法界故起信云所言法者謂眾生心心體即大心之本智即方廣觀心起行即華嚴覺心性相即是佛覺非外來全同所覺故理智不殊理智形奪雙亡寂照則念念皆是華嚴性海則物我皆如泯同平等為未了者令了自心若知觸物皆心方了心性故梵行品云知一切法即心自性成就慧身不由他悟然今法學之者多棄內而外求習禪之者好亡緣而內照並為偏執俱滯二邊既心境如如則平等無礙昔曾瑩兩面鏡鑑一盞燈置一尊容而重重交光佛佛無盡見夫心境互照本智雙入心中悟無盡之境境上了難思之心心境重重智照斯在又即心了境界之佛即境見唯心如來心佛重重而本覺性一皆取之不可得則心境兩亡照之不可窮則理智交徹心境既爾境境相望心心互研萬化紛綸皆一致也唯證相應名佛華嚴矣釋云今人只解即心即佛是心作佛不知即境即佛是境作佛今明以如為佛心境皆如心如即佛境如焉非又心有心性心能作佛境有心性安不作佛以心收境則心中見佛是境界之佛以境收心境中見佛是唯心如來華嚴錦冠云觀心釋大方廣佛華嚴經者若約教詮義則有多門若不攝歸一心於我何預夫言大者即是心體心體無邊故名為大方是心相相具德相之法故名方廣是心用心有稱體之用佛是心果心解脫處名佛華是心因心所引行喻之以華嚴是心功心能善巧嚴飾目之為嚴經是心教心起名言詮顯此理故名為經然心之一字雖非一切能為一切觀者以三大中具四法界對彼四界故成四觀法本如是故依法而觀若依此悟解念念即是華嚴法界念念即是毘盧遮那法界也肇論注云近而不可知者其唯物性乎者尚書云天生萬物唯人之靈有情無情為萬物也靈是心之性亦即萬物之性也即物之性空目擊而非遙雖近而不可知也故論云遠不可見如空中鳥跡近不可見如眼中之藥遠喻三祇至道近喻即真不見也如上所引祖教委細披陳可以永斷纖疑圓成大信若神珠在掌寶印當心諸佛常現目前法界不離言下是以從初標宗於一心演出無量名義無量名義不出理智非理不智故理外無智非智不理故智外無理亦攝智從理離體無用攝用歸體體性自離故體即非體即一切法如虛空性空性亦空畢竟寂滅斯滅亦滅不知以何言故強名之無盡真心耳今還攝無量義海總歸一句乃至無句一字一點卷舒自在不動一心究竟指歸言思絕矣又此乃是內證自心真性絕待無依平等法門如華嚴疏鈔云悟一切法自性平等者入於諸法真實之性故謂真實性中無差別相無種種相無無量相萬法一如何有不等此真實性依何立故復次明燈無依法所謂不依於色不依於空若萬法依空空無所依今萬法依真真無所依即無依印法門故捨離世間世間即有種種差別斯則性尚不立何況於相亦不依空立色亦不依色立空亦無異無不異無即無不即斯見即絕強名內證爾問如上解釋引證皆是祖佛之言何不自語答我若自語一切茫然罔措津涯豈有申問之處設祖佛之教皆是隨他意語曲順時機是以世尊言三世諸佛所說之法吾四十九年不加一字又經云先佛己說後佛隨順若能如是了達則知佛語是自語自語是佛語故本師云一切外道經書皆是佛說非外道說又云釋迦如來語提婆達多語無二無別若於此不信不明皆成二見常縈分別凡聖之想恒生取捨自他之情欲紹吾宗無有是處問前標宗章已廣說唯心之旨何故十帙之中卷卷委曲重說答此是祕要之門難信之法轉深轉細難解難知悉抱疑情盡居惑地夫疑者於諸諦理猶豫為性能障善品為業故疑有多種略說具三一疑自謂己不能入理二疑師謂彼不能善教三疑法謂於所學為令出離為不出離況如有病之人疑自疑醫疑藥病終不愈若具前三疑終不能決定信入今宗鏡所錄皆是正直捨方便但說無上道隨聞一法盡合圓宗實可以斷深疑成大信如清涼記云謂聞空莫疑斷是即事之空非斷滅故聞有莫疑常非定性有從緣有故聞雙是莫疑兩分但雙照二諦無二體故聞雙非莫疑無據以但遮過令不著故又聞空莫疑有是即有之空故聞有莫疑空是即空之有故聞雙是莫疑雙非是即非有無為有無故聞雙非莫疑雙是是即有無方是非有無故是知諦了一心群疑頓斷則有不能有空不能空凡不能凡聖不能聖豈世間言語是非之所惑哉如佛藏經云佛告舍利弗須彌山王為高大不高大世尊舍利弗四天下中普雨大石皆如須彌有人以手承接此石無有遺落如芥子者於意云何為希有不希有世尊舍利弗如來所說一切諸法無生無滅無相無為令人信解倍為希有舍利弗譬如有人以一切眾生置左手中右手接舉三千世界山河草木皆能令是一切眾生同心喜樂其意不異於意云何為希有不希有世尊舍利弗如來所說一切諸法無生無滅無相無為令人信解倍為希有此宗鏡文所以前後廣引者只為此心深奧故難信祕密故難知乃至菩薩大智尚須佛力所加豈況淺劣而能知者如寶雨經云佛言云何菩薩深信如來意業祕密若諸菩薩聞於如來意之祕密謂如來所有意樂法義依止於心依心而住一切菩薩聲聞緣覺及諸有情無能知者唯除如來之所加持是以雖前引後證文廣義繁則語語內而利益根機聞聞中而驚新耳目何厭重說起此慢心所以本師云行住坐臥常說妙法又云我於得道夜及涅槃夜是二夜中間常說般若是以機多生熟信有淺深前聞熏而未堅後聞熏而方入如大智度論云譬如搖樹取果熟者前墮若未熟者更須後搖又如捕魚前網不盡後網乃得又云復次是般若波羅蜜相甚深難解難知佛知眾生心根有利鈍鈍根者少智為其重說若利根者一說二說便悟不須種種說譬如駃馬下一鞭便走駑馬多鞭乃去如是等種種因緣故經中重說無咎又問曰上來數說是般若波羅蜜甚深因緣今何以復重說答曰處處說甚深多有所利益凡人不知謂為重說譬如大國王未有嫡子求禱神祇積年無應時王出行夫人產子男遣信告王大夫人產男王聞喜而不答乃至十反使者白王向所白者王不聞也王曰我即聞之久來願滿故喜心內悅樂聞不已耳即勅有司賜此人百萬兩金一語十萬兩王聞使者言語語中有利益非是重說不知者謂為重處處說甚深亦如是佛與菩薩須菩提知大有利益須菩提聞佛說深般若不能得底轉覺甚深聽者處處聞甚深得禪定智慧利益等凡夫人謂為重說且如國王聞於一語有多利益賜十萬兩金此乃增生死根成於識樂今聞宗鏡卷卷之中文文之內重重唱道一一標宗長菩提根成於法樂盡大地為黃金未酬一字請不生怠厭於頻聞令已達者重堅信心使未入者速發聞慧問此宗鏡門還受習學不答學則不無略有二義一者若論大宗根本正智不從心學非在意思圓明了知不因心念故台教云手不執卷常讀是經口無言音遍誦眾典佛不說法恒聞梵音心不思惟普照法界此論上上根器聞而頓悟親自證時二者若未省達亦有助發之力印可之功或機思遲迴乃至中根下品及學差別智門須依明師以辯邪正先以聞解信入後以無思契同須得物物圓通事事無滯方乃逢緣對境不失旨迷宗故云會萬物為自己者其唯聖人乎又若約大綱應須自省設有相助亦指自知如有學人問先德如何是禪答悟自理為禪問如理心性但是假名何者是實答有三阿僧祇百千名號但假施設實相無相如虛空須自反悟問悟後更有何法答只箇悟處是法從緣發明反得自理問此性還可示人令見不答還示渠教自省達即得不是眼見耳聞意知之事此箇真精妙明性不同大虛木石天生靈妙不思議即自性佛法僧若不悟推求欲見一毫亦不可得但離前塵好醜即是自家本心若一毫不盡與佛道者無有是處問見色但見色如何見心答即思思之是阿誰見色問豈不是當境者全是不應更求見答自思量看是之與不是莫問他人若直下見更不圖度佛法只在方寸心外斷行蹤但一心一智慧離內外中間取受三際理玄便入無為道問悟何心是道答悟心無心即是道問請為指示答指示了也汝自不見問是何物教學人見答教渠直下見也不是物又先德問即今見何物答見本心問見與本心為別不別答不別真如體上自有照用以明故得名為見以不動故得名為心又自性清淨名照常見自性名用故知此心目前顯露何須問答豈假推窮即圓滿門是成現法如有學人問忠國師和尚如何是解脫心答解脫心者本來自有視之不見聽之不聞搏之不得眾生日用而不知此之是也此乃直指目擊道存今古常然凡聖共有夫宗鏡所錄皆是佛說設有菩薩製作法師解釋亦是達佛說意順佛所言以此土眾生皆以聞慧入三摩地故須以音聲為佛事顯示正義破除邪執非言不通此有二義一者約畢竟門則實不可說如起信論云一切諸法從本已來離言說相離名字相離心緣相又云復次究竟離妄執者當知染法淨法皆悉相待無有自相可說是故一切法從本已來非色非心非智非識非有非無畢竟不可說相而有言說者當知如來善巧方便假以言說引導眾生得其旨趣者皆為離念歸於真如以念一切法令心生滅不入實智故此是引導一切初發菩提心人且令自利理行成就歸於實智究竟指歸宗鏡矣二者約方便門是利他行故云如來善巧方便假以言說引導眾生又不可一向執發言為非起念成過何者以即言無言即念無念是知言言契道念念歸宗若分別門不無二說若畢竟門言思絕矣問如上所立一心之旨能攝無量法門融通一切此心為復能含一切法能生一切法為復自生他生共生無因生答此心不縱不橫非他非自何者若云心含一切法即是橫若云心生一切法即是縱若云自生心不生心若云他生既不得自云何有他若云共生自他既無將何為共若云無因生有因尚不生況無因乎問心非四性者教中云何說意根生意識心如工畫師無不從心造則是自生又云心不孤起必藉緣而起有緣思生無緣思不生則是他生又云所謂六觸因緣生六受得一切法則是共生又云十二因緣非佛天人脩羅作性自爾則無因生既屬教文云何成過答諸佛隨緣差別俯為群機生善破惡令入第一義理皆是四悉方便權施空拳誑小兒誘度於一切問既非縱橫不墮四性則一切法是心心是一切法不答是則成二問如是則一切不立俱非耶答非亦成二如文殊言我真文殊無是文殊若有是者則二文殊然我今日非無文殊於中實無是非二相問既無二相宗一是不答是非既乖大旨一二還背圓宗問如何得契斯旨答境智俱亡云何說契問如是則言思道斷心智路絕矣答此亦強言隨他意轉雖欲隱形而未亡跡問如何得形跡俱亡答本無朕跡云何欲亡問如是則如人飲水冷煖自知當大悟時方合斯旨答我此門中亦無迷悟合與不合之道理撒手似君無一物徒勞苦說數千般此事萬種況不成千聖定不得大地載不起虛空包不容非大器人無由檐荷如古德云盡十方世界覓一人為伴不得又云只有一人承紹祖位終無第二人若未親到徒勞神思直饒說玄之又玄妙中更妙若以方便於稱揚門中助他信入一期傍讚即不然若於自己分上親照之時特地說玄說妙起一念殊勝不可思議之解皆落魔界所以圓覺經云虛偽浮心多諸巧見不能成就圓覺又先德偈云得之不得天魔得玄之又玄外道玄拋却父孃村草裏認他黃葉作金錢百丈竿頭快散手不須觀後復觀前如今但似形言跡紋綵生時皆是執方便門迷真實道並是認他黃葉喚作金錢若大悟之時似百丈竿頭放身更不顧於前後此宗鏡中是一切凡聖大捨身命之處不入此宗皆非究竟問畢竟如何答亦無畢竟問前云不入此宗皆非究竟此又云何稱無畢竟答前對增上慢人未得為得認虛妄為真實執顛倒作圓常為破情塵權稱究竟今論見性豈言虛實耶問以此通明之後如何履踐答教誰履踐問莫不成斷滅不答尚不得常住云何斷滅問乞最後一言答化人問幻士谷響答泉聲欲達吾宗旨泥牛水上行問此錄括略微細理事圓明於慕道人得何資益答若第一義中無利無功德就世俗門內似有於稱揚總有二途能俾初學一者為未信人令成正信攝歸一念不外馳求二者為已信人助成觀力理行堅固疾證菩提步步而不滯寶所功程念念而流入薩婆若海似乘廣大之輦立至寶坊如駕堅牢之船坐登覺岸問集此宗鏡有何功德答此不思議大威德法門但有見聞深獲善利如一塵落嵩獄之崗隴已帶陵雲滴露入滄海之波瀾便同廣潤可謂直紹菩提之種全生諸佛之家何況信解受持正念觀察為人敷演傳布施行約善利門無法比喻功德無盡非種智而不可稱量利樂何窮過太虛而莫知邊際以滿空珍寶供養恒沙如來化十方眾生盡證辟支佛果未若弘宣斯旨開演此宗以茲校量莫能儔比可謂下佛種子於眾生身田之中抽正法芽向煩惱欲泥之內然後七覺華發菩提果成展轉相生至無盡際如華嚴探玄記云於遺法中見聞信向此無盡法成金剛種子當必得此圓融普法如經云吞服金剛喻小火廣燒喻又如兜率天子從地獄出得十地無生忍展轉利益不可窮盡皆由宿聞此法為本因故頌云雖在於大海及劫盡火中決定信無疑必得聞此經大智度論云受持般若校量功德於是持邊正憶念最勝今如諸佛憐愍眾生故為解其義令易解勝自行正憶念是時佛欲廣分別福德故說言若有人盡形壽供養十方佛不如為他解說般若義此中說勝因緣三世諸佛皆學般若成無上道乃至教恒河沙世界中人令得聲聞辟支佛道不如為他人演說般若波羅蜜義此中說因緣是諸賢聖皆從般若波羅蜜出故首楞嚴經云佛告阿難若復有人遍滿十方所有虛空盈滿七寶持以奉上微塵諸佛承事供養心無虛度於意云何是人以此施佛因緣得福多不阿難答言虛空無盡珍寶無邊昔有眾生施佛七錢捨身猶獲轉輪王位況復現前虛空既窮佛土充遍皆施珍寶窮劫思議尚不能及是福云何更有邊際佛告阿難諸佛如來語無虛妄若復有人身具四重十波羅夷眴息即經此方他方阿鼻地獄乃至窮盡十方無間靡不經歷能以一念將此法門於末劫中開示未學是人罪障應念消滅變其所受地獄苦因成安樂國得福超越前之施人百倍千倍千萬億倍如是乃至算數譬喻所不能及所以讚弘此典善利無邊謂首楞嚴經以如來藏心為宗如來藏者即第八阿賴耶識密嚴經偈云如來清淨藏世間阿賴耶如金與指鐶展轉無差別以諸佛了之成清淨藏異生執之為阿賴耶如真金隨工匠爐火之緣標指鐶之異名作圓小之幻相金體不動名相妄陳類真心隨眾生染淨之緣成凡聖之異名現昇沈之幻相心性不動名相本空認假名而二見俄分悟真體而一心圓證迷悟即於言下法喻皎在目前昧之者歷劫而浪修達之者當體而凝寂法華經云我滅度後能竊為一人脫法華經乃至一句當知是人則如來使如來所遣行如來事何況於大眾中廣為人說竊為一人者竊者私也若私地只為一人說此一句此人則是從一心真如中遣來作使告報異生直了一如之理即是行真如中事以真如無邊至一切處故則所得法利亦隨真如之性無量無盡又云當知是人與如來共宿則為如來手摩其頭乃至入如來室著如來衣坐如來座以要言之持此經人四威儀中舉足下足皆不離一心真如諸佛行處矣鴦崛魔羅經云若人過去曾值諸佛供養奉事聞如來藏於彈指頃暫得聽受緣是善業諸根純熟所生殊勝富貴自在是眾生今猶純熟所生殊勝富貴自在由彼往昔曾值諸佛暫得聽聞如來藏故乃至佛告鴦崛魔羅非是如來為第一難事更有難事鴦崛魔羅譬如士夫檐須彌山王及大地大海經百千歲此為大力第一難不鴦崛魔羅白佛言是如來境界非彼聲聞緣覺所及佛告鴦崛魔羅彼非大力非為甚難若以大海一塵為百億分百千億劫持一塵去乃至將竭餘如牛跡復能檐負須彌山王大地河海百千億劫而彼不能於正法住世餘八十年時演說如來常恒不變如來之藏唯菩薩人中之雄能說如來常恒不變如來之藏護持正法我說此人第一甚難又法華見寶塔品云若接須彌擲置他方無數佛土亦未為難若以足指動大千界遠擲他國亦未為難又云假使有人手把虛空而以遊行亦未為難又云假使劫燒檐負乾草入中不燒亦未為難我滅度後若持此經為一人說是則為難故知竭海移山非無為之力任使躡虛履水皆有漏之通曷若開諸佛心演如來藏紹菩提種入一乘門能託聖胎成真佛子何以故謂得本故如從源出水因乳得酥如鴦崛魔羅經云復次文殊師利如知乳有酥故方便鑽求而不鑽水以無酥故如是文殊師利眾生知有如來藏故精勤持戒淨修梵行復次文殊師利如知山有金故鑿山求金而不鑿樹以無金故如是文殊師利眾生知有如來藏故精勤持戒淨修梵行言我必當得成佛道復次文殊師利若無如來藏者空修梵行如窮劫鑽水終不得酥故知入宗鏡中見如來性菩提道果應念俱成如下水之舟似便風之火若背宗鏡不識自心設福智齊修終不成就如求乳鑽水離山鑿金任歷三祇豈有得理如宗鏡所錄前後之文皆是諸佛五眼所觀五語所說無一言而不諦非一義而不圓可俟後賢決定信入如月上經偈云假動須彌山倒地脩羅住處皆悉滅大海枯涸月天墜如來終不出妄言假使十眾同心或火成水水成火無量功德最大尊利益眾生無異說大地虛空成渾沌百剎同入芥子中羅網可用縛猛風如來終不有妄語以茲誠實可遍傳持功德無邊言思罔及所以唯識論偈云作此唯識論非我思量處諸佛妙境界福德施群生斯論大旨非情識知解之所思量乃是大覺不思議絕妙境界以此弘揚不思議無盡之福悉用普施一切法界無量含生同入此宗齊登佛地華嚴疏主藏法師發願偈云誓願見聞修習此圓融無礙普賢法乃至失命終不離盡未來際願相應以此善根等法性普潤無盡眾生界一念多劫修普行盡成無上佛菩提
敬本教興一濟時護法二因機立儀三乘心行事四寄緣真俗五引教徵迹六約時科節七威儀有序八功用感通九程器陳迹十序曰自法王之利見也必以靜見為先故論云何處何時誰起此見一切諸見佛悉斷故文良證也然則習熏日久取會無由事須立敬設儀開其信首之法附情約相顯於成化之功然後肝膽塗地形骸摧折知宇宙之極尊則敬逾天屬曉教義之遠大則道越常迷觀斯以言則識形心兩途事理雙軌形則縛於俗習苦陰常纏故當折挫以歸依剖析剖析觀其慢惑也心則封於迷倒倒在生常故須鏡生滅以懲之追想追想知其妄著也深惟四山恒逼非念念而莫知切於身也八倒纏綿非新新而不曉節於心也所以剖析靜於慢惑非愛斷者所欣追想厭於妄著是異生者所背固當撫攬誠教以法糺徵則生身不徒委於下塵無識不徒生於上趣矣敢序斯致引文證之小乘論云敬者以慚為體也由我德薄前境尊高故行敬也今反無慚不恥深可笑也大乘論云由信及智故敬於彼信故非邪智故興敬故引誠教信智及慚敬之本矣本起經曰佛初誕降周行十方舉手指天地曰天上天下唯我獨尊三界皆苦無可樂者此之一經成歸敬之本也定信守之宗也理須依憑託附以登高遠之趣也故論云歸依者迴轉之語也由昔背正從邪流蕩生趣今佛出世興言極尊遂即迴彼邪心轉從正道故也於是乃立歸法有五等之差始於背俗之初終於入道之極皆歸三寶以為心師之迹也所師極矣所為大矣安得傲然情無懾憚況復加以謗訕流言通俗自沈苦海出濟無期重使身心惡習念念逾增亦使威儀失節時時結業覆器之喻塵露於目前捕鼠之誣頻繁於胸臆可不誡歟可不誡歟又依佛見瓶沙王經曰如來於伽耶山成道度迦葉已念瓶沙王昔有先請將諸徒眾往赴彼國王及士眾并沙門初聞佛至皆悉遠迎未知禮敬或有禮足而坐者或舉手問訊而坐者或稱姓名或叉手合掌或默然而坐者皆疑迦葉是宿舊師今從佛來未知誰為所依者迦葉知已欲決眾疑升空而下禮敬佛足以手摩捫以口嗚之自云佛是我師我為佛之弟子又持扇在佛後搖之此第二經明禮敬正儀之萌兆也文中不足有者言之手摩口嗚者愛重之極不能己已也遠敬在於所卑故始於足自餘稱名顯相使疑者決之非正敬也智度論云外道是他法故來則自坐白衣如客法故命之令坐一切出家五眾身心屬佛故立不坐若得道羅漢如舍利弗等皆坐聽法三果已下竝不聽坐以所作未辦結賊未破故此第三文明位列敬相也今有安坐像前情無敬讓可謂無事受罪枉壞身心如上三果尚立況下凡乎像立而坐彌是不敬比今君父可以例諸故知遶旋行立為敬故行安得長傲禮懺獲罪此言易矣臨機難哉常志在心努力制抑方可改革不爾雖讀不救常習思之惟之故增一阿含經云無恭敬心於佛者當生龍蛇中以過去從中來今猶無敬多睡癡等斯為良證大悲經云佛過去時行菩薩道見三寶舍利塔像師僧父母耆年善友外道諸仙沙門婆羅門無不傾側謙下敬讓由是報故成佛已來山林人畜無不傾側禮敬於佛此第四文明致敬之因本也如俗禮云無不敬儼若思安定詞傲不可長欲不可縱志不可滿是也依經律論明立敬儀佛告比丘汝等共相恭敬迎逆問訊從何為始比丘白佛各言其志或云大姓貴族者或云神智高達者或云佛所宗親者或云道登聖果者以事舉之佛言汝等所言皆是長慢無可觀者應隨順法訓流布於世於我法律更相恭敬佛法可得流布敬儀有四道不禮俗一也僧不禮尼二也守戒者不禮犯戒者三也前受戒者不禮後受戒者四也自餘五眾存亡乃殊皆約年夏次第而設敬也因引古事昔有鵽鳥獼猴大象同在一林以為朋友乃相謂曰先生宿舊禮應供養如何同住不識禮敬象云我見此樹生齊吾腹猴言我曾蹲地手挽樹頭鳥言我於遠林食此樹子墮出而生我應最長即時大象背負獼猴鳥在猴上周遍而行仍說偈云有敬長老者是人能護法現世得名譽將來生善道於是人皆効之悉行禮敬諸有智人以喻取解經云恭敬於塔廟謙下諸比丘遠離自高心常思惟智慧又云若有智慧則無貪著今貪慢而著隨則其愚不可及也序曰夫以立像表真恒俗彛訓寄指筌月出道常規但以妄想倒情相㳂固習無思悛革隨業漂淪是以經言為善若登清升若爪之土為惡若崩沈滯如下之地此言在斯誠為極誡何以知耶但以慢山上聳俯視於人物我室四蒙包藏於見愛慢無納法之實經明覆器之賓我有懷著之功論顯納烟之義器仰無思不服有服必拔慢根室壞便歸太虛見愛安形無地理例然也背此非凡所行情事得也乖斯是聖遊履適化然也然則封迷長劫佛世有退席之人不識分量季俗豐輕生之士此竝不思之徒也當知我身屬於他緣冥冥不知來處我神屬於惑業忽忽莫測何心經云命如風中燈不知滅時節今日復明日不覺死時至冥冥隨業緣不知生何道此至言也乾豆莫干其慮吁可悲哉且自等智有三我同牛羊之智出道唯一牛羊異我非倫人道道緣不行還同畜獸獸道報重頑厚非其所聞今既形有輕清識心機舉厭勞生於往劫欣解網於將來固當立像表儀傾塵聚而頂禮寄緣引領蕩煩累於新心是則情異牛羊乘明智而弘道身如木石假彫琢而成器可不然乎可不然乎鼠入角而至窮更知何趣名引言而顯實理極於斯況復五滓交橫四山常逼而能安忍於時事還是昏昏之所媚乎所以大聖知時通化陶誘立正三寶導濁識之所歸開明四印示迷生之不昧固得住法萬載功由歸敬之勳神升四天諒藉傳揚之力廣如慈經所出豈虛搆哉今此之述本被後進之初心曲授稱功體非前良之早慮固須叮嚀指掌鋪覼相狀識三寶有數種之權謀解七眾無貳師之希向言唯質露意在修行想有識者知無繁於翰墨故佛言吾言不在綺飾令人受解為要敢附斯轍筆記序云今於此篇顯三寶相相隨見起隨機四位初謂一體二謂緣理三謂化相四謂住持各有名相初言一體三寶者一是非二之名體謂本識之謂但以無始心體性淨如空妄想客塵封迷隨染致使相從至于今日經生歷死無由厭曉故經云諸法本來性相空寂眾生妄計彼此得失輪迴生死不得解脫經云一切眾生竝有佛性即我本識出障嘉名迷故曰凡悟便名聖所以貧女寶藏力士額珠性常清淨有而無用為惑所覆無由光顯如經深叢覆寶移流雜味然其本性光淳無玷所以前修聞此勵力勤觀日故劫新遂證斯德及成妙覺轉依法身身非始生寄緣修顯後進聞此興大志求彼去已還我云何住遵途進德還登位極自昔已來此乘無權皆成正覺逈出樊籠俯應群心興悲赴感我之與佛無始實同彼以先覺故先出有我獨不悟盤桓下凡一思此事悔熱何及今若不修後生何據所以承遵梵網以網魚龍揖佩三身憑依三學爰初投足先奉戒宗戒本有三三身之本一律儀戒謂斷諸惡即法身之因也二攝善法戒謂修諸善即報身之因也三攝眾生戒即慈濟有心功成化佛之因也約佛有三隨義三別境非心外百慮咸歸理實如此不可餘見或迷此及試重廣之然則功德之本非戒不弘道初俗歸必先敬受隨境起心無非三戒如約一生心不懷惡攝律儀也有慈起善攝善法也將濟離苦護眾生也內緣既爾三佛皆然離合待時不定三一故經云吾今此身即是法身斯本從跡也又云色聲見我名行邪道此跡異本也故摩竭道成高山先照祇園開政下乘後席眾說備之可用通鏡故先顯由緣後明性相欲明性體因言致理不是飾非終歸顯實將使通明性體解若心燈後被以文筌登岸捨笩可也言一體三寶者行者既知心性本淨悟解無邪名為正覺覺即佛也性淨無染法也性淨無壅僧也今覺於本名始覺也本實體淨名先覺也如此安心如此練身俯仰周循無念不剋俗云惟狂克念作聖惟聖罔念作狂彼沈俗士尚此放言豈惟出道翻無此致都不可也問曰卿發斯言欲何標據念念總是識心言言都非智略如何依準得一舉而騰九萬耶答曰夫以聖道遠而難希淨心近而易惑為山基於一簣為佛起於初念故萬里之剋離初步而不登三劫之功非始心而罔就是知行人發足常步此心開示不由外來悟入誠因內起迷時謂禮外境悟已還禮自心故經云心想佛時是心是佛如是斂念會必精勤積熏不已自然清淨忘此外求甫當行道徒役身心終為世福故身子不思經劫而居退忘難陀整慮終朝而拔其神上明一體三寶也二明緣理三寶者理謂至理天真常住還是心體且從染說無始有終但為惑網不能出障今以三學剋剪纏結惑業既傾心性光顯始終性淨無始無終由法成立隨境分相即號此相為五分法身謂戒定慧解脫解脫知見也前之三學從因受名由戒護助果成法身故云戒身定慧準此可以類知後二從果次第受名解脫身者由慧剋惑惑無之處名解脫身解脫知見以乃出纏破障反照觀心故云知見身也唯佛法中三乘聖者具此五分能為六道作大歸依故論云歸依於佛者謂一切智五分法身也歸依於法者謂滅諦涅槃也歸依於僧者謂諸賢聖學無學功德自身他身盡處也即自他惑滅所無之處故云盡處也故經云一切聖人皆以無為法得名無為即無漏之別目也由此三寶常住於世不為世法之所陵慢故稱寶也如世珍寶為生所重今此三寶為諸群生三乘七眾之所歸仰故名正歸若無專信雜事邪神雖受歸戒不得聖法故經云歸依於佛者真名清信士終不妄歸依其餘諸天神斯何故耶以真三寶性相常住堪為物依自餘天帝身心苦惱有為有漏無力無能自救無暇何能救物惟出世寶有力能持言歸依者如憑王力得無侵害今憑正寶威福無涯故使神龍免金翅之誅信士超夜叉之難五種三歸皆歸此寶或即名之同相三寶由理通三世義盡十方常住三寶此為至極經云若人得聞常住二字是人生生不墮惡趣斯何故耶以知法佛本性常故一時聞解熏本識心業種既成淨信無失況能立願歸依奉為師範固當累劫清勝義無陷沒如經有人受三歸依彌勒初會解脫生死此乃出苦海之良津入佛法之階位但以罪多惡重輕而慢者雖曾受歸隨緣還失是故智人初受歸時專心緣此得名歸依故感善神隨逐護助上明佛竟後之二寶緣此而生如前廣敘以開靈府此理三寶能生化相弘道利生罪福通感故調達出血業成劫罪耆域出血業成梵福以化佛無心猶如光焰儀像非情體唯無記所感罪福還約法身由顯相狀法身依故以法本非形無漏無色不以相顯群有何依故立像表真厥趣斯矣是知化佛供毀一自法身無有興亡獨稱常住言極繁矣意在通之但以澆淳在數倚伏赴機故列三法限於萬載所以金河西竭玉關東鶩代出八九年逾六百三遭殄除終還興顯有何致斯曆數未也萬載已後澆風不追固無傳授天祿終也由慈氏運開緣生道會淳源將發交謝應期不虛設也此明理寶是歸依所宗故覆詳之令心有寄故出耀云道之在心不問老少惟在剛烈乃名道耳信心以存何往不剋文良證也可不鏡哉三明化相三寶者謂釋迦如來為佛寶也所說滅諦為法寶也先智苦盡為僧寶也此化相三寶或名別相體是無常四相所遷滅過千載但可追遠用增翹敬以賢劫中三佛已往無我第四群生何依長淪苦海解脫無路是以能仁膺期出世說法度人開八正之妙門示一直之平道近出人天之欲泥遠登賢聖之津笩將趣斯道堦漸有由說理三寶令物歸向豈非真理常住乘權御實疎解形心稱為佛子受道之賓證澄無之本淨筌蹄之喻顯性空之玄理事義光矣神用明矣群生依資生滅盡矣既而能事已隆告以數終之運非色現色表法身之不亡無形留骨示化迹之無泯所以碎身以生物信全眼以導神功斯道莫思恩德非謝故當敬養塔像興起信根先備此心方知由委四明住持三寶者人能弘道萬載之所流慈道假人弘三法於斯開位遂使代代興樹處處傳弘匪假僧揚佛法潛沒至如漢武崇盛初聞佛名既絕僧傳開緒斯竭及顯宗開法遠訪華胥致有迦竺來儀演布聲教開俗成務發信歸心實假敷說之勞誠資相狀之力名僧寶也所說名句表理為先理非文言無由取悟故約名教說聽之緣名法寶也此理幽奧非聖不知聖雖云亡影像斯立名佛寶也但以群生福淺不及化源薄有餘資猶逢遺法此之三寶體是有為具足漏染不足陳敬然是理寶之所依持有能遵重相從出有如俗王使巡歷方隅不以形徵故敬齊一經云如世有銀金為上寶無銀有鍮亦稱無價故末三寶敬亦齊真今不加敬更無尊重之方投心何所起歸何寄故當形敬靈儀心存真理導緣設化義極於斯經云造像如麥獲福無窮以是法身之器也論云金木土石體是非情以造像故敬毀之人自獲罪福莫不表顯法身致令功用無極故使有心行者對此靈儀莫不涕泣橫流不覺加敬但以真形已謝唯見遺蹤如臨清廟自然悲肅舉目摧感如在不疑今我亦爾慈尊久謝唯留影像導我慢幢是須傾屈接足而行禮敬如對真儀為我說法今不見聞心由無信何以知耶但心用所擬三界尚成豈此一堂頑癡不動大論云諸佛常放光說法眾生無始罪故對面不見是須一像既爾餘像例然樹石山林隨相標立導我心路無越聖儀又作是念見雖是色了色心生心外無塵名為真觀言從心起實唯識有名為俗觀漸次增明念念無絕時功既積熏習逾增觀道修明不迷緣假名願樂位修道人焉道為人修人能修道故稱行者名為道人今則聞告懷嫌誠當實籙日損之謂於斯自明可不誡哉序曰禮者履也敬而已矣經云恭敬塔廟謙下比丘者是也然則性涉昏明推步通局多㳂名相少懷經遠所以隨文綜習道聽途傳曾不討論妄行章句俗中尚云學而不思則罔思而不學則殆況佛法玄奧理事兼該聞即依行沈淪非一至如經明淨土佛德無涯尋聲不敢移心愛重不忘心口乍聞穢土諸佛情無一欣便言無德可歸有罪未能消蕩何憎愛之若此誠不足以詳之又聞論說多寶別時引情自謂精進果決便即禮念絕緣濁下愚凡行斯膠固性習雖久終須漸移如不更新凡無成聖綜執前迷負愧彌重以茲紹嗣誠非遺寄是知教門善巧隨機淺深深者行十使而無瑕淺者示五燒而有淨淨方不一隨意欲而受生佛智莫窮任時緣而冥會其猶朗月在空流光小大之器震雷雲裏飛聲顯晦之間聞在前緣不可一其情道器惟積習誠難等其利鈍從此而觀方知螺髻身子染淨各封其心忍土安樂穢潔互陳其略故文云我淨土不毀而眾見燒盡即其證也寧不知彌陀雜穢復示此而通引乎豈不知六種震動發蒙心之晝昏三輪示現統群情之夜朗不虛設也經云吾從成佛已來種種因緣種種譬喻廣演言教無數方便引導眾生令離諸著著是病本隨言即封聞淨著淨聞染著染論云如蠅無處不著唯不著火焰眾生亦爾善不善法中皆著唯不著性空故佛說四依依智不依識若肉眼見聞如牛羊無異正教如此何得致迷固當杜五過於未然祖四依而作則斯言極矣復欲何哉恐好事者須稟教量故出一二用弘其道道貴清通義非壅結仍須識分以自揣摩無容冒罔自謂超挺生報茫然孰識夷險必有斯人則自溺苦海誰能濟拔今約兩緣立儀表行入道多門不過理事理謂道理通聖心之遠懷事謂事局約凡情之延度聖非自聖終假導而漸明凡非定凡亦因開而達解是知愚智深淺賢聖位階由解行之遠近致利鈍之乖異故論云無分別智即是菩薩菩薩即是無分別智菩薩約位且列五十餘階故知無分之智念念利鈍此言有旨然使鈍士依事引方土之歡娛且以安身身安而後道也利人行理剋正念而濯性靈用以清心心清而出有也然利鈍千差昏明等級薄知綱領標控神解故歷諸篇通斯一致則披者不昧於由徑行者無滯於發足矣序曰上已顯其機緣心行備矣識真俗之交務鑒理事之相由文明祖習之經義曉疎通之理至於附相行事故習難傾三賢猶染其塵四果尚迷斯旨是以迦葉起舞舍利作瞋難陀悅於練色陵伽興於慢相斯竝正使雖盡餘習未亡猶增惱於六塵自網弊於三受況乃下凡煩惑無始習熏今生道種正論倫而不忍以斯昏濁徒生徒死甚可惜哉良以界稱忍土經云強識念力義當以正信而鞭後以正解而導前解則見理朗然求邪倒而難獲信則識真仰止知窳惰之易亡如此栖神可謂乘心行事如此整慮可謂無蟥稻梁焉有他食在腹而業繫無知他衣覆形而行增愚惑誠不可也若夫心塵使性知誰不無識則無邪常須節約若任而縱者無解脫期故經譬覺賊論示御心制之一處無事不辦豈虛累哉下凡煩惱微細難知麁而易覺勿過三毒自毒毒他深可厭患貪瞋一發業構三塗癡慢為本故增垢結是故行人隨有作業先須執御預知輕重今約禮敬之儀備條過狀如有失念即知改革且自識過尋悔返淨可期昏昏任性徒霑釋種所以仰對尊容貪拜廣歎求諸佛之護念畏惡業之牽挽等羝羊之前却同難陀之欣奉雖為善興終歸雜毒是名因福起罪一也或矜高自舉忌他名望勤苦身心恨恚陵物外雖從稅內實騰驤或依時位列相從禮謁目睞同徒妄生嫌怪見有接聲承拜者言其如碓上下見有威容細行者言其造事詐作見有在地蹣跚者言其大無筋骨見有音聲濁鈍者言其大不生善如斯眾也通悉結收業網所拘報增鬼錄或高履長裙剔削光潔揚彫綵之華麗曜龍鳳之文綺或磨刮骨肉鎣飾面門上高殿而揚聲處靜眾而長噫山字在肩有竦凌雲之狀󱏜肘廣脇志逾鵬趐之形稜層長慢抵築朋流忽突增癡處處呈拙如此胥徒名癡毒也故論云三三合九種從三煩惱起以此文證故知起業必由毒生常須觀度方識毒相故使行福而雜罪者還承惡因惡道雜受故大丈夫論云修行大布施急性多瞋怒不惟正憶念後作大力龍修施陵懱人後生金翅鳥施本捨慳故感財報嗔心行事還興毒害故龍受形見觸傷等三種害物竝由瞋生況今行敬本為除慢更增慢墮已是業科復起貪嗔明招苦報又如受形短陋由嫌塔高聲駐軍馬由興鈴供罪福雜受其相紛綸略引數條知非妄作昔元魏時勒那三藏見此敬養勤惰不倫便出七種禮佛法文極繁委廣如後明然凡所作業三性為宗一俯一仰非心不就心必依緣緣通內外不起則已起必性收善惡兩性作業感生無記之緣多歸癡種種雖無記亦有善惡夢業受生如論具引是知捨受昏蒙難為醒決故當臨事籌理必不陷溺清心序曰真俗二諦由來尚矣不由功用任運現前故論云諸佛說法常依二諦今時行敬亦準聖言不虛設也然須達解兩諦所由故論云知塵無所有通達真知唯有識通達俗若不達俗無以通真若不通真無以遣俗以俗無別體故也正論成觀令人受行良以真俗修復空有交津迷想見則生途日增悟形心則高軌潛起豈不以形纏桎梏報果不可頓銷謂隨俗也心可名談披析莫知其趣謂通真也在言易淨真理可用心求據行難明無始習熏故爾是知心惑綿遠雖觀而集起紛紛身相事顯屈折而便傾高慢慢為恒俗所恥卑退有識同遵既為道俗通嫌故當行觀厭折挫摧拉加功剝削方覈情根所以大聖垂訓法喻所歸止在誡約身心無㳂逸欲或比行廁畫瓶或擬危城杯器故有將崩朽宅三火恒然逃隱空聚五刀恒逐井河引喻逼形器於剎那屠肆牛羊切性命於漏刻義當領斯監舉力勵專征割略科程課時賦業合掌翅跪󱏼若臨深欽重仰止悚猶乘薄諦惟形聚但見塵叢舉目澄睛無非靈像理須嗚咽涕呬慨我沈淪聖容久謝惟承餘迹過由我生何不悲悼猶有微善宅報在人又矚遺塵親尊影塔脫生餘道對目莫知猶如我今不見真佛由此悲慶交懷無容怠惰所以專志顒仰夕死如生故數數重述意存常制今明真俗行敬事理相由良以凡習寄緣憑心舟濟形假澡沐心便清遠是須莊嚴道場位置尊像斯即開神明之正路亦乃通聖道之明津初舉三身之方土次顯十佛之光化稱揚相量各有戒儀懺悔勸請甄別位置斯竝性絕色心形非識有故經云色聲見求名行邪道但以無始倒凡隨情妄執約相猶迷邪正何能頓遣見聞所以大聖觀機未得垂道權說福業用接愚心故舉淨方之勝相發動迷心之背向且攝邪心令從正法漸漬既久心性轉明方示非真令行理觀據此修捨實是知機若彼下愚未聞真道即為化說色聲非真心路蒼茫莫知投寄福業不行道心無涉遂即雙廢長處罪流由此方便引令出有故示西方極樂世界令心翹注不得轉移但此下愚貪滯難拔縱任想像何時通悟故行事福漸行理觀身本頑癡不可繩持心是道因從緣便悟謂此形儀本唯識有迷於本習妄見我人故須徵研令行敬養令見我身俯仰上下唯塵生滅來往屈申此隨俗也重觀此身但塵非我妄謂我所能有行敬據此一理名通真也真本非心今隨心起名隨俗也知真非心名道真也如是念念以後奪前漸漸增明久而明利若隨故習忽此不修還同無始生死輪轉是以力勵隨念剋思一一科程令其升進然則聖凡之道自古相傳凡非定凡故有逆流返本之迹聖非自聖終因漸悟觀達之功故凡可為聖以佛性為宗元聖不為凡以悟解為歸敬是知理事行務且隔形心至於動用真俗竝觀所以隨其發足畢約兩緣知無顯真知識是俗種從緣起方可有階若身心兩分真俗二路三倒常行革凡何日有人心路慞惶情投莫準聞余此及勃爾興言撫掌大笑曰言何容易一何虛誕嗟乎不學浪有涉言吾聞真俗竝觀登住方修如何下凡僣他上聖理義不可急須改之余曰不可改也發心畢竟初後心齊唯識四位凡聖通學今則在凡不學何有剋聖之期故須發足竝修修明自然位聖是知修道行人常觀正理不可執文便乖義實故四依撿失念念準承當須依智不依於識識俗所習智是道筌聖立正儀無容輒濫文明上地止據階緣覈其雙遊終歸妙覺故經云常在三昧見諸佛土不以二相斯文可依如執未開更為廣引經論明地行位殊途初地施淨二地戒淨豈可經一僧祇方行施戒此亦示地位之淺深開行相之階漸令諸修趣之士踐跡可期若為說萬行齊修方衢同進則心路茫然不知蹤緒故有教迹殊異如能一以貫之則大觀於日月矣序曰有人言上列機緣文理備矣深知信為道元功德母智是出世解脫因但以根鈍時澆信堅難具行淺德劣智正易迷如何不知大聖立事理之教乎乃欲統群機之大小迷於五乘之化遺隨宜之方便悟於一道之致蒙又惑焉未喻斯理答曰經教引心意存懷遠取其大致未可專文故經云雖誦千章不義何益是知深有所以熙何未悉其致致為指也得月而指自忘俗流常詠得意忘言豈意道門猶行封滯然則四堅果信成行起於下凡在凡不行聖信無由而剋義實如此即須念念徵責步步推繩猶自迷妄叢生豈類全無思擇如不思擇非行道人故經云雖誦千義不行何益文良證矣今立正儀行敬須本教宗教有權實不同行亦昏明殊則先須通其立本然後附本興懷可也經說四依區分三位足為末代之龜鏡信是眾行之宗師大聖致詞終不徒設準教行事畢正無邪初人四依謂從初賢至於極聖人資無漏法體性空據此依承理無邪倒但以無相好佛尚惑魔形況有識凡夫能無受亂故立法依顯成楷定初明依法不依人者人惟情有法乃軌模性空正理體離非妄即用此法為正法依涅槃極教盛明斯轍今行事者隨情妄依多棄法依人起則致乖遺寄陷溺身心若能反彼俗心憑準聖量隱心行務知非性空乘持此心以為道路一分知非明順空理一分觀厭明違有事如此安心分名修趣法性真道二明依義不依語者語是言說止是張筌義為達理化物之道證解已後絕慮杜言法尚應捨何況非法故經有捨筏之喻人懷目擊之談豈不以言詮意表得意息言月喻妙指無宜不曉今謂得義乃是言真行道者常觀常破常觀依語常破隨義謂言隨義還是誦言但無始妄習執見鏗然靜退詳研方知此過不爾奔飛追聲不及又可思惟三言依智不依識者識謂現行隨塵分見眼色耳聲耽迷不覺與牛羊而等度同邪凡而共行大聖示教境是自心下愚氷執塵為識外所以化導無由捨之是知滯歸凡識倒遣聖心愚迷履歷常淪三倒勇勵特達念動即知知倒難清名為依識知流須返名隨分智如是加功漸增明大後見塵境知非外來境非心外是自心相安有愚迷生憎生愛思擇不已解異牛羊有人問云卿立此論明智異愚如何達觀猶稱凡識答聖智無涯積空顯德豈惟一述即謂清昇此但得語隨言還執深知此執無始習熏三祇無間方能傾盡雜血之乳不可偏言起伏之相於是乎在如經初地行施餘隨分修高軌立儀令人修學何言一解剩能窮智必智可窮未曰高勝今人口誦其空心未忘有騰空不起入火逾難俱是心相封迷故爾後得通達心隨轉用豈不如鳥之遊空自當如布之火浣不足怪也所以修道正士念念分心捨前詳後新新轉妙一俯一仰恭敬尊重竝足合掌收攝怠惰分分增明仍猶過習如何氷執一觀便休此乃凡懷遵承倒我我我因循何由見覺故當籌此分有出期還執出見猶承愛種載思載削氣味淳深重徵此味還由自起知唯識有何日消亡在凡道行域心齊此更有勝道非復在言言既莫存焉資翰墨此一途也重惟翰墨實是心相如前開責無非道緣竝委登機臨陣交決但出聖道無始未經今欲革凡理變恒習自揣形服都非俗流如何想觀全乖道望誠可笑也四依了義經不依不了義經者此之兩經竝聖言量凡入道者率先曉之則無壅不通有疑皆決但為群生性識深淺利鈍不同致令大聖隨情別說然據至道但是自心故經云三界上下法我說惟是心此就世界依報以明心也又云如如與真際涅槃及法界種種意生身佛說唯心量此據出世法體以明心也終窮至實畢到斯源隨流赴感還宗了義故佛以法約定權機何以知然且如欲有亂善體封下界經中有說為不動業及以成佛竝非了義以此凡愚少厭欲苦令修淨觀多生退沒故隨意樂說為道業然其此業因亂果定覈其修證成相似報得生善趣事淨國土終非事業剋於佛果後因前業重更修明靜智澄清方遂前願故論云若有誦持多寶佛名得生淨土者別時遠意且就一權自分麁細福道交加純雜備有恐新聞者有致煩昏故且筆削餘如凡聖行法次第廣解此之一篇分定邪正不解不行則非所述行四依者律中自明三乘行者通所資用所謂納衣乞食樹下塵藥各有開制如常共傳餘有四種墨印四種廣說如別顯之故不備載矣序曰夫為務學之士無時不行固得念念策心新新習起豈可前念背惡遂剋苦而靜塵後念陵善便縱意而揚怠所以論美四修經歎一慮然後方能正想革絕凡懷但為倒想沸騰難為執捉教稱野鹿又等圓珠不可徵治無由待對事須商量分次以法籌之是以論云菩薩晝三夜三禮念諸佛致使宗文之士崇遵此教遂分六時以淨三業餘時捨縱且習由來此則福淺罪深無由拔本又理都不然情亦不可何以知乎夫以六時之候接俗恒儀類彼八齋同於五戒言雖有數事義無窮準此以論故知擇日分時可以例準經云汝等晝則勤心修習善法無令失時初夜後夜亦莫有廢中夜誦經以自消息以此文證通日連夜安有閑時然自末代下凡煩惱濁重約令恒作退住俗流或竊服疑陽因修歲月寄心無地投形無所連日通夜一敬不行任業流溺知何不起故設六時以接愚惑微得漸集猶勝沈昏後漸明閑連時接運猶謂為好好故須除凡夫起行各有異倫曾習便欣未行便捨致有去取眾務紛然竊聞泥洹法域入有多門萬行雖殊宗歸捨著但以罪業違理一向不行福業順生觀時修捨出世道業由來未經故須專志不容寧捨經雖廣說不出此三約理求文斯皆統攝然今隨習各有生心或樂禪靜則以禮拜為麁疎樂禮拜者又以禪思為坐睡讀誦講解偏誚默念之徒苦節獨住特忿清談之叟是則相從奔競莫委其情朋騰任情不可比擬夫以大聖立教卓出恒倫序其指歸終為離著至於隨境流觀陶甄性靈廣張聲教都惟可學學在三位以攝教源祖而修奉不越斯位乃至分時督課前修舊行日夕三時禮悔相續可謂儀形有據不墜彝倫外攝群小開俗信於未然內斂恒情增天龍之護助若此行之不徒設也且禮念之法自有威儀三學言歸俗多分異元立三學同傾一惑為宗以三征之不可分為三別如論所云戒如捉賊定如縛賊慧如殺賊明喻即目何用深思尋喻乃三約賊唯一事分三義宗成一滅故重張之意存通領旦如禮敬一法用息慢高如不屈躬斯名犯戒常念在心斯學定也常知無我斯名慧也一敬如此餘行同然是則萬行殊途三學攝盡今學教者皆三別蹤又執自計以破他部擬前喻說理不容非固須一事㳂修隨分二學更為重顯如佛立戒無境不修名作持惰名止犯犯從止起畏犯修持持名隨戒戒名警策是為戒學安心此學非定不行名定學也深思此學為滅倒情縱而不學還順生死為絕苦本非學不明力勵徵責名慧學也如此漸境漸境託心凡倒漸輕聖解漸厚積功不已無往不成千里一步如前具述時序可惜無容自欺序曰聖者立儀同法齊觀道宗乃異形敬畢通備列群經無宜不用如有乖軌亂倫自招殃咎故違明誥罪深難宥今生居叔世代稱滓濁煩惑日增何時傾蕩如不篤課於何成濟所以寄此形骸澄練性識屈折柔軟慢我將摧必若縱緩憍高彌增故習此語繁矣無奈患深徒施攻擊膏盲難及如不信此言可試讀此文撿此心行鏗然不動可謂上智下愚中流之人義有向背故經云今以若干苦切之言乃可入律此真用行供養佛人經云隨順我語名供養佛書云聞諫如流斯言可錄狠戾不信惡馬難調命盡計窮會思此告撫膺多愧常以自箴庶有同倫致序心曲今明諸經所敘威儀相狀中邊時俗各有異儀隨國行之以敬為本此乃初心非學不解故須季歷用曉未聞久行碩德固非所望然中天虔敬震旦不同彼則拜少而遶多此則不遶而饒拜彼則肉袒露足而為恭此則巾屨備整而稱敬誠道俗之殊容乃方土之異等且自統詳儀節事有機緣容預朝覲則三業殷勤時序忽切則四支削略斯竝行藏在要智出不思足使加敬盡衷彼我通意可也故出曜經曰有信士威儀有出家威儀大道人威儀由是善行趣道之基故生善處以此文證明知歸信威儀入道之始不可隱略故敘以命之俗中周禮有九品之拜出自太祝之官斯非內教然禮貴從俗故也一曰稽首拜謂臣拜君之拜也稽訓為稽即久稽留停頭至地少久也二曰頓首拜謂平敵者如諸候相拜也即以頭叩地虛搖而不至地也三曰空首拜此君答臣下之一拜即以頭至手所謂拜手者四曰振動拜謂敬重之戰慄動變之拜也五曰吉拜者謂拜而後稽顙謂齊衰不杖以下也言吉者此殷之凶拜也周以其與吉拜頓首相近故謂之吉拜即先作稽首拜後作稽顙顙是額也以額觸地無容儀也六曰凶拜者稽顙而後頓首拜謂三年服者拜也七曰奇拜者謂先屈一膝即今時所謂雅拜也一說奇拜但一拜以答臣下之拜也八曰褒拜者褒讀為報報拜者再拜是也又云褒拜今時持節之拜也即再拜於神與尸也九曰肅拜者但俯下手今時揖者是也亦指婦人拜又肅或至三也空首奇拜唯一餘則再拜之上竝俗禮正文鄭康成依位釋之如此今據內教以禮敬為初大略為二即身心也佛法以心為其本身為其末故須菩提靜觀室內如來歎為禮見法身華色初至寶階如來毀為拜於化佛故知靜處思微念念趣道觀形鑒貌新新在俗能所未免想見齊生我倒現前即為障道故佛約此而分身心敬也如能即色緣空觀境心造紛紛集起不無染淨知識妄念未可清澄想倒空時緣念斯絕今居凡地力極制御止得如斯念念自然漸能清淨常起兩觀不得單行謂知無境是漸向真謂知唯識是漸背俗如此策修長時不已分分增明三祇方就前已明訖數數須知經中明敬有眾位之差故先目錄後依具解南無稽首敷坐具脫革屣偏袒五輪著地頭面禮足右膝著地胡跪一心合掌右繞曲身瞻仰初言南無者經中云那謨婆南等傳梵訛僻正音槃淡唐言我禮也或云歸禮歸亦我之本情禮是敬之宗致也或云歸命者此義立代於南無也理事符同表情得盡俗有重南無而輕敬禮者不委唐梵之交譯也況復加以和南諸佛迷生彌復大笑言和南者謂度我也今流溺生死河念依拯濟而得出也準此以言豈非和南先在尊師義通上聖念救拔也故經中來至佛所云南無無所著至真等正覺等是名口業稱讚如來德也且夫貴賤不同尊敬致異天竺設敬先以身禮後以頌歎如無量義經八萬菩薩來詣佛所頭面禮足遶百千匝散華燒香以衣寶瓔珞并鉢器百味充滿盈溢色香具足又設幢幡軒蓋眾妙妓樂處處安置鼓作眾器而供養佛即前互跪合掌一心俱共同聲說頌讚曰大哉大悟大聖主無垢無染無所著天人象馬調御師道風德香熏一切如是等頌有三十餘章例諸大經竝有讚頌如唐境俗中天子以下美敦盛德其流極廣或以聲歎或以文頌時俗敬尚其風彌遠所以香口比丘報由歎佛正業所感為人所名據其行事應在拜後因此稱揚遂及歎耳二明稽首者古文為󱐉今則為稽俗所常行不必從古白虎通云稽者至也首者頭也言下拜於前頭至地即說文云謂下首者為稽也三蒼云稽首頓首也謂以頭頓於地也然今行事頓首為輕謂長立頓首於空也故晉時釋慧遠與俗士書但云頓首而不揖也謂非是曲身而但立也故長揖司空不必身曲然頓首頓顙俗中恒度首頭之總名顙額之別目然古儀有稽首稽首頓顙頓顙上敬天子殷重之謂故重言之準此頓顙以額至地而拜也三明敷坐具四明脫革屣者中梵極敬此土群臣朝謁之儀皆在殿庭故履屣不脫有時上殿則劍履皆捨此古法也天竺國中地多濕熱以革為屣制令服之如見上尊即令脫却自餘寒國隨有履之行事之時既脫足已可踐土地應在坐具尋討經律無敷坐具之文但云脫屣禮足今據事用理須坐具故制坐具緣云為身為衣為僧臥具既為身衣明知前設又坐具之目本是坐時之具所以禮拜之中無文敷者故如來將坐如常自敷準此比丘自敷而坐不合餘人為敷今見梵僧來至佛前禮者必先褰裙以膝拄地合掌長跪口讚於佛然後頂禮此乃遺風猶在可準用之無坐具明矣比有行敬在佛僧前仍令侍者為敷坐具此乃行憍未是致敬又有要待設席方始禮者亦不可也如見尊長即須下拜安待覓席耶以事詳準隨時設禮不可待席有則從席無則從地可也如在清廟闕庭公衙之所何有設席以此準例則敬慢兩分五明偏袒右肩或云偏露右肩或偏露一膊者所言袒者謂肉袒也示從依學有執作之務俗中短右袂便於事是也今諸沙門通著衫襦少袒三衣者遂割破襦子以為兩片號為襦袒此則名義俱失不可尋之故行事時袒出一肩仍有衫襦非袒露法故大莊嚴論云沙門釋子者右肩黑是也外道通黑沙門露右故有不同律中但有三衣通肩被服如見長老乃偏袒之安以衣遮名為偏袒一何可歎也故知肉袒肩露乃是立敬之極也六明五輪著地者亦云五體投地者地持亦云當五輪著地而作禮也阿含云二肘二膝并頂名為五輪輪為圓相五處皆圓今有梵僧禮拜者多褰衣露膝先下至地然後以肘按地兩掌承空示有接足之相今時行禮觀時進退若佛像尊師却坐垂足方可如上五輪接足如其加坐則隨時而已亦見有人聞有頂足之相遂致就坐拔他足出云我欲頂戴一何觸惱又是呈拙故知折旋俯仰意在設敬如是例知七明頭面禮足者正是拜首之正儀也經律文中多云頭面禮足或云頂禮佛足者我所高者頂也彼所卑者足也以我所尊敬彼所卑者禮之極也如俗中重尊友者不斥其名字相名為足下者義類同也又如天子太子有所稱謂不敢及形或稱乘輿車駕或云陛下殿下皆敬儀一也然中邊行敬其家不同此土設敬遠拜為重天竺設敬近形接足拜乃為至極故經中陳如久不見佛來禮佛已以面掩佛足上斯則頭面禮足之相具也善見云辭佛法遶佛三匝已四方作禮而去合十指爪掌叉手頂上却行絕不見佛更作禮迴前而去智度論其禮有三初謂口禮二屈膝頭不至地三頭至地是為上禮若聞諸佛功德心敬尊重恭敬讚歎知一切眾生中德無過上故言尊也敬畏之心過於父母師長君主利益重故故云重也謙遜畏難故云恭也推其至德故云敬也美其功德為讚讚之不足又稱揚之為歎隨以一事至佛其功不可盡也八明右膝著地者經中多明胡跪互跪長跪斯竝天竺敬儀屈膝拄地之相也如經中明俗多左道所行皆左故佛右手按地以降天魔令諸弟子右膝著地言互跪者左右兩膝交互跪地此謂有所啟請悔過授受之儀也佛法順右即以右膝拄地右󰕚在空右指拄地又左膝上戴左指拄地使三處翹翹曲身前就故得心有專志請悔方極此謂心隨其身行慢失矣今行事者都無思審徑至佛前加趺坐地者右󰕚著地者兩膝竝坐者經中名為駱駝坐也此竝身既慢惰心亦從之來欲請福反收慢罪既乖禮意又增慢習一成苦業獸中報受可不思哉故律中請悔或蹲或跪文自解云跪者謂尻不至地斯正量也僧是丈夫剛幹事立故制互跪尼是女弱翹苦易勞故令長跪兩膝據地兩脛翹空兩足指指地挺身而立者是也經中以行事經久苦弊集身左右兩膝交互而跪經中比丘亦有兩膝至地白佛者言胡跪者胡人敬相此方所無存其本緣故云胡也或作胡跽者撿諸字書跽即天竺國屈膝之相也俗禮云授立不𧻜𧻜謂屈膝俗所諱之凡有所授膝須起立九明一心合掌律文或合十指爪掌供養釋師子者或云叉手白佛者皆謂隨前緣而行事也莫不斂束其心不令馳散然心使難防故制掌合而心一也今行事者掌合不得以事校量心堅硬而散亂也將欲反源更始須加功用當開指而合掌修善行不得合指而開掌從惡習也又兩足據地多乖儀節敬俗不立況行道乎亦須準前十倍努力當斂指而開跟如敬俗流不得斂跟而開指作八字立令無識者笑也斯言苦楚斯事現行萬失不覺不抂濫也有心行者既覩斯文撫臆論心一何縱誕固當如上準酌漸漸依行心性調柔方可論道道在清通無繫無我如何存著反立慢根用此日生深非生寄門門指掌庶或可觀十明在繞恭敬者經律之中制令右遶故左行繞塔為神所訶左遶麥𧂐為俗所責其徒眾矣且述知之今行事者順於天時面西而北轉右肩袒侍而為敬也比見有僧非於此法便面東而北轉為右繞也天竺梵僧填聚京邑經行旋繞目閱其蹤竝從西迴而名右轉以順天道如日月焉然撿經中匝數無定或云一匝三匝七匝百匝千匝無數匝者斯何故耶皆謂隨務緩急致有不同莫不身曲掌合徘徊瞻不不能已已周旋敬重申己信重之心也故內外清信來至佛前禮而後遶遶已復禮加敬重沓無得恒準總而言之以敬為本故語曰禮與其奢也寧儉故知禮與其敬寧重重則隨心顯晦萬途其致一矣故孔門贊素王曰仰之彌高鑽之彌堅瞻之在前忽焉在後是也已前約相且列十條餘有曲身低頭注目瞻仰隨心機用何可備之然一以貫之多陷前列至於律制頗亦殊倫故下座之禮先備五法一偏袒二脫屣三禮足四互跪五合掌也上座於下座前悔則有四法除其禮足是知餘四通於尊卑禮足一法不行下位此謂懺罪故立四儀自餘常時四法都削上總明禮相策撿心行文事備矣方便成矣禮儀既具引至像前身不妄起起必加敬目不妄禮視必瞻顏口不妄語語必歎德如前所顯甚易可知若至臨陣多負重責故論云佛世尊前無異言也可不思哉可不思哉今此之目目彼初心素未經懷無由鏡曉勿怪覼縷事義須之諺云教兒嬰孩教婦初來言雖淺俗其喻深遠故阿難白首而迦葉呼為少年非謂歲積而為老也以不善教誨而非老也理固隱審觀行如何然三寶為敬謁之尊是以明其相狀行者云何至心歸命常住法身所謂如來成就十力四無所畏五眼六通十八不共法大慈大悲三念處等一切種智無上調御功德智慧微妙清淨廣大如法界究竟如虛空安慰世間普覆一切無障無礙無所分別不可以智知不可以識識而能示現三十二相八十種好常舉右手安接眾生放大光明除無明暗百福莊嚴萬德圓滿雨甘露雨轉正法輪濟益眾生出生死海是故號佛眾聖中尊無上法王我今歸命次又歸命十二部經上中下善義味清淨自然具足開現梵行最上第一度於彼岸甚深實相平等大慧自性清淨心行處滅言語道斷而此正法境界無礙為眾生說不違實義由是無上出世良藥破滅眾生無始煩惱故我今日至心頂禮次又歸命三乘淨僧所行三慧是菩薩道披弘誓鎧策精進馬執忍辱弓放智慧箭殺煩惱賊直心深心決定正趣無上第一平等正道不離念佛念法念僧受行諸佛一切言教常以六度度諸眾生常以四攝攝諸含識為尊為導為依為救定置眾生佛菩提道是故號僧法朋善友常以方便利益世間是良福田真供養者故我頂禮清淨僧海今所撰集為始行人若不標顯起心無寄若語令念佛則落漠煩拏故曲示相起心標意如此專注永絕遲疑心性醒悟作業清白不爾順舊癡鈍無明雖加箴艾病深不覺有人聞余此告掉笑輕之余云不要必捉探收束聞名即禮作意策御方可及耳現見俗人禮佛拜拜不虧道人在道趂拜希有其人聞此猶故不信及禮五十三佛情露慢散都不聞之事竟乃悟方始慚恥余又告曰止得自叩努力裁割酷當奈何當復奈何如怪此言對陣方委勒那三藏見此下凡悲心內充為出七種禮法文極周委鈔略出之初名我慢禮者謂依次位心無恭敬高尊自德無師仰意恥於下問諮受無所心無法據如碓上下一形所作無境住心輕生薄道徒勞無益外覩似禮內增慢惑猶如木人情不殷重手不至地五輪不具此是慢業名我慢禮二唱和禮者雖非慢高心無淨想粗正威儀身心虔敬起伏相順片有相扶其福薄少非真供養三身心恭敬禮者聞唱佛名便念佛身如在目前相好具足莊嚴晃曜心相成就實對三身申手摩頂除我罪業是以形心恭敬無有異念供養恭敬情無厭足是名境界禮佛心眼現前專注無昧此人導利人天為上為最功德雖大未是智心後多退沒四發智清淨解達佛境界禮佛者行者慧心明利深知法界本無有礙由我無始順於凡俗非有有想非礙礙想今達自心虛通無礙故行禮佛隨心現量禮於一佛即一切佛一切佛即一佛以佛法身通同無礙故禮一佛遍通一切如是種種香華供養例同於此法僧加敬義亦同之以三寶同性理無異故三乘名異解脫床同故知一禮則一切禮一切禮則一禮如是三寶既能通達一切三界六道四生同作佛想供養禮拜自淨身心蕩蕩無障念佛境界心相轉明一拜一起為尊為勝是名真實果報殊大由心無限故使淨業無窮五明遍入法界禮敬供養者行者想觀自己身心法從本已來不在法界佛法身外亦知諸佛身心法不在我身外發解冠達自身一切身遍滿法界是名法界不增不減清淨法門如是解了故知我今禮於一佛一佛之身遍於法界法界之中所有三界位地無漏法身皆有佛身佛身既遍一切我身隨佛亦遍一切所以禮敬供養一切身中具足莊嚴然此法界性常寂然隨緣遍滿乃至行住坐臥因緣果報不離法界身隨於心故解無礙法界緣起一切事成如一室中懸百千鏡有人獨見鏡鏡之中皆有像現佛身清淨明逾彼鏡一切法界悉現身中故我供養一切凡聖凡聖之身皆同供養有目者見盲者不覩如此行學法界法門大有利益終至此解不學不知是故行人常須緣觀所得功德不可校量既知我身在佛身內如何顛倒妄造業耶六明正觀禮自身佛不外緣境他佛他身何以故一切眾生自有佛性平等滿足隨順法界緣起熾然但為迷解有外可觀所以妄倒常淪生死若能返照解脫有期若向他境謂有可觀邪人邪行經教不許故云不觀佛不觀法不觀僧以見自己正法性故又云色聲見我名行邪道是故行人常行禮拜但見身心有禮有敬未能通解常厭常行後一通達知心無外方識自心清淨本性此即自性住佛性也隨力修明引出佛性也三祇果圓十地位極至得果佛性也此解微妙唯聖達之位在下凡不宜不解不修習也七明實相三寶自他平等禮者大意同前前猶有禮有觀自他兩異今此無自無他佛凡一如古今無別見佛可禮大邪見人經云觀身實相觀佛亦然以實相離念不可以心取不可以相求不可以禮敬不可不禮敬禮不禮等供不供等安心寂滅名平等禮故文殊十禮云不生不滅故敬禮無所觀此後二禮寂而能通福而行道故使止觀雙遊真俗竝運心乃虛蕩身實累緣在凡行學其相齊此過此不行下愚妄習不足問也然以隨相者多止得自解故文云凡夫淺識深著五欲計我見者莫說此經以聞不解重增謗毀不如不聞行凡事福上備明其勤惰其相備矣下濁迷凡多懷曲見未能行用先出謗疑故列群經用杜氷執庶有心行者知予意之在斯焉是知初心後進必須憑師善友今依止三寶常樂親近故大智度論云若菩薩未入法位遠離諸佛壞諸善根沒在煩惱自不能度安能度人是故不應遠離諸佛譬如嬰兒不離其母行道不離糧食熱時不離涼風寒時不欲離火度水不離好船病苦不離良醫是故菩薩常不離佛何以故父母親友人天王等不能益我度諸苦海唯佛世尊令我出苦是故常念不離諸佛今欲親覲諸佛聞出世法作何方便修行正行以凡無始約相修福故還約相行遠離法論云未位大清淨已來終無住故所以先置道場安設尊像幡蓋華香隨力供養有十種相見佛善根一者禮拜二者讚歎三者發願迴向四者觀佛相好五者專念修慈六者三歸十善七者發菩提心八者讀誦經戒九者供養舍利造佛形像十者修行正觀今以釋尊遺法所修行者竝付慈佛令悟聖果文相既廣理固難違或願生淨土例亦無壅以正覺義齊拯濟情一解脫便止何有乖離且以慈氏標宗餘則十方準例初明禮拜得見佛者行者以至誠心質直心專注心敬重心深心信心如敬父母禮拜彌勒等十方佛者能除重障生彼佛前故上生經云若有敬禮彌勒佛者除却百億劫生死之罪乃至來世龍華樹下亦得見佛又云我滅度後四眾八部聞名禮拜命終往生兜率天中若有男女犯諸禁戒造眾惡業聞是菩薩大悲名字五體投地誠心懺悔一切惡業速得清淨若有歸依彌勒菩薩當知是人得不退轉彌勒成佛見佛光明即時授記增一云禮佛有五功德一者端正二得好聲三多饒財四生處高貴五生天上二明讚歎佛德者以清淨心口業加歎如成佛經梵王讚曰正遍知者二足尊天人世間無與等十力世尊甚希有無上最勝良福田其供養者生天上稽首無比大精進又如文殊問經讚佛曰我禮一切佛調御無等雙丈六真法身亦禮於佛塔生處得道處法輪涅槃處行住坐臥處一切皆悉禮諸佛不思議妙法亦如是能信及果報亦不可思議能以此祇夜讚歎如來者於千萬億劫不墮於惡趣如菩薩本行經曰正使無數億計人成辟支佛有人百歲四事供養功德甚多不如有人以歡喜心一四句偈讚歎如來功德無量又如善生經云以四天下寶供養於佛又以重心讚歎如來是二福德等無差別大悲經云一稱佛名南無佛者以是善根入涅槃界不可盡也三明發願迴向者行者善根力劣以願扶持如行無目平地顛仆故須願行相須如輪涉遠應作是言願我先世及以今身所修善根施諸眾生皆共迴向無上佛道生彌勒前聞清淨法悟無生忍願命終時心無障惱隨善根力自在往生一切佛前故智度論云有人修少福業聞有樂處常願往生及至命終各生其中又莊嚴佛國事大獨行功德不能成就要須願力如牛雖力挽車要須御者能有所至淨佛國土由願引成以願力故福德增長不失不壞常見佛故四明修念佛相好者行者專心閑室端坐正念如來身相閉目開目了了分明罪業重者多時乃見以此想觀知惡重輕俱是妄想而善惡天別不可思議生死切人不容自怠若素不作意後遭重病周慞困悶寄心無地一切惡業自從心生無善種子如何排業若素懷善常念佛故隨其心相須見即見故觀佛三昧經云我滅度後佛諸弟子捨惡去閙少語省事晝夜六時乃至須臾念佛白毫了了不亂注意不息若見殊相或不見者是人除却九十六億那由他恒河沙微塵劫數生死之罪設復有人但聞白毫心不驚疑歡喜信受此人亦除八十億劫生死之罪佛言如來相好八萬四千不及白毫少分功德是故我今為來世人說白毫相大慧光明消惡觀法若有惡人聞此毫觀生瞋恨者白毫相光亦覆護之除三劫罪後生佛前五明專念佛德修習慈悲名真供養者行者以清淨深心於一切時念佛大恩令出生死如念父母此但生身一世之養佛恩深重為諸眾生入三有獄殷勤教誡令修正行得出生死無數劫苦故我今日常念佛恩況念佛故生善種子功德果報不可窮盡故金光明經云於佛起業果報無邊又如觀佛三昧經云佛人中寶祐利處多聞名禮拜供養者尚獲重報何況繫念思佛正相又上生經曰佛滅度後若有精勤修諸功德威儀不缺掃塔塗地華香供養行諸三昧讀誦經典如是等人雖不斷結如得六通應當繫念念佛形像稱彌勒名若一念頃受八戒齋修諸淨業命終之時即往生於兜率天上蓮華臺中應時見佛白毫相光超越九十億劫生死之罪隨其宿緣為說妙法令得不退大悲經云若志誠心念佛功德乃至一華散於空中於未來世諸天梵王其福不盡以其不盡終至涅槃增一云眾生三業造惡臨終憶如來功德者必離惡趣得生天上正使極惡之人以念佛故亦得生天又華嚴云若能須臾念佛者智慧光明滅癡暗也又智論云菩薩常愛念佛故捨身受身恒值諸佛大悲經云假使三千世界滿中聲聞辟支佛有人於一劫中一切樂具供養乃至滅後起塔盡形供養功德雖多不如有人於如來所起一淨信思惟信解諸佛智慧不可思議以此善根勝前無比何以故如來功德大慈大悲五分法身無量無礙由是境界不可思議若有敬養亦不可思議是故果報亦不可思議次又依教修習慈悲四無量心何故如是以諸佛心所謂大慈今不修習行不同佛無由得見故念佛時行修慈觀行者初心欲修慈時閑處端坐繫念十方一切眾生皆如己親無恚礙想以上妙具四事供給或一念頃一時一日能生功德隨心分量不可限故大集經云若修慈者當捨命時見十方佛手摩其頂蒙手觸故心安快樂尋得往生清淨佛土余見世間性行柔軟臨於安隱如意自在本性麁疎臨終荒忽眼光先落失音不語雖有善教不相領解即事以求行慈為極今忽不行止是惡業無慈悲心須投惡道故經云如是修慈見無量佛若修法緣無緣慈者具四無量獲得佛道六明受三自歸并十善戒者以諸道俗有識之徒皆須歸依三寶請求加護所得功德無有限量七眾約戒前已受歸不妨重受重感無作善惡既爾戒亦通之若未受戒止得但受飜邪三歸日別六時隨時便受顯歸三寶自誓不迴其受法云我某甲盡形壽歸依佛歸依法歸依僧我某甲盡形壽歸依佛竟歸依法竟歸依僧竟如善生經云若人受三自歸所得果報不可窮盡如四大寶藏舉國人民七年之中運出不盡受三歸者其福過彼不可稱計又挍量功德經云四有州中滿二乘果有人盡形供養乃至起塔不如男子女人作如是言我某甲歸依佛法僧所得功德不可思議以諸福中惟三寶勝故若起謗毀獲罪無邊以善惡例同故耆域調達同出佛血以心有善惡致使劫壽獲於苦樂又雜含經云與須達交者令受三歸終生天上有懷妊者為其胎子受三自歸生已復受後有知見復教三歸設有奴婢客人懷妊生子亦如是教若買奴婢受三歸及以五戒然後買之不能不買乃至乞貸舉息要受三歸然後與之若有施三寶物者從世尊聞稱名呪願乃得生天佛言善哉如來有無上知見審知方便皆得生天故處胎經云佛告彌勒偈曰汝所三會人是吾先所化九十六億人受我五戒者次是三歸人九十二億者一稱南無佛餘廣如正念經受歸果報生天樂相次明受十善法者謂身三口四意三善行此之十業戒善之宗今多依相罕有受者比有愚夫不肯受之云不作惡即名為善今謂不然先須願祈不造眾惡依願起行有可承準若不預作輒然起善內無軌轄後遇罪緣便造不止由先無願故造眾惡大聖知機故令受善若謂我不作惡便是善者汝不作善亦應是惡如是牛馬驢騾亦不殺生豈是善耶此乃心在無記無罪福業故須起念專至深重方成業道故未曾有經云下品十善謂一念頃中品十善謂一食頃上品十善謂旦至午於此時中心念十善止於十惡故野干心念十善七日不食生兜率天又上生經云我滅度後四眾八部欲生第四天當於一日至第七日繫念彼天持佛禁戒思念十善行十善道以此功德迴向願生彌勒佛前隨念往生言七日者且從近說尚感彼天何況一生而不剋獲問曰天上勝報不可思議如何七日便感大福答善因雖微獲果甚大如小火所起能燒大山一善乃微能破大惡又一念邪見誹謗大乘時雖極短長劫受苦因果道理業不思議不可以凡情臆度次明受法有師從受無師自誓如上三歸三自歸已口自發言我某甲盡形壽於一切眾生起慈仁意不起殺心如後九善例此而不復繁文七明發菩提心者菩提云覺自覺覺他故名佛也行者既在佛法即佛種子須發覺求作意觀度此乃趣佛果之津梁成萬行之根本如空之含萬像若海之納百川若不先建此心起行則便迷沒是菩提者其相如何今欲發心有理有行在緣乃二於義則通不爾真俗兩乖非正法義言理發者即是自心五陰諸法本性無我深知此要名菩提心故淨名云寂滅是菩提離諸相故假名是菩提名字空故又如問菩提經云菩提相者出三界過俗法言語斷滅諸發無發是名發菩提心如是眾經例遣想故名發心謂此心體本清淨究達此理作業令淨故曰發心即名行也行者如上安止心已生大欲心我入佛道廣度眾生所修善根皆悉迴向無上正覺故智論云若人發心言我定當作佛已過諸世間應受勝供養又十住論云若人發心求佛不休不息有人以指舉大千世界在空劫住不足為難若發願言我當作佛是人希有何以故世人心劣無大志故發菩提心論云有十大正願常志修行一願我先世及以今身所種善根施與眾生迴向佛道令我此願念念增長生生所生終不忘失為陀羅尼之所守護二願以此善根生處值佛常得供養不生無佛國中三願我親近諸佛隨侍左右如影隨形既得親近為我說法成就五通四願通達世諦假名流布解第一義得正法智五願以無厭心為眾生說示教利喜皆令開解六願以佛神力遍至十方一切世界供養諸佛聽受正法廣攝眾生七願我隨順清淨法輪一切眾生聽我法者聞我名者即得捨離一切煩惱八願隨逐眾生將護與樂捨身命財荷負正法除無利益九願我雖行正法心無所行亦無不行為化眾生不捨正願十願我此十大願遍眾生界攝受一切恒沙諸願若眾生界有盡我願乃盡然眾生界不可盡故我此大願亦不可盡行者如是發正願已次受菩薩三聚淨戒其文易了故不備之須見者如正行儀下卷八明讀誦佛正經典者以此大乘了義經教宣說甚深清淨空法由從如來法身所流行者以清淨心愛重大乘受持讀誦書寫供養乃至餘乘所有經典皆是大乘之所流故我亦受持無相違背是故功德得見諸佛如大品說若有受持般若文字親近讀誦憶念書持種種供養不墮惡趣常見諸佛從一佛國至一佛國亦以供養諸佛涅槃云若為恐怖故利養及福德書是經一偈則生不動國若為希福利一日讀誦經或自身財寶施於說法者若能聽書寫受持及讀誦諸佛之祕藏則生不動國又金剛三昧經云若有暫聞佛勝智慧深心隨喜不起誹謗者於百千劫不墮惡道生處值佛乃至念佛法身功德無邊九明供養舍利造佛形像者如大品云佛見是利故入金剛三昧碎身如芥子若有得佛舍利隨力供養者是人天上人中受樂乃至苦盡福猶不盡又無上依經云假使娑婆世界碎為微塵皆是四果辟支佛等有人盡形供養乃至起塔其福雖多不如男子女人取佛舍利如芥子造塔如阿摩勒大戴剎如針大露盤如棗葉大造像如麥大此之功德勝前無量不可思議若不迴向無上道者以此功德聚盡娑婆世界微塵數作六欲天王轉輪聖王不可說盡又涅槃云若於佛法僧供養一香燈乃至獻一華則生不動國善守佛僧物塗掃佛僧地像塔如母指常生歡喜心亦生不動國此即淨土常嚴不為三災所動十明修習正觀者至理真極不越人法二空唯佛道有餘道則無由人法二空則二執斯斷一切煩惱無因得生故金剛般若云一切聖人皆以無為得名此謂三乘聖賢深淺有異至於入證唯在二空行者修學當依地持論云修行法者託虛寂靜身不遊行口默少言少睡多覺常一坐食不雜種食思量如來所說諸法知非有無以其所知遍通諸法令得善解以此文證行者須知觀察自心從本已來自性清淨非空非有非染非淨離諸分別但為妄想致有是非得失罪福因之增長今達本性可謂還源常作此觀不見人法即是達空空本無形如何起妄如是一切作業動身運想不得失念如上已明此是實觀餘名虛解華嚴經云觀察諸法及眾生國土世間悉寂滅心無所依無妄想是名正念佛菩提又云若欲得佛智當離諸妄想有無俱通達疾作天人師行者修行此觀一時一念功德無邊故迦葉經云大千眾生所有福德如彌尼王不如有人修遠離法淨心相應解諸法空無來無去如是少忍功德非譬喻所能及之又普賢觀經云若有晝夜六時禮十方佛誦大乘經思第一義甚深空法一彈指頃除百萬億那由他恒河沙劫生死之罪行此法者真是佛子從諸佛生十方諸佛及諸菩薩為其和尚是名具足菩薩戒者不須羯磨自然成就應受一切人天供養余年侵蒲柳旦夕待盡非業莊嚴何假傍及又述撰行相其徒寔繁隨時救急總撮亦備今有觀方志道相從問津季代常徒禮敬為切領余撰銀擬用箴銘不堪苦及遂復陳敘凡此十篇止存三業上弘佛道下攝自他詞甚丁寧義存遣著庶其覽者知其意焉如或有虧請俟箴誨
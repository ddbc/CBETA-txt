聞如是一時佛遊鳩夷那竭國雙樹間力士所生處時佛欲般泥洹告賢者阿難言多陀竭出於世間般泥洹時本瑞云何如今日寧見聞叢樹間感應不乎答吾所問爾時阿難以偈答佛言願聽我所夢其色近可怪憶夜之所見心竊為危懼夢此閻浮提有樹生甚奇七寶雜校成花實常豐茂覆蓋佛世界其蔭清且涼開發踊躍意滅除眾憂病上行高無極姿好亦無數見者眼清淨聞者耳徹聽樹出無量音清淨之法音具足空寂滅則令一切安其樹奮大光遍照東方剎其數如恒沙諸佛之國土亦照於十方蠕動荷救護一切蒙光者安隱難思議樹出眾名香器有百種分其有聞香者終不歸惡道地獄以畜生及在餓鬼路於彼聞是香疾得生善處大樹德如是苞潤眾生類忽然於樹間沒于力士地於時無數千群萌不可計悲泣悉哀慕如盲失其目不復聽其聲亦不見樹形猶不聞其香虛劣若飢人恐懼衣毛竪畏怖情使然於夜夢如是願尊為解說爾時淨居天子釋梵四天王魔子導師各與八十那術之眾俱到力士所生處叢樹間前詣佛所稽首作禮却住一面同時舉聲為賢者阿難說偈言尊天今滅度阿難豈知耶嗚呼感戀毒佛將般泥曰大鎧翳無明佛今欲滅度世尊般泥洹違遠於擁護於是佛為諸天子釋梵四天王魔子導師說偈言汝等勿愁憂所夢無有異我於雙樹間今當般泥洹樹中之最樹奇妙難可量光香甚殷盛沒於叢樹下世尊譬大樹復在叢樹中寢處無有識如火得水消萬物皆無常法起當有滅世雄之所了是故為人說阿難知之乎佛尊猶泥曰造迦利比丘智通度彼岸阿難汝今往告勅釋須檀尊者阿那律徹視度無極阿難行告語拘絺迦旃延分褥文陀弗菩提及摩夷須菩提面王善來覺薄拘難陀羅雲停度知際馬師一切諸比丘來度恐畏者疾去悉告語令知我泥曰爾時阿難以偈答世尊言我身已疲極譬如飢羸人聞佛泥曰故愁慘不自勝其身無有力口亦不能言志意加怯劣世眼云何行不任告尊者今世不可念適見便不現永失於擁護無護甚勤苦何忍任往告尊老聞此問安能堪惶懅世間大光明滅盡為甚疾棄世亦何速厄難遂盲冥不任詣長老陳此酸毒事正覺願更遣無有愁慼者於是佛為阿難說偈阿難巨億大啼泣感悲哀宮殿難檀廬空虛無人天宣告諸比丘侍者之常業泥曰後來者得無益哀酷爾時賢者阿那律於須彌山頂為忉利諸天廣講法語見諸大尊神妙天子各從宮殿遑遑不安阿那律心念言此諸天子何故棄捨天妓之娛擾擾上下或飛或走眷屬離散其處空虛忽不復現時阿那律從須彌頂遙見寶積山下之地於是阿那律立須彌頂舉聲以偈讚歎佛言導利於群黎施世之安隱正覺為眾祐云何便泥曰嗚呼世尊喻父母為世之眼除諸冥為世良醫療眾病今世尊雄便泥曰見婬怒人如放逸覺悟愚癡斷生死為法尊上傷慳貪令離瞋諍立大道天中天尊右金臂枚拭一切授正戒佛動是國六震地周遍世界聞大音如大石山一旦崩其音宣廣聞者悸世雄如是今泥曰音暢遐方聞摧悴魔兵興惡若干變金剛器械不可數有戴大山或持火世雄威光毛不動降伏怒害魔官屬得甘露跡無憂懼便轉法輪解四諦今日尊雄便泥曰世尊見化無數種三千世界如一毛能令眾生無毀害今日尊雄便泥曰今天中天為來入至于力士所生地五百眷屬圍繞佛於雙樹間便泥曰佛天中天百世來奉行四禪開度人所修行道闡甘露我最後見佛泥曰所遊往來無生死其惠布施無悔恨其奉正戒無諛諂我最後見佛泥曰於億劫中那術數所為精進無過者忍辱無量譬若地我今後見佛泥曰佛天中尊所生處供養諸覺億那術致甘露跡志惟壹我今後見佛泥曰佛天中尊所生處智慧第一了三達十方世雄無罣礙今我後見佛泥曰大力有十等一切通無與等立金剛求比難比無殊者我今後見佛泥曰十力世雄相嚴身所周旋處光巍巍進止所歷如金摸我今後見佛泥曰化億那術立道證消盡諸欲無塵垢濟人生死燒勤苦我今後見佛泥曰天億那術立虛空雨種種色拘文華雨雜名香天芬薰我今後見佛泥曰佛人中尊行住立若入都邑蹈門閫盲者得眼覩諸色我今後見佛泥曰佛人中尊蹈門時病者得愈懷喜踊一切安隱脫勤苦我今後見佛泥曰佛入城時拘閉解長得安隱自歡娛愁苦休除慧最上我今後見佛泥曰身不知老無死憂已脫眾礙智無雙為人泰祖無過佛我今後見佛泥曰十力世尊上忉利度母摩耶立妙道化那術天不可計我今後見佛泥曰第七梵天住眾疑佛剎其罔授道真彼王自投來稽首我今後見佛泥曰有兇暴賊罪力強降立害者甘露道納邪術人無央數我今後見佛泥曰調達懷毒兇恚盛驅作醉象力難當佛於大城令調伏我今後見佛泥曰佛於眾會法導人能動天地震山陵大海波蕩水居擾我今後見佛泥曰是時阿那律說此偈已應時佛放威神令閻浮提所在比丘除大迦葉眷屬餘盡來會三千大千世界諸天龍神揵沓和阿須倫迦留羅真陀羅摩睺勒眾等共到力士生地詣佛所稽首作禮皆大啼哭舉聲呼佛思慕崩絕如喪父母各各相牽共悲泣者還顧相視共淚出者或手相搏拍臏拍頭或開目閉目諸根變異面頰憔悴肥色困皺或有却行右膝著地呼嗟抆眼涕泣交橫悲哀歎佛皆言毒痛嗚呼世雄嗚呼大醫嗚呼師子嗚呼法王嗚呼日月王嗚呼覺正覺嗚呼大光明施甘露無量蹟如是號咷或有自撲而擗地者或有覆面拍地者爾時阿難從座起下䠒跪累膝兩手據地仰向視佛而說偈言見人眾號慕皆與悲毒俱各各號哭哀益令我酸毒譬如賈客行中道逢劇賊逢見大火光若草懼焦然因見熾火故其心為恐惶意以懷悚慄拜天從求哀我情勤無極憂欝焉可勝又見蒸庶人悲叫舉兩臂惟慮去來事願佛住一劫今日何忍見尊人般泥曰我常行求佛不見天中天祇洹用丘空但覩於餘人若入維耶離豪右問訊佛無上尊所生我當云何答無央數千人泣涕淚流面無上釋師子仁今使安在諸人哀哭摧無不思見佛云何入大城違遠人中尊當立於誰後當為誰持鉢為誰掌衣被誰當親勸我誰當為我說聞持是何謂誰解我疑言阿難知如海從誰聞正法深奧難解句我當從何受無量興妙法爾時佛告阿難汝為如來於雙樹間敷師子床所以者何多羅竭於夜半時乃般泥洹與本願合故也於是阿難啼從座起於力士地雙樹下敷師子床令北首敷已說此偈言今為大神通最後敷此床終始不能得復安清淨座我當何忍人於是雙樹間光明今滅度遠離於至尊於是阿那律為阿難說偈言佛從本已說萬物盡無常獨不得自在於是何為啼爾時阿難以偈答阿那律言云何說是談仁便答我意見尊般泥洹仁豈無憂耶於是阿那律以偈答阿難言我見人哀危動與憂惱俱我淚流滿目悲涕潺橫流我亦察天人以天眼涕泣我亦用是故悲叫憎悒毒不用啼哭故便可有所得是故勉喻人莫啼亦勿愁爾時世尊從座起入雙樹間於師子床上右脇倚臥臥已應時東方去此百億萬佛國有佛號師子嚮作如來今現在說法其世界名解脫華佛告阿難彼之世界何故名曰解脫華乎常以七寶華遍布滿地無有空缺其花柔軟色甚鮮好出一切香有七寶樹以寶合成有栴檀樹以諸栴檀共相裝挍其色妙絕種種無數有樹常出伎樂之音音節和雅無量調合有樹常出七寶之器種種具足有樹常出眾寶瓔珞無量之飾其國土有無數寶園以眾七寶轉雜相成如天所有所止宮殿以諸如意摩尼天珠紫磨黃金挍鏤相成譬如第六天上所居宮殿其菩薩大士生彼佛國者皆離世會專尚法講神通大聖度於無極得諸佛法高明之慧所問能答及離世間所語所念常志法事以善方便現於內明遠諸諛諂得法會離諸想得智慧度無極度彼岸已具足學善權方便常供事諸佛離於世語但說不退轉菩薩法事是諸菩薩不樂餘話但議菩薩陀隣尼金剛行法三品清淨佛功德力無所畏是故彼界名解脫華彼有菩薩名善思義忽遷神命生閻浮提羅閱祇國為王阿闍世作子適生即便結加趺坐而說偈言吾今所以從師子嚮剎來欲見釋師子正覺為在不於是有他天為童子說此偈言今日人中尊釋師子垂衣當於雙樹間寂然定泥曰爾時童子以偈答天言吾從東方來經百億萬剎至於釋師子欲聽聞上法今日人中尊當寂取泥曰至此吾有緣不以無緣到今日吾來至佛當般泥曰天上及世間當憂何況我發意頃不住即欲往見佛吾來至於此有益不唐舉佛興難可值故啟大王言無得為放逸當詣多陀竭億百千劫中時有一佛起於德化當知佛枉眾庶民今日於大王諫寤國之尊放意從欲故云何絕父命習近惡知識調達則大賊王從受彼教斷絕父之命起於吾我想癡欲造逆害王父為法行則佛之子孫王已得其罪為犯於逆事以故墮沈冥阿鼻摩地獄喜意淨信佛便當得解脫然後為人尊即可得正覺佛般泥曰已正覺雖復見但能得供養於無我舍利吾不以欲故來到於此國大王見忍從我欲往見佛今日夜半時世尊當泥曰吾從師子嚮聞佛說如是我欲見佛故故至此忍界敬謝中外親諸家且自安我當往覲佛神通生死盡欲見佛者俱前侍尊泥曰於是王阿闍世以偈告子言子汝且忍於是夜我當求勇并力往力士之土去此遠不可便以車乘至爾時童子以偈答父王阿闍世言我精進力甚眾多發意之頃便能來是夜能越無數劫我不懈怠如大王我今日夜所從來亦不可計甚長遠超越中間無數國力士之處何足言爾時童子從座下步行出羅閱祇大城便說偈言其欲生天離地獄欲得名聞為尊雄可疾隨我後從來當前詣佛最泥曰童子適出羅閱祇大城說此偈已應時城中二萬人無數億天龍鬼神揵沓和阿須倫迦留羅真陀羅摩睺勒來會於是與若干之眾圍繞共到力士生地雙樹間至佛所爾時佛於師子床上右脇倚臥時南方去此五十萬佛國有佛號寶積示現如來今現在說法其世界名寶種彼有菩薩名曰喜信淨忽遷神命生閻浮提舍衛大城為師子長者作子適生即便結加趺坐說此偈言所以手足施及用耳與鼻至于億世中忍以頭為惠勇惠施無懼妻婦及男女欲度一切故釋尊豈在不所以億劫中肌肉施於人欲度眾生故世眼為在不於是師子長者即恐懼衣毛為竪以偈問子言為天揵沓和鬼神真陀羅嬰孩能讚歎辯才說妙言中外皆怪怖小大馳四散吾用聞佛聲是故獨不去爾時童子以偈答父言我為天亦龍亦鬼真陀羅我為天中天亦為人長者於是師子長者以偈問子言用聞是語故子益令我疑所歎乃如是使我增恐懼云何為天龍何鬼揵沓和何謂天中天何謂子為人爾時童子以偈答父言南方有佛名寶積如來尊我從彼剎來今至此佛國怒害我為釋為六天亦然若苦則為梵亦作轉輪王於彼咸龍像為神至於此鬼色揵沓和長者當了是我當為一切哀傷設擁護致得天人尊覺則為上度我所化亦久從劫至億劫終無有盡時長者我欲去童子白父言寶積示現如來所說當學不當習諸入之事所修當念行廣大之業菩薩有三法行疾得阿惟越致無上正真道何等為三一者種種深覺二者入無數意三者念要句三昧是為三法行菩薩疾得阿惟越致無上正真道於時師子長者告子言我未知是處童子以偈現說其處深慧難曉亦難了世間皆疑於是句一切了知是義者唯獨有佛多陀竭佛所解句無瑕穢已有無想為上智其無思念清淨道不行想行是謂智無央數意無有意心之所入志寂定無所入者是謂意此意則為見一切金剛三昧得上覺於是之句無入句我立於信妙金剛此之句跡謂上要彼斷要者不為信佛讚信法為持最是一切法為如空習行三昧得為佛一切所知無有智一切所行無有行一切所學無有學一切所說無有說深入慧者無法想入於寂定無寂想雖成覺道無覺想度脫人民無人想是之勇猛離見罔皆覺了究深道事入於一切生死海度脫群萌諸起滅於是童子說此偈已師子長者及二百人具足發無上正真道意應時得不起法忍八億天發無上正真道意即立不退轉地成無上正真道四那術人遠塵離垢得諸法眼淨爾時童子便說偈言吾不徒爾來有勸釋尊教度脫無億數令發佛道意於釋師子法懷來宣善義立人於忍地無得不退轉我立父兄弟諸家於佛道八億諸天人皆命悉大乘我為一切人除其貧窶行我為得法利難計難思議爾時童子說此偈已與父母及百千億人無數億天龍神揵沓和阿須倫迦留羅真陀羅摩睺勒眷屬圍繞往到力士生地詣佛所是時佛於師子床上右脇倚臥時西方去此八十億萬佛國有佛號妙樂如來今現在說法其世界名樂園彼有菩薩名曰空無忽遷神命生閻浮提於波羅奈城為須福長者作子適生便結加趺坐說此偈言法本為空無欲有則為著不得脫勤苦常立於憒惱法為不可得是謂為定止亦盡亦無盡彼為悉無有空者不智習亦不無有習彼若無因緣何從有所緣彼所可說法深寂亦難解釋師子人尊正覺為在不大師子震吼梵音無起滅今日於樹間光日沒不現佛於眾僧中譬如月盛滿諸人不復見世雄說法時佛於眾僧中如踞須彌頂世尊不復樂出入於城中為天世吼道說空無我法一切不復得聞服大音聲離吾無有我讚唱於空法今世尊泥曰寢疾於樹間爾時童子說此偈已應時波羅奈大城中十萬人同時舉聲俱讚歎言未曾有也此幼童子乃能有是深智慧意智慧入智慧光明智慧清淨智慧高明說上妙偈生而逮忍嚮慧權慧其處難及所未甞有其身未長乃有大力譬如目見如來正覺願令我等智慧如是童子曰仁等真願是智慧當願如佛之智慧微妙無合會寂無與等者離諸所有高明無損致諸行法一切善本一切諸佛力無所畏立於大慈大哀仁等當願得此智慧我今與仁當共發無上正真道意應時大眾俱發無上正真道意尋為說法皆立不退轉成無上正真道仁等已發大道意便可共往見如來無所著等正覺於是童子與父母及十萬人無數億天龍鬼神揵沓和阿須倫迦留羅真陀羅摩睺勒眷屬圍繞到力士生地詣佛所是時佛於師子床上右脇倚臥時北方去此六十四萬億佛國有佛號覺跡如來今現在說法其世界名華跡彼界及樹華實晝夜常出覺華行之音諸天龍鬼神揵沓和阿須倫迦留羅真陀羅摩睺勒其聞音者皆立覺跡之道行彼如來有是德其有人見覺跡行光明者皆得不退轉無上正真道彼如來本願之所致佛語阿難覺跡如來華跡世界無求二道者亦不教人求亦不為弟子緣覺之乘也但學大乘亦教勸人佛言覺跡如來作佛已來六十萬四千劫無弟子緣覺眾唯有菩薩眾譬如轉輪聖王其子眾多以子為臣子為門監子為侍者覺跡如來國亦如是唯以諸菩薩為輔弼以諸菩薩為元首以諸菩薩為珍寶以是故其佛國諸菩薩充滿具足為佛境界阿難覺跡如來世界所有豐殖熾盛安隱快樂菩薩輻湊周遍清淨無不神通者也以諸金剛為財物合會所聞聞無疑結其會所聞皆精進行以法意會皆勤力行勉修定意一切尊習諸惣持門積於智慧平等之要彼有菩薩名神通華忽遷神命生閻浮提維耶離大城中為師子主兵臣作子適生便結加趺坐說此偈言於釋釋中尊善說上妙法度脫億億人正覺為在不法意所隨起其意不可得三界無與等正覺為在不無世尊無色於人無所比無有與等者明眼為在不精進度無極一心禪三昧智慧譬如海正覺為在不於是覺跡如來化作天象童子說偈言正覺住一劫當復過是數正覺後故在可住自娛樂童子且習欲是為大王家鼓樂絃清曲簫成以自娛爾時童子以天意想說偈報覺跡如來言其有隨欲者此人則為癡不了解正覺及佛之教誡猪馬及駱駝狐狼之與驢是輩為習欲非佛子所行盲聾無所知瘖瘂不能言是輩為習欲非佛子所行飛蛾蜜蜂蠅馬畜不自知是輩為習欲非佛子所行假使閻浮利合滿其中火寧墮於其中不習於欲事樂欲以為上於欲何足習其有稱譽欲是為不知法不以貪欲故彼蒙見識別佛化來問我我謂為是天我從佛所聞法王說如見今日夜半時世尊當泥洹我當往見佛神通無起滅欲往可共俱詣於尊泥洹覺跡天中天人中尊說爾得善度無極以光導御人於百千劫中所建功德事不如泥洹曰世尊之所度矜覆一切者是世為擁護今佛當泥洹眾生復勤苦佛為一切眼今日當泥洹是世當更遇值於大闇冥醫王滅眾病今日當泥洹已無人中尊世間甚勤苦能斷一切疑今日當泥洹是世狐疑者當復轉盛火佛除婬怒癡今日當泥洹是世當復值三火之興熾為一切所敬天人所欽奉今沒是樹間眾庶永無見是時佛於師子床上右脇倚臥應時四方有四童子以大功德而自莊嚴動為感應往詣佛所此四童子所至郡國城郭縣邑一切人民無遠無近皆傾側瞻仰無不欣戴此四童子經行之時上諸天眾從四方來雨於天華遍滿其地於虛空中鼓億那術百千伎樂佛爾時於四面現四師子座於時阿難見大變化在所色像以偈問佛言世間之光明誰於是四方右敷師子座願尊為我說世間之光明誰於是四面震動一切地名山及大海世間之光明誰於是四方四童子之來為僧那大鎧世間之光明誰於是四面譬如夜半時月出奮其耀世間之光明誰於是四方人物一切動江河水波蕩世間之光明誰於是四面一切之音聲皆隨四童後世間之光明誰與天神俱譬如日月住在於虛空中佛告阿難汝寧見四方四童來不其威德光類面貌殊妙神明炤燿端正無量其行具足有四種梵音入深施義有愧吉祥常自羞慚以自勉成其所至到輒度人民有智黠眼有威神德有布施戒忍精進一心智慧神通諸度無極皆起一切戒善法義譬如優曇鉢華億那術百千劫難值難見奉行無數諸佛之行於無量億那術百千佛所殖諸德本各從四方諸異佛剎天中所來生此閻浮提聞我身當般泥洹欲見我般泥洹今日夜半如來當於力士所生地般泥洹定般泥洹佛告阿難見此童子從東方來者不乎姿顏溫雅光色閑妙與無數億那術百千之眾眷屬圍繞為億天所供養天華伎樂來詣如來者阿難此童子於師子嚮作如來國來常於彼國作轉輪王與主千世界為一切天人講說法事以神通慧聖賢之智往來周旋曾無斷絕治國積十八億歲於十八億歲中教授十八億那術菩薩令始發意立無所從生法忍應時捨家行學八十一億歲常修梵清淨之行八十一億歲未曾知坐八十一億歲未曾睡臥未曾念欲未曾念諍說未曾念毀害亦無欲想亦無事想無毀害想亦無地水火風想亦無說想亦無虛空想亦無男子想亦無女人想亦無飢想亦無渴想亦無樹想亦無我想亦無我人想亦無城郭想亦無起滅想所以者何是菩薩大士得滅諸想三昧空無相無願得無起行三昧無滅三昧得一切菩薩三昧得越一切陀隣尼門三昧皆得一切善權方便得神通智慧度無極得一切菩薩大慈哀行於一切世界轉法輪立一切人於無上正真道所願轉於不退轉法輪如是於一切有大哀令一切安隱童子之德無數具足如是為復精進更行上二法何等為二離於肉眼行彼亦無離行說於法會行亦無說之想如是之比曾無雜言但詠菩薩法品於八十億歲教授八十億那術菩薩立於無上正真道皆始發意悉立於不起法忍應時八十一億那術菩薩各各去至他方佛國天中天所是諸佛一等以今日夜半同時於師子床上右脇倚臥是諸世尊皆名釋迦文皆於五濁惡世作佛是諸佛天中天今日中夜皆於力士生地雙樹間當般泥洹阿難如來皆知皆見不以肉眼見也復過見無央數不啻一切弟子緣覺所不及也阿難若比丘比丘尼清信士清信女天龍鬼神揵沓和阿須倫迦留羅真陀羅摩睺勒人非人其有聞是經法歡喜信一發意頃勝於供養那術佛終竟那術劫也阿難此童子其智慧意如是今日於我法中一夜所開度蠕動之類勝舍利弗及一切弟子從本已來所教授若一劫壽說法所不能及也此童子所度人民功德無量乃如是佛告阿難寧見此童子從南方來者不乎譬如夏日之光照於水中如月盛滿有盛明也如持寶杖捶地已出大音譬如良工作金銀鉢其形圓好無有瑕穢已離於垢出五品具足音十品因緣音離六十二塵音百一品具足音五十種具足音十品手具足音十品眼清淨音奉行十六善音八部具足音十二事具足音千品金銀清淨音所信所生輒勝音寂生金色音離一切諸瑕音以香作成音所作廣生音六品男子清淨微妙音其種具足音五億柔軟音有安隱想除勤苦音念如來如歡喜想音降伏魔力音壞見罔音滅諸塵勞音有踊躍於佛想音安隱無生想音不退轉法輪音安隱寂音覺音一心法門三昧三摩越音十力無畏音大慈大哀音出十嚮音寶杖捶地出是輩聲阿難南方去是五十萬佛國有佛名寶積示現如來無所著等正覺今現在說法其世界名寶種彼世界所以名寶種其國無眾邪異道皆審發無上正真道真人國也其國不聞穢濁塵勞之名也亦不聞三念名謂婬怒癡念也亦無男女想所以者何皆修清淨梵行彼國不以揣食養身其人唯有二食何等為二樂歡喜說一切智以為食彼亦無說二事弟子緣覺乘也但說一切智事如是專行一行菩薩法品天人亦諷誦此事阿難彼世界以是名寶種若他方世界菩薩生彼佛國者適生即立不退轉地及無上正真道見無央數那術菩薩說如來一切事廣議菩薩法句適生一切佛國皆聞今日某菩薩生此佛國阿難我若一劫億那術劫說寶種世界一一人所行功德尚未竟亦不可以喻說盡也我但粗略為汝說寶種世界之德耳喜信淨菩薩於彼神變生閻浮提土欲見我般泥洹時亦欲歎其本國功德宣彼佛之名字為諸求菩薩道者故來自觀意無想也阿難是喜信淨菩薩本行菩薩道時於提桓竭如來世時轉輪聖王名秖世多從日出至早食時授教開度三十六億菩薩皆令發意立不起法忍提桓竭般泥曰已後出下鬚髮具足千歲中轉法輪度無數人然後日欲入時開導具足六十億菩薩令初發意立不起法忍應時令七十那術人漏盡意解阿難般泥洹經所益義如是我若為汝說喜信淨菩薩之功德那術劫尚未竟也汝為喜信淨菩薩於我前敷座所以者何此童子行道已久心不罷厭其有聞喜淨信菩薩名歡喜者如值佛世何況面自見踊躍者阿難其有比丘比丘尼清信士清信女天龍鬼神揵沓和阿須倫迦留羅真陀羅摩睺勒人非人聞是經能一發意頂戴歡喜如來皆見是輩吾預記是等皆當見寶種示現如來及寶種世界諸菩薩阿難默持是經勿妄輕傳所以者何閻浮提人未曾聞是經未暢菩薩無限之法故也佛告阿難寧見此童子從西方來者不乎舞其兩足叵俄其身地為二反大震動見者肅然衣毛為竪降伏一切眾邪外道盡却一切諸魔官屬壞諸往見令一切安除諸勤苦令一切歡喜消諸地獄餓鬼畜生度脫一切令歸善道以大音救濟眾生又見西方大香交露帳來不唯然天中天已見阿難從西方來香交露者是謂導御一切菩薩之香也汝豈復聞西方有大音聲出不空聲光明聲寂定聲佛聲唯天中天已聞阿難此之所出四大音者是空無菩薩緣身毛孔之所出也四大音聲柔軟可意微妙無瑕出是聲時令六十八億那術百千人漏盡意解六十八億那術百千人立不起法忍九億人立不退轉地為無上正真道使諸佛國各二那術天遠塵離垢諸法法眼淨阿難西方去此八十億萬佛剎有佛名妙樂如來無所著等正覺今現在說法其世界名樂園阿難彼世界所以名樂園一切皆以佛法為樂珍寶為人光明清淨不退轉菩薩大士所居清淨諸菩薩無數無有弟子緣覺二乘也唯學一切智乘但行佛道諸天皆立一切智其得音安諦解知一切法界往來供養諸佛天中天以萬種物降伏眾魔力化墮見人滅盡一切塵勞裂壞一切魔羅網志於法品令一切立不退轉地不說餘說但講一切智事轉菩薩法品超諸塵勞之界無復魔行意無恚怒行慈悲喜護一切一一諸毛孔出此六百不退轉法聲菩薩法品之義得三脫門過於弟子緣覺之事度於三界行一切法界於彼世界住皆見諸佛越一切總持法門得諸佛之覺智得諸菩薩之三昧離諸惡智斷諸疑結得諸佛身智之智得神通度無極離於諛諂所願轉得供養諸佛立一切人於無上正真道令多願人得無起度無極智當來劫菩薩之行所立無瑕穢發意頃現生一切諸佛前無復生老病死啼哭愁憂已得寂善權現三十二相裝挍其色已得法身現於凡身供養奉事一切諸佛心意踊躍娛樂智慧度於無極樂此之樂令餘人亦然其世界諸菩薩所行所樂如是以故名曰樂園復次其樂園世界有八種交道七寶浴池中有八味水滿其池其水底有七寶沙中有四種蓮華青曰優鉢紅曰波曇黃曰拘文白曰分陀利其光色具好有無數耀其國有八重寶樹金樹銀樹瑠璃樹水精樹車𤦲樹碼碯樹象碯寶樹吉祥寶樹覺轉寶樹舍羅塞寶樹碧英寶樹月光寶樹踰日月寶樹雜玉寶樹阿牟勒寶樹鳩彌勒味寶樹赤青白色真珠樹赤栴檀青栴檀黃栴檀蒲萄酒栴檀樂會天栴檀作味栴檀污勒栴檀樹蜜香黑妙香樹根香莖節技葉華實各各熾盛有果樹器樹衣樹瓔珞裝飾樹伎樂樹其枝葉華實各亦熾盛樹香之氣芬馥甚美如天上所有阿難其世界如是以金為交露出柔軟音聲其餘不可計功德亦出柔軟音世界是故名樂園空無菩薩於彼神變來生於此閻浮提欲見我般泥洹適生度無央數人以為佛事轉於法輪空無菩薩從無數劫來身體諸毛出是四大音柔軟可意微妙無瑕佛言阿難乃往去世有佛名無垢眼爾時有比丘名慧樂其比丘從佛聞四大音義無數慧句勤力句處處句眼句天句音句信句佛句法句僧句師子句金剛句樂慧句因緣句導御句遠現句苦諦句苦習句苦盡句向道句彼於七夜常念不離是句遠於異講心念四義無所捨無所起清淨志觀壞諸見從億數佛受是四大無數義句住於法說至諸郡國縣邑在人家六年於眾中講法度無數人阿難爾時有魔名曰耆陀化作龍象其眾無數雨澆金剛墮此比丘身上令其命過阿難其慧樂比丘者空無菩薩是也用彼精進多智六年於眾會中說法故從無數劫已來毛孔出此柔軟可意微妙無瑕四大音聲其一一毛度無數人閻浮提人其聞空無菩薩名者為得大利善慶何況面見歡喜者空無菩薩得無數諸度無極故來欲見如來般泥洹阿難汝為空無菩薩於我前敷座從是當得大智慧尊於是阿難即受教於佛前為空無菩薩敷座佛言汝用敷是座故我般泥洹後汝於座上當一心得六通福若不志為現清淨行者數座之福可得恒沙之數轉輪聖王一作聖王當一見佛得為無上正真道最正覺其有比丘比丘尼優婆塞優婆夷天龍鬼神揵沓和阿須倫迦留羅真陀羅摩睺勒及餘含氣蠕動之類聞是大清淨法若今日見現在如來若如來般泥洹後為法師比丘敷座適敷當得十座功德何等十一者尊者座二者轉輪聖王座三者釋座四者梵座五者第六天座六者法師比丘座七者在所座處當得法座八者菩薩大士詣佛樹下時當得佛座九者得轉法輪度脫無數億天人一切世界普聞音座十者作如是般泥洹時天龍鬼神揵沓和等眷屬圍遶然後得如來師子座是為十阿難汝為空無菩薩叉十指說是偈言其離根為寂定空無出大光明我為勇猛叉手為師子大吼禮志一心及精進積智慧以具足我為真善叉手禮無有與等者於是佛為賢者阿難說偈言為空無菩薩汝一心叉手所當得福者且聽我所說佛告阿難汝用是叉手福德我般泥洹已後六月中當獨作佛天上天下人皆當稽首向汝作禮若行道入郡國若住精舍男子女人小男小女諸邪異道沙門梵志諸王大臣講堂交露及鼓山谷師子虎野牛象駱駝牛馬驢獼猴揵沓和阿須倫迦留羅真陀羅摩睺勒天龍鬼神女鬼樹木枝葉華實諸藥草有想者無想者皆當揖讓恭敬禮汝佛告阿難譬如如來無所著等正覺得佛道之門時諸樹樂樹有想無想者皆揖讓低仰向佛樹阿難其有比丘比丘尼優婆塞優婆夷天龍鬼神揵沓和等及餘含氣有命之類有說是大清淨法語者如來今現在若泥洹後以宣心無諛諂之意一心叉手向說法者諸佛天中天皆當授其決及少功德者皆當具足得是法何況樂喜無瑕穢者佛所語無異聞是大清淨法語少有歡喜信者多不樂聞其有聞說信歡喜如來已豫見知其人不於一佛所殖諸德本為悉於億那術佛所積累功德皆見我說是大般泥洹會當復供養彌勒如來見彌勒佛來下作佛時當復聞說大般泥洹經當復見空無菩薩身毛孔出音大音聲當復得方等經當復聞見四童子爾時說是經天人阿須倫諸世間人當復恭敬揖讓叉手作禮亦當得師子座於是佛告賢者阿那律汝寧見四十億天於虛空中聞是經法叉手向我者不對曰唯然天中天已見佛告阿那律是四十億天用是叉手福億阿僧祇劫不歸三惡道各各當一恒沙數更作轉輪聖王一一作聖王常值見佛更是數已然後得作佛號願寂如來無所著等正覺皆同一字爾時於眾會中有力士一名那尼二名羅提三名首羅󰉈四名叉摩迦樓五名覆呿遬六名波囚遮七名阿比他八名維那提九名優多羅十名浮浮樓遮十一名和利前十二名醘犁闍十三名醘梨陀樓十四名叉摩遮一一力士與五百之眾俱悲啼哭往詣佛所稽首作禮泣下交橫白佛言唯世尊我等為空無菩薩善思議菩薩喜信淨菩薩神通華菩薩及大會諸菩薩及此大經諸大弟子眾叉手揖讓恭敬作禮持是功德求無上正真道時佛便笑賢者阿難以偈問佛言佛為世光明今何因緣笑善為我等解無數億人疑於是佛為阿難說偈言阿難汝為見諸力士之眾各五百眷屬發大道意不為我叉手恭及空無童子一切諸菩薩於是經尊法勸助大道意哀念於一切各與五百眾皆當得佛道無央數億劫終不歸惡道觀於叉手者其福乃如是我忍住一劫及數億百劫諸佛得道時其國甚快樂所行至輒尊其國則豐盛我忍住一劫說得未能竟阿難我今日於夜中半時汝為最後說見佛人中尊佛告阿難汝寧見此童子從北方來有大金光耀來者不其威神照於北方草木藥樹樹木莖節枝葉華實宮殿交露山陵谿谷及人非人皆同現為金色對曰唯然天中天已見阿難汝見北方七寶交露精舍來不對曰唯然天中天已見阿難汝見金交露中結加趺坐者不對曰唯然天中天已見佛告阿難北方去此六十四億萬佛國有佛名覺跡如來無所著等正覺今現在說法神通華菩薩於彼神變來生此閻浮提欲見我般泥洹時光明所照謂是如來光明威神其七寶交露謂華跡世界其七寶金交露帳中坐童子謂如來也自然作是世界坐此七寶金交露帳中令無央數人具足於德本阿難此佛國有無央數億百千人與此童子殖眾德本是童子適生於是佛國悉當令其同輩之眾漏盡意解得住學地於無上正真道得不退轉於是四菩薩往詣佛所同一時前稽首佛足佛告阿難如來所當作者及如來弟子以令一切具足得其所是神通華菩薩以此金交露之變化令七十億人得阿羅漢七十億那術人住學地七十億百人立無上正真道七十億那術人得不起法忍立無數人當值彌勒時爾時賢者阿難白佛言唯世尊住一劫復過一劫所以者何唯天中天如來無所著等正覺在於世者是諸正士來至此我等得見跪拜承事如來般泥洹已後我曹永絕於三處何等為三佛法僧是等正士為離三處於是阿難說此語已啼泣躄地於時善思義菩薩為阿難說此偈言阿難仁莫啼萬物皆無常合會有別離況人焉可常於是空無法阿難何為啼咸有聚會者諸會難得久佛道亦無得阿難何為悲所合會為空慧慧亦復空若念若不念一切法無念無獲空無有譬若如野馬又如化象馬園果樹木華巧幻師所現佛弟子如是於是阿難以偈答善思義菩薩言實然如仁言諸法無所念我今日當離違遠於世尊云何入舍衛彼問以何答正覺為在不法眼當來不若入香積山不見人中尊但見其空座何忍住於彼若出香積山入迦利精舍人中尊在中廣說於四諦見迦利羅空無世雄光神若入音聲園於中獨啼哭用不見正覺馳走趣四方其淚充滿目何忍住於彼爾時喜信淨菩薩為賢者阿難說偈言若億歲愁憂安可有所得阿難且觀是法界甚難得譬如芭蕉樹葉葉分解之獲之無所得萬物皆如是譬如天雨時水中之有泡適起便復漂萬物亦如是譬如水之沫但可以眼觀獲之不可得四種亦如是譬如明鏡淨影現不可得三界亦如是阿難何為啼於是阿難以偈答喜信淨菩薩言非為不知是不為不見是三界無所有經常載說此見是億人眾淚下皆交流至我所愁泣用是益感慼今世尊當去人上忽不現當於何求索誰復為我護當從誰聞法深奧難解句當入何所難嗚呼佛難值爾時空無菩薩為阿難說偈言阿難起莫憂觀於法非法法為不可得何緣當有滅如諸佛生時得道亦如是如佛轉法輪泥洹亦如是生不生於生佛道亦無滅於無生之法阿難何為啼觀我身毛孔諸所講說業佛說空無有法界亦如是於是阿難以偈答空無菩薩言仁等各當去於諸界無憂當見億諸佛講說上妙法我等及億天周匝相圍繞比丘比丘尼共舉舉吁嗟或從數千里皆來至我所號呼聲遠聞釋師子所在忉利及焰天兜術泥摩羅世尊為至梵何時當來下在閑居三月人中尊一心世雄何時起當復擊法鼓爾時神通華菩薩為阿難說偈言我為以知是自期於三月示現於仁前阿難可勿啼我當故為汝啟白于如來令轉第一法用離釋尊故諸佛有大哀當來至人所阿難勿得悲人中尊以起諸天龍尚憂何況於汝身如是之光明乃於世滅盡佛為以說是面從世尊聞雖住於億劫諸會猶別離於是阿難起住佛前三舉聲說此偈言佛為一切護今日當泥洹世間當復冥為以失眼明國王及尊者畀褫國勤苦何忍聞是言佛當般泥洹力士力士妻力士子俱來悲哀皆啼泣最後見世尊諸天龍之類周匝五由旬涕流至于膝除餘諸人民難頭和難龍六十億龍俱皆來共啼哭最後見世尊和陵摩奈龍娑竭有大力淚啼一由旬往詣於佛所阿耨達龍王百億眾圍繞淚涕如車輪往至於佛所伊隷鉢龍王化作大身來啼泣發洪音往到於佛所千億諸鬼神及百那術眾前稽首佛足最後見世尊諸釋有億千其眾百那術前行禮佛足明眼莫泥洹於是億梵天明炤是天地前禮於佛足願尊住一劫魔子於彼來導師自言在哀念一切故願尊住一劫爾時空無菩薩為釋梵天龍鬼神犍沓和魔子導師說偈言汝等皆無知但作強法語已為放逸行於今甫啼泣譬如諸嵩𤠞所住於無黠若人以刀擊即便懅悲喚卿等亦如是一切皆啼泣若正覺在者故行放逸行今日光當去其智譬如海卿等當何作釋尊已泥洹是時佛告賢者阿那律大迦旃延分耨文陀尼弗鳩摩迦葉須菩提目呵羅耶大拘絺汝等皆伸臂授如來掌應時十萬比丘伸臂授世尊掌佛以左手授諸比丘掌右手持阿難羅云掌著諸比丘手中我所以親敬阿難羅云囑累汝等爾時即如其像有大自然音其音遍告一佛國其千比丘聞所囑累欲放身命言我等當先沒泥洹不忍見世雄般泥洹時也於是佛伸臂向北方應時他方世界五百佛伸手授佛掌佛便持阿難羅云手著諸佛掌中我持所親阿難及子羅云累諸世雄爾時佛便說偈言我持子羅云及侍者阿難面以此囑累諸佛之世尊誰為無護者能為作擁護獨諸佛世尊其智無罣礙今日之夜半天龍世人民在閻浮提者不復得見我遍觀諸世界無量難思議都不見一人當為住度者無央數億劫譬如恒邊沙能以一人故忍住爾所劫其奉敬佛法我義度此人以無恭恪者億佛不能療爾時五百佛各欲還其國土授阿難羅云掌已便說偈言其奉敬諸佛佛義度此人所示現濟脫輒廣弘法鼓釋師子世尊滌除諸憂患飽滿億數人如天雨潤地於是阿難羅云為諸佛跪啼泣悲訴說偈言願諸大勇猛勸尊住一劫諸佛之威神令明住一劫令無數億人得義住正諦天龍諸鬼神皆發大道意爾時五百佛各各還其世界已告賢者阿難羅云言止阿難羅云無憂無悲諸佛天中天法伸臂者為已竟若放光明及來若住是為諸佛之示現也於是佛便三昧右足大指放億那術百千光明一一光明端化作億百千蓮華一一蓮華上化作億百千座一一座上有一化如來坐說法一一如來令億那術百千人立不起滅地時佛復以左足大指放億那術百千光明十足指放十億那術百千光明十手指放十億那術百千光明兩膝放二億那術百千光明兩臏放二億那術百千光明陰馬藏放億那術百千光明齊中放億那術百千光明兩肩肘放二億那術百千光明腦戶放億那術百千光明左右脇放二億那術百千光明四十齒放四十億那術百千光明面放億那術百千光明頂相放億那術百千光明三十二大人相放三十二億那術百千光明兩眉間相放億那術百千光明八十種好一一好各放億那術百千光明一一光明端有化億那術百千蓮華一一蓮華上有化億那術百千座一一座上各有坐如來說法是諸佛世尊不講異義但詠菩薩法品摠持金剛行三品清淨力無所畏一一化如來令億那術百千人立不退轉法佛爾時便於雙樹間更化作佛往至先儒大泥犁放光明其光遍炤思想大獄中佛爾時便說偈言是諸人已解脫復數數有思想用習起思想故令其生於苦惱於世間有得道佛世尊放光明其所說於正法令滅盡諸苦惱無所盡無所得無有起亦無滅其有知是法者終不歸於惡道佛適說是偈竟已應時具足億那術百千人於思想地獄得脫即生忉利天上時佛便復往忉利天上便重說此偈言是諸人已解脫復數數有思想用習思想之故令其生苦痛中於世間有得道佛世尊放光明其所說於正法令滅盡諸苦惱無所盡無所得無有滅亦無起其有知是法者終不歸於惡道世尊說是偈適竟應時具足億那術百千人聞是法得須陀洹道得神通已便說此偈言無有起亦無盡無有生亦無滅吾之等解於法得忍道之滅度其智慧如光明炤知人諸根本現因緣為解脫輒於彼脫人民滅愁苦得大智療治於一切人諸一切佛所療終不歸於惡道大光明為甚疾於世間而滅盡億人民被燒炙令度脫想地獄於是佛復至燒炙缹煮叫喚雨黑沙燒人四大地獄中施金色光明遍於一切光明於佛之光明柔軟可意以哀眼視一切施眼令安隱慧戒使清涼作寂定光明皆遍其中其威神尊清淨第一於垢無所染遠離於垢施與於智行大慈念大哀施無限安樂施慧無礙之眼施戒之香炤於一切施於法味達於一切已示現於法身施法心之眼斷一切不善之本授與一切清白之法悉壞魔力悉令怖懼使邪異道皆斷諸見令眾一切得安隱想開於天門閉塞於惡戶以無盡之德代諸勤苦一心精進行慈悲喜護常導眾人於大無為施眼耳鼻口身意身一切諸毛孔放大光明說經法柔軟可意悲哀口說尊語我為施安於世我為脫諸苦痛我為眾勤勞者除若干之苦塵我之所可說法炤尊光清淨安一切人聞是法皆棄捐諸惡道其有人歸命佛彼則為得大利於億劫生死數終不墮諸惡道佛說是偈已應時大地獄一一地獄具足各各億那術百千人得脫生兜率天上用聞是法故悉得阿那含道得神通已便說此偈言譬如在厄道有智慧導師令大眾賈人度怨賊鬼神佛所度如是以光明為道免脫億人民離厄淫怒癡我等歸命佛導師放光明已發慈悲意得濟諸勤苦當歸命於法撫養於我身僧為尊重寶其德難思議爾時佛往詣合會大合會不可意三地獄中放金色五百萬億那術種光明遍炤其中以寂定無人無有萬物無起無滅以布施持戒忍辱精進一心智慧諸度無極用大慈大悲大喜大護以四恩行用如來十力四無所畏諸佛十八法不共如來尊行世慧神足變化說法變化教授變化以用大慧以根力覺意三昧三摩越用一切菩薩之行以無礙佛慧以無礙佛眼以無礙法眼以無礙慧眼以無礙天眼以無礙肉眼以大慈大哀於一切用一切佛法無上之德用一切如來覺法於彼八億那術百千有命之類悉蒙五百萬億那術種光音除諸勤苦皆得安隱出彼合會大合會不可意地獄得生波羅尼蜜和耶越天聞是法已著志得阿那含道於是佛便住於梵天說偈言諸人無勤苦則為第一安為說勤苦應諸想無有念一切無所想如於此所說在三界豈安數數有生死其有解空空彼空乃為空其說深縛者彼能解於空空者無有起思想無有界已見非我法則為佛之子是法為非吾亦不可得我已無吾我者於何復有喜佛說是偈已應時彼億那術百千人聞法者心悉斷一切塵勞生死已盡得阿羅漢證便放身命般泥洹我等不忍見世尊般泥洹時爾時佛於梵天忽然不現即住雙樹間佛心念言今日夜半如來於是當般泥洹人民最後見佛終竟我聊復令眾庶歡悅得安隱想斷諸穢毒令念如來作大善本想離大眾惱得無極慶發大慈大悲棄諸魔事懷來諸佛法皆除裂諸見網悉滅諸塵勞悉捨諸諛諂悉損諸大見來諸度無極歎詠菩薩之行現諸如來令一切目見作大變化說於佛法於是世尊於師子床上右脇倚臥如師子無恐懼大尊雄周觀十方以足指案地六返震動十方境界佛即如其像三昧正受一一毛孔出恒邊沙等數之光明一一光明炤恒沙等佛國一一光明終不相錯以是之數一切諸毛孔各各放恒邊沙數之光明放已即如其像三昧正受令一切人眼還得佛眼皆見諸佛國土所有爾時佛告諸比丘言汝等寧見東方縱廣上下各十萬由旬滿其中塵東方諸佛其數如此塵一塵為一佛皆右脇倚臥所見變化亦如是一切諸佛其所教度皆已周畢悉入力士生地雙樹間皆名為釋迦文一切皆於師子床上臥皆當於今日夜半般泥洹汝等寧見東方不可計不可數不可思議無有量諸菩薩行具足往詣佛樹下寧復見無央數得佛道者不寧復見餘無央數轉法輪者不復見餘無央數說法者不復見無有量放壽命者不復見無有限右脇倚臥於師子床上如我臥者不眾會對曰已見不知其數佛言譬如三千大千世界上至三十三天下盡地際滿其中塵於汝等意云何寧能有知是塵數者不唯天中天不可計不可量不可稱不可數佛言譬如是三千大千世界更有如是比億百千三千大千世界滿其中塵有如此塵數東方佛國菩薩名釋迦文來詣佛樹下得佛道者數亦如是轉法輪者數亦如是教授說法者數亦如是放身命者數亦如是如我右脇倚臥者數亦如是無起餘於泥洹界般泥洹者其數如是皆名為釋迦文母名摩邪父名悅頭檀其國名迦維羅衛其世名忍界舍利弗摩訶目犍連尊弟子阿難為侍者如東方之所有九方亦如是皆為釋迦文如釋迦之數名提桓竭者亦如是名曰提名多羅者亦如是名維衛者亦如是名式者亦如是名隨葉者亦如是名拘樓秦者亦如是名拘那含者亦如是名迦葉者亦如是是諸佛天中天如是柔軟微妙為名號出柔軟音聲皆同一號為釋迦文如來皆以具足肉眼見是尚不足言其所見廣大過此無央數其有居家修道若出家學道令一佛國諸菩薩皆得作佛具足一劫供養此諸佛名復有聞是說現諸佛經品聞已須臾樂歡信勝於三千大千世界人民皆得佛共供養具足一切諸菩薩已慧解如是疾近無上正真道說是經時六十二億菩薩得難具足法如是得護不可思議意不退轉立於無上正真道十那術菩薩初發大道意立不退轉地無上正真道三十二億菩薩得不起法忍恒沙數等人斷一切塵勞滅生死證說無央數人當與彌勒會於時弊魔懷毒恨心垂淚白佛唯世尊我本願欲使如來早般泥洹欲令人民不出我界如來無著等正覺所度遂益多若住其壽命令至一劫所度之數不能復過今日之所度也今天中天已空我界於是佛以手兩指取地土用著爪上告弊魔言於汝意云何如來爪上土多大地土多魔白佛言如來爪上土少大地土多不可計也佛言波旬我之所度立於無為其數如爪上之土其從汝之教者復多於大地土汝當歡喜怡懌人之種如是不可盡無有數佛告波旬汝欲求人種如求空於是波旬卿所當作者便為之今日夜半如來當般泥洹爾時佛告諸比丘置是諸佛世尊之數置是諸佛世尊國土所有快樂置是諸菩薩之興盛對曰唯然天中天悉在耳佛告阿難若我從一劫至那術劫作譬合會挍計說譬喻法講義說諸佛無有竟時不可竟也無央數諸佛天中天現在者如是如來皆以具足肉眼見復過是所見不可限於是佛告諸比丘如來為一切所當為者以度一切矣無有不度之想名如毛髮所以者何故告汝等爾時佛即如其像三昧現神足令是諸佛世尊所說經悉使此剎人聞聞是法者恒沙等人立於三乘十億百千人得無上正真道十億千人立緣覺道其餘者皆放身命爾時佛以三十二大人相八十種好及八千種好十億聲六十億那術百千種語無限億那術百千種具足音受持諸佛法之相如來寂定如來十力如來四無所畏如來四神足如來四解智諸佛十八法不共如來世上行悉令面見諸法於是佛所說法即現是三千大千之世界平等如掌無沙礫石但有摩尼真珠琉璃虎珀硨𤦲金銀三千大千世界周匝有諸寶殿無央數宮珍寶交露摩尼宮殿交露遍有明月珠樹明月珠蓋明月珠幢幡明月珠舍明月珠座具足三千大千世界周遍八方有八交道以金銀琉璃水精車𤦲馬瑙象瑙虎珀寶赤車釭寶吉祥福寶月光明寶踰日寶阿牟勒寶鳩彌勒寶味寶碧英寶以此眾寶轉相莊挍為樹為蓋幢幡其樹根莖節枝葉華實熾盛幡蓋麗妙有器樹衣樹瓔珞莊飾被服果樹滿無空缺有赤栴檀紅栴檀汁勒栴檀蜜香黑妙音有曼陀勒花大曼陀勒花巾迦勒花大巾迦勒花麁花大麁花柔軟華大柔軟華度晝花大度晝花波羅犁花大波羅犁花善優波羅犁花月華大月花周遍月華摸花大摸花周遍摸花善敬摸花蓋華大蓋花周遍蓋花懼生花大懼生花周遍懼生花周匝遍滿是三千大千世界無空缺皆有珍寶蓮華有九十九億那術百千殿舍青琉璃黃金琥珀馬瑙以為殿舍吉祥福寶摩尼寶以為車有軟妙衣垂桂車上周匝遍是三千大千世界三千大千世界有敷自然師子之座一切樹下皆有自然師子座以好綩綖錦繡綾綺上妙衣服以為座具有雜色網幔其文交錯狀如綬紛或以黃金焰光摩尼以為莊挍一切諸師子座有坐菩薩三十二相嚴飾其身是三千大千世界周匝遍布赤珠青珠白珠有赤栴檀之瓣香蜜香黑妙香散以粟金於是三千大千世界上虛空中遍有摩尼珠網幔出天之伎樂音聲以珠桂諸幔上以妙貫珠寶貫珠師子賴珠󰉈蹉賴買珠以金縷交錯為係以金種種莊嚴為寶帳幔以純金為帳幔是三千大千世界周匝下盡地際上至三十三天以摩尼寶遍以紫磨金周匝為莊嚴從黃金帳出無央數億那術百千之好音聲空無相無願聲非常苦空非身之聲寂定戒三昧智慧解脫度知見聲調損忍辱慚愧聲慈悲喜護安詳奉行聲布施聲布施度無極聲持戒聲持戒度無極聲忍辱聲忍辱度無極聲精進聲精進度無極聲一心聲一心度無極聲智慧聲智慧度無極聲神通聲神通度無極聲菩薩行聲懷來菩薩使至不退轉地聲菩薩得不起法忍聲一切諸佛法聲如須摩提國阿彌陀佛光明如阿󰐎佛世尊及與香王國所有為上妙如寶香天中天如法焰光佛國土之世雄如摩尼王世尊如日寶藏又若日寶藏如音響王佛如善覺佛如須彌劫正覺佛國興盛安樂釋師子國土興樂亦如是用哀一切故示現般泥洹人得知無疑世尊剎貧窮用哀是等故示現國快樂如一切諸佛尊行佛道事釋師子剎如是毛髮無異無增無減又若一切佛國土之快樂嚴淨好釋師子剎如是毛髮而不差異爾時賢者阿那律啼泣悲哀便說是偈言好如月盛住虛空若日柔軟千光明譬火摩尼照一切世尊不復入教授誰當復護諸世間無央數人流生死一切世間復盲冥用世尊入樹間故一切三界群生類諸所得安及快樂悉蒙佛法及尊僧用荷哀傷得撫養善釋師子巧醫王療治憂苦度彼岸勉濟一切諸勤苦法王入於雙樹間一切世間當狂亂用不見佛釋師子除無央數婬怒癡人民眄眩頓躄地天中之天滅生死金翅龍鳥皆歸命鬼阿須倫摩睺勒世尊去後皆墮冥無有婬欲離慢塵照四方明為已滅一切世間當大冥佛般泥洹當奈何阿那律說此偈已應時有諸異天乘車來者獨乘者乘象者乘馬車者在交露車者在座上者在殿上者在窓牖者在交露帳者在戶上者在半月上者在梯陛上者各從所乘各從在所下下已啼泣呼嗟往諸力士所生地到佛所稽首佛足或有天散優鉢青蓮黃白諸花或有散雜栴檀或有天自取寶冠寶珥手著之寶及以天衣持散佛上供養於佛於是賢者羅云啼泣悲哀說偈言功德特異慧無量為眾所奉開迷亂除一切惡勤勞憂入於力士所生地佛為福地眾所仰尊為醫王滅諸病尊相好好如蓮華尊今寢臥於樹間佛踰日月諸世間無量之曜消天光佛為法主過須彌度脫億人勤苦惱佛入空法寂無有第一無想度彼岸尊棄一切世間願法王已入諸樹間世尊之眼滅世冥三達無礙去來今佛為導師度生死佛用哀故寢樹間尊師子吼出妙聲佛所語明如月照佛軟音響眾喜樂佛用哀故寢樹間賢者羅云讚十力即便眄眩尋躄地於地婉轉自擗撲法王加哀莫泥洹尊者羅云說此偈已應時東方不可議無央數不可稱無崖際世界諸佛天中天國不可計無央數不可思議無有限諸菩薩啟辭諸佛來至此剎欲見如來般泥洹及諸大會菩薩欲見如來稽首跪拜承事供養諸菩薩來所經世界無數無量一切天宮天伎樂不鼓自鳴雨於天香天華彼諸世界諸天子有大德學大乘者及諸天王龍王鬼神阿須倫王迦留羅王甄陀羅王摩睺勒王皆侍從諸菩薩來供養者菩薩以諸寶自莊挍來者或以天子被服來者或以第六天子被服來者或以梵天被服來者或以自在天子被服來者或以善化天子被服來者或以兜術天子被服來者或以天帝釋被服來者或以日天子被服來者或以月王被服來者有菩薩入摩尼寶殿舍中結加趺坐來者或入摩尼寶宮中坐來者或入摩尼寶交露帳中坐來者復有菩薩入香殿香宮香交露帳中結加趺坐來者或入紫磨金殿或入一切寶殿或入一切寶交露帳中結加趺坐來者復有菩薩入赤栴檀殿入一切栴檀殿舍中結加趺坐來者復有菩薩入七寶花殿或入月光焰明踰日月摩尼寶殿或入如意寶珠殿或入如意寶珠宮或入如意摩尼寶交露帳中結加趺坐來者諸菩薩以三十二相莊嚴其身有無數光明不可思議之光曜無數廣大光明其光明除一切人勤苦令一切得善想光明除一切地獄餓鬼畜生光明將一切詣善道光明令身有福功德相端正姝好見者歡喜愛其色則無與等者其色為一切所觀視有梵聲柔軟音響令諸道歡喜音恐諸魔音益一切人音出諸法諸福德音滅除一切惡出無量法明音彼有菩薩大士雨諸寶天花遍三千大千世界往詣如來或雨或衣者或雨瓔珞莊飾者或雨蓋者或雨幡綵或者雨雜栴檀者或雨紫磨金者或雨蓮華者或雨如意珠者或雨踰天所有諸寶者遍三千大千世界下詣如來或有菩薩化作諸寶莊飾蓋如三千大千世界踰諸天寶用供養如來或有菩薩以諸瓔珞莊嚴如三千大千世界化作蓮華細根青琉璃車𤦲虎珀吉祥藏寶以為車如意珠車皆悉周遍焰光珠摩尼黃金以一切為莊飾或有化作一宮殿如三千大千世界或有化作踰天諸寶交露帳如三千大千世界以焰光珠黃金一切為莊挍或有化作清淨處如三千大千世界甚大不可計無央數不可思議無有量無崖底所化乃如是以供養如來無所著等正覺八方上下來如是不可計不可數不可思議無有量諸菩薩來供養佛是諸菩薩皆同時前稽首佛足繞世尊三匝各從其所方來化作大蓮華師子座諸寶焰光珠黃金為莊挍座一一菩薩各為佛於雙樹間化作師子座以無量清淨踰天衣敷其上以無央數種種色無量色不可計色不可計億那術百千色踰天上諸所有以為莊挍焰光珠黃金諸寶紫磨金以為帳而莊嚴踰天上香而為芬熏令諸惡道為善本想令一切歡喜怡懌如一菩薩所作莊飾諸菩薩皆亦如是一一菩薩各各所化不相雜錯所以者何寂定無諛諂於諸法無所著譬如如意珠於諸塵垢無所染污學善權方便於諸法所念清淨得諸尊慧法如身所行口亦如是為大布施主住於法無所著是諸菩薩皆歎如來本求道不可計無央數不可量不可稱勤苦行以義示現爾時賢者阿難以偈讚佛言眼明淨好如月滿十力神足慧無塵為天龍王所供事今日世尊入樹間若佛眾摠入大城世雄以足蹈門閫則動天地至六返放其光明遍佛國琴瑟簫鼓諸樂器不鼓自出柔軟音師子虎鹿及野牛諸龍大象止雪山哮吼咆陸心歡喜皆有慈意向如來其聲可樂勝眾寶諸牛那術及百千見佛光明皆踊躍得安無量樂無數鴹鴨鸕鶿鴈抅逸又羅瞻無無數眾於鐵圍山鳥鸚鵡鳴喜欣欣至佛所人本所失諸寶藏皆還得之至世尊諸瞋恚者悉慈心以清淨意奉事佛天住虛空雨天華又羅蓮花有千葉諸宮采女及天子各為供養於世尊色淨如是當不現佛今泥洹當奈何譬如犢子斷母乳斷絕擁護為甚劇十方從本無塵垢已離生死為眾祐諸世雄界為自在其受得住不減劫誰為光王踰日月誰當有力踰鐵圍誰當忍辱等如地世尊導人使離塵當以精進及一心智慧示現度一切若子億世與母離暫得一會便復別子愁思親四方求世尊泥洹我亦爾愁憂勤苦無復樂見佛經行及坐處及見講堂以精舍奈何斷無吉祥得讚歎十方法施人無量勤苦賢釋子即便躄地蓬婉轉我最意見月善月爾時世尊以一切持句三昧正受作安隱行現三昧善說三昧雷雨三昧師子響三昧光燿響三昧威神光明三昧放光明三昧微妙句三昧力三昧力句三昧無量力三昧意持炤明三昧起世有三昧鼓響三昧月三昧大月三昧周匝月三昧月響三昧上月三昧藏三昧諦藏三昧琉璃藏三昧觀視三昧無量觀視三昧遍照一切十方三昧除一切疑光明三昧至誠三昧諦至誠三昧至語三昧說一切行三昧所說諦至誠三昧無量三昧寂定三昧寂定句三昧諦寂定語三昧布施三昧諦布施三昧大布施士三昧光明三昧善光明三昧大光明三昧無量光明三昧照明句三昧斷一切疑光明三昧說諸善本三昧除說諸疑結三昧諦說見三昧於是斷疑三昧善施廢解三昧作諸佛三昧現說一切行三昧善說一切行三昧善說轉法輪三昧善開度其處三昧以是善說現在諸佛慧三昧正受所住處一一毛出不可計不可議不可稱不可量無崖底億那術百千光明一一光端化無央數不可計議無量浴池一一浴池化作不可計議無數無限億那術百千蓮花一一蓮華上化作不可計議無數無限億那術百千座一切諸座上皆有如來坐說法一一化如來所開導人使立不退轉地住於佛法其數如蓮華上所坐化佛得須陀洹斯陀含阿那含阿羅漢一一各如是緣覺之數及不退轉立善本者其數亦爾生天上者數亦如是不復隨苦諸浴池際各有四寶樹無數莖節枝葉華實一一莖節枝葉花實上化作無數不可計議不可稱量如來化出坐師子座上說法度脫一切其數如化樹上如來之數開度一切已便說此偈言眾祐人中尊諦覺於一切人見歡喜者皆棄捐惡道其久有神通世雄難得值如優曇鉢花其色可意好其欲供養佛及奉事我身彼聞是經法其心當歡喜其欲見現在世尊人中上世光明威神當信樂吉祥其當來諸佛以光導御人欲見是世尊當信是吉祥其有求大乘彼則有大利聞是經法已則奉侍於佛其目得清淨及耳鼻之根身口意諸根為斷無所受三昧戒清淨智慧解脫淨解脫示現智脫現為至誠解於一切法於我無所起所知無所滅即不憂諸響諸化如來說此偈已應時不可計人立於三乘無數世界人民皆得一心無數佛國諸地獄皆滅盡諸畜生皆脫勤苦餓鬼皆得安隱爾時佛入量寶三昧正受如來住是三昧者隨一切人所欲得寶則如其意見佛國寶皆悉在前見諸佛樹以寶莊飾隨意所好所欲見色則見諸郡國縣邑及國人民即如意見滿諸佛國盡形壽見所欲莊飾則如意見男子女人小男小女瓔珞莊飾亦復見諸天龍鬼神犍陀羅阿須倫迦留羅真陀羅摩睺勒所欲服飾所欲食飲所欲舍宅如意所好皆見皆得佛告阿難有三昧名慧行諸佛世尊住是三昧隨人所欲得三昧如意即見一切人願阿難諸佛世尊有三昧名無量過度三昧吉祥威神隨人所欲得萬物即如意在前得萬物已供養如來阿難諸佛世尊有三昧名眼住是三昧時令一切人不復習欲樂道德欲於淫欲不淨想不復習也於夢中亦不樂阿難諸佛世尊有三昧名意慚愧住是三昧時令諸佛國中人民皆有愧心無恚亂意阿難諸佛世尊有三昧名目主住是三昧盲者得目阿難諸佛世尊有三昧名無憂主住是三昧時若入城令一切人無復憂患阿難諸佛世尊有三昧名神通主住是三昧令無神通者飛行虛空神足能高七樹阿難諸佛世尊有三昧名世光燿住是三昧時盲者得見世尊阿難諸佛世尊有三昧名受清淨住是三昧時足蹈門閫令諸天龍鬼神犍陀羅王阿須倫王迦留羅王真陀羅王摩睺勒王釋梵於彼稽首禮佛阿難諸佛世尊有三昧名過師子英住是三昧時諸外異道這見如來威神皆降伏自歸阿難諸佛世尊有三昧名金剛光明住是三昧足蹈地時三千大千諸鐵圍大鐵圍山須彌山王及黑山諸溝坑谿谷山林及地皆正高者為卑丘墟為平其地柔軟譬如好衣阿難諸佛世尊有三昧名伏諸魔力住是三昧時令諸魔恐懼怖懅不安各各不樂其宮舍怖懅不止至于見佛歸命如是稽首佛足阿難諸佛世尊有三昧名無恐懼住是三昧時令一切人無傷害意相向無諸恐懼亦無憍慢阿難諸佛世尊有三昧名妙句住是三昧時令諸世界人無有食者得諸無數種種之味阿難諸佛世尊有三昧名顏色住是三昧時令一切人得好妙色不復多病阿難諸佛世尊有三昧名為他故令無衣者得自然衣住是三昧時抅閉獄者皆得解脫諸在厄難者令免難苦得諸安樂慳貪者憙布施惡戒者住淨戒恚怒者立忍辱懈怠者使精進斷諸不善法習增善法亂意者令得一心惡智者得淨智慧阿難諸佛世尊有三昧名說無意行善說句住是三昧時諸憂愁者悉令喜踊阿難諸佛世尊有三昧名二光住是三昧時於去來今諸法無所罣礙無有不等示現智慧阿難諸佛世尊有三昧名於諸法無諛諂便去住是三昧時令諸菩薩大士得不起法忍佛說如是賢者阿難諸尊弟子十方諸會菩薩諸天龍神世間人民為佛作禮而去
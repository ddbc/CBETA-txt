稽首大悲尊能哀愍一切面滿如初日目淨若青蓮佛生調伏家弟子眾調伏調伏除眾過敬禮法中尊佛說三藏教毘奈耶為首我於此教中略申其讚頌如樹根為最條幹由是生佛說律為本能生諸善法譬如大隄防瀑流不能越戒法亦如是能遮於毀禁諸佛證菩提獨覺身心靜及以阿羅漢咸由律行成三世諸賢聖遠離有為縛皆以律為本能至安隱處若此調伏教安住於世間即是諸如來正法藏不滅戒是能安立如來正法燈離此即便無安隱涅槃路佛遊於世間隨處說經法律教不如是故知難值遇如地載群生能長諸卉木律教亦如是能生諸福智佛說由律教能生眾功德奉持得解脫毀破生惡趣象馬若不調制之以鉤策律教亦如是不調令善順如城有隍塹能禦諸怨敵律教亦如是能防於破戒譬如大海水能漂於死屍律教亦如是能除諸破戒律是法中王諸佛之導首苾芻喻商旅此為無價珍破戒逾蛇毒律如阿伽陀盛壯意難調以律為轡勒律於善道處常與作橋梁亦於惡趣海能與為船筏若行於險路戒為善導者若昇無畏城以戒為梯嶝大師最勝尊親說於律教此二無差別咸應歸命禮佛及聖弟子咸依律教住於戒生恭敬故我歸命禮我依律讚歎此說應尊重於初首歸依吉祥事成就毘奈耶大海涯際淼難知差別相無窮豈我能詳悉大師律教海甚深難可測我今隨自能略讚於少分世尊涅槃時普告諸大眾汝於我滅後咸應尊敬戒故我申讚頌欲說毘奈耶仁等應至心善聽調伏教別解脫經難得聞經於無量俱胝劫讀誦受持亦如是如說行者更難遇諸佛出現於世樂演說微妙正法樂僧伽一心同見樂和合俱修勇進樂若見聖人則為樂并與共住亦為樂若不見諸愚癡人是則名為常受樂見具尸羅者為樂若見多聞亦名樂見阿羅漢是真樂由於後有不生故於河津處妙階樂以法降怨戰勝樂證得正慧果生時能除我慢盡為樂若有能為決定意善伏根欲具多聞從少至老處林中寂靜閑居蘭若樂合十指恭敬禮釋迦師子別解脫調伏我說仁善聽聽已當正行如大仙所說於諸小罪中勇猛亦勤護心馬難制止勇決恒相續別解脫如銜有百針極利若人違軌則聞教便能止大士若良馬當出煩惱陣若人無此銜亦不曾喜樂彼沒煩惱陣迷轉於生死總攝頌曰不淨不與取斷人稱上法觸八事覆隨斯皆不共住爾時菩薩在覩史天宮將欲下生先以五事觀察世間云何為五一觀遠祖二觀時節三觀方國四觀近族五觀母氏時六欲天來至母所三淨其腹摩耶夫人因寢夢見六牙白象來降腹中于時大地六種震動於此世間有大光明普皆照耀世界中間幽闇之所日月威光不能照處皆悉大明其中有情由黑闇障之所映蔽從生至死於自身分尚不能覩何況餘類能互相見遇斯光已生奇特想咸作是語云何此中忽有眾生乃至菩薩初降誕時大地震動普放光明如前無異於此三千大千世界有緣之類見斯光者歡喜踊躍生希有想時有四大國王各生太子室羅伐城梵授大王初誕子時有大光明便作是念由我聖子福德力故放大光明普照世界宜與我子名曰勝光又王舍城大蓮花王初誕子時亦有光明便作是念我子福力誠為希有初生之時大光遍照猶如日輪影光熾盛母又名影宜與我子名為影勝又憍閃毘國百軍大王初誕子時亦見光明便作是念我子福力有大光明如日初現普照世間宜與我子名曰出光又嗢逝尼國有大輪王初誕子時亦見光明便作是念我兒生時有勝光彩猶如燈明能破大闇宜與我子名曰燈光雖彼四王各生喜念云此神異皆由我子豈知威光乃是菩薩慈善根力廣大熏修不可思議福德所致當於此日大釋迦氏難陀為先俱時誕生五百童子其耶輸陀羅鹿母瞿舁此三為首俱時誕生六萬童女復有五百侍男闡陀為首及五百侍女同時而生又有五百母象建託為首及五百牝馬各生一子是時大地忽然自現五百伏藏諸有邊隅不臣之處咸來賓伏是時釋梵大王與諸天眾百千圍繞恭敬尊重親事菩薩又諸王都城邑聚落一切長者婆羅門等咸為瞻仰禮事菩薩普皆雲集于時淨飯王作如是念以我宿福之所招感今有聖子來生我家又能成就一切勝事宜與我子名一切事成爾時摩揭陀國有一大城名尼拘律安隱豐樂人民熾盛於此城中有大婆羅門亦名尼拘律富有財產多諸僕使金銀珍寶倉庫盈溢有大力勢如毘沙門王復有十八廣大聚落以充封祿十六大邑以充僕使有六十億上妙真金其摩揭陀主大蓮花王有千具犁婆羅門家犁數亦等恐招過咎於千數中但減其一然由宿因福善所感業果成熟種糠麥子便生金麥每收果實滿二百餘石其人每日朝覲王時恒以一掬金麥獻壽願王福命無窮後於望族娶女為妻經歷多年了無子息恒求繼嗣竟未稱心遂便享祭一切神祇雖久祈請不能遂意心懷憂苦掌頰而歎我今家資巨億既無繼嗣將欲付誰終被官收自無毫分母曰汝今何故如是長歎答曰我今身心豈得安隱資產豐贍世所希有現無子息形命難保一旦壽終咸皆散失母曰且止勿憂示汝方便我見世間無子息者或自祈請或令他求發慇重心無願不果子白母曰其事如何母曰我先無子求尼拘律樹遂便有汝汝今宜於神樹竭力祈請但求一子必當遂意時婆羅門奉母教已於後園內畢鉢羅樹下廣設珍羞具申祈請曰伏惟樹神早授我子若稱願者請於此處廣立神堂并設大會慶謝殊恩於日日中常作如是祈請發願又告神曰若不遂意我當連根伐樹令汝無依于時天神知此慇懃心生惶懼念我無力當如之何即便速往毘沙門處白言大天有婆羅門為求子故於我住處欲為斬伐幸願垂恩曲存愍濟天王聞已自念無力即往上天白帝釋曰願見聽察今我所管居住之處有人求子不能遂心欲為斬伐既有斯厄幸願哀憐天主聞已告輔佐曰若有天子衰相現前須來報我作是教已敬承天命後於異時有一天子五衰相現即便速往告天主曰今有天子死相現前命來告曰汝今宜往瞻部州內尼拘律城大婆羅門家而往受生作是語已天子啟曰大天當知彼婆羅門自恃尊貴深生放逸然佛大師出興於世化緣若畢當入涅槃我有宿願於世尊處專修淨行恐生於彼為我障礙天主告曰汝勿憂慮我當助汝於一切時令無放逸彼命終已便往尼拘律氏託蘊受生聰慧女人有五奇智何謂為五一知男子有欲心二知時節三知從某人得娠四知是男五知是女于時彼婦既有娠已心大歡喜告其夫曰仁者知不今有善子來入我胎宜大慶悅夫聞說已喜遍身心高聲唱言善哉安樂我從昔來終日竟夜一心願得承家之子百年之後隨己力分修諸福業咸稱我名令此功德資助父母所生之處福樂無盡凡我家務有所付囑作是語已於高樓上敷設寶座安置其妻專使名醫調和將護衣服飲食觸事合宜兼令一切冷暖澁滑酸醎之類輕重適時溫涼得所遍身莊嚴上妙瓔珞塗飾花鬘光彩超絕譬如天女居歡喜園凡所遊踐皆在床褥往來未曾足履于地耳目所經終不聽視邪惡聲色月滿生男姿容超絕光相炳耀如贍部金頂圓如蓋臂長過膝鼻脩且直眉高而長額廣平正眾相具足三七日後諸親歡會此兒今者欲作何字相與議曰今此孩子本於畢鉢羅樹求得應名畢鉢羅又從氏族可名迦攝波由此時人稱畢鉢羅或云迦攝波便以孩子授八養母隨其所須不令闕乏給以乳藥酥膏及餘眾妙資養之物速便長大如蓮出水至童子位將付明師習學技藝及諸典籍一經耳目記持不忘執捉淨瓶威儀進止無不明察翁聲蓬聲及四薜陀悉皆明了所謂一頡力薜陀二耶樹薜陀三娑摩薜陀四阿健薜陀於諸世間在地居空考諸祥變復閑方法謂自祭祀教他祭祀自習誦教他習誦或自布施及受他物於此六事無不明曉并屬四明所有支派究暢皆盡能顯自宗善破他論智識分明利同於火眾推先俊請為師導教婆羅門子五百餘人年既長大其父告曰迦攝波汝今知不年既長成宜遵婚禮答曰世間欲樂非我所願父又誨曰夫為人子須紹家業敬事祖禰無令絕嗣迦攝波曰父豈不聞古仙論曰樂隱遁者其神清昇至究竟處父曰嫁娶之儀豈非正典答曰此是近伐俗論非古仙法時迦攝波即便歎曰我於今者何期禍哉一陷欲泥永劫難出父母恩重復不可違此乃進退逃避無路時父再三慇懃誨示其人恭順不敢違命覆自思惟設何方便得免斯縛遂啟父曰今若見逼為婚娶者請以紫金鑄一女像父速為造應時成就色相分明容儀可愛量如人等時迦攝波既觀金女報其父曰若得如此女人我當隨教共為婚匹父聞語已內懷愁惱以手掌頰歎息而住禍哉我今何處卒可求得知斯美女時諸學徒見其憂苦問曰何意長者如是憂愁便以事告誰能獲此端正女耶學徒告曰可為求覓遍觀世間未見有器而無蓋者如迦攝波具眾福德如斯妙女應亦可求時諸學徒即說頌曰於此大地廣無邊如是之人必應有此子既是大福德今為求婚願勿憂應可更造三金女像我等擎持周遍四方必望得見如斯美女時諸學徒持一金像號曰金神鳴鼓吹螺盛興供養花蓋雲布周遍城邑在處尋訪漸次行至劫比羅城於此城中有大婆羅門亦名劫比羅富有資財多諸僕使廣如前說乃於望族娶女為妻未久同居便生一女顏容超絕人所樂觀于時父母欲與立名然此小女容儀可愛端正無雙稟性賢善復是劫比羅女應名妙賢于時妙賢年漸長大妍花婦德四遠咸知時諸學徒持金女像所至城邑大聲遍告諸士女曰君等當知若有能以香花妙物供養天神者此神能與五種大願一者當生富貴家二者娉於貴族三者不被夫輕四者生有德子五者夫常隨意既聞告已諸有少女各持香花詣金神處咸申敬奉時妙賢父告其女曰諸人咸往供養天神汝亦宜應往申獻奉妙賢答曰何意當須供養於彼父曰奉彼金神能滿五願生富貴家娉於貴族夫不見輕生有德子夫主隨意于時妙賢告其父曰我性不是貪欲之女誰能輒往禮彼天神父告女曰雖無所望禮亦何損宜可暫去與眾同觀其女敬順不違父意遂將諸女以為伴屬詣天神處既至彼已此女威光赫耀映蔽金神如聚黑鐵時諸學徒既見斯事各生希有共相議曰我神威光今向何處為是天龍八部神等吸將去耶為是此女映奪使然如何紫金變成黑鐵妙賢見已共伴歸家此女天像神還復金色時諸學徒共觀斯事並歎希奇問諸人曰此誰家女容彩無雙由彼威光變金成鐵諸人報曰斯乃是彼大婆羅門劫比羅女名曰妙賢威光之力諸徒既聞各懷驚喜遂便共詣大婆羅門家稽首拜已白言長者南方有城名尼拘律於此城中有大婆羅門亦名尼拘律富有財產多諸僕使金銀珍寶庫藏盈溢有大力勢如毘沙門王乃有十八廣大聚落以充封祿十六大邑以充僕使有六十億上妙真金其摩伽陀主大蓮花王有犁千具婆羅門犁數與王等恐招過咎但減於一其人有子名迦攝波容貌希奇聰叡無匹明四薜陀并閑雜術能建自宗善摧他論智識猛利事同炬火未有婚匹故遠相求時婆羅門劫比羅早以欽承迦攝波德今聞殷富喜副先心報諸人曰敬隨來意共結親婚時諸學徒既蒙許已喜還本宅告大婆羅門曰我等已為迦攝波求得賢室端正無雙劫比羅城大婆羅門女名曰妙賢其婆羅門聞是語已生大喜慶答曰我比所求今蒙遂意其迦攝波聞已便念為我求妻雖言已得傳聞殊勝未審何如我今宜可自往觀察遂詣父母稽首白言二尊當知我今暫欲遊觀他處父母告曰我等二人有汝一子愛念情重婚時復至暫隨遊觀可速歸還時迦攝波辭父母已往劫比羅城易服變形縫小葉器巡行乞匃問知其舍至彼門首然而此國凡施食時令少女持出于時妙賢聞有乞者遂自手擎食授與乞人時迦攝波既見女已生希有想遂便歎曰如斯美貌舉世無雙虛棄光華甚為難事妙賢聞已便告彼曰豈所許者身已亡耶迦攝波曰彼人現在女曰若爾何緣忽作斯語復告人曰彼雖現在情不樂欲女聞此語亦驚歎曰實為希有實為善事我亦至誠不樂行欲迦攝波曰賢女必如此者我是其人我今與爾共立盟誓父母之教誠不可違除初婚時暫爾執手過斯已後所有身分誓不相觸時迦攝波共立契已歸會宗親以成大禮妻歸之後於一柱觀敷設床座男女同居隨處一邊各修善業共厭世事專求出道曾無一念起染欲心時迦攝波告妙賢曰遍觀生死諸過患咸由愛染作因緣世人皆悉共行非豈悟長淪三有海又告妻曰賢首凡是女人性多惛睡初夜後夜汝可安眠於中夜時我暫消息後於異時妙賢正臥垂手床前其迦攝波或時經行或坐思惟時天帝釋見此事已作如是念吾今自往試迦攝波為是詐妄欲邀名利為是真實求解脫乎即從天下化作一蛇張口吐毒現可畏相向妙賢處欲囓其臂迦攝波見已乃疾疾行至妙賢所將寶扇柄舉手置床是時妙賢從睡驚覺告其夫曰聖子勿虧盟誓勿虧盟誓迦攝波曰豈汝不見黑毒蛇來于時妙賢以頌答曰寧使我身遭毒蛇慎勿虧誓來相觸蛇毒但令一身死染毒淪沒無邊際時迦攝波告其妻曰賢首汝至誠心共修淨行乃說頌曰履刀入火事雖難對女修行難於是若能守志無虧犯此實世間希有事時迦攝波更以其事告妙賢曰非我欲心故觸於汝然以扇柄舉手避蛇時彼帝主見生嗟歎遂往天宮於是二人居一柱觀經十二年修清淨行如佛所說積聚皆消散崇高必墮落合會終別離有命咸歸死其迦攝波父母俱亡遂知家事復於異時往營田處觀其耕地而說頌曰觀此耕犁處損地害諸蟲牛力復勤勞愍念如親屬農夫苦憔悴風日損形容作務倦耕耘見此心酸楚時迦攝波問耕人曰斯是誰家田作之處耕人答曰是迦攝波迦攝波曰我家寧得有斯田業耕人曰是父舊事今猶未息聞斯語已告耕夫曰我從今日並放汝等不為僕隸恣意遊行及諸牛畜任隨水草亦無繫縛時迦攝波見此無益便說頌曰所食無過一昇飯眠臥唯須一小床兩張㲲布足遮身自外並是愚癡物時迦攝波告其妻曰賢首我今有願捨俗出家所以者何在家迫窄猶如牢獄恒被一切苦惱嬰纏諸惡知識之所隨從造業因緣終無休息出家寬曠猶若虛空任運能修清淨梵行速能圓滿至解脫處乃為頌曰山林多寂靜坦然無畏懼於此可勤修能離諸纏縛正見與邪見皆從心所生安處空閑林智者當觀察若人貪俗務諸苦常隨逐超然離塵網能往涅槃宮作是語已命掌庫人曰汝當與我一最下衣我欲捨家修出離業彼開庫藏撿閱諸衣悉皆無價唯有一叚最下㲲布略准其價猶直一億金錢持奉迦攝波彼既受已從舍而去爾時菩薩遍觀一切老病死已諸天圍繞便於夜半踰城出家往勤苦林時迦攝波亦於此時棄捨家業修出離行作如是念若於世間是阿羅漢者我當依彼敬心承事既出家已時人號為隱士迦攝波住多子制底邊是時菩薩住阿蘭若於六年中修苦行已知是無益徒為勞倦次於歡喜歡喜力二牧牛女處食十六倍乳糜龍王讚歎於負芻人吉祥之處受柔軟草即便往詣菩提樹下於金剛座自敷草座結跏趺坐端身正念如睡龍王以慈悲仗降彼三十六億天魔兵眾證無上覺次往婆羅痆斯國仙人墮處施鹿林中為五苾芻及以隨五三轉十二行法輪次於大軍婆羅門及二牧牛女為說妙法令生正見皆證初果并留髻外道一千人等並令歸佛出家近圓頻婆娑羅王亦住見諦次詣王舍城住竹林園度大目連及舍利子次往室羅伐城為勝光王說少年經令其調伏次為勝鬘夫人毘盧將軍及仙授等咸令見諦無上世尊常法如是觀察世間無不聞見恒起大悲利益一切於救護中最為第一最為雄猛無有二言依定慧住顯發三明善修三學善調三業渡四瀑流安四神足於長夜中修四攝行捨除五蓋遠離五支超越五道六根具足六度圓滿七財普施開七覺花離世八法示八正路永斷九結明閑九定充滿十力名聞十方諸自在中最為殊勝得法無畏降伏魔怨振大雷音作師子吼晝夜六時常以佛眼觀察世間誰增誰減誰遭苦厄誰向惡趣誰陷欲泥誰堪受化作何方便拔濟令出無聖財者令得聖財以智安膳那破無明眼膜無善根者令種善根有善根者令更增長置人天路安隱無礙趣涅槃城如有頌言假使大海潮或失於期限佛於所化者濟度不過時如母有一兒常護其身命佛於所化者愍念過於彼佛於諸有情慈念不捨離思濟其苦難如母牛隨犢爾時世尊作如是念隱士迦攝波今應受化即往佛栗氏國人間遊行到廣嚴城多子塔邊在樹下座為欲引導迦攝波故舉身光照如妙金山晃耀希奇周遍赫奕時迦攝波見是事已尋光而去到世尊所遙見如來儀貌端正相好殊倫諸根湛寂一心無亂譬如山王金色照耀歡喜踊躍高聲唱言此是我師我是弟子世尊告曰如是如是迦攝波我是汝師汝是弟子慇心禮敬佛復告言實是無知詐言有知實未曾見詐言曾見實非大師自言是師實非羅漢言是羅漢實非薄伽梵云是薄伽梵非三佛陀云是三佛陀此詐偽人頭便破裂以為七分汝迦攝波我是知者說言我知我是見者說言我見我是大師說言大師我是阿羅漢說言阿羅漢我是三佛陀說言三佛陀我有因緣為諸聲聞宣說法要非無因緣是真出離非不出離是所歸依非不歸依是實超越非不超越是有神通非無神通由是因緣汝迦攝波應如是學當作是念我所聽法與善相應我皆恭敬專心而聽尊重存念一想不移攝取諦思敬心而受於五取蘊我實觀知是生滅苦於六觸處我見是集是冥沒故於四念處善住心故於七菩提分我當修習多修習故於八解脫我當身證得圓滿故我於大師及有智者同梵行處恒起慇重極慚愧心我之正見念念相續於身隨轉不令間斷汝迦攝波應如是學
此品之內略以三門分別一辯來意二解品名三釋文義明來意者然聖人冥通權道無二居士為眾生而現疾如來亦懷悲而遣問因共往來得通化導利益事廣故此品來又前所明般若大悲與眾德合行名為方便此品即彰飛彼二乘諸小菩薩之所能知今欲對之顯其勝德使其捨劣修勝故此品來或可前品之中因凡問疾明化凡法此品之內因聖問疾明化聖法教聖之中先教聲聞故此品也第二釋名者佛具勝德名天人師聲聞等親蒙佛度稱為弟子此乃師徒弟子相對得名也又云學在佛後名之為弟從法化生稱之為子所命之人是其弟子就此題章名弟子品若依無垢稱經云聲聞品若言弟子品恐同菩薩也第三釋文義者就此文中三門分別一約相顯失分別二就行相始終分別三隨文釋義初顯失分別者此中有五百聲聞行即五百法門文中略故但明其十此十即是聲聞之人所得之法今對大乘並是其失相云何初舍利弗聲聞人中智惠第一以其不達常寂三昧是故致呵二目揵連神通第一以其通不現前說法不當故亦被呵三大迦葉頭陀第一以無平等大悲所以被呵四須菩提解空第一以其不得平等大空故亦被呵也第五富樓那辯才第一以其不達深遠根性故亦被呵六迦旃延解義第一以其不達實相深義故亦被呵七阿那律天眼第一不與無相智惠合行故亦被呵八優波離持律第一不能觀空滅罪故亦被呵九羅持戒第一以其不達無利出家故亦被呵第十阿難多聞第一不了如來法身功德故亦被呵此十並彰弟子失也二約行相始終分別者一舍利弗修不住行以其此人捨俗歸林除亂取靜今教不住取捨行會中道云不住行也二目連修入證行以其目連通不現前說法不當教修二空契證真理名入證行也三大迦葉修助道行以其此人捨富從貧未會平等教修等觀助成菩薩云助道行也四須菩提修大空行以其善吉見有邪正未解真空所以教修等觀不取邪正之相云大空行五富樓那修說法行以其此人不觀根欲說法差機教知根性稱其所宜利無不普云說法行也六迦旃延修生解行以其此人數演五法乖其實相教離分別之心契會無相之行名生解行也七阿那律修起通行以其那律有相天眼見境未明教修無相天眼契悟不二云起通行八優波離修滅惡行以其此人不能觀空滅罪教修無相懺悔罪垢不生名滅惡行也九羅睺羅修出家行以其覆障不達即相無相真實出家教修離相平等真實出家云出家行也十阿難修法身行以其歡喜不了如來法身常住教修出世無為功德永離生滅之心云法身行第三釋文義者文別有三初明維摩寢疾之意以為起問由致二佛知下正命問疾三如是五百已下總結類顯前中爾時維摩詰自念寢疾于床者爾時者生念時也長者維摩結起念人也自念寢疾于床者正興念心然此念意念待聖問非念為病良以維摩悲物情深待問若渴故興此念維摩現病專精為物心雖為物得佛影響化事方成故念自已寢疾于床于者於也世尊大慈寧不垂愍者佛具眾德為世欽承故曰世尊慈中之極餘莫能加稱理而成豈非大也寧者能也慜者憐也維摩自云我之小子悲心尚劣猶為物纏痾況佛高人能不垂憐而遣問也佛知其意即告已下第二正命問疾以其時會得蓋在今故令往問而不可止然下文中據其正使理歸文殊而命餘者略有三意一為彰如來心等不偏所以通告與涅槃中並告大眾令問相似第二為欲廣寄眾言顯維摩德尊故須通告命不堪彰其德尊告命堪者顯其德妙第三為欲廣寄眾言以顯維摩所說之法故須通告故下文中先告不堪彰昔所說後告堪者明今所說是以通告就弟子之中人別有十先命舍利弗者以其為使不易非通人之不可身子神惠超絕故先命也智度論云王舍城內有大論師名摩陀羅王以聰明封賞一邑其生一女眼似舍利鳥即以為名亦名鶖鷺子因鶖鷺鳥以彰其號時南天竺國有大論師名優婆提舍頭戴火盆謂物愚闇銅葉葉腹恐詩書溢出即打論鼓國人皆集欲定優劣摩陀羅路見鬪牛知彼勝我於是入眾論難便墮負處群臣共議奪其封邑以賞提舍摩陀羅語提舍言王以汝聰明封賞一邑我以女為妻後時女有娠忽然夜夢夢見一人身被甲冑手執金剛杵摧破一切山然後在一山邊立寤已即向夫說其夫解曰汝當有娠所懷必男身破甲冑者此兒必有厚德手執金剛杵者此兒聰明有大智惠摧破一切山者此當作大論師破一切論義師也然後在一山邊立者當伏應一人以為弟子其母從有娠來神智非常昔與兄論義兄恒得勝自妹有娠兄便論屈即知兒智勳母聰叡年始七歲十六大國中論義第一從佛出家弟子之中智惠第一故餘經論中讚嘆舍利弗唯除佛如來一切眾生類智慧及多聞欲比舍利弗於十六分中不能及一即先告之何故先告以其惠勝為是先告問曰前說聲德劣故佛先告舍利既是弟子中勝何故先告解云舍利惠行雖上餘行劣他故得先告若如此者餘之九人德有優劣亦應先告如此論量理即不通但是大聖導引多方應告即告何有先後文中有四一命問疾二辭不堪三釋所以四結不堪下文例爾初命可知第二辭不堪者皆舉往昔屈辱之事彰已不堪非謂此念以有斯恥也然佛是大人發言如印而不可違何故致辭者但為佛使必須達人憶昔被呵默不能報今懼此失恐有辱尊之醜故下諸人皆致辭也第三釋中義別有二一出昔日被呵之事二時維摩下明得失教呵之相呵去其失教修其德前中所以者何一句總自徵責佛令問疾者何若作世尊問意汝是弟子我使汝問疾所以不去者何自徵問下例皆有二意憶念已下正出呵事曾於林中宴坐樹下者聲聞修定必託靜緣不知寂定離諸緣故身子雖獲羅漢法執未亡見有身意患身勞煩故欲隱形於林見心動亂復欲藏心於定以有身意取捨未融所以被呵良由未悟法空見外六塵為能擾執內六根為所擾故託林取靜避於外塵宴者默也默坐樹下安心坐禪故云宴坐第二教呵義中文分三節一呵二教三詰不必是坐為宴坐者此呵失也失有六種下教文中翻成六德以其身子樹下坐禪得身心相故隱身於林藏心於定雖欲隱藏翻成顯現也此未全非故云不必生云不言非是但不必是不言非是者二乘坐法乃可體然但不必是者未是大乘真極坐法也莊云必是有所得住著坐也身子見有散可辨見靜可欣故今責云不必是坐為宴坐也若約行辯舍利起不住行以其此人捨俗歸林以為寂定今教不住取捨方為大定不於三界現身意下第二翻失顯得正明教也教相有六一等身心破得身心相二凝靜亂破取靜亂相三融真俗破取凡聖相四亡內外破取內外相五泯邪正破取邪正相六齊縛解破取縛解相前中不於三界現身意者第一等身心也遠云欲色無色界是三界凡夫於欲色兩界受色形果名為現身在無色界受心法果稱為現意菩薩了三界虛妄但是心作證實除捨無處可在所以不於三界地中而現身意是為宴坐滿云聲聞得身心相所以隱身林間藏心在定雖欲隱藏翻成顯現大士悟三界身意其性本空不取不捨不現身意名宴坐也又云五根空故意不現也身意性空是真坐禪也肇云法身宴坐形神俱滅道絕常境視聽所不及豈復現身於三界修意而為定哉身子以猶有世報生身得其身相以人間為煩擾故隱身於林藏心於定雖欲隱藏以自顯現未能形神無迹取捨兩亡何以走長衢而避影煎流水以求氷被呵之由良為於此不起滅定現威儀者第二凝靜亂二乘之人患心勞慮暫止心想名為滅定由本識持色身不壞六識滅故不能起動所以然者聲聞威儀意識引起入滅定時意識滅故於四威儀捨之入定菩薩不爾寂而常用靜亂不殊何以故以無心故不起滅定無心心而現威儀如如意珠無心分別自然能雨一切寶物但可以神會難以事求出入無二是為宴坐智度論云普花言汝信受一切法常寂滅相否舍利弗言我信此事普花言諸法常寂無有體也或可菩薩入滅定雖無六識有平等性智引起色身能現威儀二乘滅定無平等性智不能現威儀也肇云小乘入定即形同枯木無運用之能大士入實相定心智永寂而形充八極順機而化應會無方舉動進止不捨威儀是真宴坐不捨道法理凡夫事者第三融真俗遠云戒定惠等是聖道法貪嗔癡等是凡事小乘未證法空見有或業有而可畏段已入聖不能現行引導眾生菩薩了空知有如幻處而無畏現行教化染淨無二是為宴坐又由大士具根本智恒觀真如名不捨道法後得智中與物和光教化眾生現凡夫也又云後得智中心常入定不捨道法大悲心中現起煩惱教化眾生故云現凡夫事也滿云聲聞不能即淨有垢障隔生死不能處中化物大士善惡齊止真俗同觀故能處於中道而現凡夫事也故下經云示受於五欲明現凡夫事亦復現行禪名不捨道法此化用言也理實大士不見有道法異於凡事一相無相平等無差別也心不住內亦不在外者第四內外六根是內六塵為外聲聞入定心即在內出即在外內外未均體非是定菩薩悟內外本空相生非有內外平等是為宴坐故下經云不念內外行於平等或可真諦是內俗諦是外二乘執有真俗心遊內外菩薩了真俗俱空故不住內外也又云依他是內遍計是外小乘不了能所取空心遊內外大士知內外性空所以不住內外也於諸見不動而修行三十七品者第五泯邪正遠云五見非一名為諸見身見邊見邪見戒取見取凡夫恒起不能入正二乘修正不能入邪菩薩現行教化眾生故無所動雖現同邪內心恒正平等是為宴坐故下經云八萬四千諸煩惱門而諸眾生為之疲勞諸佛即以此法而作佛事肇云小乘不能即邪為正要須斷見修道大士通達諸見與道品無異故不離見行於道品故下經云住正道者不分別邪正又云凡夫滯有二乘樂空諸見為纏捨之方脫菩薩悟見本無其由空花水月見體常空即道品也不斷煩惱而入涅槃者第六齊縛解莊云二乘要斷煩惱方入涅槃菩薩了煩惱性空本自不生今何須斷既無煩惱可斷亦無涅槃可入對彼斷入故云不斷而入是真宴坐遠云隨化現起貪嗔癡等故名不斷內心恒寂名入涅槃智者云此有四句一不斷不入是凡夫人二斷而入是二乘人三斷而不入是通教菩薩四不斷而入是圓教菩薩今約第四門也問不斷煩惱而入涅槃四種涅槃之中是何涅槃答入無住處涅槃所以得知淨名以二乘人斷煩惱而入涅槃即證有餘無餘二果今明菩薩不同於此現起煩惱利益眾生內證涅槃而無所著故無垢稱經云不捨生死而無煩惱雖證涅槃而無所住是為宴坐自性涅槃凡夫亦有恐同於彼是以不說有餘無餘聲聞亦得恐濫二乘亦不說證又解前勝益有三義一自性涅槃本來清淨不由斷惑等得所以不斷而入涅槃第二是無住處頓悟菩薩留隨眠或故云不斷證無住處故云入涅槃第三入有餘涅槃二乘入有餘要須斷煩惱漸悟菩薩了煩惱性空雖斷煩惱無所斷不同二乘以斷為斷證有餘故名入涅槃若能如是坐者佛所印可者上來教呵訖此下第三總結具上六德平等宴坐聖共同遵稱可佛心故云印可此句結德時我世尊默然不能加報者上人境界非己所知理出情外故云不能報也此句結失良由向來教呵並明得失俱說故今雙結者欲令時眾同其得也故我不堪下第四結不堪也佛告目連者目連是姓字拘律陀父為無子因求拘律陀樹得生此兒因以為名依問疾經目連翻為菜菽其父好食此物故以為名依部執論翻為胡豆是王舍城輔相之子先與舍利弗同事那若心專求道而無所得疑謂無法那若臨終病臥微笑二人請問師何笑也那若答曰五念世人恩愛所縛其南天竺國金地國王身死火殯夫人戀憶投火而死吾為是笑之二人私記那若死後有商人人從金地國來二人訪問如那若語二人便云師定得道但我非是法器遂共立契若有所得必相告語為要後佛初出世頞鞞比丘入城乞食舍利弗見之進止異常知有勝師舍利便問言汝師是誰頞鞞答言是大沙門舍利重問汝大沙門何所宣說頞鞞答言諸法因緣生是大沙門說諸法因緣滅是大沙門說舍利聞之豁然悟解即於言下道證初果迴至本處目連聞之亦悟初果二人各將二百五十弟子投佛出家並得羅漢弟子之中神通第一使不可廢故命之也文四同前第二辭不堪中以其目連智障未遣不能即事無擁通不現前說法不稱是以被呵第三釋中所以下總徵憶念下別別中有三一出昔日被呵之事二時維摩下明其教呵得失之相三明說益為諸居士說法者經雖無文以理言之應說施戒修福等事或說小乘生空法等小不應大所以被呵諺云白衣居士久發大心目連不識根機為說小法法藥差故故被呵也就下教訶相中先訶後教訶中不當如仁說者居士應聞大乘實相乃說有相之法一說不應法二說不當機此二不當具有四失一不知根二不達深義三闕於大悲四不報佛恩若約行辯目連修入證行以其此人說施戒等法不隨真法今教二空也夫說法者當如法說者第二以理正教於中有二初約所說法體以教二夫說法者無說無示下約就能說儀式以教前中有三初總次別後以理返責初云夫說法當如法說者當如大乘實相法說法無眾生下第二隨法別教於中且約五陰十八界門而演說之餘類可知先就五陰明法離相法無我所下就十八界明法離相眾生起計多執二處前五陰中句別有十約義唯二前之四句明人無我後之六句明法無我人無我中四句何別宣說陰體以為神主名之為我和合之中計有定實以此而生說為眾生相續之中說有神性任持不段名為壽命作用之中立有主宰說之為人破相顯實故無我人眾生壽者故勝鬘經說如來藏者非我非眾生非壽命非人法無眾生者遠云正明理無謂於實相法中無有眾生所無有三一無橫計神我眾生二於假名眾生之中無有定性三無假名眾生之相此等皆是虛妄分別相有理無餘門類爾離眾生垢者破情顯理取我之心名眾生垢真法之中無此我心名離眾生垢以無垢心故無眾生也藏云眾生者陰界入等諸物和合而生以為主宰法者實相實相之法本無眾生若見有眾生即乖於實相故稱為垢若悟實相則其垢自離也若依無垢稱經云先云無我後云無眾生所以然者外道凡夫先計身中有我後執有眾生以此理推無煩致或廣如無垢稱經說也法無有我者遠云正明理無亦真法中無三種我准前可知離我垢者破情顯理義同前解此兩句中破情顯理後兩句中破相顯理也肇云欲明無有我非謂有無我又云法無我者執有主名之有我然我不同有其二種一者分別二者俱生分別我見有其二種一依邪教外道所起二依邪思惟內道所起此二我見體性不善亦通隱沒無記唯在第六識中有俱生我見亦有二種一在意識性是不善亦通有覆無記二在末那性唯有覆無記此二種我悟真法時悉皆求離故云無我也法無壽命者遠云正明理無亦真法中無三種壽准前可知離生死者破相顯理若真法中有其生死故可就之說有壽命既無生死就何說壽也滿云生居命前死居命後中間相續連持不段故稱名命百年之期名之為壽生死性空則無壽命法無有人者遠云正明理無亦真法中無三種人准前可知前後際段者破相顯理有為之法前後相起前為前際後為後際若真法中有此二際則可就之以說於人真中無此就何說人於情為有於理實無翻情顯理故稱為段非有所除也釋論云不忍作惡行人法故名之為人行因得果往來生死永無朽滅故外道謂之為常前際既段無人造因後際亦段無人受果前後既段中間亦空何有人也無垢稱經云法無補特伽羅此云數取趣與人義相似也法常寂然下第二有六句明其法空初二離相次二離名次有一句結前離相末後一句結上離名初兩句中前之一句正明離相後之一句破去心緣成前離相就初句中法常寂然者遠云真性不動故曰寂然滅諸相者破相障寂四相五陰等是相也真中本無名滅諸相有相即不寂相滅即寂矣其由無法可生無法可滅故云寂滅也諺云真如佛性如來藏等實相法也常寂然者是等諸法性出自古體真無超作故云寂也滅諸相者本自無相滅何所滅正以非相為相強稱滅也亦可法者一切法也法若有相即非寂滅法何以寂滅諸相故法離於相無所緣故者緣是心緣相從心生心若不緣即相自空能所俱寂故離相也法離相者遠云正明理無於真法中無五陰相名法離相無所緣者破相顯理若真法中有相可緣不名離相於真法中無相可緣故法離相以無所緣能緣亦無能所俱寂所以離相又云法無相者無貪著之相真法之中既無所緣亦無貪著能緣之相故無垢稱云法無貪著無所緣故次兩句中前一句破名破說後一句破去心覺成前離說就初句中法無名字者遠云正明理無謂真法中無有妄想所立名字言語段者破去言說顯成無名名是言本以無名故言語不生故云言語段舉言語段成名無也此解不然何處名為語本只可言為名本也言語是名字之本真深離言豈有名字也法無有說者正明理無於真法中言語不生故無言說離覺觀者破情顯理覺觀言因以真法中無覺觀故言語不生故無言說麁思名覺細思名觀此皆情相真法出情故無覺觀問初禪有覺有觀中間禪無覺有觀二禪已上無覺無觀與此真法離於覺觀有何差別答真法性滅本自不生所以云無二禪已上對治不超云離覺觀也法無形者正辯理無謂真法中無陰形相以此結前離相之義故說無相如虛空者類以顯之真法離相如世虛空故言如空也法無戲論者正明理無理外名言悉成戲論真法離此名無戲論以此結前離名之義故說無戲論畢竟空者釋以顯無理絕言論云畢竟空也上來就陰明法離相自下第二就十八界明法離相文中一十九句義分為二初有一句明人無我後十八句明法無我就初句中法無我所者正辯理無謂真法中無我及所義如上解離我所故釋以顯無下法空中句雖十八相從為三初有六句明六根空法無動下五句明六識空法離好醜下七句明六塵空初六句中前三破相後三即實就前三中初句約識以明根空第二約塵以彰根空第三約因以顯根空就初句中法無分別者正辯理無於真法中無有六根生識了塵名無分別離諸識故者釋以顯無於事分齊六根生識真法之中無此識故名離諸識以離諸識故無分別也又云無分別者真法之中無有三種分別一者自性分別二者隨念分別三者計度分別自性分別者謂於現世所緣諸行自相行分別隨念分別謂於昔曾所受諸行上追念行分別謂於去來今不現前強思構行分別八識中唯第六意識具上三分別自餘七識唯有自性分別以緣現在故或可第七末那亦有計度分別計度執我故若論體性依雜心論計度分別以惠為體隨念分別以念為性分別為覺為性真法之中既無虛妄八識所以無此分別也法無有比者正辯理無相塵並對名之為比真法無此稱法無比無相待者釋以顯無以無根塵相形待故說為無相待也或可有無相比萬法無性何得有待故顯無有既不有無何所無有有無並空故無相待如無名指形長為短望短為長性非長短如是真法體性自空有無性離故無相待故中論云若法待因成是送還成待今即無因待亦無所成法也法不屬因者正明理無於事分齊果從因起以因攝果名為屬因真法無此名不屬因不在緣故釋以顯無親生名因疎而助發稱緣如世諦法種子為因地水為緣芽果得生有緣可在即可對之說其屬因無緣可在知復對誰說為屬因或可緣者因之別稱言不在緣當知猶是不在因也不能重言彰不在緣生不離緣目之為在真不假緣故曰不在緣故不屬因也自下三句約真如法性實際三義以顯即實此三何異於真法中空名為如有名法性非有非無說為實際真云何空離相離性云何不空具佛法故起信論云一如實空以顯法體空無妄故二如實不空次顯法體具足無漏性功德故云何復名非有非無有無同體住真實也又云法性真如實際此三皆是實相異名如實不變名如是諸法因名為法性窮其際畔稱實際也初中法同法性者當相正辯如來藏中一切佛法名為法性所辯真法與彼一體一而不異故說為同入諸法故者釋以顯同入猶順也由順諸法故同一性此諸法等即是無漏性功德法非是五陰事法也故無垢稱云法同法性入法界故問法體既一云何名順名入耶答體性雖一義門恒別義別體同得云順入下皆同爾法隨於如者遠云當相正辯不異真如義也法界雖別空理不殊故說為如所辯之法順彼如理故名為隨此與如一何故言隨義如前解門別體同故得說隨前同此隨言左右耳也無所隨者釋成隨義以於有法無所隨故故隨如也或可非但不隨於有亦不隨於無離有離無故隨如也又云若便如外有法即有所隨一切皆如無所隨也法住實際者當相正辯際謂際畔處之別稱窮盡之處名為實際所辯真法即於實際名之為住前隨此住亦左右耳諸邊不動釋成住義不為有無二邊傾動故住實際也故智度論云般若波羅蜜猶如大火聚四邊不可觸遠離於四句談云實外有妄即是邊是動即妄恒真故無邊可動也自下五句明識空中前二破相後三即實前兩句中初句約塵以明識空後句正就識體明空初句中法無動搖者正明理無六識之心往來取塵名為動搖真法常住不同於彼名不動搖不依六塵者類以顯無不同六識依六塵生故無動搖或可妄識取境為塵吹心名為動搖真心離念雖緣萬品緣無所緣故無動搖也法無去來者正明理無六識之心三世流轉名為去來去是過去來是未來真法離此故無去來常不住者釋以顯無現在名住若便真法曾住現在故可對之說去說來法無現住知復望何說來說去此二遣相下三即實法順空者順空門也隨無相無相門也應無作無作門也依中邊論空有三種一無體空即分別性一向無體二不如空即依他性緣生不實不同分別一向無也三自性空即真實性即上二性無相無生為自性空無相亦三一無人相二無法相三無執空分別之相無願亦三三相空故故無三願同一無性故名順空即隨即應綺互言爾類通萬法悉入三空自下七句明塵空中初有四句正就塵體以說其空次有一句約根辯空次有一句約就塵體以明其空末後一句約識彰空就初句中法離好醜者遠云明離相也於事分齊塵有美惡美名為好惡稱為醜真法離此故無好醜莊云善法為好不善為醜法無善惡有何好醜叡云實智為好無明為醜真法性空何好何醜也法無增損者遠云明離塵用順益名增違情稱損真法離此名無增損叡云若生即增若滅即損法無生滅故離增損莊云無相真法有佛無佛其性常住無有二相如來說法普度眾生滅盡法亦不減涅槃亦不增也法無生滅法無歸者明離塵體六塵之體有起有盡說為生滅屬人曰歸真法離此故無生滅亦無所歸又云生滅從緣而無體性雖生不生雖滅不滅法若有生即歸於滅以其無生故無歸滅也法過眼耳鼻舌身心者約對六根以明塵空於事分齊六塵是其六根所行二乘不名為過真中無塵眼等不及故名過法無高下常住不動者還就塵體以辯其空於事分齊塵有勝劣上地塵勝為高下地塵劣為下三界俱空真法離此故無高下又在聖不高居凡不下以法性平等體無高下也生死為下涅槃為高空法之中無生死故無下無涅槃故無高也常住不動釋無高下也法離觀行者約識辯空於事分齊塵為識緣不離觀行於真法中無塵可緣是故名離一切觀行問真法既離觀行無分別智豈不緣如答言離觀行者謂離凡夫二乘有相觀心緣真不及所言離若望真智緣亦不離行也或可無分別智雖復緣如亦離觀行何以故智證如時不取如相所以言離或可智雖緣如緣無所緣亦離觀行也上來別教也法相如是豈可說乎者以理返責牒前所辯名法也是名相俱絕心行亦無豈可宣說上來約就所說法體以教自下第二約能說儀式以教於中有三一說儀二離失具德三勸說初說儀有二一法二喻法中無說無示者遠云明無說人將言對法名說宣法對人名示理中無此名無說示其聽法者無聞無得明無聽人以耳對言名聞以聞解法名得理中無此名無聞得諺云夫說法者明法非無無說無示彰法非有非有故離常非無故離段非有非無即離段常是名正說其聽法者明法非無無聞無得彰法非有非有離常非無段離段常名曰正聞又云說時離言故云無說以法示人實法性空示無所示故云無示無聞無得者常聞正法以法體空故曰無聞依聞而證證得實法法體性空得而不得故名不得測云實相法體無名故不可說無相故不可示不可說故無聞不可示故無得也又云宣說諸法無有實說故稱不說以法示人無有實示故云無示耳聞正法無有實聞故名無聞解心得法無有實得云無得此離遍計情執也故無垢稱經云夫說法者一切皆是增益損減其聽法者亦復皆是增益損減莊云論說法之人多有示之心聽法之徒並有聞得之相今言說法之者無說無示終日談論未曾有說終日誨導未曾示人非是杜口不說不示也其聽法者無聞無得終日聽法而未曾聞如海吞流未曾有得非是塞耳不聽以為無聞非是都無所獲以為無得良由聞者畢竟淨也故思益經云若有菩薩於此眾中作是念今說是法當知是人即非聽法所以者何不聽法者乃為聽法也譬如幻士為幻人說法當建是意說法者此舉喻況譬如幻士明無說人為幻人說法明無聽者非謂法無名相即無說聽之者人我性空誰為說聽之者當建是意如幻士為幻人說也當了已下第二明其說法之德翻前四失以明四德當了根者第一彰說法人知根之德明了眾生根利鈍故善於知見者二明證法之德證深法故無所罣礙大悲心者第三明大悲之德善為眾生演大乘故大乘之法拔苦盡原所以成悲也報佛恩者四明報恩之德善教眾生發菩薩心自致成佛成佛即有法有法即化眾生是其僧寶展轉相教故名三寶不段即報佛恩也然後說法者第三識儀離失勸如法說也維摩詰說是法時者上來第二教教呵竟此下第三明八百居士發心是其教益我無已下第四結不堪也佛告迦葉者是性翻為飲光飲光是古仙名此仙身有光明能飲諸光令不現前故以為名也其人是飲光仙人種族即以為名又自身金色亦有光明是王舍城婆羅門種其家巨富婦名婆仙其人昔於迦葉佛時作裝像師時有一女持一金珠寄此像師修營佛像由斯福善恒相逢遇今值佛出世還為夫妻身並金色在俗無欲同皆出家齊得羅漢迦葉在日常與如來對坐說法佛滅度後所有法藏悉付迦葉迦葉後時結集三藏竟至雞足山入滅心定全身不散後彌勒佛出世之時以足案山而出在大眾中作十八變度人無量然後滅身未來成佛號曰光明弟子之中頭陀第一以無平等大悲具有四失故被呵也文四同前就其第三釋所以中初徵後釋所以言我不堪問疾者何憶念已下廣釋所以就中有二一出昔被呵之事二時維摩下明其教呵得失之相前中貧里而行乞者有四義一者迦葉本為慈心行於頭陀福利眾生以其貧者先不殖福招此苦報今從貧乞令離貧苦二迦葉是大聲聞得滅盡定供養之者皆得現報今愍斯長苦所以從乞三富者嫡奢難化貧者受導易從四若從富乞即有名利之嫌今從貧乞即念少欲之行故從貧乞第二教呵相中先呵後教時我世尊已下迦葉聞法發心呵中有悲心而不普者捨富從貧欲使貧者得富不覺富者還貧故非普也就正教中大文有兩一者正教翻失顯得二如是食者已下以其德故施受二人俱獲勝益前中初先翻彼四失即成四得然後食下一句總結前中言四失者一取食相二畏境界三見邪正四心不普初取食相中自有四失一不平等二不為不食三不為壞和合相四不為不受住平等法應行乞食者翻其初失欲食令學者為證清淨平等法身而行乞故然後可食下諸句中類同此釋或平等有四一人平等眾生普視二法平等真如佛性三心平等須發普心貴賤等觀四行平等須發普行貧富同乞今此文中約行平等也不食故應行乞食者談云翻第二失真體離緣涅槃平等不假於食應以此心而行乞食若然即終日食終日涅槃其道無二也莊云舊諸師解不食即涅槃為涅槃故行乞食釋還成他義小乘人乞食並為求涅槃急如火若作此呵未成呵責今此文意皆以實相平等折彼執心今明即食為不食汝若能無所食乃可取食為壞和合相應取揣食者談云翻第三失陰界入等名和合相雖取揣食為壞生死五陰身故唯求離相清淨菩薩故行乞也莊云三塵假合成其段食名為和合汝能了食無所食即是壞和合也故無垢稱云為欲壞彼於食執故應行乞食也為不受故應受彼食者談云翻第四失法身常住不受生死身也應以此心而受彼食若然即終日受食而不曾受也莊云如受食時了食性空受無所受也故無垢稱云為欲受他所施食故應從乞食以空聚想入聚落者第二呵畏境界相翻失顯得於中有二初句總教所見色下第二別言聚落者村坊城邑白衣住處名為聚落迦葉乞食必入聚落見有貧富即捨富從貧今觀聚落性空眾生非有何為捨富從貧畏而不入若然即終日聚落終日平等也別中約就根塵等法以理正教以聲聞人未證法空見塵是有對之起怖故教令觀空於乞食時多於六塵而生諸結故須教觀此文之中於六塵境依法各異於色塵境教觀根空而為對治於聲塵境教觀境空而為對治於香味兩塵教觀識空而為對治於觸塵境教觀能取所取性空而為對治於法塵境亦教觀境空而為對治一相如此互從皆得所見色與盲等者夫入聚落必有見聞凡夫見聞即空諸結二乘見聽怖以六塵令雙厈凡小故辯菩薩法也盲人無根於境不著故不分別色形美惡故無達順行者觀眼從因緣生無性故空即識不生故無分別故下經云若知眼性於色不貪不恚不癡是即寂滅安住其中非是閉目不見名為盲人常對四色而不取相故是如盲譬如五指塗空空無像現眼亦如是雖對色塵了眼性空見無所見故如盲也若約互從因緣和合眼能見色今觀眼空識亦非有識性既空識即不生三法體空即無分別所以如盲也故法句經云眼自不見屬諸因緣緣非見性眼即是空色屬眼時名色為色若眼性空色亦無實也所聞聲與響等者聲從緣生無有自性無性即空與響何異所嗅香與風等者香隨風轉自體不實既譬如風不空何也又云風行香林無心分別行人亦示了識性空雖復嗅香竟無別也遠云風事浮麁人多不著觀香似彼故無貪著也所食味不分別者六味緣生根非自有妄識體空何所分別遠云瓢杓無心雖在諸味不生分別行者應爾當如瓢杓不生分別受諸觸如智證者如聖人證果之時理無能所行者亦爾觀身空故無其能觸境空故無其所觸能所雙亡故如智證也知諸法如幻相無自性無他性者陰界入等名為諸法法體性空故云如幻從緣而生故無自性無自性故亦無他性自他既無即不共生所以不然不無因故故不滅又云不無因者有因當不生無因依何生也既無有生亦無有滅故中論云諸法不自生亦不從他生不共不無因是故知無生又云無自性者籍緣生也無他性者自因生也本自不生者謂無作用也今即無滅者緣生似有也對法論云自種有故不從他生待緣生故非自作俱無作用故不共生有功能故不無因也又云釋有三義一總二即三相待總者諸法當分無不是自但言無自即以總破諸法使無他也即者舉他望自自即為他今既無自即亦無他也相待者自他相待既明無自更待誰說他故前明無自此明無他也法本不然今無滅者然猶生也解有三義一約圓成二空真如性無生滅故云不然不滅二依他從緣而生生即不生從緣而滅滅無所滅故稱不然不滅三約遍計愚夫橫計當情似有體性本空實無生滅故云不然不滅也若能不捨八邪已下第三呵取邪正翻失顯得遠云聲聞獨善故捨八邪入八解脫菩薩兼利隨物視同故不捨八邪入八解脫諺云言八解者翻八正道以為八邪謂邪見邪思惟邪語邪業乃至邪定入八解脫者遂翻八邪以為解脫謂正見乃至正定亦可是彼內有色相外觀色等八解脫也邪正既異云何不捨於邪而入正也是大難解有人云謂諸佛菩薩雖自正證而以大悲應同於邪故云不捨如此釋者大成猛狼既云應同久已捨竟云何不捨又此文中呵彼凡小不達法空心有取捨呵之欲令學於大乘平等真觀何得乃就應同者釋都不相應今解云何淨名妙契真如體非邪正妄情分別謬見是非如此惑與理相違悲傷不已今正教之觀此邪倒從妄心起心尚非有妄依何生達妄體空即真解脫理既不居邪正豈有縛脫之名今已無邪可捨名入解脫也又云二乘捨八邪而入八正大士識邪性空與正無異所以不捨而入以無可入對彼捨入故云不捨入也以邪相入正法者遠云前就因此約果以教邪相世間正法涅槃聲聞獨善捨邪入正菩薩兼利隨物現同故不捨邪入正法也又云二乘捨邪入正大士悟邪正俱空解空不異故名為入何為離邪而求正也若欲除邪別覓正者如第二頭第三手等失之遠矣故下經云住正道者不分別邪正也以一食施一切第四訶心不普翻失顯得凡小之類𨷂於大悲其所得食不能廣濟但欲自資無心為物故今教之食無定相廣狹隨心心小故但益一身心大故遍於凡聖若能普施即福利弘多豈得限心而獨食也莊云法界之食一多無二知一即多故以一食施一切然後可食者此之一句總結向前具四德者可得食之即顯失者不合食也上來教呵竟下次第二以其乞者如法食故能令施受二人各獲勝益文中有三一明受者離六相故行於中道二其有施下明施人無四別得平等福三是為正入已下總結顯勝前中六相者作三對說初言非有煩惱非離煩惱是其初對凡夫有煩惱二乘離煩惱菩薩了煩惱性空非有煩惱故不同凡夫非離故不同二乘故無垢稱云非有障染非離障染也又云頓悟菩薩段分別二障非有煩惱留俱生惑助悲願力受生非離煩惱也或慚悟菩薩無漏行圓非有煩惱隨俗現起非離煩惱也若能如上平等食者即法身食也故下經云住正道者不見邪正等也非入定意非起定意者是第二對諸聲聞等攝心為定起心為散菩薩不爾行中道故靜亂俱融於一切時無不定也又云外利他事不同二乘非入定意心常不亂不同凡夫非起定意也滿云小乘入定即不食食即不入定欲食之前要先入定而起方食食竟還入定生施主福大士識定亂無二終日食而終日定故無出入異也非住世間非住涅槃者是第三對凡夫住世間二乘住涅槃法身大士了世間空故不住世間解涅槃空故不住涅槃故下經云我及涅槃此二皆空又思益經云諸佛如來不得生死不得涅槃佛勝弟子得解脫者亦不得生死不得涅槃也又云大智成滿得涅槃非住世間大悲已滿常利他故不住涅槃也第二施者無四別無大福無小福者迦葉意謂施聖人得大福施凡夫得小福福者果也法身大士不見凡聖有異不見由之優劣何有福之大小故云無大無小無垢稱經云無大果無小果也不為益不為損者理無增損無大福故不為益無小福故不為損也第三是為正入佛道者正顯嘆勝佛道者佛所得道謂正體後得二智既知受者無六相施者無四別豈非人平等佛道也不依聲聞者舉劣辯勝聲聞分別未亡故不依也若如是食為不空食者結嘆勸修也上教訶訖時我已下是第三迦葉彰已聞法發心捨小乘執於中四句一自發大心二復作是念下彰淨名德三其誰已下勸他發心四我從已下彰己及他俱捨小行是故已下結不堪也佛告須菩提者此云空生亦名善吉故福德經云舍衛城中有長者名拘留父為無子故祠天求子空聲應言汝福得多無堪來者有天王命終應生君家後便誕身其人初生舍宅皆空父母怪之以問相師相師告云現空唯善表大解空第一故曰空生後長大請父延佛設食即隨佛還祇洹精舍作沙門思念人物俱空獲阿羅漢果得無諍三昧未得大乘究竟平等大空三昧故今被呵若就行辯前大迦葉以無平等大悲捨其大乘樂於小法不能貧富平等𨷂助成之行所以捨富從貧乞今須菩提𨷂平等空智欲捨小法別求大乘不能以富等貧謬見邪正遂捨於貧而從富乞此並未會不二之真故被呵也文四同前第三釋中初徵後釋釋中有二一舉昔日被呵之事二時維摩下辯其得失教呵之相前中入舍從乞食者須菩提自念若從貧乞恐成惱亂令諸眾生得嫌嫉之罪故須捨貧唯從富乞故今須入維摩詰舍時維摩下廣明得失教呵之相文中有三一明翻失顯得教呵之相二時我已下明須菩提自申已屈維摩垂教三說是法下明教呵益前中維摩取鉢盛飯者教呵所由何故淨名取鉢盛飯而不與者略有三意一取鉢為盡言論若不取鉢彼得切難恐怖捨去二若不滿施懼招慳過廣開施門彰己無悋三寄食以興論端故先取鉢盛滿飯也唯須菩提下正明教呵也文中有四一呵於食不等二不段婬下於縛解不等三不見佛下於師法不等四入邪見下於一切法不等翻此四失教成四德總呵意返責須菩提汝若實得空無諍三昧者何不於食法乃至縛解諸法一切皆等莫生分別既見汝今捨貧從富除貧取脫背彼邪師歸佛正法正是相違斯則有見不亡取捨未息云何得稱空三昧若欲合彼大空平等無諍三昧者應須不見食之美惡乃至邪正無二不生分別若能如是然可取食也就初於食不等中句別有三一將食類法二以法類食三結聽取食唯須菩提於食等諸法亦等者此即初句汝今捨貧從富見食善惡即知於食不等萬法同相以法性為實即知汝於法不等又將食類法觀食體空名為食等以此類餘名為法等也諸法等者第二句以法類食觀法性空無有染淨名為法等以此類食名食亦等如是行乞乃可取食者第三句結聽取食萬法同相准一可知若於法食平等者以此行乞即是福田乃可取食也可取食等者取富人之妙食等貧舍之穢飡若能於此麁妙食等即能於諸法亦等若達萬法皆等即能於食亦等得此等心是真福田乃可取食也不斷婬怒癡亦不與俱者第二呵須菩提於縛解不等有其十事汝若得平等空智者何故斷三毒懷身見滅癡愛見惡業存縛解見四諦執得果離凡夫取聖人著諸法有此十事知汝於一切法不平等也就此十中前九是別後一是總前九中初七約行以徵後二約人以責前中初五斷德後二智德亦可前五離染後二修淨前五中初三煩惱斷次一業斷後一苦斷煩惱中初二見惑後一修惑見惑之中初鈍後利不斷婬怒癡亦不與俱者佛無三毒隨化常現故云不斷亦不與俱者證實返望從來非有故無可俱非見有法捨而不俱以不俱故不同凡夫由不斷故不同二乘餘別類爾若約三性釋者遍計煩惱本來性空無惑可斷故云不斷既無可斷與誰共俱二依他煩惱斷時不斷名為不斷不斷而斷故云不俱三圓成真性本淨無惑可斷故云不斷真外無妄與誰共俱故云不俱也若約菩薩初地已上現起分別三毒化眾生故云不斷據理實無稱不俱也不壞於身而隨一相者遠云現行身見教化眾生而不捨離名不壞身而隨一相理如一相行證名隨身本自空即是一相也何須壞身見而隨一相也諺云真如平等名為一相陰身體空無法可壞不壞即真故名一相何須壞五陰而隨一相此解不然身即是身見非五陰也又云聲聞滅身而得無相大士知身見性空即是一相何須壞身見方隨一相也故無垢稱云不壞菩迦耶見而隨一相不滅癡愛起於明脫者遠云修惑謂無明使起之不了名癡欲愛色愛有愛住地名愛隨化現行故曰不滅起明脫者明是惠明脫是心脫凡夫癡厚故能障惠二乘分除癡斷惠明愛滅心脫菩薩不爾了癡愛由來無所有即是明脫也肇云聲聞以癡障智滅癡方明以愛繫心除愛方脫大士達癡愛性空即是明脫誰縛於心而滅之也或可癡愛即是俱生迷別事起行相淺近如來示行名為不滅起不障智名為明脫五逆相而得解脫者次約業辯殺父害母殺阿羅漢破和合僧出佛身血是其五逆此等背恩及逆福田故說為逆殺父母背恩故逆後三背於福田故逆隨化現起名五逆相而得脫者永絕業羈名得解脫也又云小乘人以見惡業為障要須斷除方得解脫大乘之士知業從緣生緣性自空業云何有空不為障故稱解脫此就惡業業空故脫又約善明五逆者殺無明父斷貪愛母止除覺境妄識之佛殺結使阿羅漢破壞陰集和合僧能行是五逆即真解脫不縛不解者此約苦報遠云如來不為生死苦報所纓名為不縛隨化現行稱為不解也又滿云二乘人業障以之為縛除之得脫菩薩知法性空本來無縛既無有縛即垂稱解頓悟菩薩七地已前未捨分段名為不解了法性空稱為不縛故涅槃經云菩薩非不有苦解苦無苦名苦聖諦又下經云若本無縛其誰求解大品云空故離故寂滅故不生故無縛解也或可漸悟菩薩現起分段化眾生故名為不解已捨分段稱為不縛或可未捨變易名為不解了法性空云不縛也上來約染明其斷德責其不等次下兩句約淨明其智德責其不等初句約因第二約果非見諦非不見諦者此約因也如來示起見疑不觀諦理名為非見內實覺了名非不見斯乃地上通名行相不見諦也若約漸悟菩薩初地已上十地已還示起見疑化眾生故名不見諦內實覺了名非不見或可直往菩薩七地已來留隨眠惑不觀諦理名為不見內實覺了名非不見若約智解正體智離能所分別名為不見鑒照二空名非不見或可正智從緣緣無性故見無所見名為不見無見為見名非不見也若後得智離執著分別名為不見鑒照四諦名非不見也莊云二乘見諦凡夫不見菩薩知四諦性空入實相理所以離見非見也肇云非如有心之見非如無心之不見也非得果者此約果說遠云此言略少准前應言非得果非不得果且舉一邊菩提涅槃名之為果佛證菩提却行因事不捨一切菩薩所行故云非得果也實證菩提故非不得今略不辨諺云法離能所故云不得果人法不同非不得果也滿云凡夫不得果聲聞得果菩薩善達果體自空由來非有云何言不得非得也或可初地已上菩薩證無住處涅槃名為得果證智從緣緣性自空證無所證故云非得果或可得時離情不生分別云非得果非是不得也古人彰疏皆云譯經人脫略下句理實合有兩句勘檢無垢稱云唯有非得果一句縱使脫略自是結集時也或可梵本無下句也非凡夫離凡夫法者下兩句約人以責如采內備聖德故非凡夫現行凡事化眾生故非離凡夫也又云頓悟菩薩初地已上七地已來已獲聖性名非凡夫由故意力引起煩惱助悲願受生非離凡法也若至八地已上留貪等種非離凡夫法也若約漸悟菩薩初地已上已證聖性名非凡夫現起煩惱化眾生故非離凡夫法也非聖人非不聖人者如來現為凡愚化眾生故名非聖人隨俗說有非不聖人也又聲聞未能亡懷取聖人相大乘之士了聖人性空云何取聖相不取非聖相也上來別徵竟雖成就一切法而離諸法相乃可取食者此之一句總以結勸明一切法成時即壞故稱離也若如上來唯得無失者乃可取食也若須菩提不見佛下第三呵善吉於師法不等亦云邪正不等文中有四一總徵二六師起見不同三重徵責四結聽取食初不見佛不聞法者總徵也返責善吉汝若實得空三昧者何以不同外道六師不見佛不聞法見今捨彼外道見佛為師聽佛正法是則取捨未亡何得名空三昧也莊云二乘人謂捨凡得聖要由見佛聞法故此泯之善吉自謂見佛聞法而言不見聞者其言似違其理實相若有佛可見即是有見故不見佛若有法可聞即是有聞故非聞法今明無佛可見乃名見佛無法可聞是名聞法蓋是斥二乘之有是故說無既知佛非有即識佛非無如是五句無所愛著始是法身如斯而悟名見佛也故中論云邪見深厚者即說無如來如來寂滅相分別有亦非就下別中初舉外道六師起見不同前富蘭那是字迦葉是姓此人起斷見言一切法空無君臣父子忠孝之道末伽梨是字俱賒梨子母名此人起常見言一切苦樂不由行業性自有之刪闍夜是字毘羅胝子母名此人起自然見執道不須修八萬劫苦盡即自然解脫如轉縷丸於高山綖盡自止非解脫因謂之為因非因計因是戒取見撥道不須修道邪見也阿耆多字也翅舍欽婆羅弊惡衣名是苦行外道自拔頭髮五熱炙身即得解脫非道計道亦是戒取也迦羅鳩馱是字迦旃延是姓此人起邊見執一切法亦有亦無不同佛法因緣故有無性故無此即正見非邊見由執有即是定性之有即是常見言無即是定性之無即是段見段常乖中合成邊見也尼揵陀字也若提子母名此人謂一切苦樂果報皆由過去業不藉現緣前世業盡即苦盡縱現修道亦不能段此人信有前世業為因非邪撥無現緣即是少分邪見道能盡苦撥言不能道計非道亦是邪見此等六師涅槃經具說三是汝師下就之重徵翻邪入正善吉解空平等即無邪正二相既無便同外道不見佛不聞法即是受道於邪見之師因其邪出家也既彼師墮三惡不得不隨其墮若能如是方應平等現見汝今背六師捨邪法知汝未捨分別不得平等何名解空若能不背不捨於法平等方是解空也乃可食者四結聽取食行合平等即是福田乃可取食也入諸邪見不到彼岸下第四呵善吉於一切法不等詰之成德文中十一句義分為三初有一句明同外道次有五句明同凡夫後有五句明同眾魔總呵意者何容得邪正得八難見染淨定不等取田偏見罪福出魔界與魔異悲眾生著三寶乃至第十一證涅槃現見汝今不能入邪住八難同煩惱等無諍乃至不取滅以是義故知汝未得空無諍三昧以未知故返教呵也初入諸邪見不到彼岸者第一明同外道破善吉取邪正相彼岸者涅槃也小乘以邪見為邪彼岸為正故捨此邪見還到彼岸大乘之士知邪見性空云何出離涅槃寂滅云何可到邪見彼岸本性不殊何為捨邪而忻彼岸是以入邪見不到彼岸也又云為化眾生入諸邪見不住涅槃不到彼岸也自下第二明同凡夫文中有五一破得八難相二破取垢淨相三破定心不等四破福田相五破取罪福相住於八難不得無難者第一破取八難相夫見難為難者必捨難而求無難若能不以難為難者能住於難不以為難故不得於無難難性自空云何捨之方得無難也又云為化處之住於八難不著菩提不住無難也同於煩惱離清淨法者第二破取垢淨相為化眾生同於煩惱不著涅槃離清淨法也或云二乘除垢取淨淨還成染菩薩悟垢非垢即染常淨是以同於煩惱離清淨也故思益經云或垢法說淨淨法說垢云何淨法說垢貪著淨法故云何垢法說淨不見垢法故又下經云見垢實性則無淨相汝得無諍三昧眾生亦得者第三破定心不等也無諍有二一事無諍以三昧力將護眾生令不起諍故善吉云若有嫌我坐者我即為立若嫌我在此我即遠去終無起諍二理無諍真如法性無違無諍由證理故方得事無諍善吉與群生空理平等何為善吉獨得無諍而群生不得乎此明性本平等故云眾生亦得也其施汝者不名福田者第四破取福相善吉意謂我受彼施令彼得大福故名福凡夫受施不能令彼獲大福非福田也汝及凡夫平等一空云何凡夫非福田汝是福田耶又觀彼我不殊誰是福者誰為田者故云其施汝者不名福田也遠云無善益他世間罪人供之無福供汝似彼不生功德名非福田耳諺云約相行施不名平等福田也供養汝墮三惡者第五破見罪福相滿云五逆之損供養之益善吉意謂供養我者得生天中今返呵彼性空平等善惡無二云何修善獨得生天作罪入於惡道若五逆而可墮供養亦應墮供養既不墮五逆亦不墮可謂善惡兩亡性空平等故下經云若達罪性則與福無異諺云取相供養雖得少福終必墮惡道也自下第三明同眾魔文中五句一破出魔界二破與魔異三破悲眾生四破著三寶五破得涅槃前中與魔作侶者第一破出魔界善吉意謂我是聖人出於魔界今返令同魔業眾魔者諸魔王也魔專懷亂作業同魔名共一手如似世人作物相似云是一手作也魔能嬈亂名之為勞與彼為伴名作勞侶魔性自空何須捨離而不共住既得正見不異於魔所作勞侶也汝與眾魔塵勞無異者第二破與魔異既為其侶安得有異汝與眾魔平等一空無有二相豈不等也於一切眾生有怨心者第三破悲眾生魔能害其惠命怨中之甚也起彼慈心是親友義眾生性空怨親平等汝於等中既能起慈何不為怨也又小乘人但說生空教化眾生損他大乘法身惠命名之為怨也謗佛毀法不入眾者第四破著三寶汝須菩提但能讀佛法僧樂在眾數便是取三寶相汝於等中既能讀嘆何不謗也既不能謗何能讚嘆也故無行經云聞讚佛音聲即喜聞毀呰佛音聲即礙當知是人不學佛法經云外道音聲與佛音聲等又云佛說及邪說是皆無分別又云謗佛毀法者以其善吉不達三寶如虛空故取相讚嘆違於真體正是謗佛毀法不入僧數人也故般若經云若以色見我以音聲求我是人行邪道不能見如來終不得滅度者第五破證涅槃相眾生性空無滅度者而今取涅槃但是有相不得涅槃故佛藏經云若人見涅槃決定相者當知是人名為外道惡邪見者又下經云一切眾生即涅槃相不復更滅只為眾生性空即是涅槃豈以涅槃更證涅槃乎又云善吉心狹劣故不能證大涅槃故不得滅度又云善吉意謂我是聖人證得涅槃今返呵彼平等空中離得不得若汝得者亦應不得既無不得亦無得者乃可取食者結勸也汝今若能亡前得失虛通其壞者即是福田乃可取食何者夫捨惡從善人之常情然即是非經心猶未兌於累是以等觀之者以存善為患故捨善以求宗以捨惡為累故即惡而返本然即惡有亡累之功善有無染之勳故知同善未為得同惡未為失淨名言意似若此乎時我世尊聞此忙然不知以何答便置鉢欲出其舍者第二申巳卑屈彰彼難敵於中有二一障己屈二維摩言下淨名就喻以理重教前中忙然者內心不明了也不識是何言不知以何答者言即返於經理即合於義返於經故自申不識是何言合於義故不知以何答形下有餘望上不足進退失據思對莫由所以置鉢欲出其舍置者捨也第二維摩教中初法次喻後合法中取鉢勿懼者以須菩提因呵增愧無答而棄鉢便有著言之失故今導之令即言而會旨故云取鉢勿懼也喻中如來所作化人若是事詰寧有懼不者化人雖聞無心於體欲令善吉悟己如化何有懼也合喻中有二初合後釋一切法如幻化既無懼汝亦如幻何有懼也所以者何下別釋有五句初句一切言說不離是相明己難辭同幻化相二明智者知化不實故無所懼也三何以故下釋前不著不懼所以由文字體空故云性離四會文即真解脫夫名出於不足足則無名故無有文字即真解脫也五類諸法皆解脫相推類次解內外皆空故無所妄夫名出於法法出於名名既解脫故諸法自然解脫也教益可知故我不堪下結不堪也佛告富樓那彌多羅尼子富樓那者字也此云滿江故福德經云王舍城內有婆羅門夫妻二人大富無兒二人往滿江邊求祠梵天王乞兒設諸香花并誦神呪婦夜感夢夢見有人器盛滿寶物授與其妻妻即安置腹前器遂入腹寤已說夢其妻父母為解曰必是梵王與汝兒也若生當為寶器遂因有娠此兒生後聰明論義第一能伏外道佛滅度後誦出阿毘曇藏從江作名故稱為滿江亦從願作名依未曾有因緣經云富樓那以嫉妬心後割愛入山誦九十種經滿二十一年還王舍城頭上然火以銅鐷鐷腹唱云我是一切智人後佛降之即說偈云若多少有聞自大以憍人如是盲執燭照彼不自明以智慧故投地未起得阿羅漢果彌多羅尼子者彌多羅是母名外道四圍陀論中有彌多羅品其母誦此一品從所誦為名此云慈行亦云善知識尼者女也同名既多故以母別標之富樓那辯才第一不達根性故被呵也無垢經云滿慈子也文四同前第三先徵後釋釋中即有四一舉昔日被呵之事二出教呵相三入三昧下明其化巧四我念下自申卑屈初中憶念我昔被呵時也在一樹下者所呵處此近毘耶離城有園林林中有水名曰獼猴池園有僧房是毘耶離菴羅之側也為諸新學比丘說法者明所呵事以說小乘不應大機所以被呵時維摩詰來謂我言等者第二出教呵辭為益新學比丘令捨小求大所以教之文中有四一呵不稱欲二汝不能知下呵不知根三欲行下重呵不稱欲四久發下重呵不知根前中四句一教二呵三重教四重呵初入定觀此人心然後說法者心是樂欲之心入定者二乘之人心有限礙故在定即見出定不見設使在定利聲聞見眾生根熟極八萬劫鈍根定淺少不足言故今教之先當入定知人心欲然後說法也菩薩定者真心為體性常寂照未曾不知不同二乘出入異也第二呵中小法如穢食事等稊稗大心如甘露事同寶器第三重教勸知心念第四重呵琉璃喻大心此是大毘琉璃照見萬像西國所有不同此處凡琉璃也水精喻小乘法也第二不知根中文有三句初句呵不知根第二句呵其授小第三句明授小之損為大說小恐壞大心故勿傷也第三重呵欲中約喻以呵於中三句比丘求大名欲行大道小法局狹猶如小逕求大教小理所不應故云莫示小逕無以大海內於牛跡者比丘大心如似大海小法微淺事同牛跡安心住法目之為內此亦不應故云無以日光等彼螢火者比丘大心猶如日光二乘小法事同螢火將大同小理所不應故稱無以也若依無垢稱云更有兩句無以妙高山王等于芥子又以大師子吼同野干鳴第四重呵根中文有三句初明比丘久發大心中忘此意未證法前進退不恒故也二如何小乘法下呵彼說小有多過失三我觀小乘下呵不知根智慧微淺猶如盲人明智體劣二乘唯得生空智未悟法空所以智慧微淺又不知眾生根機故云淺也不能分別諸根利鈍智用狹也此明羅漢於大乘法尚似盲人況我昏昧凡夫妄生分別者哉問勝鬘經云凡夫如生盲不見眾色聲聞如七日嬰兒不見日輪如何今說聲聞過生盲也答若見諦理凡夫不能故彼經說猶如盲人聲聞分得故說如七日嬰兒不見日輪今說聲聞不識根性故過生盲非見諦理也又云理實二乘分知眾生根性但為抑挫聲聞故言如盲故上經云富樓那先當入定觀此人心然後說法時維摩詰即入三昧等者此下第三彰其巧化令悟大捨小文有六句一淨名默入三昧由入三昧令此比丘自識宿命曾於過去佛所種善發心依地持論宿命有五一自知宿命二知他三令他知四令他自知五自他展轉互知宿命今所論者即是第四令他自知宿命也問大乘宗過去無法比丘如何得知答由得宿命智觀現在賴耶識中過去世種知過去事也或可緣心上影像相得知過去事也三即時豁然下還得本心由維摩以宿命通力加彼比丘得見過去所習善根還得本大乘心也四於是下荷恩致敬得益既深亡其形相故謂禮也五因得發心更為說法六由為說法彼於菩提不復退轉此諸比丘位在十信由聞今說進入十住第七住中住不退也永不退作二乘故非信不退久以信故亦非證行二種不退以初學故問五種菩提中此等比丘證何菩提答五中但證得伏心菩提久已信故非發心也創初證得非明心菩提等三也我念聲聞不觀人根者此第四自申卑屈我念聲聞不觀人根不應說法也是故已下結不堪也佛告迦旃延者此云扇繩其父早亡母戀不嫁如繩連扇風吹不去因以為名又云思勝是古仙人名由具聞思勝餘人故今從彼種以為名也是南天竺國大婆羅門種善分別義談論第一故命問疾然不達實相所以致呵若就行解說法授人不閑法藥故進之以深法也文四同前第三釋中初總徵次別釋釋中有三一出昔日被呵之事二維摩下明教呵相三說是法下教呵利益前中兩句初明佛昔一時為諸比丘略說苦空次明迦旃延為諸比丘敷演其義言略說法要者五句不多故名為略初四俗諦後一真諦攝法周盡故名為要又通攝有為無二法皆盡故稱為要演有為作四非常演無為作一寂滅故云要也又要略有四句一名略義廣名少義多說也二名廣義略名教多說義少也三名義俱廣名教多說義復多也四名義俱略名教說義並少也如總相說苦諦不多解釋即是名略若具分別是名義得廣一句既知下三可類今佛略說法要者多是名義俱略也我即於後敷演其義至寂滅義者次明迦旃延為諸比丘敷演妙義如來了法非常無常眾生不解橫執為常乃至妄執以為生滅佛見此執不稱理故故即破遣說五陰性法悉是無常治彼眾生常見等倒雖說無常非謂正法是無常其義何也遣常情故說無常非謂是無常遣樂情故言苦非謂是苦遣有情故說空非謂是空遣我情故言無我非謂是無我遣相情故說寂滅非謂是寂滅迦旃延不達教旨於佛說法之後皆以相說便謂生滅是無常毀壞是苦遣有得無是空滅我為無我滅陰為寂滅佛既略說於前迦延敷演於後取相分別乖佛教旨故云於後敷演其義也第二教呵相中有二初呵其所說二教實相之法無以生滅心行說實相法者正明呵辭其小乘人聞說無常不達如來治病義故便謂一切色心等法唯是無常以此無常生滅之法為實相法觀之悟道能求聖果不知實相之理非色非心不生不滅故今呵云勿以生滅無常之觀為實相也自下文有五句教人實相先教無常諸法畢竟不生不滅是無常者肇云畢竟者決定辭也小乘觀法以生滅為無常義大乘之士以不生不滅為無常義無常名同而幽致殊絕其道靈微故非常情之所惻妙得其旨者其惟淨名乎遣常情故言無常非謂有無常常無常故畢竟不生不滅是無常實義也遠云實相理窮名為畢竟體寂無為名不生滅此不生滅是彼無常真實性名無常義也基云小乘以生滅為無常謂不生不滅為常上折汝心見有不生不滅為常者此常還是無常故云不生滅是無常也又依中邊論釋三種無常一無物無常謂分別性本來無故無物可為常二生滅無常即依他性因緣有故非是性常三有垢無垢無常即真實性染淨不恒亦非是常今所論者總約三性同一真實是無常義也五受陰空是苦義者肇云有漏五陰受染生死名為受陰或可依俱舍論煩惱業因能招陰報故云受陰受者取也如草康火或陰屬受如帝王臣或陰生受如花果樹小乘以受陰起則眾苦生為苦義大乘之士通達受陰內外常空本自無起誰生苦者遣樂情故名苦非謂有苦義也遠云窮苦實性畢竟寂滅無相無為此之真理是苦實性名苦義也基云小乘人謂五陰是苦義滅五陰得涅槃是樂義今折彼汝定見五陰無所有為樂者此還是苦故五陰空是苦義也依中邊論苦有三種一所取苦即分別性為執心所取二相苦即依他性三苦八苦為苦相故三相應苦即真實性苦相合故今推三苦同歸一實故稱苦義也諸法究竟無所有是空義者肇云小乘觀法緣起內無真主為空義雖復觀空而於空未能都泯故不畢竟大乘之士在有不有在空不空何以故遣有故言空非謂有是空有若是有何由可空有若非有空何所空故無空無不空即畢竟是空實義什云本言空者欲以遣有非有去而存空若有去而存空非謂之空也二法俱盡乃是空義故中論云大聖說空法為離諸見故若復著於空諸佛所不化又云諸法之中畢竟真如無其所執因空所顯說為空性非空也依中邊論空有三種一本無空即分別性本來無故二不空即依他性有而非實不同分別一向無故三自性空即真實性二空所顯為自性故會上三空同一真實是其空義起信論云空有二種一者如實空以能究竟顯真實故二者如實不空以有自體具足無漏性功德故也於我無我而不二是無我義者肇云小乘對我為累故尊於無我無我既尊則我無我為二大乘是非齊旨二者不殊乃為無我義又云真如本離言說分別之相我與無我由來不二為遮我故因無我顯故云無我又云二乘之人知陰無神名為無我即我無我異菩薩了我性空即是無我不見無我異於有我所以爾者遣於我故名為無我非謂有無我我與無我俱無所有是無我義故中論云或說於有我或說於無我諸法實相中無我無非我又依中邊論有三無我一無相無我即分別性我相無故二異相無我即依他性與妄所執我相異故三自相無我即真實性無我所顯為自相故會上三種同一真是無我義也法本不然今則無滅是寂滅者肇云小乘以三界熾然故滅之以求無為夫熾然既形滅故名不生大乘觀法本自不然今何所滅陰界空故名為寂滅非謂有所滅無生無滅即是寂滅實義也又云破彼生滅說不生滅非謂法性是無生滅以其生滅及不生滅悉皆離故方得名為大寂滅也又云二乘之人見煩惱生起無漏諦觀段除煩惱顯得擇滅無為以為寂滅此即有餘涅槃非是真實大乘之士悟真如法性本來清淨無惑可生故云不然無惑可滅故云不滅不生不滅即寂滅涅槃此即自性涅槃非有餘果也依中邊論滅有三種一無體滅即分別性自體無故二無二滅即依他性二取不生故三自性滅即真實性會上三滅同一體實是寂滅義也出體者此五六無為中並以真如無為為體若約五法依佛地論以清淨法界為體性若辯離合開即為五如此經說以對常樂我三倒故立無常等印對我所倒故立空印對妄見生滅等故立寂滅印若據中論合為四印如地持論雖我與我所分二妄想約十史論之合為一我見史由所對患一故合空無我為一無我印若略而論即立三印如涅槃謂一切行無常無我涅槃寂滅彼經以行苦入無常門攝同是遷流不住義故空攝入無我中義如前辯第三教可益中彼諸比丘心得解脫者聞前維摩翻前五非小乘偏執為說大乘甚深法故常無常等礙心障累悉滅無餘是故名為心得解脫此諸比丘位在十迴向聞說五法進入初地或可此諸比丘是小乘學人聞說五義實相未能入深遂證羅漢果也無垢稱經云說是法時彼諸苾芻諸漏永盡必得解脫故我下結不堪也佛告阿那律者亦名阿泥樓馱亦名阿泥靈豆此方言不同故有多號此云無滅亦云如意且言無滅者由八萬劫前曾供辟支佛所得善根至今不滅譬喻經云毘婆尸佛入涅槃後阿那律曾入佛堂以為劫賊見燈將滅遂抽一箭挑燈更明見佛威光色相毛竪念言他尚施物求福我云何盜遂捨而去以此善根九十一劫常生善處今值佛出家修道得羅漢果天眼第一稱其願心云如意也所獲福德曾無滅盡故云無滅增益阿含經云是佛堂第如來父叔合有四人各有二子佛父最大名曰淨飯王有二子長者俗名悉達多此云利成即如來小者名難陀第二叔名斛飯王長子名提婆達多小名阿難第三叔名白飯王長子名阿那律小者摩訶男第四叔名甘露飯王長子名拔提小者提沙佛有一阿姑名甘露味有一子名尼陀羅前諸釋子並皆出家其那律初生之時周匝其舍寶藏自出後從佛出家佛邊聽法不覺眠睡如來說偈呵之咄咄乎為寐䗸䗍蚌蛤類一壽百千年輪轉無窮已那律被呵心懷慚愧立誓不睡遂使失眼後詣耆婆求療耆婆問其患眼所由那律具答耆婆對曰睡是眼食少時不睡眼便餓死永不可治那律聞之遂勤修天眼半頭見物徹見三千世界如觀掌中菴摩勒果雖得天眼不與無相智慧合行故被呵也若約行辯此人修起通行以其那律未悟二空取相分別所以教修無相天眼文四同前第三釋中初總徵次別釋於中有二一舉昔日被呵之事二時維摩下明教呵相前中有三一明那律經行之相二時有梵天王下彰彼梵王與諸梵眾問見多少三我即答下那律以己所見正答初中憶念我昔一處經行者第一明經行相外國之法坐禪誦經皆名經行今那律在一靜處坐禪默念名曰經行非謂誦經等也增一經云若誦若念經遊而行故曰經行有五功德一除睡眠二除勞氣三除宿食四除風壅五令身心和識時有梵王等者第二明梵王問天眼如那律天眼所見幾何道理問見遠近以諸梵眾報得天眼不及那律修得者勝心生慕仰故來請問此語順西方故問幾何阿那律天眼所見若順此方應言那律天眼所見幾何也我即答言等第三明那律正答吾見此三千大千世界如菴摩勒果者小乘所見局在一界故以界別之如來得遍頭天眼徹見十方那律雖不及佛聲聞中修得半頭天眼能見三千界也菴摩菓者其形似桃而非桃能除風氣那律于時手執此菓因以為喻也第二教呵中文開六節一呵那律所見之相二我默下那律被呵愧恥而默三彼諸梵讚嘆淨名問真天眼四維摩下為說五於是下諸梵眷屬聞法發心六禮敬而退就前呵中文自有三一定二相二假使下送其兩難外道之人修得五通以分別故是有作相汝今見境有色相者便同外道云何名內若無作相即是無為法中即無見相云何復言見三千也如此並難實亦難通故下第二那律聞之無答而默第三諸梵讚問可知第四維摩為說有佛世尊得真天眼不以二相者莊云空心常寂雖復遍緣無有二相不見能所差別相也故思益經云悉見十方界一切群生類而於眼色中終不生二相諸佛所說法一切能聽受而於耳聲中亦不生二相又云二乘天眼在定不見出定即見雖見界而取相分別未能即見無見如來天眼定惠平等而不妨照用雖見世界而不分別何以故了色性空見無所見故無有二相差別也五眼義略以七門分別一釋名得名二辯體性三修成次第四五類差別五見境不同六約人辯異七問答分別第一釋名得名者初通次別通者五即是數眼即是用照導前境稱之為眼此即從數及用為名也或可六釋之中帶數釋也次別者一者肉眼血變凝成名之為肉依肉得眼故名肉眼以眼根無血肉故清淨四大所成故此即從所依得名也又人云肉即是眼當體為名此釋非也二天眼天眼有二一修得二報得修得天眼者一切禪定名之為天依天得眼故名天眼從所依得名報得天眼者報得有二一約菩薩二約諸天約菩薩者諸菩薩等名為淨天生在天中報得眼根從彼淨天以立其名此即淨天之眼故名天眼從生為名也約諸天者一切天趣光淨皎潔名之為天天趣之眼名為天眼從趣得名也三惠眼入理般若推求諦理名之為惠以惠為眼名為惠眼當體得名或可六釋中持業釋也四法眼一切法有所軌持名之為法或可根欲性等名之為法照法之眼名為法眼從境為名也五佛眼前之四眼流至佛果總名佛眼此即佛身之眼名為佛眼從主為名或可佛是覺義覺即是眼名為佛眼當體為名亦可照達佛性名為佛眼從境受稱第二出體者肉眼即以人中淨根四大所造不可見有對淨色為性惠眼法眼佛眼此之三眼心所出體初通次別通者三眼總以別境中惠數為體別者惠眼即以正體智為性法眼即以後得智為性或可法眼通以正體智為性緣真理法名法眼故若如此者與惠眼何別釋云得名不同惠即為眼當體得名照法稱眼從境受稱也佛眼即以無功用智為性或可以圓鏡等四智為體也第三修成次第者為導養色身先修肉眼雖見麁色不見細色見近不見遠見明不見暗見前不見後見障內不見障外有如是等眾多障礙次修天眼雖見色境未見真境次修惠眼雖見真境未達俗境次修法眼雖照四境而未圓滿次修佛眼也第四五類差別者俱舍論云內五有熟養聲無異熟生八無礙等流亦異熟生性餘三實唯法剎那唯後三肉天二眼以色為性有其二類一是異熟以從異熟因所生故二是長養飯食資助睡眠等持勝緣所益故修得天眼既非宿業所招但由定力引起唯有長養非異熟也離二性外無別等流故無等流非苦忍故無剎那性非無為故無實事也惠眼若約二乘苦法忍位初得生故有剎那若約菩薩初地引起亦有剎那非無記故無異熟非色故無長養前無無漏故無等流若約本有種子亦有等流非無為故無實也法眼從前無漏生故有等流非無記故無異熟非色故無長養非初起故無剎那非無為無實事也佛眼報化二眼從前無漏所生起故有等流亦有長養定力引起故法身佛眼性是無為得有實事也自餘不具已同前釋也第五見境不同者其中有四一事二法三理四實陰界入等差別是事苦無常等眾生根性是法二空真如是理如來藏中真常佛性是實此之四法五眼所見肉眼唯見障肉一色塵事凡夫肉眼見百由旬二乘肉眼同凡夫所見菩薩肉眼如大品說極遠見三千世界如來肉眼與菩薩同見境分別天眼有二報得修得此二天眼通見障外一切色事報得者隨報強弱見境不定隨身在處唯見自地及下不見上地若約修得者凡夫天眼依智度論見一四天下聲聞天眼小聲聞見小千世界大聲聞見中千世界阿那律修勝故見三千界也緣覺天眼小者見中千大者見大千界菩薩天眼有二一修得二報得修得者隨人大小所見不定遠者見一切世界故地持云菩薩以一切世界為天眼境也報得者大品經說極遠見三千世界如來天眼見一切無量世界後之三眼不可以方便所論唯得約法深淺分別二乘惠眼唯見生空菩薩惠眼具見二空而不窮盡如來惠眼見空畢竟二乘法眼但見苦無常等諸法總相麁觀不能微細若約不知根欲即無法眼菩薩法眼了根欲性及一切法若總若別麁細悉知而不窮盡如來法眼與菩薩同皆悉窮盡佛眼二乘全無菩薩人中進退不定地前菩薩聞見佛性以聞見故未有佛眼地上菩薩眼見佛性以眼見故說之為有若依涅槃經九地已還聞見佛性十地眼見而未明了但見自身所有佛性不見眾生所有佛性於自身中十分見一如來佛眼見性窮盡此明見實也第六約人辯異者初凡夫生在人中未離欲者但有肉眼若修得上界定者有修得天眼也若生天中未離欲者但有肉眼報得天眼如欲界天等已離欲者具肉眼報得天眼修得天眼也須斯二果天中生者具肉眼報得天眼未得根本禪定無修得天眼若約大乘佛地論須斯二果以有漏惠伏欲界修或得根本禪亦得修天眼悟生空故有惠眼不知根欲無法眼若約知苦無常法通有法眼非佛故無佛眼也若那含人中生者有肉眼有修得天眼有惠眼若生天中得報得天眼無餘二眼如前應知羅漢辟支有肉眼具修報二種天眼悟生空故有惠眼無餘二眼如前應知菩薩位中地前頓悟菩薩有肉眼天眼及以法眼未得無漏無惠眼非佛故無佛眼也若至初地已上七地已來猶未捨分段身故有肉眼修定故有天眼得無漏智故具惠法二眼佛眼可知若至八地已上但具三眼以捨分段故無肉眼非佛故無佛眼也若是地前無學迴心漸悟菩薩具天眼及以惠眼法眼已捨分段故無肉眼佛眼可知若是有學迴心具有四眼未捨分段故有肉眼餘三如前所辯若至八地已上十地已來但具三眼所謂天眼惠眼法眼無二可知若至佛位三身有具不具化身具五眼報身具四眼以無肉眼故法身體是真如不具五眼若約法性之眼亦具五眼第七問答分別者問肉天二眼陰界入中何法所攝答二眼並以不可見有對淨色為體即以色入色界色陰所收也問惠眼五根五力七覺八正門中何法所攝答五根中惠眼五力中惠力七覺中擇法覺分八正中正見所攝也問法眼三智四智十智中何法所攝答三智之中入加行後得二智四智緣俗並通四智十智之中以等智法智比智道智他心智五智所攝也問肉眼不見障外何故見三千界耶答菩薩肉眼以天眼導引得見三千世界難肉眼見障內天眼引故見障外肉眼見明色天眼導故見暗色答障外有明緣天眼導故見障外暗中無明緣天眼雖引不能見問五眼十眼如何相攝答依花嚴經說有十眼一是肉眼見一切色二是天眼見諸眾生死此生彼三是惠眼見一切諸根差別四是法眼見一切真實之相五是佛眼見佛十力六是智眼分別了知一切種法七是明眼謂見一切諸佛光明八出生死眼見涅槃法故九無礙眼見一切無障礙故十是普眼見法界平等法門故十中初一是前肉眼亦兼天眼見細遠近是天眼故第二天眼是前天眼第三惠眼第五佛眼第六智眼第七明眼第八出生死眼第九無礙眼此之六眼是前法眼第四法眼是前惠眼見真諦故第十普眼是前佛眼普見平等真法界故第五諸梵皆發心者聞前佛眼在定常明不生分別知己所見於彼非分咸生慕仰盡欲勤修先發菩提心後起勝行斯則教呵之勝益也第六禮敬可知故我已下結不堪也佛告優波離者天竺正音此云上首持律中上本在家時是諸釋子剃髮之人後諸釋子出家之時波離送去諸釋子等欲至佛所脫所著衣寶冠瓔珞并所乘象與優波離釋子去後波離思念諸釋子等果報如此尚捨出家我住何益若彼有得我亦應然以所得物安置樹上象繫樹下作如是言諸有取者吾悉施之後往佛所諸釋子見問其來意波離具答釋子大喜即便請佛此人先來為我作使若後出家我即輕慢願佛先度我當敬事佛先度之即為受戒諸釋子等同為禮敬是時大地為之震動空聲讚言諸釋子等我憍慢山崩出家已後持律第一以其不能觀空滅罪所以致呵就行之義已如前釋眾共同遵故須命也文四同前第三釋中初總徵次別釋後結釋中文開五節一舉昔日被呵之事二時維摩下明教呵相三於是二比丘言上智哉下彰二比丘稱讚維摩四我答下明已述嘆五時二比丘疑悔即除下明比丘聞法獲益前中憶念我昔有二比丘犯律行以為恥不敢問佛來問我者此即第一呵事也有二初問後答此初問中明比丘所犯恥愧情深不敢問佛以優波離持律第一故來問決不知輕重以釋本疑律云有一比丘在阿蘭若眠有採薪女見之慾心盛發盜行非法比丘寤已疑犯初偏後一比丘見此女人嗔心欲打女人怖走墮坑而死比丘懼犯殺人重戒為此每懷恥媿不敢問佛向波離處請決所疑得免斯咎我即為其如法解說者第二答波離依律教相判決輕重故云為其如法解說也第二教呵相中先呵後教前中唯優波離無重增此二比丘罪者諺云懺悔之法以滅罪為義今此何故乃云增也比丘起過元由取相之心覺已生悔深懷悕懼波離為懺還說有相之法聞其罪名更生熱惱如是懺者麁罪雖滅細想更興於念念中薰成識種相資尤甚豈非增也遠云比丘造罪元由取相故生波離為懺還說罪相增其情取故曰重增也若約行辯此人起滅惡行以其不能即相無相觀罪性空所以教修無相懺悔也當直除滅下第二正教就中初總所以下別其智此下結嘆勸學總中兩句初一句就理正教第二句舉過教離前中所言當直除滅者云何曲滅而復云直說有罪相方教懺悔名為曲滅觀罪性空罪垢不生破離罪相名為直滅勿擾其心者教離過也若依向前取捨心中有相懺者諸見踰增罪體不滅徒自紛擾亂其心耳就下第二別教中初徵後釋釋中有四一就罪性以教二如佛說下就心以教三唯優波離下釋疑以教四優波離一切下總就一切法以教正觀前罪性不在內外中間者凡夫由見彼此自他別故造諸罪業今教觀自身無我無人即是內空觀他亦然復是外空既非自他中間亦空三處俱空即無我所我所既離無罪可作罪尚不作何有性也又云不在內者六根性空不在外者六塵相空不在中間者六識體空三處既空罪從何起也又不在內者不在我若在我心不應待別不在彼事者若在彼事不應罪我不在中間者合我與事以為中間既離於內外更無有法故不在中間也又依他無生故不在內分別無相故不在外真實無性故不在中間迷此三處故有其罪三性既空罪自非有從何生也第二就心教中有二初舉佛說垢淨由心以心空故罪性亦空如優波離下第二就優波離證時以教前中間有四一明眾生空引佛為證二明心相體空三舉心類罪四明諸法亦空初中如佛所說聞前罪空猶未能解現見眾生修善造惡云何空也故舉佛說為證垢淨隨心古來相傳心是六識由識心分別起染淨二業隨業勢力感苦樂兩報報起由心故知無有實眾生也又云心者即是第八阿賴耶識由其識內持染淨種子種子遇緣即能招苦樂二果果起由心故知無眾生也心亦不在內外者第二破心空也向前疑有眾生今乃云無復謂彼罪繫屬於心故今釋云心亦不在內外中間三處既無何有心也如其心然者第三類也以心空故類罪亦空夫執本以知末守母以見子佛言眾生垢淨皆由心起求之不在三處心既無在罪垢安寄故普賢觀經云我心自空罪無福生如空中風無依止處也不出如者第四明法空也何以前來罪與眾生乃至心性不住三處皆悉空者正由諸法不出如故如之體性空寂無為如外無法寧非空也波離下第二就彼證時以教欲令波離自悟故也文中有三初淨名問次波離答三維摩言下將凡類聖問中心相得解脫時有垢不者問彼第九解脫道中正入證時見自性淨心有垢染不或可是因緣心緣生之心性非煩惱名本性淨今但問彼得解脫時本性淨心曾有染不答言不也者證時心冥一境不言有垢染也大小雖異無垢是同故於證時不見垢染一切眾生心相無垢亦復如是將凡類聖若隨相釋凡聖兩分以理而論凡聖常一以其一故本性淨心同無垢也第三釋疑以教疑云波離聖人心淨可爾眾生具足一切煩惱云何亦言心相無垢也經即釋云妄想是垢無妄想是淨等也此明心性本淨妄為客塵隱覆於真達悟者元來本淨迷悟雖異性體常同故與聖人將為類也雖復不異約相恒分欲使學人體茲深意就中三句即是想心見等三倒也妄想垢者此則想倒想心計法虛妄不實名為妄想妄想不同依地持論有其八種一自性妄想即執色等法各有自體二差別妄想即執色等有可見不可見有對無對等差別三攝受積聚妄想即於陰中執我眾生於軍林等中起定執實此一分別即前執於人後執於法四我見妄想無我執我也五我所妄想即執我有用六念妄想即緣可愛淨境分別七不念妄想即緣可增不淨境分別八俱相違妄想即緣中融境分別此八妄想前二後三法執所攝第三積聚通其二執第四第五唯是人執此之八種隱覆淨心故名為垢即以遍行中想數為體也無妄想是淨者無即悟真所以是淨顛倒是垢者即是心倒妄心執法背於真實名為顛倒即以第六意識為體無顛倒是淨者無即達悟所以是淨也取我是垢者是其見倒邪惠執我計我乖於正理名之為垢即以根本煩惱中我見為體問見倒一種體是邪惠性能堅執可名為倒心想二法性非邪惠如何成倒答隨見倒力亦立倒名與倒相應行想同故或可於非常等起常等見時必由境中取常等相能取相者是想非餘故立倒名心倒即是見倒所依心王增見亦名為倒也不取我是淨解空離染所以是淨也一切法下第四總就諸法以教文中有二初觀法生滅類顯性空二法皆妄見下觀法無相類罪相空前中有三初法次喻後合初法中生滅不住者妄法虛空忽有名生謝往稱滅不住者妄法虛空忽有名生謝往稱滅生滅推遷時無暫住何以故諸法體空故如幻如電者第二舉喻如幻者顯自性無常如電者顯念念無常以幻塵似有而無故喻無住電轉忽有忽無故譬如念無常也諸法不相待乃至一念不住者第三舉法合喻由前念無常不待後念後念無常不赴前念剎那不住故知無常也諸法皆妄見下第二此明相空還有法喻合三以意思之此中應問若使諸法悉非有者現見眾生苦樂不同見聞等異此義何也經即答云諸法皆妄見此明向前垢淨等法隨想而說說相差別就實以論皆是妄見悟其真理由來平等何有染淨之異凡所見聞皆是妄有非真實也此云何知經云如夢無憂喜妄見有之現無憂喜亦復如是炎者炎中無水妄謂有之現見男女等相亦如是也水中月者水實無月妄見有之觀陰無我亦如是也鏡中像者像無去來妄謂有之現無生滅亦如是也當知皆是妄見故非有似有實無體住無住即空何有罪垢也是名奉下結嘆勸學行順法律達罪非有即無犯律之咎名為奉律之解相非相即無取相之失故稱善解如來是奉律行無不妙如是解法智無不真欲使學者慕彼高風故今淨名示茲教也於是二比丘言上智哉等者第三稱讚維摩解勝波離故云上智哉所不及者明下劣上顯智不及持律之上而不能說明說不及也答言自捨如來未有聲聞及菩薩能制樂說辯者第四障己述嘆自申己屈自捨如來未有二乘及菩薩能勝淨名辯者嘆其辯勝智慧若此嘆其智勝也時二比丘疑悔即除作是願言令一切眾生皆得是辯者第五聞說獲益益中有三一疑悔罪障消除二發大心誓當作佛三興廣願願眾生智辯同已故我下結不堪也佛告羅睺羅者此云覆障亦名不放昔曾為王沙門欲見貪著樂故六日不看又塞鼠穴六日不出故在胎內六年方生故就此義名為覆障及不放也又云宮生太子出家之日父王恐泯國嗣段絕留連不聽太子于時手指妃腹而語之言却後六年汝當生男即如其言佛出家後六年方生國人及釋種族皆疑太子既自出家厭捨五欲妃在宮內何得有娠將不犯邪淨飯王與諸親屬共相議言謂非太子遺體王及釋種皆懷愧恥遂生嗔心以大火坑欲燒耶輸陀羅耶輸對諸釋種自立誓云若非太子遺體願我抱兒投火而滅若不爾者願示清白於是立誓竟抱兒入火於時母子俱存火變涼池蓮花捧出王與親族臣寮方信是太子兒故號宮生佛成道已還宮之時羅睺始年五六歲如來將至寺變千比丘悉如佛形羅睺直爾往至佛邊佛以手摩頭將還精舍勅告舍利弗目連度之雖得出家以恃貴族慠慢不樂聽法兼多惡口形名他人佛於一時以法制約於斯永段打辱不嗔佛嘆其人忍辱持戒密行第一不達無利出家故破呵也若約行辯修出家行羅睺不了即相無相真實出家不稱如來無為功德所以教修無相出家行也文四同前第三先徵後釋釋中文分為兩一出昔日被呵事二時維摩下明教呵相前中憶念我昔至羅睺汝佛之子捨輪王位出家為道有何等利者此第一舉昔呵事先問後答毘耶離城諸長者子等摽舉問人來至我所明請方便問我等請問辭也汝佛之子所承至高既捨王位所捨極重佛不出家為金輪王王四天下羅睺在家為鐵輪王王一天下諸長者子見捨重位所希必大捨素從緇名為出家安心慕法名之為道其出家者有何等利者問其所得也我即為說出家功德之利者第二答其所問因行道品名為功德涅槃果為大利或可善為功德樂名為利又云出家功德經云若放男女奴婢出家其德利益不可思議最為第一膝造寶塔高至梵天譬如有人殺三千世界一切眾生或挑其目得罪無量若能救得福亦無量放人出家能自出家福多於彼應說此利又分別功德經云若一日一夜出家除六十劫生死重罪如是廣引諸經嘆說出家功德之利不可思議是名如法為說出家功德之利也時維摩下第二明教呵相先呵後教呵中唯羅睺羅不應說出家功德之利者夫涅槃道品無為無相作有為有相說故言不應也所以者何下釋也先徵後釋無利無功德是出家者舉是顯非出家求滅修行道品離相出家即捨世報利及有相功德故云無利無功德也或可樂之與苦因緣相對利與功德皆藉因緣因緣無自性畢竟體空利即非利德即非德是為出家有為法者可說有利有功德下明非異是在家生死繫縛心有分別見有報利及諸功德出家離相云何乃說俗利功德也上來呵說夫出家者為無為法下第二廣明教相文中有二一教羅睺出家之法此則體出家非相出家也二維摩詰語諸長者下教諸長者出家儀式前中有三初總略以摽舉勸應識知第二彼無此下二十三句廣明出家之法第三若能如是下總以結成初中夫出家者總以摽舉為無為法無利無功德者無為是涅槃果德之名為涅槃修行道品果既無為因離諸相無為無相即絕報利及有相功德也莊云又存利者必見有不利存德者必見有不德苦法性空何有捨苦以求樂利不善體空何有亡不善以求善德也自下二十三句廣明教之文分為二初五句修自利降魔以下十八句次明利他自利中文有五句初有兩句明其所離次有三句明其所證所離中無彼無此中間者明離三相也六根為此六塵為彼六識為中間三處體空故無彼此中間也又云在家為此出家為彼方便求度為中間三事緣生無有自性無性即空道俗無二是真出家也又云此為生死彼是涅槃中間為道品為出家者惡此生死遵彼涅槃故有三處之異真出家者解生死非生死故無此了涅槃非涅槃故無彼既無彼此中間安在離此三處則無繫著是真出家故思益經云諸佛如來不得生死不得涅槃佛聖弟子得解脫者亦不得生死不得涅槃也離六十二見者教離情想執取之心名之為見見別不同有六十二大士了見性空不生分別故稱為離非謂有所離也故無行經云若有所盡不名漏盡知諸漏空相名為漏盡盡之與離其義相似處涅槃者教其所證此即總明處處之言證謂證法性無為寂滅遠離一切戲論動念分別名處涅槃也智者所受聖所行處者別明所證會法界真如得無分別智名為智者證遍滿如名為所受聖心遊履名行處亦可地前菩薩依教生解名為智者信順此法是名為受初地已上會於正理稱之為聖聖心遊履故云行也上明自利訖下教利他於中初教降魔下教伏外道前中七句初句降魔人也度五道等六句降魔法也於中有三初有一句明其所出教度五道者所謂地獄畜生餓鬼人天是五道道者以到為義謂眾生業所感到處總以異熟無記五陰或四陰為體欲色界者五陰性無色界者四陰為性唯生本死三有所攝非中有攝以中有未到故除因離果稱之為度五道是生死之處所以度之問五道中四生內何生所攝答依智度論諸天地獄一向化生以諸根頓起故鬼道二種所謂胎化人畜兩道通其四生卵生人者如毘舍佉母生三十卵也濕生人者菴羅女頂生輪王等化生人者如劫初生時人皆化生也胎生人者常人也畜生四生者人情易知莊云運大慈悲濟度五道四生悉令解脫而常不得眾生之相故稱度五道故般若經云我皆令入無餘涅槃實無眾生得滅度者二有三句明其所修淨五眼得五力立根者一者肉眼以人中淨色為體緣障內色為所觀境二者天眼即以天中淨色為體緣障外色為所觀境三者惠眼以如理智為體緣真如為所觀境四者法眼以如量智為體緣俗諦為所觀境五者佛眼以恒沙功德為體緣一切法為境或可緣佛性為佛眼菩薩先有四眼佛眼分得以結使覆故不得言淨今明八地以上菩薩正智現前滅諸結使眼得清淨也又依無垢稱經云淨修五眼行人因中施財修定惠等感得五眼清淨如施燈明肉眼得淨如修禪定天眼淨也若修智慧餘三眼清淨也得五力立五根者所謂信進念定惠也五眼既淨能破煩惱名得五力力成由根故立五根始起曰根終成名力三有二句明教所離教遠魔業不惱於波離眾雜惡者若菩薩者慈悲為源憐愍眾生與物無違故曰不惱於彼止惡生善不雜漏過心行純淨故稱離惡也伏外道中文有十一句初句摧邪人摧諸外道者伏邪人也超越假名等十句破邪法前外道中佛法之外別立道理名為外道以彼邪智邪辯抗敵菩薩大士以四辯而令摧伏云伏外道也又云心外見法理外妄計皆名外道出家修習無念但念令不起則邪法自息故上經云以無心意無受行而悉摧伏諸外道也破邪法中亦有其三初有六句明其所出二內懷喜下三句次明所修三離眾過下一句還彰所離也前中明出煩惱業句超越假名者生死苦報虛假之有稱曰假名證實除捨故超越也藏云假名者經說有四一生死是假名涅槃非假名生死是浮虛幻為所以是假名涅槃真實故非假名二者涅槃是假生死非假涅槃無名強為立名所以是假生死本是名相之法非強立名是故非假三者二俱是假以生死涅槃是因緣相待故是假也四者二俱非假廢名就法法體皆如如內絕言所以非假今就初門明生死是假名得涅槃故超出也明出苦也次出煩惱於中四句初出淤泥教斷愛也淤泥者愛見煩惱愛染生死名曰淤泥了之性空稱之曰出也無繫著者心無所愛不著五塵若有所著不名出家乃至不為愛道不繫不著名為出家故思益經云乃至如來尚不貪愛何況餘法也無我所著者明修除見也出家之道本亡我人故於我所法中一切捨離故下經云因有我故便有我所若無有我亦無我所也無所受者不受邪法或可不受一切法故花手經云眼不受色乃至意不受法名無所受也下教出業摧諸外道等邪法教人名為擾亂除滅稱無次明所修內懷喜護彼意修利他行於他所為心無疾惡名內懷喜內心清淨外能隨順眾生不逆其心名護彼意隨禪定者修自利行隨者順也不見定亂相其心常不動故曰隨也此定學離眾過者還明所離離於一切犯戒之垢此戒學也若能以下第三結以其真實出家之法一如上故依此出家名真實也就下第二教彼長者子等出家儀式文別有四一維摩詰勸諸長者真實出家二諸長者不達真實出家意故以父母致辭三明維摩教令發心即真實出家亦名具足四諸長者得真出家前中先勸所以下釋法身如來無處不在對目不見故難墮也父母不聽不得出家者唯依戒律出家要須父母開許若其違命不合出家或可無明父貪愛之母障蔽真相令不顯現名曰不聽隱在三界諸煩惱中名不得出家維摩詰言汝等發菩提心則出家者真心既朗勝相亦彰無明貪愛既除法身獨出無礙此則名為真出家也名具足者眾德圓滿性戒自成不假師資畢竟無染此豈不名具淨戒也故無垢稱云是則出家是即受具戒苾芻性問俗人發心即得具足戒與比丘何別答前戒有二種一制行論其制法如須羯磨方得論其制行離過是同故與俗人同法事四明長者得真出家故我下結不堪也佛告阿難者此云歡喜依智度論有三因緣立名一從本願得名二父母立名三人見得名第一從本願得名者即是釋迦牟尼佛因地作窯師時值遇去本師釋迦牟尼佛有聞持傳者名曰阿難即發誓願願我於未來得佛之時還名釋迦所有聞持侍者還同今日阿難亦由世世已來發願為佛侍者以宿因故今得為佛侍者故名阿難為歡喜也第二父母立名者如來將欲成道魔王忿怒與十八億鬼兵來惱菩薩菩薩心正魔皆退散便至淨飯王所說言汝子昨夜將欲成道為魔所壞今已死沒王與眷屬皆生愁苦不能自勝淨居天子即報王言不須懊惱汝子已成正覺不須憂苦王猶疑惑即遣使訪問使還啟王太子已成正覺王及眷屬國內臣民皆大歡喜須臾之傾斛飯王復更報淨飯王云夫人生男王重歡喜世間欣慶豈過我等既值歡喜時生為立其名名之歡喜也第三人見得名者由阿難世世已來慈忍行成報得相好端嚴色像第一見者悅神無不愛敬故名歡喜故淨法師云阿難者是佛昆季宿著因緣名標起願之初生居得道之末面如滿月目類青蓮能令見悅神亦使父王慶集具斯三義故稱歡喜弟子中多聞第一不知如來法身常身體性無假故亦被呵文四同前第三釋中初總徵次別釋別中有五一出昔日被呵之事二維摩言止止下明教呵相三時我世尊實懷慚下自彰己屈四即聞下空聲導引和諧兩家五世尊維摩詰下阿難比丘嘆維摩德前中三句初明阿難為佛乞乳時維摩下淨名怪問我言已下阿難正答前初句中世尊身少有疾者患風病也牛乳治風故須乞也維摩問者非時而乞其必有由故須問也答中小乘教內言佛實有生老病死故故作斯答如是道理阿難是大菩薩知佛無病應同聲聞起化故也就下第二教呵相中文開四節初句略呵二如來身下顯佛真身金剛不壞三默往下重明呵相四當知阿難如來乘下重明佛身體常不墮諸數前略呵中止止莫作是語者執應迷真所傷之甚重言呵責故云止止也如來身金剛體者第二顯佛真身佛身無為物不能壞如金剛也惡盡善滿何有病也又云金剛之體明佛體堅難壞也事同金剛諸惡已斷眾善普會彰佛德滿眾惡已斷斷德圓滿是攝律儀戒也眾善普會行德具足是攝善法戒饒蓋眾生戒也此明所有何病何惱彰其所無當有何疾內無疾苦當有何惱外無衰損也默往已下第三重呵就中有三一呵心其言二行矣已下呵去其身三可密去下雙呵形言欲令永息無常之念前中有三一遣默往二呵誡不聽謗佛三以理教示默往阿難是初遣也口病言是以須默身遠乞所為是須往諺云阿難小智不了佛身真常無待妄言有疾違失處深故須默往自此已後不得更言佛無常也勿謗已下第二呵也如來無病而言有病是則為謗又垢執實無亦為謗佛莫使異人聞者異學精返難與理親脫聞斯語謂佛實病即輕佛也無令大威德諸天者五淨居天名世界頂十住菩薩多生是處也若聞此言則知人者不達如來方便之意於汝而生劣想他方菩薩知佛無病復輕汝矣轉輪王下第三以理正教轉輪聖王以少福故尚得無病舉劣況勝豈況如來無量福德普勝三界而有病也辯勝過劣第二呵去其身於中有二初呵令去身二明須去所以行矣阿難者速捨此去名為行矣佛為世師舉世共尊說病他譏彼此同著故云勿使我等受斯恥也外道聞等者明可去所由外道梵志舉毀謗人佛法之外別立道理名為外道心外別求理外妄計生心動念名為外道法外求淨名梵志若聞此語明謗所由當作是念何名為師者明輕謗心自疾不能救而能救諸疾者明出謗語也第三雙呵中可密者止其言速去者摧其身不密他聞不速他見故須密速勿使人聞或可速密去者摧其身勿使人聞止其言也第四重明佛身性常成其無病何須重明者前雖明佛是金剛身惡盡善滿猶濫生身無常此下四句明佛惟以法性為身不墮諸數以證如來畢竟無病文中有三第一告語令知第二非思下正明四德第三此身當有何病下明了知無病初告語令知阿難諸如來身即是法身者明佛化身即是法性之身以化用法為體故或可化身性空即是法身也第二正明四德非思欲身者法身不從思欲結業而生故非思欲身也業繫既段自在無礙即是我義過三界者生死報土無復諸苦即是樂義諸漏已盡更無垢染即是淨義不墮諸數者佛身無為不墮生住滅等四相數中即是常義或可不墮數者出過一切有為諸數故無垢稱經云是身無為離諸有為出過眾數也莊云不墮數者不墮眾生數也遠云非思欲身者離分段因過三界者離分段果諸漏盡者離變易因不墮諸數離變易果如此之身當有何病者第三結成無病既具常樂四德寧有病也第三自障己屈實懷慚恥者阿難聞上佛身常而無病自恥愚暗終日侍佛不知佛常妄見有病乃為乞乳非謬何也第四空聲導引者阿難執應迷真居士論真失應今以平等空中出聲導之和諧兩家不許偏執就實以論勸彼阿難如居士言了佛無病但為佛出五濁惡已下隨化不違阿難乞乳故須同病以止病也五濁者一命濁二劫濁三見濁四煩惱濁五眾生下劫將末命等五法以成滓故如油將盡名濁也命濁者謂短壽年十歲以惡劫時命根為體劫濁者謂兵刃疾病飢饉劫起時以不相應法為體或以內外有漏五陰為體見濁者三惡劫時五見為體煩惱者三惡劫時陰五見餘鈍央煩惱為體眾生濁者三惡劫時無有正念眾生以第八識為體或通取五陰為性此五惟在欲界非上二界也此五成時名為惡世現行斯法度眾生者如來一代行乞食法度脫眾生依乳光經云佛在世時毘耶離城樂樹下四眾圍繞共會說法時佛中風當須牛乳毘耶離有梵志名摩耶利為五百弟子作師以慳悋故常持羅網覆其舍宅及以庭中不令飛鳥侵食米穀邪見不信家有乳牛惡抵踏人無敢近者佛為度此梵志故示言有疾須乳為治風故遂遣阿難持鉢往乞至其門下梵志見怒而問曰汝何所須阿難對曰佛病須乳故來乞求彼聞作念可令自取使牛踏殺即語阿難若須攝取阿難即往牛所牛自開脚任其攝乳時牛靜住不復敢動時諸人眾咸生驚怪爾時牛母而說偈言此手捫摸我一何使乃爾取我兩乳去餘留興我子爾時犢子復白母說偈言我乃前身時生慳貪恒突復隨惡知識不信佛經戒使我作牛身受苦不可繫都緣貪嗔癡至於六十劫今乃得值佛如病遇良醫持我飲乳分盡用奉上佛我食草飲水自可充今日令我後智慧得道願如佛于時梵志在傍具見即自悔責我不及牛不識福田生此惡心梵志門徒數百人見此事已皆得法眼淨梵志復說偈言我是人頭畜汝是畜頭人汝見生歡喜我見劫生嗔共汝諸等輩相將見世尊爾時阿難持乳奉佛具述上事佛即記曰此牛母子却後命終人間天上七返往來終更不生三惡道中牛母後值彌勒佛得阿羅漢果犢子亦爾過二十劫後當得成佛號曰乳光如來因此事故摩耶利等即於佛所深生敬信故曰現行斯法度脫也取乳勿慚者為化必然故無慚也第五嘆維摩可知是故已下結不堪也如是五百已下第三總結類顯餘文可解也
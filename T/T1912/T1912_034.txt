又觀下次明道品文相既略便結枯榮及以三脫若遮障下次明對治來意但列事治不暇明於合行之相外貪欲等一十二治前文所指即此文是四分各三故成十二次釋文中觀於他身成九想故故治外貪背捨先觀自身骨鎖故能治內勝處因於自身骨人觀成漸見十方依正是故能治自他貪欲違法瞋者瞋他順理故觀眾生作己親想順法瞋者瞋他違理事雖順理瞋違觀心故觀諸法及眾生空乃至涅槃亦不可得戲論瞋者橫於諸法而計性實或執權破實或執實破權如淨名云若言我當見苦斷集是則戲論非求法也二乘執權尚成戲論況今凡下諍計是非當觀法性無權無實絕諸名字二世三世具如第七言一念者非謂極促一剎那時謂善惡業成名為一念異於三世二世連縛等相故名一念皆是無常故無性實具如法界次第中釋名義俱舍婆沙委論具有四種十二因緣一者剎那二者連縛三者分位四者遠續後三秖是三世因緣以約能順生後等受故開三耳論中仍闕二世因緣大論問佛說因緣甚為難解云何令於癡人觀耶答非如牛等令觀因緣求實道者生於邪見名為癡人於未開頃下次明次位中云鼠唧等者不達諦理謬說即名何異怪鼠作唧唧聲即聲無旨濫擬生死即是涅槃亦如怪鳥作空空聲豈得濫同重空三昧故下合云所以成怪叨者貪也若內外下安忍得是下離愛以大車譬如文下去諸十法後皆譬大車豈可不信是法華妙乘次是名下結也一切諸法不出十乘故以十乘結攝總示亦名等者會前煩惱十乘觀法異名令同前觀煩惱即是法界亦名行於非道乃至不斷而入涅槃等即是會前十觀異名廣說下廣說異名總有三番三十六句初三十六既言涅槃涅槃即是解脫德也此開淨名不斷煩惱而入涅槃一句為三十六此會異文準大論意大論云若如法觀佛般若與涅槃是三則一相其實無有異雖復不異不異而異此中且屬解脫德故今初標但言三十六者且從一種根本而說準初列文即是出入各作根本故初根本但作入名至出涅槃十六句初即自列出根本四句故下結云若各立兩根本四句成四十句問何故立兩根本四句答所生各別又可但是開合異耳開者即是出入各四合者共為一箇根本即以出入相參為四如云斷入不斷入斷出不斷出若開此為兩根本四句相者於兩入句更加第三第四句也於兩出句亦加第三第四句也故有三十六四十不同然根本四不須預釋至下釋文兩根本句各在入出兩十六句中故知實句但三十二問根本並在十六句中何句是耶答同者即是文列並在四句之初今亦略釋次別釋中細尋諸句文甚分明無勞委釋今約其文相稍隱略者出其相狀初四句中並以凡夫具縛名為不斷第二四句去並約體照名為不斷第二四句中亦斷亦不斷者義須兩兼一者析法名斷體名不斷二者既是學人已斷名斷餘名不斷所言入者惑即未盡分得有餘亦名為入亦可應云析體無學恐文誤耳非斷非不斷者理體雙非其性冥真得名為入第三四句中第一句者不得準前作兩兼釋即應先將亦斷亦不斷為析體竟次將已斷之惑名為亦入餘殘未盡名亦不入餘之三句例此可知第四四句中第四句者義亦兼兩例前第二四句中兩兼義釋此十六句凡云入者意並在於從假入空為對令成十六句故以凡夫外道為第一四句故初四句並是空觀所觀所破後十六句皆云出者並是從空入假名出亦是為成十六句故對入空說此之空假正在藏通義兼別圓如後問答料簡中具出其意又前十六句初四根本句雖並以義而屬對竟至下釋中復屬對者為示同相故重對耳出中例入亦應例前為知同故故但直列根本四句而不釋相次明出者第一四句中第三句者此是中根出假菩薩分斷煩惱名亦不出復能出假名為亦出若下根者斷見思盡方能出假則不應云亦出不出第二四句中初句者初鹿苑中已入無學不入涅槃而常輔佛以至方等及般若中亦得義云二乘出假第三四句中初句者此是體門兼用析者析為亦斷體為不斷初入空時名亦不出後必出假名為亦出非謂正用三藏析法故皆云兼二乘亦爾用體兼析第三句中有析有體故云亦斷不斷並是二乘故云不出第四四句中凡言理者即是雙非初句應云析體真理云體法者但是語略下之三句皆應云理謂體法出假菩薩理以出假故名之為出出假之時已有真理縱是上根亦先緣理第三第四句準第二句說次問答料簡中云體法意通通三教故對析成四又云更約別圓四門分別者四門如文故前文中義在藏通所以更對後之兩教若還準前作於析體入空出假冥真等名銷別圓意義亦可矣但是界外空假之別及冥中道不思議理以此為異文以別圓四門一一門中四門四悉隨其相貌不無階差初明入中根本四句者既以別圓共為四門故四門中言不斷者界外圓體體惑性空義當空門空無所斷亦復無入言斷入者界外析法次第斷惑既有所斷義當有門有所斷故則名有入第三門者兼用析體第四門者謂析體理次於一一下明於四門開成十六復以一一門中各具斷等四義復以四義隨順四悉以十六悉成十六句如空門中雖體達惑名為不斷世界既無生善滅惡及以見理故名不入下之三悉不斷如上若為人中善既已生義之如入若對治中約治病邊名之為入不對病故名為不入第一義中理性不當入與不入餘之三門其門雖異對四悉邊其義不殊次又更下置前四悉於一一門復開四門以十六門為十六句即以空等對不入等具足如前根本中說其根本句雖名空等以空等中又有空等四義不同故以所開空等四義亦可對於不斷等四故析體二教並皆具於入不入等四義不同入謂詣理必然不入謂理無所入第三句以理雙照二義第四句還以理為雙非然以即與不即以分析體並以三德為涅槃也所言出者起用故也所言入者冥理故也斷及不斷四義同前一門既然三門亦爾出中雖即但對四門準例亦應更對四悉但是文略次此則下復以別圓該通通藏以由出入體析名同故也應細思之不能具記次明三十六句般若等者雖因涅槃準論問起答者此中亦是即同而異屬般若德也言生等者此準大品照明品中舍利弗問佛云何應般若波羅蜜佛言色不生般若生乃至一切種智不生般若生雖歷諸法但成一句今準此句開為三十六句也經從色心以至種智為攝經意不可委歷但云諸法諸法既遠般若通深故約三智以釋般若亦約三諦以釋諸法若作與前名異義同諸法秖是煩惱般若秖是涅槃涅槃從斷般若從智智斷雖殊共破諸法故得稱為名異義同且從智斷不同義邊復名為別又此般若諸法一十六句各攝前來兩處三十六句此乃句句從圓說也若從次第即如前明煩惱涅槃出入先約藏通入空出假義兼圓別攝在衍門依此則應諸法諸智生不生等俱通四教是故前文三十六句次因料簡方復別出別圓之相今般若中即對三智三境則一切智中已含析體餘之二智即是假中三智宛然不須重問是故則無料簡之文又前名煩惱及以涅槃而論出入宜且先約前兩教以明今云般若般若本通是故即約三智俱釋又前煩惱一向約於顯露定教是故但論斷與不斷入空出假今般若中乃以顯露不定對說故有境智對發不同根本開合準前可知於中先明互發一十六句次明互照一十六句所言發者發有二義一約不思議中不別而別以論相發發智既爾照境亦然又若境互發智可論宿習若智互照境則有二義若轉智互照不論發習若逐境互照亦是發習又若空假二智互照兩境則通通別義亦通於三藏菩薩中智照二惟在別圓義亦通於圓別接通若立中名無中體者亦通通教八地及三藏佛唯不通於空假照中照中但在別圓及接四處故也又若從別說二乘猶可互照真俗三藏菩薩至菩提樹方乃照真是故應以諸教諸位諦智高下觀實有無若次不次斷位伏位上中下根若單若複以立境智自在說之義有通別故須遍說若得此意例釋諸句諸義可從總此諸文互發互照大括文旨及以開權秖是妙智及以妙境相照相發成於圓教十法成乘是故得是十法異名般若既然涅槃及身亦復如是不復委明甚有深致次明三十六身者準前引論為問答中如法觀佛佛即法身法身義當涅槃般若所應所照義當煩惱諸法故得名為是三一相若不別而別此中正當法身德也身身相望成三十六若名異義同不勞分別具如第二卷末以三般若而對三身境智既其互發互照故使身亦互起互入照境如入發智如起今若更約別義分別直於佛身作三十六從應更開出於化身以對法報故得為四言出入者化興為出化息為入問但聞三身從法身起不聞餘三從化身起及以法報從應身起答從勝起劣即是施權從劣起勝即是開權跨節明義不可思議無非法界故得相起相入無妨其相云何如化應自說吾今此身是法身況不是報能起既然相入例此理無起入約化緣明豈可從緣而亡於理又應以玄文三十六句感應對之化應報三名之為顯法即是冥又報身者亦得是冥亦得是顯報身分於自他受用不同故爾是故今文與論冥合論云是三一相是故義同雖一而三故復別說次釋病患境者先總明來意中初文略明權實二病初明實病中云四蛇者以譬四大於中復以鴟梟性升以譬火風蟒鼠居穴以譬地水此並金光明文梟者食父母不孝鳥也蟒者大蛇也毒器重擔苦藪此三並譬陰苦藪者大澤也此中無人唯聚水草故可以譬苦無主宰眾法聚集若一大違反能造諸惡故大經二十一云四蛇害人不墮諸惡四大害人定墮三惡四大相違故造諸惡名為害人毒器重擔思之可知四國為隣等者隣者近接也四大和合即隣近義此亦金光明文也虛者弱也乘者接也便也休者美也否者衰也故空品云業力機關假偽空聚地水火風共相殘害猶如四蛇同共一篋四大蚖蛇其性各異二上二下諸方亦然心識二性躁動不安諸佛問訊等者問者命也此以上問下故鄭玄云小聘曰問又以下啟上為問今文意者同輩相問漢書云令問休預訊者亦問也亦廣辭也廣以己意宣其問辭如法華中分身佛集皆遣侍者問訊釋迦少病少惱等大論廣解佛問訊辭云佛示同人故但云少病有二義下次分權實若偃臥下初明權疾即如淨名託疾方丈國王長者大臣人民皆往問疾因以身疾廣為說法即凡俗眾也言斥小者如弟子品言呵大者如菩薩品又因文殊傳如來旨問果疾竟即自問云居士是疾何所因起其生久如當云何滅問因疾也淨名因為廣說因疾因茲以明三觀調伏四教慰喻廣說因疾及以果疾他云淨名彈呵聲聞是故經初不歡聲聞若爾下文亦呵菩薩何以經初亦歎菩薩有歎無歎自是經家或存或略此乃不關呵與不呵又古人云淨名經意折挫聲聞褒揚菩薩失意同前今家但云折小彈偏歎大褒圓同用八字得失天隔故今略云斥小呵大三觀折伏等已如前說寄滅譚常者大經文中寄應迹滅度譚法身圓常故於序中因純陀請住與文殊往復已開常宗至第五卷云我為聲聞諸弟子等說毘伽羅論謂如來常存無有變易若有說言如來無常云何是人舌不墮落文中處處研覈問答顯於佛性常恒不變若不因於唱滅請住無由譚於斯身不滅因病說力者現病品中迦葉問佛如來往昔已於無量萬億劫中修菩薩行常行愛語利益眾生不令苦惱施諸病者種種醫藥何緣於今自言有病世尊世人有病或坐或臥不安其處或索飲食教誡家屬修治產業何故如來默然而臥不教弟子聲聞人等何緣不說尸羅諸禪及解脫等何緣不說大乘經典何故不以無量方便教大迦葉人中象王令其不退菩提之心又不治於諸惡比丘云何默然右脇而臥如經廣說又云如來四大無不和適身力具足迦葉又以三牛十四象力士鉢健提八臂那羅延後後十十增較十住一節是故菩薩力為最大況如來成道初坐道場逮得十力今者不應如彼嬰兒如來因即放大光明種種神變已語迦葉言我於往昔無量無邊億那由他百千萬劫已除病根永離倚臥是諸眾生不知大乘方等密語便謂如來實有病惱如是說者並因現病迦葉請問又因疾者三惑也果疾者二死也實疾者眾生實惑及斷未盡者權疾者諸大菩薩隨斷何惑則能示現權同實疾如是權實並非今所觀從今所觀下判也今所觀境是凡夫四大實疾仍因觀陰及煩惱等四大增損即前所引金光明經所明病相為今境也上智利根等者正明來意先法次喻初法中云上智等者上智之人解前陰入境中安忍不隨彊軟已入十信不須至此故前文云若安忍者不須餘九謂安於內外煩惱病患是則病患前已安竟如躄樹等者躄者倒也斵者如第三卷釋鈍根病重故須重重辯於觀行如大樹巨石非一下一斧可穿可斷故重於此更辯十乘如億下萬斧夫長病等者通舉經中病能為障今此文意未必須長但能障禪即須觀察故阿含中四法能退阿羅漢果謂長病遠行諫諍營事今非全爾下結云四悉者初文即世界從經云下證為人既明三學即生善意戒定如文從起邪倒下即是失慧以失顯得得即生善戒定亦然從復次下即對治意從又下即第一義意次正釋中文自為五初病相中先略明辯脈所以中云診者候脈也云今不須精判等者不須如向上中下醫委論脈法今略明之脈者血氣所行道也夫脈法者本在醫道非可具知今須略知五藏之相而用治法四時脈相者春絃夏洪秋浮冬沈土王四季用對五行五藏相生相剋以辯脈相略明候法者從魚至貫名為尺澤即大拇指後大橫文前名之為魚大橫文後名之為貫貫後三寸名為寸口尺後寸前名為關陽肝心出左脾肺出右左腎為命門右腎為命根肺脈來時如順榆葉曰平如風吹毛曰病如連珠者曰死心脈來時如管曰平如連珠曰病前曲後直如帶鉤曰死肝脈來時薄弱曰平如張弓弦曰病如雞蹈地曰死脾脈來時阿阿如綖曰平如雞舉足曰病如鳥啄水漏曰死腎脈來時微細而長曰平如彈石曰病如解索曰死諸脈暫大復小為陰暫小復大曰陽然諸候體文中易了而指下難明今且略知未煩委悉今文明五藏相者非是相生亦非相剋但當藏太增而成於病如木性多直今太洪直次大性升今多輕浮金性堅利今太尖銳水性流注今則滴瀝土性堅澁今太沈重或性過分致病或衰弱故而致患也若相剋者準五行可知從面無光澤下五藏體減故致成病木主肝若枝葉枯燥是木之病故無光澤等如木無潤火主心也火若失色不赤是火之病故面青皅而成病也金主肺肺色白而今色黑是肺病也水主腎流處壅滯令體無力故腎病也土主脾如堆阜不平即脾病也從肝上有白物去五行相剋故五藏病生故用六氣治於五藏治法應在下治法中今文對此略明為便故預列之後文治中不復更出然此六氣但取呼吸帶聲出氣為治亦不全用字體為義如吹者亦云冷氣次噓氣者云出氣呼者煖氣也𡁱呵𡀗此三全無此之字體但有譆字即痛聲也但須呼吸聲似五音即屬五藏還治五藏用者應於牙齒唇舌調停出聲使不失五音呵屬商吹呼屬羽噓屬徵𡁱屬宮𡀗屬角五行對之以屬五藏今並用本藏上氣以治本藏所以用本藏者既剋他藏令他藏病故用本氣牽歸本藏不令害他如肺害肝是金剋木還用肺氣收取金行餘之四藏準此可知淋字亦應作痲其病鬼如竈君者秖是黑色耳腎被脾害即成腎病病鬼還隨本藏之色故如竈君第一本中具約五色明五藏鬼今文但略於腎藏明之準文次第應在病因緣中即鬼病也文隨便故寄此中列次釋脾云其色籠桶者應云黃籠桶也從有多惛惛去是六神病相此準俗說故一神各守一藏王於六根陰是身之根本通於五藏五根如經律異相中云昔有國王令人覓師子󱅲如其不得當斷汝命懼王命故處處求覓得師子󱅲送來上王中道睡臥六根六神各諍其功目神言由我視故知師子󱅲處耳神言由我聽故知師子󱅲處足神言由我至故能取是󱅲手神言由我捉持得師子󱅲鼻神言由我嗅故得師子󱅲諸神皆言舌最無功舌神不伏倍索其功有一羅漢因行遇見是人神諍恐王錯殺即隨󱅲者以至王所󱅲者前至王問󱅲者為是師子󱅲不耶答云不真王令殺之羅漢具為大王說之其人免死彼文本喻處眾之人各伐其功則無德之人最為尤害此喻雖似各有根神非他有情次明病因緣中文自為六次食不節以成病者亦如博物志云若雜食者百疾妖邪之所鍾食逾少心愈明食逾多身逾損故食不可過度故要覽云夫病從口入禍從口出故君子慎言語節飲食次明損益相云從腰三孔入四支者大論二十六釋十想中云譬如釀酒滓濁為糞清者為尿腰有三孔風吹膩汁散入百脈與先血合凝變為肉從於新肉生膏脂骨髓從此生者名為身根乃至生於五情諸根如此並以資長為生癖者水不能行也又身火下教調食法次引世諺次食五味下約藏增損可見次坐禪不節成病中初明身儀不正心增怠慢招病來魔次與發觸相違中云重如沈下等者明八觸相此八觸者四上四下去明對息辯觸觸順四大故順八觸若發重觸下明違觸成病又但下明用止觀以動病也初用止中過分太增故病次明用觀不調五塵五藏五行相生相剋一一塵中復各有五應須善知相生相剋主對之相初五色者如白虎通博物志云東方木其帝太皡其佐句芒執規而治春其星太歲其獸青龍其音角其日甲乙其味酸臭羶南方火其帝炎帝佐祝融執衡而治夏其星熒惑鳥朱雀音徵日丙丁味苦臭焦西方金帝少皡佐蓐收執矩而治秋星太白獸白虎音商日庚辛味辛臭腥北方水帝顓頊佐玄冥執權而治冬星辰星獸玄武音羽日壬癸味鹹臭腐中央土其帝黃帝佐后土執綱而制四方星鎮星獸黃龍音宮日戊己味甘臭香佐者主五行之官具如前授世法藥中說故五聲亦屬五行五音呼喚屬角木語言屬徵火哭屬商金吟屬羽水歌屬官土五觸中木體實火性煖若對四大西方屬風故輕如文此準大集經意若準俗文如博物志等臊腥等氣如前釋嬰兒者嬰頸飾也蒼頡篇云男曰兒女曰嬰今言嬰者通男女也故釋名云人之初生曰嬰兒者胸前曰嬰接之嬰前而乳養之故曰嬰也如國王等者第二本無此文拱者合手也亦如張華治李子預病病鬼在膏肓不肯治之華乃走避預自乘馬逐之華乃下道隱聞草中有鬼而相問言弟何不隱去答我住其膏肓針灸不至何須隱去但懼其用八毒丸耳須臾子預至華便以八毒瀉之其鬼叫喚而走出本草郭注鬼亦不謾病人下明有病之由由行者邪念亦如譬喻經中有清信士初持五戒精進不殺後時衰老多有廢忘爾時山中有渴梵志從其乞飲田家事忙不暇看之遂恨而去梵志能起尸使鬼召得殺鬼勅曰彼辱我往殺之山中有羅漢知往詣田家語言汝今夜早燃燈勤三自歸口誦守口身莫犯偈慈念眾生可得安隱沙門去後主人如教通曉念佛誦戒鬼至曉求其微兀欲殺之覩彼慈心無能得害鬼神之法人令其殺即便欲殺但彼有不可殺之德法當却殺其使鬼者其鬼乃恚欲害梵志羅漢蔽之令鬼不見田家悟道梵志得活不獲殺罪田家專注念佛全一門之命當知正念鬼不得便此等亦可比誦戒序防鬼魔之文正是觀音經中還著於本人之文亦如太公為灌壇令龍神尚不以暴風疾雨至其境況佛法之人長心正念者耶當知邪鬼得入者皆由邪念兜醯羅鬼等者即前文中五色之鬼能病五藏者是五魔病中初與鬼病辯異次辯有病之由亦由行者生邪念故六業病中若殺罪等者此破五戒之病病屬五藏藏屬五根與前不殺防木等意同也若欲治者隨何藏病知破何戒以增治損若持戒者動宿業病隨根判戒以驗罪滅然後用治者六治之中觀心治也次明治法先示同異中云不可操刀把刃等者用治失宜如操刀失柄把刃傷手舊疾不除反增新病次正用治中初止齊中云令氣調恂恂者均也帶系在臍者臍既為諸腸胃之源在胎之時以母之臍注子之臍故母所食從臍而入以資於子氣息亦爾子初在胎依於母息故俗名子以之為息膂者脊也次止心丹田等可知心多上緣等者上熱助火火銷諸食五藏易調下分屬陰太陰傷冷少火故亂蔣吳毛者謂蔣添文吳明徹毛喜此陳朝要官皆稟息法脚氣獲除具如百錄此等親承智者大師以稟法訓得事治之益是故引之引皇帝五行相生相剋者皇匡正也帝者德像天地曰帝初從金化而水生下明相生從火得水下相剋水遇土而不行行字與五行義同為取韻故借此音耳如金剋木下正明用治如金剋木則肺彊而肝弱名為肝病則止心於肺故知不必止心病處又用止治四大者此中即是相翻對為治也如水性寬以急治之餘大準此六氣治者文但略明先列次釋釋對四大病中痰癊者正體作陰五藏如前病相中已說言平常吐納等者吐謂散除麁氣納謂內入安息如平常坐禪皆須長吐身中麁氣但一兩度為之即足非專為治病故也用息中言依息者假想十二息也依於報息而起假想如瞋由心變而使息麁盛故知皆是心轉報息令報息麁今假想息亦復如是次假想中云辯師治癭者第一本云如高麗辯師治癭病法假想此癭如露蜂窠蜂子在窼須臾蜂子穿窼而出膿潰膏流蜂子俱去眾孔婁婁如空蜂窼想心成已癭病消差如患癥人用針法者應作癥字第一本云如人患癥癥結在腹想作金針入腹刺之使癥對過如是數數為之不休一過相值癥結便去從是得差而常患痛耿耿然後更問他人云此患已差而耿耿常痛他人答言汝想針破癥癥破而針猶在應更作想除其金針依語即差如阿含用酥者第一本云想燸酥在頂滴滴入腦灌注五藏流潤遍身治人勞損當有驗也若準雜阿含都有七十二法以想為治乃非末代鈍根所宜其一云佛在給孤獨有比丘夏五月在林間修三昧瑠璃王子與五百釋子乘象而戲諸象鬪有黑象聲如霹靂復有細聲如貓子釋子比丘入於風觀發狂癡想從定起如奔醉象諸比丘閉門恐為所傷有一比丘往舍利弗所問唯願哀愍救諸釋子身子起牽阿難至佛所白佛言諸釋子五事發狂一因亂聲二因惡名三因利養四因外風五因內風云何能治佛因為阿蘭若比丘七十二患說修阿那般那法外惡聲觸內心根四百四病脈持心急故一時動亂風力彊故一時入口應教服酥蜜及呵梨勒法謂繫心一處先想頗梨鏡自觀己身在彼鏡中見諸狂事見已更教汝於鏡中除聲舉舌著上齶想二摩尼在兩耳中想於珠中如乳滴流出醍醐潤耳根使不受聲如膏油潤終不動搖此想成已次想九重金剛從摩尼出覆行者身下有金剛華行者坐上有金剛山四面圍繞絕於外聲一一山中出七佛座說四念處爾時寂然不聞外聲隨於佛教汝當修習慎勿忘失今且依第一本用酥有益又云春時入火三昧太溫身成病入地三昧見身成無石山須急治之入水三昧見身如大水泉入風三昧見身如九頭龍須急治之餘文廣如經說如吞蛇法者第一本云如人噉食吞於蛇影謂為蛇也因而為病他人問之知病源已即以下藥密以死蛇著其痢盆唱言蛇出病即差也壁畫蛇影入酒杯中亦復如是如阿含云舍衛有一長者名晨居有一婢極醜常外使役令刈樵草汲水等事野外有泉泉上有樹樹上有一端正女人自縊而死影現泉中婢見之謂為己影便瞋大家我端正如此使我田園乃撲瓶破歸家入堂寶帳中坐大家謂其狂病乃問之婢以前事答云何大家不別不見敦遇即與鏡照之乃見醜形猶尚不信乃謂鏡醜大家先知彼泉水處而有死女乃送至泉處見是死女影心解慚愧觀心治者亦如南嶽大師苦腫滿病用觀力推病則消差次明方術中先用世治云如治噦法者第一本云以畏怖之即差雜含云用心息太急又眠處單薄因外風寒動胃管腎等上逆胸塞節節流水停住胸中名之為噦須急治之治法如經甚廣如治齒法者第一本云向北斗呪云齒牙疼北斗治之痛差自知痛即差也又以狗牙從陰地向陽地呪云令人牙痛差不差暴汝差還本痛即差也如捻大指治肝等者五指主五藏故大指主肝頭指主肺中指主心無名指主脾小指主腎次用中邀者亦呪不翻者如法華疏以四悉因緣故不翻也今文多是對治意也命出入息言者口令為命誦此呪已仍須命云阿那般那痛打四五十者令心止痛處故也如江鄉人卒患皆以手打臂至一二百下患即差也次明損益中心利病輕頓益心利病重漸益心鈍病輕漸損心鈍病重頓損又雖復心鈍善解觀法亦得成於益中漸頓世間下傷歎言庸者等者庸者凡常輩也無奇人也廣雅云愚也韻高等者如匠伯輟釿於郢人伯牙絕絃於子期故僧彪詩云鍾期不可遇誰辯曲中心鍾期若聞伯牙撫山曲曰巍巍乎煥然其高聞彈水曲云洋洋乎盈耳哉故知聲韻若高和者必寡今治法妙故信者亦希
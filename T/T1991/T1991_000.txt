師諱文益餘杭魯氏子七歲依新定智通院全偉禪師落髮弱齡稟具於越州開元寺屬律匠希覺師盛化於明州󱓁山育王寺師往預聽習究其微旨復傍探儒典遊文雅之場覺師目為我門之游夏也師以玄機一發雜務俱捐振錫南邁抵福州參長慶不大發明後同紹修法進三人欲出嶺過地藏院阻雪少憩附爐次地藏問此行何之師云行脚去地藏云作麼生是行脚事師云不知地藏云不知最親切又同三人舉肇論至天地與我同根處地藏云山河大地與上座自己是同是別師云別地藏竪起兩指師云同地藏又竪起兩指便起去雪霽辭去地藏門送之問云上座尋常說三界唯心萬法唯識乃指庭下片石云且道此石在心內在心外師云在心內地藏云行脚人著甚麼來由安片石在心頭師窘無以對即放包依席下求決擇近一月餘日呈見解說道理地藏語之云佛法不恁麼師云某甲詞窮理絕也地藏云若論佛法一切見成師於言下大悟因議留止進師等以江表叢林欲期歷覽命師同往至臨川州牧請住崇壽院開堂日中坐茶筵未起時僧正白師云四眾已圍繞和尚法座了也師云眾人却參真善知識少頃陞堂僧問大眾雲集請師舉唱師云大眾久立乃云眾人既盡在此山僧不可無言與大眾舉一古人方便珍重便下座子方上座自長慶來師舉長慶稜和尚偈問云作麼生是萬象之中獨露身子方舉拂子師云恁麼會又爭得云和尚尊意如何師云喚什麼作萬象云古人不撥萬象師云萬象之中獨露身說甚麼撥不撥子方豁然悟解述偈投誠自是諸方會下有存知解者翕然而至始則行行如也師微以激發皆漸而服膺海參之眾常不減千計上堂大眾立久乃云祇恁麼便散去還有佛法道理也無試說看若無又來這裏作麼若有大市裏人叢處亦有何須到這裏諸人各曾看還源觀百門義海華嚴論涅槃經諸多策子阿那箇教中有這箇時節若有試舉看莫是恁麼經裏有恁麼語是此時節麼有甚麼交涉所以道微言滯於心首常為緣慮之場實際居於目前翻為多相之境又作麼生得翻去若也翻去又作麼生得正去還會麼莫祇恁麼念策子有甚麼用處僧問如何披露即得與道相應師云汝幾時披露即與道不相應問六處不知音時如何師云汝家眷屬一群子師又云作麼生會莫道恁麼來問便是不得汝道六處不知音眼處不知音耳處不知音若也根本是有爭解無得古人道離聲色著聲色離名字著名字所以無想天修得經八萬大劫一朝退墮諸事儼然蓋為不知根本真實次第修行三生六十劫四生一百劫如是直到三祇果滿他古人猶道不如一念緣起無生超彼三乘權學等見又道彈指圓成八萬門剎那滅却三祇劫也須體究若如此用多少氣力僧問指即不問如何是月師云阿那箇是汝不問底指又僧問月即不問如何是指師云月云學人問指和尚為甚麼對月師云為汝問指江南國主重師之道迎住報恩禪院署淨慧禪師僧問鐘洪纔擊大眾雲臻請師如是師云大眾會何似汝會問如何是古佛家風師云甚麼處看不足問十二時中如何行履即得與道相應師云取捨之心成巧偽問古人傳衣當記何人師云汝甚麼處見古人傳衣問十方賢聖皆入此宗如何是此宗師云十方賢聖皆入問如何是佛向上人師云方便呼為佛問如何是學人一卷經師云題目甚分明問聲色兩字甚麼人透得師却謂眾云諸上座且道這箇僧還透得也未若會此僧問處透聲色也不難問求佛知見何路最徑師云無過此問瑞草不凋時如何師云謾語問大眾雲集請師頓決疑網師云寮舍內商量茶堂內商量問雲開見日時如何師云謾語真箇問如何是沙門所重處師云若有纖毫所重即不名沙門問千百億化身於中如何是清淨法身師云總是問簇簇上來師意如何師云是眼不是眼問全身是義請師一決師云汝義自破問如何是古佛心師云流出慈悲喜捨問百年暗室一燈能破如何是一燈師云論甚麼百年問如何是正真之道師云一願也教汝行二願也教汝行問如何是一真之地師云地則無一真云如何卓立師云轉無交涉問如何是古佛師云即今也無嫌疑問十二時中如何行履師云步步蹋著問古鏡未開如何顯照師云何必再三問如何是諸佛玄旨師云是汝也有問承教有言從無住本立一切法如何是無住本師云形興未質名起未名問亡僧衣眾人唱祖師衣甚麼人唱師云汝唱得亡僧甚麼衣問蕩子還鄉時如何師云將甚麼奉獻云無有一物師云日給作麼生師後住清涼上堂云出家人但隨時及節便得寒即寒熱即熱欲知佛性義當觀時節因緣古今方便不少不見石頭和尚因看肇論云會萬物為已者其唯聖人乎他家便道聖人無已靡所不已有一片言語喚作參同契末上云竺土大仙心無過此語也中間也祇隨時說話上座今欲會萬物為自己去蓋為大地無一法可見他又囑云光陰莫虛度適來向上座道但隨時及節便得若也移時失候即是虛度光陰於非色中作色解上座於非色中作色解即是移時失候且道色作非色解還當不當上座若恁麼會便是沒交涉正是癡狂兩頭走有甚麼用處上座但守分隨時過好珍重僧問如何是清涼家風師云汝到別處但道到清涼來問如何得諸法無當去師云甚麼法當著上座云爭奈日夕何師云閑言語問觀身如幻化觀內亦復然時如何師云還得恁麼也無僧問國師喚侍者意作麼生師云且去別時來問要急相應唯言不二如何是不二之言師云更添些子得麼問如何是法身師云這箇是應身問如何是第一義師云我向爾道是第二義師問修山主毫釐有差天地懸隔兄作麼生會修云毫釐有差天地懸隔師云恁麼會又爭得修云和尚如何師云毫釐有差天地懸隔修便禮拜因僧來參次師以手指簾尋有二僧齊去捲簾師云一得一失雲門問僧甚處來云江西來雲門云江西一隊老宿䆿語住也未僧無對後僧問師不知雲門意作麼生師云大小雲門被這僧勘破問僧甚處來云道場來師云明合暗合僧無語師令僧取土添蓮盆僧取土到師云橋東取橋西取云橋東取師云是真實是虛妄問僧甚處來云報恩來師云眾僧還安否云安師云喫茶去師問僧甚處來云泗州禮拜大聖來師云今年大聖出塔否僧云出師却問傍僧云汝道伊到泗州不到師問寶資長老古人道山河無隔礙光明處處透且作麼生是處處透底光明寶資云東畔打羅聲師指竹問僧還見麼僧云見師云竹來眼裏眼到竹邊僧云總不恁麼師笑云死急作麼有俗士獻畫障子師看了問云汝是手巧心巧云心巧師云那箇是爾心士無對僧問如何是第二月師云森羅萬象云如何是第一月師云萬象森羅上堂盡十方世界皎皎地無一絲頭若有一絲頭即是一絲頭師指凳子云識得橙子周匝有餘師因患脚僧問訊次師云非人來時不能動及至人來動不得且道佛法中下得什麼語僧云和尚且喜得較師不肯自別云和尚今日似減僧問如何是塵劫來事師云盡在于今生法師云敲空作響擊木無聲師忽聞齋魚聲謂侍者云還聞麼適來若聞如今不聞如今若聞適來不聞會麼因開井被沙塞却泉眼師云泉眼不通被沙礙道眼不通被甚麼礙僧無對師自代云被眼礙師見僧搬土次乃以一塊土放僧擔上云吾助汝僧云謝和尚慈悲師不肯一僧別云和尚是甚麼心行師便休去上堂云諸上座時寒何用上來且道上來好不上來好或有上座道不上來却好什麼處不是更用上來作什麼更有上座道是伊也不得一向又須到和尚處始得諸上座且道這兩箇人於佛法中還有進趣也未上座實是不得並無少許進趣古人喚作無孔鐵椎生盲生聾無異若更有上座出來道彼二人總不得為什麼如此為伊執著所以不得諸上座總似恁麼行脚總似恁麼商量且圖什麼為復只要弄唇嘴為復別有所圖恐伊執著且執著什麼為復執著理執著事執著色執著空若是理理且作麼生執若是事事且作麼生執著色著空亦然山僧所以尋常向諸上座道十方諸佛十方善知識時常垂手諸上座時常接手十方諸佛垂手時有也什麼處是諸上座時常接手處還有會處會取好若未會得莫道總是都來圓取諸上座傍家行脚也須審諦著些精彩莫只藉少智慧過却時光師謂小兒子云因子識得爾爺爾爺名甚麼兒無對師却問僧若是孝順之子合下得一轉語且道合下得甚麼語僧無對師代云他是孝順之子師問講百法論僧云百法是體用雙陳明門是能所兼舉座主是能法座是所作麼生說兼舉師一日與李王論道罷同觀牡丹花王命作偈師即賦云擁毳對芳叢由來趣不同髮從今日白花是去年紅豔冶隨朝露馨香逐晚風何須待零落然後始知空王頓悟其意師示眾云這裏聚集少時為上座僧堂裏這裏聚集少時為上上三門頭這裏聚集少時為上座寮舍裏為復說上座過別有道理會下有數尊宿對一人道諸佛出世也有這箇方便一人云今日離章義一人云爾道伊為什麼處一人云點燈等上座來多時也一人云什麼處聚集來師謂門弟子云趙州云莫費力也大好言語何不仍舊去世間法有門佛法豈無門自是不仍舊故諸佛諸祖祇於仍舊中得如初夜鐘不見有絲毫異得與麼恰好聞時無一聲子鬧何以故為及時節無心云死且不能死止於一切祗為不仍舊忽然非次聞時諸人盡驚愕道鐘子怪鳴也且如今日道孟夏漸熱即不可方隔一日能校多少向五月一日道便成賺須知校絲髮不得於方便中向上座道不是時蓋為賺所以不仍舊寶公云暫時自肯不追尋歷劫何曾異今日還會麼今日只是塵劫但著衣喫飯行住坐臥晨參暮請一切仍舊便為無事人也師又云見道為本明道為功便能得大智慧力若未得如此三界可愛底事直教去盡纔有纖毫還應未可祇如汝輩睡時不嗔便喜此是三界昏亂習熟境界不惺惺便昏亂蓋緣汝輩雜亂所致古人謂之夾幻金即是真其如鑛何若覷得徹骨徹髓是汝輩力脫未能如是觀察他什麼樓臺殿閣諸聖未必長把却汝手汝未必依而行之古今如此也師有頌云理極忘情謂如何有喻齊到頭霜夜月任運落前谿果熟猿兼重山長似路迷舉頭殘照在元是住居西頌三界唯心云三界唯心萬法唯識唯識唯心眼聲耳色色不到耳聲何觸眼眼色耳聲萬法成辦萬法匪緣豈觀如幻山河大地誰堅誰變頌華嚴六相義云華嚴六相義同中還有異異若異於同全非諸佛意諸佛意總別何曾有同異男子身中入定時女子身中不留意不留意絕名字萬象明明無理事師問覺上座船來陸來覺云船來師云船在甚麼處覺云船在河裏覺退師問旁僧云爾道適來這僧具眼不具眼光孝慧覺禪師至師處師問近離甚處覺云趙州師云承聞趙州有柏樹子話是不覺云無師云往來皆謂僧問如何是祖師西來意趙州云庭前柏樹子上座何得道無覺云先師實無此語和尚莫謗先師好師與悟空禪師向火拈起香匙問云不得喚作香匙兄喚作甚麼悟空云香匙師不肯悟空後二十餘日方明此語師一日上堂僧問如何是曹源一滴水師云是曹源一滴水僧惘然而退時韶國師於坐側豁然開悟韶遂以所悟聞於師師云汝向後當為國王所師致祖道光大吾不如也國師後有偈云通玄峯頂不是人間心外無法滿目青山師聞云即此一偈可起吾宗靈隱清聳禪師福州人初參師師指雨謂云滴滴落在上座眼裏清聳初不喻旨後因閱華嚴感悟承師印可百丈道恒參師因請益外道問佛不問有言不問無言敘語未終師云住住汝擬向世尊良久處會那百丈從此悟入永明道潛禪師河中府人初參師師問云子於參請外看甚麼經道潛云華嚴經師云總別同異成壞六相是何門攝屬潛云文在十地品中據理則世出世間一切法皆具六相也師云空還具六相也無潛懵然無對師云汝問我我向汝道潛乃問空還具六相也無師云空潛於是開悟踊躍禮謝師云子作麼生會潛云空師然之異日四眾士女入院師問潛云律中道隔壁聞釵釧聲即名破戒見覩金銀合雜朱紫駢闐是破戒不是破戒潛云好箇入路師云子向後有五百毳徒為王侯所重在文遂導師杭州人嘗究首楞嚴謁師述已所業深符經旨師云楞嚴豈不是有八還義遂云是師云明還甚麼云明還日輪師云日還甚麼遂懵然無對師誡令焚其所注之文自此服膺請益始忘知解玄則禪師滑州衛南人初問青峯如何是學人自己青峯云丙丁童子來求火後謁師師問甚處來云青峯來師云青峯有何言句則舉前話師云上座作麼生會則云丙丁屬火而更求火如將自己求自己師云與麼會又爭得則云某甲祇與麼未審和尚如何師云爾問我我與爾道則問如何是學人自己師云丙丁童子來求火則於言下大悟謹禪師侍立次師問一僧云自離此間甚麼處去來云入嶺來師云不易云虛涉他如許多山水師云如許多山水也不惡其僧無語謹於此有省歸宗玄策禪師曹州人初名慧超謁師問云慧超咨和尚如何是佛師云汝是慧超超從此悟入舉昔有二菴主住菴旬日不相見忽相會上菴主問下菴主多時不相見向甚麼處去下菴主云在菴中造箇無縫塔上菴主云某甲也要造一箇就兄借取塔樣子下菴主云何不早說却被人借去了也師云且道是借他樣不借他樣舉昔有一老宿因僧問師子捉兔亦全其力捉象亦全其力未審全箇甚麼力老宿云不欺之力師別云不會古人語舉昔有一老宿住菴於門上書心字於窓上書心字於壁上書心字師云門上但書門字窓上但書窓字壁上但書壁字舉昔有一老宿云這一片田地分付來多時也我立地待汝搆去師云山僧如今坐地待汝搆去還有道理也無那箇親那箇疎試裁斷看舉昔有一老宿畜一童子並不知軌則有一行脚僧到乃教童子禮儀晚間見老宿外歸遂去問訊老宿怪訝遂問童子云阿誰教爾童云堂中某上座老宿喚其僧來問上座傍家行脚是甚麼心行這童子養來二三年了幸自可憐生誰教上座教壞伊快束裝起去黃昏雨淋淋地被趁出師徵云古人恁麼顯露些子家風甚怪且道意在於何有人問僧點甚麼燈僧云長明燈云甚麼時點云去年點云長明何在僧無語長慶代云若不如此知公不受人謾師別云利動君子泗州塔頭侍者及時鎖門有人問既是三界大師為甚麼被弟子鎖侍者無對師代云弟子鎖大師鎖泗州塔前一僧禮拜有人問上座日日禮拜還見大聖麼師代云汝道禮拜是甚麼義昔有施主婦人入院行眾僧隨年錢僧云聖僧前著一分婦人云聖僧年多少僧無對師代云心期滿處即知昔有道流在佛殿前背佛而坐僧云道士莫背佛道流云大德本教中道佛身充滿於法界向甚麼處坐得僧無對師代云識得汝福州洪塘橋上有僧列坐官人問此中還有佛麼僧無對師代云汝是甚麼人廣南有僧住菴國主出獵左右報菴主大王來請起菴主云非但大王來佛來亦不起王問佛豈不是汝師菴主云是王云見師為甚麼不起師代云未足酬恩官人問僧名甚麼云無揀官人云忽然將一椀沙與上座又作麼生云謝官人供養師別云此猶是揀底昔高麗國來錢塘刻觀音聖像及舁上船竟不能動因請入明州開元寺供養後有設問無剎不現身聖像為甚不去高麗國長慶稜云現身雖普覩相生偏師別云識得觀音來舉世尊纔生下一手指天一手指地周行七步目顧四方云天上天下唯我獨尊雲門云我當時若見一棒打殺與狗子喫貴圖天下太平師云雲門氣勢甚大要且無佛法道理舉障蔽魔王領諸法眷屬一千年隨金剛齊菩薩覓起處不得忽因一日得見乃問云汝當依何住我一千年覓汝起處不得菩薩云我不依有住而住無住而住如是而住師云障蔽魔王不見金剛齊即從只如金剛齊還見障蔽魔王麼舉初祖迦葉尊者一日踏泥次有一沙彌見乃問尊者何得自為祖云我若不為誰為我為師云我當時若見拽來踏泥六祖示眾云吾有一物無頭無尾無名無字無背無面諸人還識麼時荷澤神會出云是諸法之本源乃神會之佛性祖乃打一棒云這饒舌沙彌我喚作一物尚不中豈況本源佛性乎此子向後設有把茅蓋頭也只成得箇知解宗徒師云古人受記人終不錯如今立知解為宗即荷澤是也有大德問南嶽如鏡鑄像像成後未審光向甚麼處去南嶽云如大德為童子時相貌何在師別云阿那箇是大德鑄成底像舉西堂智藏禪師路逢天使留齋次偶驢子鳴天使云頭陀西堂舉頭天使却指驢西堂却指天使天使無對師別云但作驢鳴舉鄧隱峯在襄州破威儀堂只著襯衣於砧椎邊拈椎云道得即不打于時大眾默然隱峯便打一下師云鄧隱峯奇怪甚奇怪要且打不著又云其時一眾出自偶然舉亮座主參馬祖祖問講甚麼經云心經祖云將甚麼講云將心講祖云心如工伎兒意如和伎者爭解講得經亮云心既講不得莫是虛空講得麼祖云却是虛空講得亮拂袖而去祖乃召云座主亮廻首祖云從生至老只是這箇亮因而有省師云看他古人恁麼慈悲教人如今作麼生會莫聚頭向這裏妄想舉芙蓉參歸宗問如何是佛歸宗云我向汝道汝還信否芙蓉云和尚誠言安敢不信歸宗云即汝便是芙蓉云如何保任歸宗云一翳在眼空華亂墜師云若無後語何處討歸宗舉南泉問維那今日普請作甚麼對云拽磨南泉云磨從爾拽不得動著磨中心樹子維那無語師代云恁麼即不拽也舉鹽官一日謂眾云虛空為鼓須彌為椎甚麼人打得眾無對有僧舉似南泉南泉云王老師不打這破鼓師別云王老師不打舉鹽官竪起拂子問講華嚴僧這箇是第幾種法界座主沈吟鹽官云思而知慮而解是鬼家活計日下孤燈果然失照師代拊掌三下舉大慈寰中禪師因僧辭乃問什麼處去僧云江西去大慈云將取老僧去得麼僧云非但和尚更有過於和尚亦不將去師別云和尚若去某甲提笠子舉大慈上堂云山僧不解答話祇能識病時有僧出大慈便歸方丈師云眾中喚作病在目前不識舉僧問大珠如何是佛大珠云清譚對面非佛而誰眾皆茫然師云是即沒交涉舉有新到謂趙州云某甲從長安來橫擔一條拄杖不曾撥著一人趙州云自是大德拄杖短僧無對師代云呵呵舉僧問趙州承師有言世界壞時此性不壞如何是此性趙州云四大五陰僧云此猶是壞底如何是此性趙州云四大五陰師云是一箇兩箇是壞不壞且作麼生會試斷看舉祕魔和尚常持一木叉每見僧來禮拜即叉頸云道得也叉下死道不得也叉下死速道速道學徒鮮有對者師代云乞命乞命舉德山示眾云今夜不答話問話者三十棒時有僧出禮拜德山便打僧云某甲話也未問和尚因甚麼打某甲德山云汝是甚處人云新羅人德山云未跨船舷好與三十棒師云大小德山話作兩橛舉僧問雪峯拈槌竪拂不當宗乘未審和尚如何雪峯竪起拂子僧乃抱頭出去雪峯不顧師代云大眾看此一員大將又舉雪峯謂鏡清云古來有老宿引官人巡堂云此一眾盡是學佛法僧官人云金屑雖貴又作麼生老宿無對鏡清代云比來拋甎引玉師別云官人何得貴耳賤目舉僧問夾山如何是夾山境夾山云猿抱子歸青嶂裏鳥銜花落碧巖前師云我二十年祇作境話會舉龍牙問德山學人仗鏌鎁劍擬取師頭時如何德山引頸近前云㘞師別云汝向甚麼處下手舉投子問僧久嚮疎山薑頭莫便是否僧無對師代云嚮重和尚日久又舉僧問一等是水為甚麼海鹹河淡投子云天上星地下木師別云大似相違又舉問僧甚麼處來云東西山禮祖師來夾山云祖師不在東西山僧無語師代云和尚識祖師白馬曇照禪師常云快活快活及臨終時呌苦苦又云閻羅王來取我也院主問云和尚當時被節度使拋向水中神色不動如今何得恁地照舉枕子云汝道當時是如今是院主無對師代云此時但掩耳出去江南相馮延巳與數僧遊鍾山至一人泉問一人泉許多人爭得足一僧對云不教欠少延已不肯乃別云誰人欠少師別云誰是不足者洪州太守宋令公一日大寧寺僧陳乞請第二座開堂公云何不請第一座眾無語師代云不勞如此龍牙問翠微自到和尚法席每每上堂不蒙一法示誨意在於何翠微云嫌箇什麼龍牙後至洞山亦如是道洞山云爭怪得老僧後又問師師云祖師來也舉北院通問夾山目前無法意在目前不是目前法非耳目之所到豈不是和尚語夾山云是北院乃掀倒禪床叉手而立夾山起來打一拄杖北院便下去師云是他掀倒禪床何不便去須待夾山打一棒了去意在什麼處修山主問澄源禪師乾闥婆王奏樂直得須彌岌峇海水騰波迦葉作舞作麼生會源云迦葉過去世曾作樂人來習氣未除修云須彌岌峇海水騰波又作麼生會澄源休去師代云正是習氣師問修山主云仰山四門光道應眼時全身耳應耳時全身眼兄作麼生會修云眼裏底作耳裏底用耳裏底作眼裏底用師云正是弄精魂修却問和尚如何師再舉一遍修方省師久參長慶稜後却繼嗣地藏長慶會下有子昭首座平昔與師商確古今言句昭纔聞心中憤憤一日特領眾詣撫州責問於師師得知遂舉眾出迎特加禮待賓主位上各掛拂子一枝茶次昭忽變色抗聲問云長老開堂的嗣何人師云地藏昭云何太孤長慶先師某甲同在會下數十餘載商量古今曾無間隔因何却嗣地藏師云某甲不會長慶一轉因緣昭云何不問來師云長慶道萬象之中獨露身意作麼生昭竪起拂子師便叱云首座此是當年學得底別作麼生昭無語師云只如萬象之中獨露身是撥萬象不撥萬象昭云不撥師云兩箇也於時參隨一眾連聲道撥萬象師云萬象之中獨露身聻昭與一眾𢣾㦬而退師指住云首座殺父殺母猶通懺悔謗大般若誠難懺悔昭竟無對自此却參師發明已見更不開堂師緣被於金陵三坐大道場朝夕演旨時諸方叢林咸遵風化異域有慕其法者涉遠而至玄沙正宗中興於江表師調機順物斥滯磨昏凡舉諸方三昧或入室呈解或叩激請益皆應病與藥隨根悟入者不可勝紀周顯德五年戊午七月十七日示疾國主親加禮問閏月五日剃髮澡身告眾訖跏趺而逝顏貌如生壽七十有四臘五十四城下諸寺院具威儀迎引公卿李建勳以下素服奉全身于江寧縣丹陽起塔諡大法眼禪師塔云無相後李主剏報慈院命師門人玄覺言導師開法再諡師大智藏大導師
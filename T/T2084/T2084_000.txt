第一優填王波斯匿王釋迦金木像感應第二影勝大王釋迦畫像感應第三漢土最初釋迦靈像感應第四梁祖武帝請釋迦瑞像感應第五凝觀寺僧法慶未畢釋迦像感應第六唐隴西李太安妻為安造釋迦像救死感應第七悟真寺釋惠鏡造釋迦彌陀像見淨土相感應第八健陀羅國二貧人各一金錢共畫一像感應第九唐虞安良助造釋迦像免苦感應第十北印度國沙門達磨流支感釋迦感應第十一鷄頭摩寺五通菩薩請阿彌陀佛圖寫感應第十二隋安樂寺釋惠海圖寫無量壽像感應第十三隋朝僧道喻三寸阿彌陀像感應第十四并州張元壽為亡親造阿彌陀像感應第十五釋道如為救三途眾生造阿彌陀像感應第十六宋沙門釋僧高造丈六無量壽像感應第十七阿彌陀佛化作鸚鵡引接安息國感應第十八阿彌陀佛作大魚身引接捕漁人感應第十九信婦言稱阿彌陀佛名感應第二十十念往生感應第二十一釋俊惠圖造阿閦佛像感應第二十二天竺波羅門造藥師形像得子五十年壽感應第二十三昔一貴姓祈請藥師靈像得富貴感應第二十四貧人以一文銅錢供藥師像得富貴感應第二十五破戒者稱藥師名戒還得淨感應第二十六夏侯均造藥師形像免罪感應第二十七藥師如來救難產苦感應第二十八溫州司馬家室親屬一日之中造像藥師七軀感應第二十九造毘盧舍那佛像拂障難感應第三十聖無動尊自稱無價馱婆感應第三十一釋含照圖寫千佛像感應第三十二胎藏曼荼羅相傳感應第三十三金剛界曼陀羅傳弘感應第三十四建金剛界灌頂道場祈雨而得感應第三十五禮拜金剛界大曼陀羅圖感應第三十六念胎藏大曼陀羅諸尊像感應第三十七漢明帝時佛舍利感應第三十八吳王圍寺執僧舍利浮光於鉢上感應第三十九唐阿得造塔放還感應第四十五級未就臨刑刃斷感應第四十一廟神奉絹世高起塔離蟒身感應第四十二昔須達長者圖度精舍地感應第四十三滅後建立精舍地感應第四十四沙彌以杖加精舍為壁木延壽感應第四十五拂精舍庭生天感應第四十六昔於父母故宅地造精舍感應第四十七室羅伐悉底國寺蔽大祠感應第四十八昔貧兒以木葉戲作寺延壽感應第四十九比丘補寺壁孔延壽感應第五十昔金地國王治古寺延壽感應釋迦牟尼如來成道八年思報母摩耶恩從祇洹寺起往忉利天於善法堂中金石之上結跏趺坐爾時摩耶出兩道乳潤世尊唇示親子緣佛為說法是時人間四眾不見如來渴仰憂愁如喪父母如箭入心共往世尊所住處園林庭宇悉空無佛倍加悲戀不能自止問阿難言如來今日竟為所在阿難報曰我亦不知二王思都如來遂得苦患爾時優填王勅國界內諸奇巧師匠而告之曰我今欲作佛像巧匠白王言我等不能作佛妙相假使毘首羯摩天而有所作亦不能得似於如來我若受命者但可摸擬螺髻玉毫少分之相諸餘相好光明威德難及誰能作耶世尊來會之時所造形像若有戲誤我等名稱普並皆退失竊共籌量無能敢作復白王言今造像應用純紫栴檀之木文理體質堅密之者但其形相為座為立高下若何王以此語問臣智臣白王言當作坐像一切諸佛得大菩提轉正法輪現大神變作大佛事皆悉坐故應作坐師子座結跏趺坐之像時毘首羯摩變身為匠持諸刻器到於城門白言我今欲為大王造像王心大喜與主藏臣於內藏中選擇香木肩荷負持與天匠而謂之言仁為造像令與如來形相似時大目連請佛神力往令圖相還返操斧破木其聲上徹忉利天至佛會所以佛力聲所及處眾生聞者罪垢皆得消除盲者得眼聾者能聞啞者能言醜者端正貧者得福乃至三途離苦得樂一切未曾有益皆悉現起是時天匠不日而成高七尺或云五尺機見不同面及手足皆紫金色王見相好心生淨信得柔順忍業障煩惱並消除唯除曾於聖人起惡語業是時波斯匿王復召國中巧匠欲造佛像而生此念如來形體莫如真金即純以紫摩金而作高五尺爾時閻浮之內始此二如來像爾時如來過夏經九十日已告四眾言却後七日當下至閻浮提僧伽尸國大池水測時天帝告自在天從須彌頂至池水作三徑路金銀水精或時地作或淨居天作也是時如來踏金道時五王往詣佛所迦尸國波斯匿王拔嗟國優填王五都人民之主惡生王南海主優陀延王摩訶陀國瓶沙王頭面禮足爾時優填王頂戴佛像并諸上供珍異之至佛所而一奉獻佛時木像從座而起如生佛足步虛空足下雨華放光明來迎世尊合掌叉手為佛作禮少似於佛而說偈言佛在忉利天為母說法時大工造像聲遠聞善法堂三十三天眾同音皆隨喜未來世造像獲無量勝福爾時世尊亦復長跪合掌向像於虛空中百千化佛亦皆合掌其像躬低頭世尊親為摩頂授記曰吾滅後一千年外當於此土為人天作大饒益我諸弟子以付屬汝若有眾生於佛滅後造像幡華眾香持用供養是人來世必得見佛出生死苦爾時優填王白世尊言前佛滅度造像者猶在世不佛言我以佛眼普見十方前佛滅度後造像者皆生十方佛前無有一人猶在生死但造菩薩像者故留在世瓶沙王是也爾時木像白生佛言世尊前進可入精舍世尊亦語像言止止不須說我緣將盡入滅不久汝在世間久利眾生在前而入滅若在後者人生輕慢再三往復其像進却還本位於是世尊自移於寺邊小精舍之內與像異處相去二十步優填王歡喜不能自勝於時五王白世尊曰當云何造立神寺爾時世尊申右手從地中出迦葉佛寺以此為法時五王即於彼處起大神寺安置其像而去云云佛在竹林園時贍部州內有二大城一名花子二名勝音此之二城互有衰盛時勝音城人民富盛王名仙道正法治國無怨病苦五穀成就夫人名頂髻有二大臣一名利益二名除患時王舍城王名影勝夫人名勝身太子名未生怨大臣名行雨爾時仙道大王朝集大會告眾人曰頗有餘國豐樂與我國相似不時有摩揭陀國興易之人白王於東方有王舍城其國與王國相似仙道聞之於影勝生愛念心問大臣曰彼國何所乏答謂彼處無寶王以妙寶盛滿金篋并以勅書遣使送與影勝王王覽書并聞國信大歡喜曰彼國何乏少諸人答彼無好疊時王即以國所出大疊盛箱篋准知上事報仙道王并致書信刻勝音城仙道王見慶喜問使者曰王之形狀如何報曰其形長大一似大王性行雄猛躬為征戰王即依量造五德上甲令使送者一盛熱之時著便涼冷二刀斫不入三箭射不穿四避諸毒五能發光明王甲造畢裁勅書送使者持去奉影勝王覽書視甲心生希有商量准直金錢十億使憂念我國無此如何酬耶時行雨大臣見王帶憂色問由王具答大臣曰彼國王唯贈一領寶甲王之國內有佛之人中妙寶十方無與等者王曰誠有此事欲如之何大臣曰可於疊上畫世尊像遣使馳送王曰若爾白佛時王以事白佛佛言善哉妙意可畫一鋪佛像送與彼王其畫像法先畫像已於其像下書三歸依次書五學處即五戒也次書十二緣生流轉還滅上邊書二頌頌曰汝當求出離於佛教勤精能降生死中如象推草舍於此法律中常修不放逸能竭煩惱海當盡苦邊際書訖授使應報洗曰汝持畫像至本國時可於廣之處懸繒幡蓋香花布列盛設莊嚴方開其像若有問此是何物答彼言此是世尊形像捨於王位成正覺下字義次第可答之時影勝王歡喜而去具畫像書其事狀收金銀函作勅書報仙道王仙已開讀忿怒告大臣曰未知彼國有何奇異勝妙信物書云可兩驛手平治道路嚴飾城隍花蓋幢幡集諸人眾遣我自領四兵遠出迎攝仙道看此形呪意欲相輕卿等宜應集四兵我自親往伐摩揭陀國大臣奏曰曾聞彼王大度量不可輕大王今可順其言王如封書陳供引至城邑開畫像瞻仰而住于時中國商人共來異口同音唱南謨佛陀等王聞之遍體毛竪次第問其義商人具答王誦其文還宮依文思惟至天明不起于座得初果慶悅說偈曰敬禮大醫王善療於心病世尊雖在遠能令惠眼明即以書報影勝曰我賴仁恩見真諦欲見苾芻令來至此影勝讀書白佛佛觀知迦多演那於彼有緣便命遣之受教時五百苾芻往勝音城時影勝報仙道曰承悟緣生得初果欲相見苾芻佛言五百苾芻遠起祈請仁自來迎造一大寺營五百房得福無量仙道讀書已如言尊者隨機說法或得羅漢乃至發趣大乘時宮內女人請尊者不許入女人中說法有比丘尼為彼可說法仙道作書報影勝影勝白佛遣世羅等五百尼受教往為說法時月光夫人命終生天上來下驚覺大王王悲喜作是念我可立頂髻太子為王而我出家以狀告二大臣臣聞已流淚命頂髻以告之太子悲泣王鳴鼓宣鈴普告國人時荷恩啼泣多出財寶廣設無遮會王將一侍者徒步而去向王舍城太子國人皆隨後送前而歸其王漸去至王舍城在一園中告影勝聞已修治道路引四兵至仙道王所共相慰問乘一馬入城問由來答於世尊所欲求出家即共詣佛所佛言善來髻髮自落如百歲苾芻影勝禮佛而出仙道苾芻依眾而好之耳漢明帝夢見神人形垂二丈身黃金色頂佩日光以問群臣或對曰西方有神其號曰佛形如階下所夢於是發使天竺寫致經像表之中夏自天子王侯咸敬事之聞人死精神不滅莫不懼然自失初使者蔡堷將西域沙門迦葉摩騰齎優填王畫釋迦佛像帝主之如夢所見乃遣畫工圖之數本於南宮清涼臺及高陽門顯節壽陵上供養又於白馬寺壁畫千乘萬騎遶塔三匝遶像亦爾也如法傳備載矣梁祖武帝以天鑒元年正月八日夢檀像入國因發詔募往迎案佛遊天竺記及双卷優填王經之佛上忉利天一夏為母說法王臣思見于國王遣三十二匠及齎栴檀請大目連神力運往令圖佛相既如所願圖了還返坐高五尺在祇洹寺至令供養帝欲迎請此像時決勝將軍郝騫父花等八十人應募往達具狀祈請舍衛王曰此中天上像不可緣邊乃令三十二匠更剋此檀人圖一相卯時運手至午便就相好具足而像頂放光降微細雨并有異香故優填王經云真身既隱以二像現普為眾生深作利益者是也騫等負第二像行數萬里備曆艱以具聞又渡大海󰂛涉風波隨波至山糧食又盡所將人眾及傳送者身多害歿逢諸猛獸一心念乃聞像後有甲冑聲又聞鐘聲巖側有僧端坐樹下騫發負像下置其前僧起禮像騫等禮僧僧授澡灌令飲並得飽滿僧曰此像名三藐三佛陀金毘羅王自從至彼大作佛事語須臾失之爾夜僉夢見神曉共圖之至天鑒十年四月五日騫等達于揚都帝與百僚徒行四十里迎還太極殿建齋度人大赦獻殺但是弓刀預等並作蓮花塔帝由此蔬食斷慾至大津三年五月崩湘東王在江淩即位號無承坐遣人從揚都迎上至荊都承光殿供養後梁大定八年於城北靜陵造大明寺乃以像歸之今現在多有傳寫流云云凝觀寺僧法慶開皇三年造夾紵釋迦立像一軀舉高一丈六尺像功未畢慶身遂卒其日又有寶昌寺僧大智死後經三日亦便蘇活遂向寺僧說云於閻羅王前見僧法慶有憂色少時之間又見像來王前遽來下階合掌禮拜此像像謂王曰法慶造我今未畢奈何令死王自顧問一人曰法慶令死未答命未合終而食斷已盡王曰可給荷葉命終其福業也俄而不見大智蘇活為寺僧說之乃今於凝觀寺看之須臾之間遂法慶蘇活所說與大智不殊法慶蘇後常食荷葉以為佳味及噉餘食終不得下像之後數年乃卒其像儀相圓滿屢放光明此寺雖廢其像現存云云唐隴西李太安工部尚書太高之兄也武德中太高住越州總管太安自京往看之太高遣奴婢數人從兄歸至穀州度橋宿逆旅其奴有謀殺太安者候其眠熟夜已過半奴以小釰刺太安頸刃著床奴因不拔以逃太安驚覺呼奴其不叛者奴婢欲拔刀太安曰拔刀便死可先取紙筆作書懸官亦至因為拔刀洗瘡加藥太安遂絕忽如夢者見一切物長尺餘闊厚四五寸狀似猪肉地二尺許從戶入來至床前其中有語曰忽還我猪肉太安曰我不食猪肉何緣負汝即聞戶外有言錯非也此物即還從戶出太安仍見庭前有池池水清淺可愛池西岸上有金像可高五寸須臾漸大而化成為僧被袈裟甚新淨謂太安曰被傷我今為汝將痛去汝當平復還家念佛修善也因以手摩太安頭瘡而去太安得此形狀見僧背有紅繒補袈裟可方寸計甚分明既而太安覺遂蘇而瘡亦復不痛能起坐食十數日京宅子弟迎至家家人觀故來視太安為說被傷由狀及見像事有一婢左傍聞說因言太安之家初行也安妻使婢詣像工為造佛像成以綵畫衣有一點朱污像背上當令工去之不肯今仍在形狀如君所說太安因與妻及家人共起觀像乃同所見無異其背點宛然補處於是歎異信知聖教不虛遂加崇信佛法彌慇禮敬益年不死自佛法東流已來靈像感應者述不能盡無如此像矣悟真寺釋惠鏡本淄州人也出家已後蔬食苦行頗有工巧能心欣淨土自造釋迦彌陀二像供養禮拜生年六十有七正月十五日夜夢有一人沙門身黃金色謂鏡曰汝欲見淨土否唯願得見復欲見佛否答唯願欲見時沙門以一鉢授鏡曰汝應見鉢內即向鉢內忽見廣博莊嚴淨土以眾寶莊嚴黃金為地金繩界道宮殿樓閣重重無盡諸天童子遊止其中聲聞菩薩海會眾圍繞世尊而為說法爾時沙門在前鏡在後漸進佛前至佛所已忽然不見沙門鏡合掌而立佛言汝識前導沙門不答不知之佛言汝所造釋迦像也又復識我否答不識復曰汝所造阿彌陀像是也釋迦如父我如母娑婆世界眾生如赤子譬如父母有多子幼稚無識墮於深泥父入深泥抱持其子置於高岸其母在岸抱持養育教誘不還本泥本我等亦然釋迦教化娑婆濁惡愚癡眾生為開避引導示其淨土路我在淨土攝取不退還鏡聞之語歡喜踊躍欲見如來忽然無所見夢覺身心安樂如入禪定彌信禮供二如來像又復夢見前沙門告鏡曰汝十二年後當生淨土聞是語已晝夜身心不怠七十有九而卒隣房僧夢百千聖眾自西來迎惠鏡去微細音樂在空一時聞者蓋多矣健陀羅國有畫佛像高一丈六尺自胸以上分現兩身從胸已下合為一體聞之耆舊曰初有貧士偏力自濟得一金錢願造佛像謂畫工曰我今欲圖如來妙相有一金錢酬功尚少宿心憂貧迫於貧乏時彼畫工𥯀其至誠無云價直許為成功復有一人事同前迹持一金錢求畫佛像畫士是時受二人錢求妙丹青共畫一像二人同日俱來禮敬畫工同指一像示彼二人而謂之曰此是汝之佛像也二人相視若有所懷畫工心知其疑也謂二人曰何思慮之久乎凡所受物毫釐不虧斯言不謬像必神變言聲未靜像現靈異分身交影光相照者二人悅服心信歡喜矣幽州漁陽縣安良姓虞氏家族以殺生為業良所殺生不知幾千萬億又復不識修功德恒云修善者必衰生年三十七遊獵落馬悶絕頓氣盡經半日方活起悲泣投身於大地悔過於淨天云吾謬吾謬奴婢問所由良久而曰吾初悶絕之時二人馬頭牛頭以火車來投入吾身猛火燒身苦痛無量時有一人綵服僧來以水灑車上以手拒逆火身心苦息至于閻魔法王所王見沙門從階走下合掌恭敬白言何故來坐僧曰此罪人是我檀越欲乞暫命王曰惡人也不可放還但大師故來不可惜之僧將我還良心懷疑怪助我不審誰即問僧答曰汝不識否汝兄安通發心造釋迦像汝依緣投錢三十文助彼造像既投少錢令造我像是故來救汝見綵服以為驗言已不見以是因緣故悔過悲責迺過安通家兄像全同所見被服感悟自造像矣沙門常慜發大誓願遠詣西方禮如來所行遺跡至北印度僧伽補羅國有石塔高二十餘丈傍有新精舍刻檀釋迦彌勒坐像若至心祈請必示妙身告吉凶源始於耆舊數十年前有一比丘梵云梵達磨流支唐云法愛住石塔側發願欲造慈氏菩薩像時有外國沙門投宿法愛房讚嘆佛經大義愛聞歡喜互述曲念愛曰吾欲生兜率將造慈氏像沙門曰發願若欲生兜率應造釋迦像慈氏是釋迦弟子三會得脫之人釋迦遺法弟子若力所及應造二像若力不及先釋迦造所以者今此三界皆是大師有自說言唯我一人能為救護公是豈不思恩分耶愛曰釋迦入滅無未來化豈助當生堅執不改各各眠臥更分曉漏愛頓眠覺悲泣投五體於地外國沙門問由緒答曰吾夢見金人身長丈餘即以軟語而告之曰汝是弟子蒙我調伏劫久謬謂永滅實常住不滅今此三界皆我有眾生日用不知三界之中草木叢林地及虛空眾生所食穀麥等皆是我身之所反為十方諸佛助我化如何輕慢不肯造像汝若不造我像遂不可生兜率天上既輕其師惠氏讚之耶亦不可往十方淨土諸佛助我豈欲輕我說是語隱而不見爾時外國沙門亦無所去而頓不見法愛憂悲捨衣鉢資造此二像精舍是國人民共所結搆也慜停住多日祈請所求而去云云相傳昔天竺鷄頭摩寺五通菩薩往安樂世界請阿彌陀佛娑婆眾生欲生淨土無佛形像願力莫由請垂降許佛言汝且前去尋當現彼及菩薩還其像已至一佛五十菩薩各坐蓮華在樹葉上菩薩取葉所在圖寫流布遠近矣隋江都安樂寺釋惠海俗姓張氏清河武城人也能閑經論然以淨土為業專精致感忽有齊州僧道鈴齎無量壽像來云是天竺鷄頭摩寺五通菩薩乘空往彼安樂世界圖寫儀容既冥會素情深懷禮懺乃覩神光炲爍度所希幸於是摸寫離苦願生彼土沒齒為念至夜忽起依常面西禮戀跏趺至曉方逝顏色怡和儼如神在春秋六十有九矣隋朝僧道喻於開覺寺念阿彌陀佛造栴檀長三寸後道喻忽死經七日却蘇云初見一賢者往生至寶池邊賢者花三匝花便開敷遂入而坐喻遶花三匝不為開以手撥花花隨萎落阿彌陀佛告言汝且歸彼國懺悔眾罪香湯沐浴明星出時我來迎汝造我像因何太小喻曰心大即大心小即小言已像遍於虛空即依香湯沐浴一心懺悔謂眾人曰為喻念佛明星出時化佛來迎光明眾皆聞見即便命終時開皇八年矣張元壽并州人雖有善心其家以殺生為業双親亡沒後斷殺生業修念阿彌陀佛發心為救双親造阿彌陀佛三尺像安置舊室香花燈明供養禮拜其夢室中有光光中乘蓮臺者二十餘人於中二人近於庭上呼元壽壽即問誰答吾是汝父母雖解念佛三昧好酒肉食殺生魚鳥等多故墮叫喚地獄雖墮地獄以念佛力熱鐵融銅如涼水昨日沙門身長三尺來說法同業者二十餘人聞沙門說皆離地獄方生淨土時熟以是因緣來告在空中人者即地獄中同業者也說此事已指西方而去以所夢語僧皆謂所造像往地獄中救苦矣釋道如是并州晉陽人也乃是道綽禪師懸孫弟子心含慈仁悲四生苦雖修淨業先欲度他發願為救三途眾生受苦造阿彌陀丈六金像貧道之力三年方成精勤供養在於像前夢一人冥官將金紙牒書曰此是閻魔法王隨喜師願牒書也如即開見云阿師為救三途受苦眾生造阿彌陀像入地獄教化眾生宛如生佛放光說法利益不思議地獄眾生業微輕者皆離苦得樂夢覺彌專其志齋日像胸放光但十人五六得見或人夢道如現金色身入地獄中說法或為餓鬼說法以如此感應蓋多定知所願不虛矣宋江陵長沙寺沙門釋僧高志操剛烈期西方願造丈六無量壽像功用既巨積年不辦聞湘州銅溪山廟甚鐃銅器欲化導鬼神取充成辦遂州判史張邵告事人源請船數艘壯士百人張曰此廟靈驗獄者輒斃且蠻人守護恐此難果高曰禑與君其共死則身留張即給人船未至一宿神已預知風震雲冥鳥獸鳴呼俄而高到霧歇日明未至廟屋二十餘步有兩銅鑊各數百斛見一大蛇長十餘丈從鑊騰出亘身斷道從者百人悉皆退散高乃勅服而進振錫告蛇曰汝前世罪業故受蟒不聞三寶何由自拔吾造丈六無量壽像聞此鐃銅遠來相詣幸可開路使我得前蛇乃舉𥸦頭看高引身而去高躬率人徒捷取銅器唯床頭唾壺可容四舛蝘󱢐長尺有餘踊躍出入遂置不取廟器重大少不收一唯勝小者船滿而歸守廟之人即蠻莫敢推拒高還都鑄像以元壽九年畢功神表端嚴威光偉曜造像靈異聲傳矣安息國人不識佛法居邊地鄙質愚氣時有鸚鵡鳥其色黃金青白文飾能作人語王臣人民共愛身肥氣力弱有人問曰汝以何物為食曰我聞阿彌陀佛唱以為食身肥力強若欲養我可唱佛名諸人競唱鳥漸飛騰空中還住地鳥曰汝等欲見豐饒土不答欲見之鳥曰若欲見當乘我羽諸人乘其羽翼力猶少弱鳥勸令念佛即飛騰虛空中指西方而去王臣歎異曰此是阿彌陀佛化作鳥身引攝邊鄙豈非現身往生即於彼地立精舍號鸚鵡寺每齋日修念佛三昧以其已來安息國人少識佛法往生淨土者蓋多矣執師子國西南極目不知幾里有絕嶋編居屋舍五百餘戶捕鳥為食更不聞佛法時數千大魚海渚寄來一一作人語唱南無阿彌陀佛海人見之不了所由唯依唱言名阿彌陀魚有人唱阿彌陀魚漸近岸頻唱殺之而不去肉甚美若諸人久唱所執取者肉味最上少唱得者辛苦之一渚漁人耽嗜魚肉唱阿彌陀佛名為業初食者一人壽盡命終三月之後乘紫雲放光明來至海渚濱告諸人曰吾是捕魚之中老首命終生極樂世界其大魚者阿彌陀如來化作彼佛哀愍我等愚氣作大魚身勸進念佛三昧若不信者當見魚骨皆是蓮花諸人歡喜見所捨骨皆是蓮花見者感悟斷殺生念阿彌陀佛所居之人皆生淨土空荒年久執師子國師子賢大阿羅漢乘神通往到彼島傳說如此矣昔天竺阿輸沙國中有一婆羅門愚癡不信惡業嚴身其婦淨信解念佛定婦每勸夫曰汝可念無量壽佛夫不隨此婆羅門多欲愛婦情深染著不知厭足時婦曰夫婦如双羽汝如何不似我行既不隨我心我亦汝不隨眾不順情時婆羅門曰我愚癡故不能持汝行將如何婦曰汝定一時我修念佛定訖擊金鼓時將唱南無阿彌陀佛入寢屋方交臥婆羅門如言而行三年後依微疾而卒脇下尚暖婦疑不葬五日方活悲泣謂婦言吾死入鑊湯地獄羅剎婆以鐵杖打罪人打動鑊緣即謂汝金鼓聲不覺高聲唱南無阿彌陀佛爾時地獄如涼池蓮花彌滿其中聲所及罪人皆生淨土羅剎白王王放還吾曰以此奇事傳說人間即說一偈云若人造多罪應墮地獄中纔聞彌陀名猛火為清冷婆羅門憶持而再說聞者歡喜矣聞有一人不識姓名其性麁險不信因果常以殺獵為業遇疾臨終備見地獄苦具及所殺眾生並來債命其人悔曰我平生不信師僧語今日所見果如經說遂告家中人曰汝等教我兒等報云若為相救其人告曰汝若不能救我者急遣一人就寺請一師來救我也即依其言請得一僧其人見僧悲泣而言願師慈悲急救弟子僧報云旦越平生不信三寶今日垂終卒救難得也其人云實爾師讀佛經如弟子罪人命終之時有救法不僧答曰觀經有文其文云云忽然踊躍歡喜云佛言有地獄如言即有者佛言十念得往生弟子定得往生也即告家人曰可持火來家人莊火香爐授其人語曰我今小時即入地獄在爐鑊中何用香爐可將火來著我手中遂左手莊火右手握香面向西方至心念佛未滿十念即告眾云佛從西來大有徒眾并放光明授我花座言畢即卒此是十念往生也隋開皇中有釋雙惠不知何處人一生期不退轉位圖阿閦佛像一十體又造同像一十二體長三尺立像專心祈請感應夢感二人僧一人自稱日光一人自稱喜辟汝識阿閦佛本願不答粗知二僧歡喜曰善哉如汝在濁惡世中歸依阿閦佛於一生中入不退位得生歡喜覺已彌念臨終啟眾曰吾今往生歡喜國矣昔天竺有婆羅門富貴而無子息祈請自在天其婦有身九月滿足生男子色貌端正生眾人愛敬時有一尼乾善占相見不悅云此兒有眾相未足繼家業餘壽二年父母聞之生憂惱如中毒箭時有昔親友作沙門洞達奧祕問其因緣具答上事沙門云汝依七佛法造藥師如來形像如法供養即以白初齋日如法式供養父婆羅門夜夢異服赤冠冥道乘青馬捧札來造言汝依七佛法造像供養更得子五十年壽果後如夢矣昔聞天竺有一貴姓甚貧乏乞食自活所至城邑皆閉門戶人皆名為閉門常自憂悲往詣藥師靈像寺中右遶佛像至心悔過斷食五日如夢從像出妙色身似少像告言汝宿業頗滅必得富饒可還父母舊宅覺後語已到舊宅城廓頹壞唯有朽柱梁木信告勅兩日而住以杖掘地自然伏藏顯現此即父母所畜收也一年內得富貴此即依佛力矣唐邊州有貧人孤獨自活家內唯有一文銅錢女人思惟此錢不可為一生資糧當供佛像即往伽藍供養藥師靈像經七日住隣縣有富家其婦頓死更求他女良久不得隨情更祈請同寺像夢所感以彼孤女為婦共得福壽生三男二女皆謂佛力矣昔有一比丘往遊西域欲請問得戒源由發足到天竺適見一人阿羅漢即請問僧尼得戒不得戒阿羅漢言我是小乘聖者不知菩薩僧尼等戒得不汝在暫住我上昇兜率奉問彌勒即入定向天具問僧尼並得戒請靈驗彌勒即取金花云若邊地僧尼取金花入羅漢手掌不得莫入發心既訖得花安手其花入掌中高一尺顯現以此為驗復問若受戒已更有犯者如何遠得所失彌勒答若聲聞法犯性戒現身難得若大乘法此事不難東方有土名淨瑠璃佛名藥師以本願故破戒稱名必得淨戒比丘聞已後說此事聞者信受矣夏侯均者勇州人也顯慶二年受重病經四十餘日昏亂悶絕而死自被配作牛身祈云甞三度於陰師處受戒兼受持藥師經自造形像自省無過何遣作牛身受苦如此均已被配磨坊經二十四日苦使後為勘受戒等是實不虛始得免罪還蘇說此事矣淄州有女人有身十二月不得產身體疲苦骨髓𤺄痛舉聲啼哭受沙門邁公教稱藥師名夢佛自來救彌信隨唱苦漸息產男子人皆謂希奇矣溫州司馬得長病欲衰死親屬奴婢來集家室涕泣既死經一日親屬知識至心歸依藥師請除病應一日造形像七軀如法供養至第二日悶絕還活云我出家時從三人冥官被縛過幽闇路無人相從至一城中見有高座玉冠神並坐前有數千人皆被枷鎖問使者誰答琰魔王也時可活汝罪時王召問汝有作善不答我未了志早死王言汝惡無量定不可免脫地獄爾時有異光照司馬之身王知而告汝親屬奴婢造七佛像得延壽命早可還人間以是因緣再得醒矣釋常慜發願尋聖迹遊天竺日至中印度鞞索迦國王城南道左右有精舍高二十餘丈中有毘盧遮那像靈驗揭焉凡有所求皆得滿足若有障難者祈請必除聞像緣起於耆舊曰昔此國神鬼喬亂人民荒癈有一尼乾子善占察國王占國荒蕪尼乾以籌印地云荒神亂起障難須歸大神方得安穩王聰明達歸宗神中之大不如佛陀即造此毘盧遮那像安置左右精舍左彫鏤黃金右用白銀高咸二十丈日日禮拜供養爾時表夜叉童子驅荒神惡鬼出國界方無障難矣昔南天竺王子厭世出家弘持正法誦聖無動明王獨步曠野明王現其身共為伴自稱無價馱婆奉事修行者猶如世尊弟子給仕世尊吾肩所繫帛巾是其表幟也唐興善寺釋含照發願圖千佛像纔寫七佛像不知九百九十三佛威儀手印精誠祈請流泣悔過夢見九百九十三佛現木葉歡喜圖寫流布傳世矣毘盧遮那如來說大悲胎藏曼陀羅王救護一切眾生金剛手傳受佛教經數百年傳付中印度世無厭寺達磨掬多多謹傳弘付斛飯王五十二代玄孫釋善無畏無畏開元七年從西國將曼陀羅圖來至此國於玄宗皇帝朝為國師翻譯大教大曼陀羅設大旦場諸尊放光天雨細花而供養其得感者不可單記矣昔金剛薩埵親於毘盧舍那佛前受金剛界大曼陀羅法義後數百歲傳於龍猛菩薩又數百歲之後傳於龍智龍智慎傳持之如瓶水移器傳金剛智智是南印度摩賴耶國人隨緣遊隨處利生聞大支那佛法崇盛遂汎船東遊幸于海隅開元八年中方屆京邑於是廣弘祕教建曼陀羅依法作成皆感應瑞昔金剛智三藏和上年三十一往南天竺從龍智受五部灌頂諸祕密之藏却還中天竺其後南天竺三年亢旱草木枯死其王遣使迎請和上於自宮中建金剛界灌頂道場請雨其時甘澤流澍王臣欣慶遂為和上造寺安置經余三載矣傳聞津州有孤女愚癡不信不識因果生年五十有七遭疾而死其人見之六日方醒流淚投身自責過人異之而問因緣女答曰吾見不可思議希有之事初死之時入迸鐵火地獄投地獄中獄有心白閻魔王王撿一卷書曰此女昔於功言弘和上室禮拜金剛界大曼陀羅灌頂壇場只是彼力耳汝非生死人早還人間見此事得活因此發心耳矣傳聞大興善寺傳法灌頂阿闍梨惠應有一人沙彌從七歲師事和上至七歲有因緣附船渡新羅忽遇暴風乘舶頓覆五十餘人沒海不知何處漂寄沙彌一心念胎藏聖眾曰諸海會眾起大悲心普救船眾如夢見虛空聖眾如星散光身忽在岸上五十餘人不溺沒同在一處其中二十餘人謂見空聖眾當知救難之力不可思議矣明帝弘法立寺于時西域所將舍利五粒五色直上空中旋環如蓋映蔽日光矣孫皓時有王正解上事言佛法宜感中國不列胡神皓便一詔集諸沙門陳兵圍寺欲誅癈之事謂僧會法師曰佛若神也宜崇之若其無靈黑衣一日同命僧或縊死或逃于外會乃請齊期七日現神以銅鉢盛水置庭中食畢義乃光暉耀忽有聞庭鉢鎗然有聲忽見舍利明照墀宇浮於鉢上皓及大眾前看驍愕失措離席改容而進會曰陛下使猛賁之力擊以百鈞之槌金剛之質終不毀破皓如言謂先經唄禮拜散花燒香高唱曰誠軍蹤慈氏來津未絕則法輪將轉徹於幽塗威神不少冥現今日不然則三寶永絕言畢在士軍搥生風觀者戰慓而氣端搥碎舍利不損光明搥出耀彩充盈皓伏投誠勸營齋講石塔在建唐大市北後猶光瑞元嘉十九年秋寺剎夜放光明鮮江彩發有異火光使四層上從西繞南又以大燒騰光上踊作大蓮花遂發信乃為立寺名為建切改所住地名佛地矣唐阿得死三日還蘇說初死時兩人挾腋有白馬吏驅之不知行幾里見北向黑門而入見東向黑門而入見南向黑門北入見有七十餘梁間凡舍有人皂服龍冠邊有二十餘吏皆言府君西南復有四五十吏阿得便前辭府君府君問何所奉事得曰家起浮圖寺塔供養道人府君曰卿大福德問都錄使者此人命盡耶見持一卷書伏案之其字甚細曰餘壽三十五年府君大怒曰小吏敢頓奪人命便縛白馬吏著柱處罰一百血出流漫問得欲歸不得曰爾府君曰今當送卿歸欲便遣卿案行地獄即給馬一匹及一人從東北出不知幾里見一城方數十里有滿城上屋因見其未事佛時亡伯伯母己叔父母皆著神域衣破壞身體血前行見一城其中有以鐵床上者燒床正赤凡見十獄各有楚毒獄名赤沙黃沙白沙如此七沙有刀劍樹抱赤銅柱於是便速復見七十之梁間凡室挾道種槐名福舍諸佛弟子住中福多者上生天福少者住此舍遙見大殿二十餘梁有一男子二婦人從殿上來下是得事佛後己伯父母須臾值人來問得一城方數十里有滿識我不得云不識曰汝何以不識我我共汝作佛門主於是咲而憶之還至府君所即遣前二人送歸急便蘇活者也熒陽高苟年已五十為人殺被收鎖項他牢分必受死同牢人云努力共誦觀世音苟云我罪甚重耳受死何由可免同禁勸之因如始發心誓當捨惡行善專念觀音不蕳造次若得免脫願起五層佛圖捨身作奴供養眾僧旬日用心鉗鎖自解監司驚怪語高苟云若佛神憐汝暫應不死臨刑之日舉刀未下刀刀折刃斷奏得原免矣沙門安世高者安息國王太子也至孝遊化往預章至官亭湖廟入神告世高曰吾昔在外國出家作道人好行布施不持戒今日在此為宮亭湖神周圓千里並吾所統百姓貢獻珍玩無數是我先身損己之報答能持戒福應生天以毀戒故墮此神中師卿是吾同學今得相見悲欣可言壽盡旦夕而醜形長大不欲於此捨命穢污潮水當度山西空澤之中此身滅恐墮地獄吾有絹一千匹在石函中并諸雜物可為我立塔營建三寶使我過世得生善處深以相詫世高聞此涕泣流連便語神云何不見形面共言對神云毀戒之罪形甚醜陋見必驚怖世高曰但暫見吾身不懼也神從床後出頭乃是大蟒蛇至世高膝邊淚如雨下不知其尾長短所在俄而入於床後世高於是收取絹物悉內船中辭別而退宗侶一時颺航進路神復出蛇身登山頂遙登去眾人取手然後起乃滅倏忽之間便達預章即於彼境以起蕭寺神即移度山西遇命頭尾相去四十餘里今尋陽郡蛇村是世高還郡以廟中餘物於瓦官寺起塔二重世高後夢神來云蒙師作福已脫蟒身矣長者須達共舍利弗往圖精舍須達自手授繩一頭共圖精舍時舍利弗欣然含笑須達問言尊人何笑答言汝始於此地住六欲天中宮殿已成則借道眼悉見六天嚴寶殿問舍利弗言是六天何處最乘示舍利弗言下三色染上二憍逸第四天中少欲知足恒有一生補處菩薩來生其中法詞不絕須達言我正當生第四天中言已竟餘宮悉滅唯第四天宮殿湛然矣昔佛住祇洹精舍時放大光明遍照三千大千世界百億天地無非明徹猶如見掌爾時大眾萬億舍利弗等而為上首於光明中見百億四天下黃金地處處遍滿佛之光明分散停住黃金之地還不收久時須達居士從座而起合掌白佛言世尊何故今日我等大眾見雜染世界中處處有黃金地如彫鏤云何世尊光明分散停住黃金處處不還取之佛言涅槃後正像末時分信男信女比丘比丘尼國王長者大臣人民以佛威力於此處處建立寺堂今日光明所住黃金地者是也彼諸四部弟子以我白毫功德分故廣作佛事所得功德者汝無異復次所留毫光我雖入滅而常住不滅當來興造時最為照明更從施主口入住胸方寸臟漸漸照清生死重氷決定不墮四惡趣中必當得佛金色寶剎如文殊師利等雖有此益四部弟子爾時日用不知也昔罽賓國有精舍僧徒三百餘人沙彌二十餘人也沙彌之中最少生年十三上座驅使僧事不違時有一尼乾子善占相察見沙彌云汝餘壽唯二年也沙彌聞之生大怖畏經一夏時尼乾見沙彌云不可思議不可思議甚為希有汝壽既延五十年有何妙術沙彌云更不修延命法尼乾白上座上座是三明大阿羅漢入邊際定觀知因緣從定而起告尼乾子言此沙彌於夏初眾僧修營精舍壁時少一木即持古杖加之成壁以是因緣延五十年壽矣昔如來在世之時有天人來下祇洹精舍佛為說四諦法得法眼淨阿難問佛佛言須達居士造精舍已遣一人奴拂寺庭掃除道路乘此善根生忉利天來下聽法得法眼淨也昔尊者夜周多歸於舊里父母故宅地建立佛精舍尊者夜分有百千天子來下供養精舍尊者知而問天子言我是汝父母以惡業故墮地獄汝出家日生天於古宅地建立精舍時自宮殿動搖光明倍勝以見此事故來供養也室羅伐悉國有一精舍高六十餘尺以東有天祠量等精舍日旦流光天祠之影不能蔽精舍日將落照精舍之陰遂覆天祠影覆矣昔阿羅漢路值一貧兒觀知餘壽三日生悲愍去至第三日值貧兒入定觀知有六十年壽生希有念又觀善根知與諸乞兒共戲拾木葉為寺報為人說之聞者生信矣昔有一比丘死時將至因入僧伽藍見壁有孔即便團泥而補塞之增其壽命矣昔有相師占金地國王却後七日必當命終後日遊獵次見一故寺破壞即生悲心速修治之得三十年壽矣第一將讀華嚴經以水盥掌水所霑虫類生天感應第二諸小乘師以華嚴置阿含下恒在其上感應第三釋靈幹講華嚴見天宮迎改生花藏世界感應第四唐朝散大夫孫宣德發寫花嚴願感應第五東市行證為親寫花嚴救苦感應第六王氏感地藏菩薩誦花嚴偈排地獄感應第七空觀寺沙彌定生見紅蓮地獄謬謂華藏世界感應第八龍子從僧護比丘誦習四阿含感應第九新羅國僧俞誦阿含經生淨土感應第十書寫阿含經生天感應第十一乾陀衛國阿羅漢富那舍昔聞中阿含經感應第十二南海濱五百蝙蝠聞阿毘達磨藏作五百應真感應第十三罽賓國鼠聞誦律藏得阿羅漢感應第十四受持律比丘感天感應第十五釋迦昔在凡地得大集經一函滅罪得通感應第十六并州比丘道如唯聞方等名字生淨土感應第十七曇榮僧定行方等懺法得授記感應第十八隋朝智者大師講淨名經感應第十九宋臨淄釋普明誦維摩經感應第二十會稽山陰書生寫維摩經除疾救亡親感應第二十一法祖法師為閻羅王講首楞嚴經感應第二十二光宅寺雲法師講勝鬘經降雨感應第二十三貧女受持勝鬘經現作皇后感應第二十四道珍禪師誦阿彌陀經生淨土感應第二十五曇鸞法師得觀無量壽經生淨土感應第二十六并州僧感受持觀經阿彌陀經生淨土感應第二十七西印度國講金光明經敵國得和感應第二十八中印度國講金光明最勝經感應第二十九溫州張居道冥路中發造金光明四卷願感應第三十則天皇后供養金光明最勝王經感應第三十一梓州姚待為亡親自寫四部大乘經感應第三十二唐張謝敷誦藥師經除病感應第三十三唐張李通書寫藥師經延壽感應第三十四寫傳大毘盧遮那經感應第三十五書隨求陀羅尼繫頸滅罪感應第三十六尊勝陀羅尼經請來感應第三十七童兒聞壽命經延壽感應第三十八烏耆國王女讀誦般若心經除怨害等感應第三十九畢試國王寫誦般若心經除怨害等感應第四十遍學三藏首途西域每日誦般若心經七遍感應第四十一大般若經翻譯時感應第四十二大般若經最初供養感應第四十三唐乾封書生依高宗勅書大般若經一袟感應第四十四東印度三摩呾吒國轉讀大般若王供養感應第四十五并州常慜禪師寫大般若經感應第四十六京兆僧智諷誦大般若經二卷感應第四十七并州道俊寫大般若經感應第四十八唐豫州神母聞大般若經名死更得活感應第四十九踏大般若經所在地離惡趣業感應第五十釋迦趣菩提樹下時地神奉般若金夾感應第五十一周高祖武帝代滅法時大品感應第五十二阿練若比丘讀誦大品經感應第五十三天水郡張志達寫大品經三行延壽感應第五十四晉居士周閔大品般若經感應第五十五朱士行三藏放光般若感應第五十六釋清虛為三途受苦眾生受持金剛般若經感應第五十七僧法藏書誦金剛般若經滅罪感應第五十八唐玄宗皇帝自誦仁王經呪請天兵救安西感應第五十九唐代宗皇帝誦講仁王般若降雨感應第六十舊譯仁王般若經感應第六十一無量義經傳弘感應第六十二聞無量義經功德生忉利天感應第六十三誦法華經滿一千部必有靈驗感應第六十四書寫法華滿八部必有救苦感應第六十五書寫法華經一日即速救苦感應第六十六分七卷法華經講八座感應第六十七曇摩懺三藏傳大般涅槃經感應第六十八釋惠嚴刪治涅槃經感神責感應第六十九書寫涅槃經生不動國感應第七十聞常住二字感應第七十一手觸涅槃經感應第七十二諸王寫一切經感應執師子國沙門釋迦彌多羅此云能友是第三果人也麟德之初來儀晨旦情聖迹遍歷名山及寺至京師西大原寺勵諸僧轉讀花嚴經典乃命譯語問云此是何經答是花嚴經能友肅然改容曰不知此處亦有是經耶合掌歡喜讚言若聞花嚴題目字者決定不墮四惡趣此大方廣功德難思西國相傳有人以水盥掌將讀此經水之所霑灑及虫蟻因此捨命後得生天何況受持讀誦益不可思議之福也甞聞于填國東南二千餘里有國名遮拘槃王宮側有精舍於中大乘沙門轉讀花嚴王臣供養之夜中分忽然有大光明遍滿城中光明之中有百千天人以種種天衣珠寶瓔珞奉獻王及沙門王問曰是誰天答曰我是精舍側蜫虫也沙門以水盥掌將讀花嚴水之所霑因此捨命生忉利天天上法爾初知本因故來下報恩王聞天語悲喜立制我國偏重大乘不可流通小法從其已來彼王歷葉敬重大乘諸國名僧入其境者並皆試練若小乘學則遣不留摩訶衍人請停供養至今不改王宮內自有花嚴摩訶般若大集法華等經十二部並十萬偈王自受持親執戶鑰轉讀則開香花供養如此等異蓋多矣日照三藏云南天竺近占波城有一僧伽藍名毘瑟奴於中有諸小乘師而住後有一大乘法師持花嚴經一袟來至其所小乘諸師更不相敬彼大乘師乃留經一袟而去諸小乘學者情盡不信投之井內後見井中光明如烈火雖久在水中都不霑溫便信此經是佛所說猶尚不及小乘遂置在阿含等經律之下及明旦輒見在上乃訶若群小誰後輒移對云無人動經乃還置下明又如初復在其上若此者數焉小乘諸師咸大教驚歎方知此經過於己學以身投於地宛轉號泣懺謝迴心專共受持花嚴一經盛于此國矣釋靈幹每講花嚴遠近涼燠開皇十七年遇疾悶絕唯心不冷未敢藏殯後醒云我生兜率天見休遠二法師並座花臺光侇絕世謂幹曰汝與我諸弟子復皆生此矣至十八年正月卒於寺春秋七十有八乃火葬於終南之陰初幹志奉花嚴常依本作蓮花藏世界海觀及彌勒天宮觀至于疾甚目精上視不與人對久乃如常沙門童真問疾在側幹謂真曰向見青衣童子引至兜率天宮而天樂非久終墜輪迴蓮花藏是所圖也不久氣絕須臾復童真問何所見耶幹曰見大水遍滿花如車輪幹坐其上所願滿足尋爾便車矣唐朝散大夫孫宣德雍州永安縣人也德依因緣發願將造花嚴經間觸事生不信即捨廢無惡不造後射獵落馬悶絕經一日醒覺悲泣投地悔過自責謂思邈曰吾初死之時見三人冥官驅沒官到於大城前五道大臣位次敘列閻魔大王安處於嗔呵吾言汝癡人人恣造惡依所殺禽獸愬非分召汝即見庭中吾所殺生百千萬向王各各白非分奪命由王彌嗔怒時有一童子自稱善財忽至王所王恭從座下合掌向童子童子曰汝可放宣德彼發造花嚴未果所願之時無不信心豈以後惡捨前善王歡喜曰理實如然宜可放還即童子示歸路得醒悟大花嚴經功德不思議仍悔先愚更盡所有書寫之八十有六而卒對親友曰吾寫花嚴生兜率天奉事慈氏矣雍州萬年縣康阿祿山調露二年五月一日染患遂亡至五日蘇起自說彼冥道誤追在閻羅王時見東市藥行人阿容師而去調露元年患死生時煮鷄子與七百人入鑊湯地獄先識祿山遂憑囑曰吾第四子行證稍有仁慈君為語之今寫花嚴經一部余不相當若適為寫此七百人皆得解脫山往東市賣藥阿家以容師之言具告行證證大悲感遂於西大原寺請經令人書寫初自容師亡後家人無夢想至初寫經之夕合家同夢其父來喜暢無已到永隆元年八月莊嚴周畢請大德法藏義學沙門慶經設供祿山爾日亦在會中乃見容師等七百鬼徒並來齊處禮敬三寶同跪僧前懺悔受戒事畢曰我等依經力改報於天堂言畢而去山免備矚冥司深信罪業矣京師人姓王失其名既無戒行曾不修善文明元年因患致死二人引至地獄門王氏本事地藏菩薩見有一僧云是地藏菩薩乃教王氏誦一行偈其文曰若人欲了知三世一切佛應當如是觀心造諸如來菩薩曰誦得此能排地獄王氏盡誦遂入見閻羅王王問此人有何功德答云唯受持一四句偈具如上記王遂放免王氏當誦此偈時聲所及受苦之人皆得解脫王氏三日蘇向諸沙門說而已沙彌定生師僧法不能誦經戒聞陳說花藏世界相情恒慕樂恣誤僧事入紅蓮花地獄謬謂花藏世界歡喜稱花藏妙土其時地獄變為花藏聞唱受苦之人皆坐蓮花時獄官白閻魔大王王言此是花嚴大不思議經力即說偈言歸命花嚴不思議經若聞題名一四句偈能排地獄解脫業縛諸地獄器皆為花藏而皆自見坐寶蓮花沙彌一日一夜始蘇自說此緣其後有通集具已後不知所遊方矣昔佛在世舍衛國中有五百商人入於大海共求珍寶請僧護比丘以為聞法師未至寶所龍王至船住持商人怖仰問是何神祇而投船住爾時龍王現身請僧護比丘商人恐威捨與而去龍王歡喜將詣宮中龍有四子聰明智惠作僧護弟子白言為我教此四龍各有一阿含第一龍者教增一阿含第二龍者教中阿含第三龍者教雜阿含第四龍者教長阿含僧護即便教之第一龍者默然聽受第二龍者眠目口誦第三龍者迴顧聽受第四龍者遠住聽受此四龍子聰明智惠於六月中誦四阿含顧在心懷盡無遺餘爾時大龍問訊不愁悶也僧護答云甚大愁悶何以故受持法者要須軌則此諸龍子在畜生道無軌則心不如佛法受持誦習龍王白言大德不應呵予護師命故龍有四毒不得如法受持誦習何以故默然受者以聲毒故若出聲者必害師命是故默受眠目受者以見毒故迴顧受者以取毒故遠住受者以觸毒故時諸商人迴至失師處龍知商心還即將僧護付之云云龍尚要誦況人倫乎新羅僧俞者新羅人也少出家歸心於淨土教見諸誦持阿含者毀呵言捨夢至極樂東門將入門中爾時有無量天童子在門外立以寶杖驅出俞曰小道滅沒即大教滅相以小法為梯撜登大道是汝國式也輕慢阿含捨不誦不可入大乘門云云夢覺悲泣悔過兼持誦四阿含得淨土迎弟子亦夢師坐蓮花來語曰我娑婆兼誦阿含依本習故先得小道不久還入大矣昔如來滅後一百年中夜分有一人天放光來下阿難塔所散花供養時有大阿羅漢號曰近護即阿育大王師也問天曰汝何故常來禮塔答曰昔書寫四阿含得生忉利天是阿難恩以此因緣恒來供養復問如彼天有如汝者否答有百千人同業者其中持增一阿含生天甚多昔乾陀衛國瞿摩夷精舍有一阿羅漢名富那舍六通三明清徹晝夜誦中阿含未曾暫廢有人問曰師更極聖何偏好誦阿羅漢答曰吾入宿住三昧觀知先業昔生在犬中隨比丘而行比丘誦中阿含隨聞之受樂而不吠乘此一善生在乾陀衛國婆羅門家出家乃得阿羅漢果以是因緣恒誦不廢矣昔南海之濱有一樹枯五百蝙蝠於中穴聚居有商侶止於樹下既屬風寒人皆飢凍聚積樵蘇溫火其下煙焰漸熾枯樹遂燃時商侶中有賈客夜分已後誦阿毘達磨藏諸蝙蝠雜為火困受好法音忍而不去於是命終隨業受生俱得人身捨家修學小乘法聰明利智並證聖果近迦膩色迦王與脇尊者招集五百賢聖於迦濕彌羅國作毘婆娑論斯枯樹之中五百蝙蝠也昔罽賓國末田地阿羅漢精舍有一阿羅漢三明六通清徹達三藏十二分教於中戒律清高一同在世優婆離恒呵門徒云汝等當勤修學戒律所以者何吾昔在凡地依惡業故受鼠身在石窟中而住時有一比丘夜宿窟中誦律藏吾聞之乘此善根受人身得阿羅漢戒律精明以鼠身聞律藏尚爾何況信心修行乎昔罽賓國可維精舍有二比丘一人受持律藏一人受論藏人皆以上妙食供律師夜分天人來至禮拜持律比丘不禮持論比丘如此一月餘持論比丘心懷忿恚天呵云戒律開人天道乃至涅槃道以是因緣天人重持誦者不可悔恨爾時持論比丘其持律藏精勤修習俱得初果時天供二比丘矣釋迦昔無數劫中在凡夫時名遮他在加倫羅國作於商客販賣活虛妄無實造諸惡行害父愛母逕由數年舉國人民一皆知之稱聲唱言遮他陀害父愛母爾時思念與畜無異時夜跳城奔走趣於深澤國王毘闍羅告國人民此又婬癡無道其有能得者當重賜寶物國人各各受募欲捕其身即出國作沙門在於他國坐禪學道晝夜泣淚逕三十七年以五逆障故心不得三十七年在於山窟舉聲泣哭悲歎下窟乞食時道中地得一大鉢中有一函經更無餘經唯有大集法悅捨苦陀羅尼經此經能除百億劫生死五逆大罪若有受持讀誦者終不墮三途何以故過恒河沙諸佛所說故是時得此經已即不乞食歡喜向窟中燒香禮拜悲淚讚仰於窟中修習讀誦經一年始得以罪業障故不能入心懷更數年修行飛行無礙見十方諸佛復有行者如法行之云云并州有一比丘名曰道如此州之人七歲已上多解念佛然此比丘不修念佛不持戒畜不淨物身犯不悔生年六十一頓中風疾月餘方死三日始蘇起居輕利病盡除愈云吾初死之時見觀音勢至來示教利喜曰汝不修淨土業唯聞大乘方等十二部經名字以是因緣罪垢微薄遠來影向餘命未盡十二年後將生淨土即合掌流淚方醒活更捨所有造方等大集兼修念佛至第十二年正月十五日方卒音樂在室天花雨降現所見聞矣唐路州法住寺釋曇榮貞觀七年依清信士常凝保等請於法住寺行方等悔法至七月十四日有本寺沙門僧定者戒行精高於道場內見大光明五色間起上而下中有七佛相好非常語僧定云我毘婆尸如來無所著主真等正覺以汝罪消故來為證然非本師不與授記如是六佛皆同此詞最後一佛言我是汝本師釋迦牟尼為汝罪消故來授記曇榮是汝滅罪良緣於賢劫中名普寧佛汝身器清淨後當作佛亦為普明若斯之應現感靈祥信難聞矣隋朝智者大師諱智顗姓陳氏頴川人也生時地涌一山號大賢終時山即隨沒為大賢湖也講淨名經次忽見三道寶隋從空而下阿閦佛土一會儼然而現十數梵僧執香爐入堂遶顗三匝讚曰善哉智顗玄悟佛意吾來影向感應如是宋臨淄釋普明誦法華維摩二經誦維摩經聞空中唱樂又善神呪所拯皆愈有卿人王道真妻病請明入內婦便悶絕俄見一物如狸長數尺許云云會稽山陰縣有一書生失姓及名身有少疾發願寫維摩經始立題夜夢有天女摩書生身夢覺即身疾即無更發信心畢一部文又發願為亡親寫一部至問疾品夢忽有乘雲天來到住室云吾是汝父以惡業故墮黑暗地獄汝為我等造經光明照身苦息生天以歡喜故來告所因于復問不審母在何處答母依貪財墮餓鬼中汝寫佛國品離苦即生無動國吾又不久當生彼慇懃寫畢夢覺流淚畢一部又而供養又夢有異服官人捧旗來告曰閻魔法王召牒中有汝名寫維摩經故可生金粟佛土王賜汝命二十年努力莫怠春秋七十有九而卒身金色反人皆謂生金粟佛土表示也而已帛遠字法祖河內人也乃於長安造築精舍以講習首楞嚴經為業時有一人姓李名通死而更蘇云見祖法師在閻羅王處為王講首楞嚴經無量罪人聞師講聲生第二天自云講竟應生忉利天彼天等若聞此經得不退功德矣梁武帝欲祈雨志公曰將請光宅寺雲公即請講勝鬘經雨降受潤自足矣昔佛滅度三百年中阿輸闍國有貧女六親俱無拾薪活命餘暇受持勝鬘經貧女為薪更入山身疲不能還去而臥山中講經爾時國王遊獵入山忽見此女雲蓋其身王異之近見端正女人歡喜還宮立為皇后其國此典久絕不行當於此時再興求法者於此得此經本矣梁朝道珍念佛作水觀夢見水百人乘船欲往西方求附載船上人不聽珍云一生修西方業何故不聽船上人云師業未誦彌陀經并營浴室於是船人一時俱發既不得去啼泣睡覺乃誦經浴僧他時又夢一乘白銀樓臺舉手言曰汝業已圓好用其心故來相報定生西方臨終夜山頂如烈數十炬火異香滿寺亡後於經函中收得在生遺記矣齊朝曇鸞法師得此土仙經十卷欲訪陶隱居學仙術後逢三藏菩提問曰佛法中有長生不死法勝得此土仙經否三藏唾地驚曰此方何處有長生不死法縱得延壽年盡須墮三有即將無量壽觀經授與鸞曰此大仙方依而行之長得解脫永離生死鸞便須火遂焚仙經忽於半夜感龍樹菩薩說偈乃知壽終自執爐面西念佛即便壽終聞空中音樂西來須臾即還矣并州有比丘名僧感持觀無量壽經阿彌陀經以為業感夢見自身生羽翼左觀經文右阿彌陀經文欲飛身尚少重覺彌誦兩經三年後夢羽翼既長欲飛少輕更經二年夢身輕飛騰虛空無礙即指西方而飛行到極樂地爾時有一佛二菩薩汝誦經力得到極樂邊地汝早還娑婆每日誦四十八卷一千日後方生上品地夢覺如說修行三年而終臥處頓生九莖蓮花七日不萎落矣西印度有一小國請摩騰邊尊者講金光明經俄而隣國師而來既將踐境輒有事礙兵不能進彼國兵眾止有異術密遣使覩但見群臣安然共聽其所講大乘經明地神王護國之法於是彼國請和求法俱得安穩矣中印度有國名奔那代彈那如來滅後八百年中國芒蕪五穀不登王臣土民飢餓疾疫流行妖死滿路王問臣曰何方便將救此苦智臣白王言除國妖㜸不如佛經王將修行佛教王曰何經典臣曰昔摩揭陀國救責難依講金光明最勝帝王典王將講聽彼典王即請法師一夏講經得五返時夢諸童子執竹杖追打惡鬼驅出國即時疾疫頓息又夢有大力鬼神掘地甘水涌出滿一切田即稼苗殷盛五穀豐稔未出一年國民富以為年式矣昔溫州治中張居道因適女事殺猪羊鵝鴨等未踰一旬得重病便死經三夜活即說由緣初見四人來懷中拔一張文書以示居道乃是猪羊等同詞共訟曰猪等雖前身積罪令受畜身自有年限遂被居道枉相屠害請裁後有判差司命追過即打縛將去直行一道向北至路中使人曰未合死當何方便而求活路怨家詞主三十餘頭專在王門底悔難可及居道曰自計所犯誠難免脫乞樂一計使人曰汝為所殺生發心願造金光明經四卷當得免難即承教再唱其言少時望城門見閻魔廳前無數億人哀聲痛響不可聞使唱名王以猪等訴狀樂之居道述願狀所殺者乘此功德隨業化形王歡喜再歸生路聞此因緣發心造經一百餘人斷肉止殺不可計數矣三藏法師義淨齊州人姓張字文明志遊西域所歷三十餘國天后證聖元年還至阿洛天后受佛記敬法重長安三年十月四日於西明寺譯毘沙門婆崙惠表惠治等筆受同月十五日即於西明寺而供養即施百尺幡二口四十九尺幡四十九口絹百疋香花等供具皆用七寶而為莊嚴爾時紫雲蓋寺經卷放光大地微動天雨細花自非受佛記誰後五百年中得此感應矣梓州郪縣人姚待以長安四年丁憂發願為亡親自寫四大部經法華維摩各一部藥師經十卷金剛般若經一百卷日午時有一鹿突門而入立經案前舉頭舐案家狗見不敢輒吠姚待下床抱得亦不驚懼為受三歸跳躑屈脚放而不去又有屠兒李迴奴者來立案前取般若經而馳去一去之後不復再見莫知所之唐謝敷姓張氏頓得重病其妻妾請眾僧七日七夜讀誦藥師經滿夜敷夢有眾僧以經卷覆身上覺後平復如故自謂經功力矣張李通其年二十七時相師見云君甚壽短不可過三十一李通憂愁依投邁公公曰有長壽方君以敬心書寫受持即授唐三藏譯藥師經通云俗塵世務甚恐君王責受持實難今先須寫即請經卷精誠自寫世務相逼纔得一卷時先相師見通云甚為希有甚實希有君有何功德頓得三十年壽通語上事聞者歸心蓋多矣昔北天竺國界內有一小國號為勃魯羅其國城北有大石山壁立千仞懸崖萬丈於其半腹有藏祕法之窟每年七月即有眾聖集中復有數千猿猴捧經出曬既當晴朗髣髴見之將昇無階以觀雲雁屬暴風忽至乃吹一梵篋下來時採樵人輒遂取得覩此奇特便即奉獻於王王既受之得未曾有至其日暮有大猿來索此經斯須未還乃欲殞身自害善巧方便慇懃再三云經夾即還但欲求寫見王詞懇遂許通融云且為向前受桝三日即來却取王乃分眾繕寫及限却還王唯太子相傳其本不流于外近有中天大瑜伽阿闍梨遠涉山河尋求祕寶時王覩闍梨有異欣然傳授此經矣曾有苾芻心懷淨信如來制戒有所違犯不寫取現前僧物僧祇眾物將入己用後遇重病受大苦惱時彼苾芻無救濟者作大叫聲則於其處有一婆羅門聞其叫聲即往詣彼病苾芻所起大悲愍即為書此隨求大明王陀羅尼繫於頸下苦惱皆息便即命終生無間獄其苾芻屍殯在塔中其陀羅尼帶於身上因其苾芻纔入地獄諸受罪者所有苦痛悉得停息咸皆安樂阿鼻地獄所有猛火由此陀羅尼威德力故悉皆消滅云云北印度罽賓國沙門佛陀波利唐云覺護忘身侚聞文殊在清涼山遠涉流沙躬來禮謁望覩聖容見一老翁從山中出來語波利曰師從從彼國將佛頂尊勝陀羅尼來否此土眾生多造諸罪出家之輩亦多所犯佛頂神呪除罪祕法若不將經徒來何益縱見文殊何必能識師可還西國取彼經來流傳此土波利聞此語已不勝喜躍舉頭之頃忽老人波利驚愕遂返歸本國取得經來入於五臺山于今不出矣玄宗皇帝開元末歲有相者聞聲知長短壽於資聖寺聞門外聲唯有今日壽即出見之童子年十三色貌端正悲愍默入明日復聞前童兒年既七十餘歲延生奇特念即出問由致童兒曰吾今夜寄宿僧房聞壽命經更無餘事相師歎曰佛法不可思議以占相智不可識之矣昔烏耆國舉群疾疫皆悉滅倍於半民有一王女名曰典韋懷任之後漸垂玖㝹母被重病胎子既死王女臨冥懼惶罔極專逼悶絕都無仰憑女恐晝夜墮哭讀誦般若心經由誦經力胎子復生安隱產生療病平成其兒叫聲絕世奇異恒誦摩訶般若波羅蜜王臣歡喜唱名波羅生年三歲間說般若了義至於七秋太子聰叡達三藏秀當時公民踊躍驚彼行事舉國讀誦病疾不興天下泰平萬民安樂也昔畢試國為小邊裔王族斷嗣役屬隣境貴仁豪民逃散他土眾多怨王互來侵逼時有聖主名曰聽祐智惠高名自心思惟佛法驗般若心經是作是觀訖領告國內男女大小各令寫誦般若心經明朝為期制以淮刑勸以舉爵三年之間每旦各誦勤於境界龍神悅怡此時諸國發起惡心趣畢試國時其軍眾死皆悉落若有諸群賊至彼土自然落失有眾反逆向其界者下覺悶逆爾時畢試國平定已訖漸盈十年三十餘國成大聖主諸方所貴胡三十四國楚朝二十八國名感二驗別人寫誦護代持者常為恒例一切眾生無不得護也玄奘法師本名褘俗姓陳以貞觀三年杖錫道路每日誦般若心經三七遍作是誓言貧道為求大法發趣西方若不至婆羅門國終不東歸縱死中塗非所悔也誠重勞輕乘厄涉嶮周遊西宇十有七年耳目見聞百三十八箇國若有留難處誦般若心經及念觀世音必免怖畏十九年正月方始旋返屆于長安所獲經論六百五十七部三藏自云皆是般若心經及觀音力也矣顯慶五年正月一日起首翻大般若經經梵本總有二十萬頌文既廣大學徒每請刪略法師將順眾意如羅什所翻除繁去重作此念已於夢中即有極怖畏事以相驚誠或見乘危履嶮或見猛獸搏人流汗戰慓方得免脫覺已驚懼向諸眾說還依廣翻夜中及見諸佛菩薩眉間放光照觸己身心意調適法師又自見手執花燈供養諸佛或昇高座為眾說法多人圍遶讚嘆恭敬或夢見有人奉己亦果覺而喜慶不敢更刪一如梵本佛說此經凡在四處一王舍城鷲峯山二給孤獨園三他化自在天宮四王舍城竹林精舍總一十六會今為一部然玄奘法師於西域得三本到此翻譯之日文有疑錯即校三本以定之慇懃省覆方乃著文審慎之心自古無比或文乖旨奧意有躊躇必覺異境似若有人授以明決情即豁然若披雲觀日自云如此悟處豈玄奘淺懷所通並是諸佛菩薩所冥加耳經之初會有嚴淨佛土品品中說諸菩薩摩訶薩眾為般若波羅蜜故以神通願力盛大千界上妙珍寶諸妙香花百味飲食衣服音樂隨意所生五妙憶種種供養嚴說法處時玉花寺主惠德及翻經僧喜尚其夜同夢見玉花寺內廣博嚴淨綺飾莊嚴幢帳寶輦華幡伎樂盈滿寺中又見無量僧眾手執花蓋如前供養大般若經寺中內衢巷壚壁皆莊綺飾地積名花眾共履踐至翻經院倍加勝妙如經所載寶莊嚴土又聞院內三堂講說法師在中堂敷演既覩此已歡喜驚覺俱參法師說所夢事法師云今正翻此品諸菩薩等必有供養諸師等見信有是乎時殿側有双李樹忽於非時數數開花花皆六出鮮榮紅白非常可愛時眾評議云是般若開闡之徵又六出者表六到彼岸至龍朔三年冬十月廿三日方及絕筆合成六百卷稱為大般若經焉合掌歡喜告徒眾曰此於此地有緣玄奘來此玉花者經之力也玉花寺都維那沙門寂照慶賀翻譯功畢以聞皇帝經既譯畢設齊會供養皇帝歡喜莊嚴嘉壽殿設齊會寶幢幡蓋種種供具極妙盡美即龍朔三年冬十月三十日也此日請經從肅成殿往嘉壽殿齊會所講讀當迎經時般若放光照觸遠近天雨妙花兼有非常香氣時玄弉法師語門人曰經自說此方當有樂大乘者國王大臣四部徒眾書寫受持讀誦流布皆得生天究竟解脫既有此文不可緘默又寂照自夢千佛在空異口同音而說偈言般若佛母深妙典於諸經中最第一若有一經其耳者實得無上正等覺書寫受持讀誦者一花一香供養者是人希有過靈瑞是人必盡生死際夢覺白三藏三藏言此是經中現千佛也唐高宗乾封元中有一書生遭疾而死一日二夜始蘇云吾初死之時有赤服冥官以文牒召即從冥官至大城門使者云城內大王是息諍王以彼文牒召汝是時驚怖見自身右手放大光明直至王前過日月光明王驚異從座而起合掌尋光推之出門問吾云公修何功德右手放光即答更不修善又不覺放光由王還城內撿一卷書出城歡喜謂吾曰公依高宗勅寫大般若經十卷右筆而寫右手放光爾時吾憶知此事王曰放公早還時白王吾亡來路王曰尋光而還即如王教近古宅光滅得醒說此由緣悲喜流泣捨所有寫六百卷此由親聞矣澧州僧哲禪師思慕聖蹤浮舶西域既到西土適化隨緣巡禮略周歸東印度到三咀吒國王名曷羅社跋吒其王既深敬三寶深誠徹信光絕前後每於日日造柘摸泥像十萬區讀大般若十萬頌用鮮花十萬尋親自供養於王城內僧居有四千計人皆受王供養每於晨朝令便入寺合掌房前急行疾國大王奉問法師等宿夜得安和否僧答曰願大僧呪願大王無病長壽國祚安寧怨國求和士民豐饒大般若之力也矣并州常便禪師發大誓願生極樂所作淨業既廣數難詳悉後遊京洛專崇斯業幽誠冥兆有所感徵遂願寫大般若經滿於萬卷冀得遠詣西域禮如來所行聖迹以此勝福迴向願生遂詣闕上書請於諸州教化抄寫大般若且心所至也天必從之乃蒙授墨勅南遊江表敬寫般若以報天恩深要心既滿附舶西征百千天人奏伎樂之即見乘舶是般若夾後於天竺而卒得淨土迎矣釋僧智京兆人其母夢見吞銅香爐而有身產生生即唱大般若名字人皆異之至十歲自然諳誦大般若經二百卷餘無練習每日為業誦一百卷內心怪謂余無宿習祈念欲知夢一人沙門來語智曰前世受弊牛身主人負大般若經二百卷驅向精舍於深泥踏蹶而終即生人間以是因緣諷誦二百卷餘無練習汝捨此身將生雷音佛國夢竟悔謝矣釋道俊一生修念佛三昧不樂餘行時同州僧常慜勸寫大般若經俊曰我修念佛全無餘暇如何寫抄慜曰般若是菩提直道往生要路也汝須寫抄俊都不諾曰我生淨土自然圓滿即夜夢至海濱見渡海西岸上有莊嚴殿堂六人童子棹舶在海渚俊謂舶童我欲附舶渡西岸童子曰汝不信舶豈得附舶俊問如何信舶童子曰舶是般若若無般若不能渡生死海豈得生彼不退地汝設附舶舶即沒夢覺驚怖悔過衣鉢寫抄般若自然供養日紫雲西來音樂聞空將非感應耶矣唐豫州有一老母不知俗姓唯事神通不信三寶人舉名稱神母邪見覆心不往詣塔寺邊若行路時遇比丘僧掩目而還時忽一頭黃牛在女門外而立經於三日更無牛主神母自謂神助自往牽牛牛力強遂不隨之女解衣帶繫牛鼻牛牽入佛寺女人惜牛及帶故掩眼入寺背佛而立爾時眾僧驚出生悲愍故各稱南謨大般若波羅蜜多經神母捨牛走出臨小河洗耳云我聞不祥事所謂南無大般若波羅密多經三稱此言自謂與水墮即還其家牛忽不見後時神母遭疾而死嫡女思慕之夢告曰我死至于閻魔法王處唯有惡業莊嚴身全無少分善根國王捻札而徵嘆云汝有聞般若稱名善還於人間應持般若然人業盡遂生忉利天不應生憂念夢覺而寫般若將三百餘卷見在矣釋靈運天竺名般若提波本襄陽人也追尋聖跡越南濱達西國於那蘭陀寺畫彌勒真容菩提樹像至伊爛拏鉢代多國有孤山既為勝地靈廟寔繁感應多種最中有精舍以刻檀觀自在像為尊若有人七日二七日祈諸願望者從像中出妙身慰喻其心滿其心願傍有鐵塔收大般若二十萬偈五天競興供養像及經靈運一七日絕食請祈所願有三一令身必離惡趣二必歸本國廣興佛事三修佛法速得佛果即從檀像中出具相莊嚴光明照耀妙身慰喻運曰汝三願皆成就汝當入鐵塔將讀大般若經踏經所在地必免三惡趣若人發心將赴此地步步滅罪增進佛道我昔行般若得不退地若持此經書寫經卷者必令滿足其人所求說此語已化身不現即三七日籠居鐵塔禮拜經夾方讀其文經歷半年以歸唐國廣興佛事翻譯聖教實有堪能是觀音加力大般若威德也矣釋迦菩薩六年苦行將證正覺登鉢羅笈菩提山唐云前正覺山從東北岳登以至山頂大地震動山將傾顛山神恐怖告曰此山非成正覺之地若宿於此入金剛定山震傾即從山下西南半崖大石室結跏趺坐地亦動搖時須陀會天在空中曰此非成道地從此西南十四五里去苦行處不遠有菩提樹其下有金剛座三災所不能壞堅固所依三世諸佛皆坐此座上成道之地菩薩當往彼處爾時石室大龍請世尊住菩薩留影而去諸天善道將趣菩提樹下地神於中路從地涌出捧三寸金夾以奉上菩薩云此是先佛印函收入般若波羅密法門三世諸佛皆得此夾由般若力降魔成道轉大法輪度脫眾生若未得印函雖坐樹下佛法不現前不得成佛道吾過去六佛初成道時皆奉此夾菩薩歡喜申手而取頂戴往至菩提樹下坐金剛座開金夾時夾中廣轉十方佛土般若印文皆反為佛放白毫光照菩薩頂授法王位方成正覺先讚般若十方梵王來請法輪爾時釋迦默然思惟不務速說矣周高祖滅法經藉從灰以後年中忽見空中如󰶙大者五六飛上空中極目不見全為一段隨飄飄上下朔宰立望不側是何久乃翻下墮上士牆視乃是大品經之第十三卷人皆謂希奇感應歸心者多矣昔有練若比丘讀誦摩訶般若經常夜分天人來至比丘處以天甘露供養比丘問天曰天上有般若否答云有比丘問云若有經卷何故來下答為敬法故又天上般若諸天傳語人中般若正記佛言是故來下比丘復問天上有受持者否答天著樂故不能受持餘州亦無唯此閻浮提大乘根熟能行般若必畢苦際比丘復問守護受持般若者汝一人否答八十億諸天來下人間守護持般若者乃至聞一句者敬之如佛持佛母故不可廢退矣天水郡志達姓張特巧書譽而信道士不寫佛經或至親友家見書寫大品般若不了謂老子經問親友老子經否友戲言爾也達取之寫三行知非老子經𠹤忽起去經三年遇疾而死過一宿還活流淚悲喜悔謝至親友家語曰君大善知識令我延壽令我得天堂友驚異曰如何有此言答曰我死見閻摩法王王見我來云汝癡人信邪師道不識佛法即取一卷書撿挍惡業二十餘紙既盡殘唯半紙計王止見我微笑汝有大功德至親友家寫大品般若三行我等依人間修習般若之力三時受苦輕微汝壽行既盡今增壽業放還人中汝等受持般若報今日放恩云云聞是語已還入本身豈非君恩即走歸家捨所有財書寫八部而供養之春秋八十三無病而卒後見遺書云千佛迎我以般若經為双翼往生淨土矣晉周閔江南人也晉護軍將軍世奉法蘇峻之亂都邑人士皆東西被遷聞家有大品以半福八丈素反覆書之又有餘經數臺大品亦雜在其中既當避難行不能得盡持去尤諸大品不知在何臺中食卒應去不展尋橡徘徊歎吒不覺大品忽自出外閔驚喜持去周氏遂世寶之今云尚在一說云周嵩婦胡母有素書大品素廣五寸而大品一部書在矣前魏廢帝甘露五年汝門朱士行者講小品經或云常講道行般若每歎此譯理未盡發跡長安度流沙至于闐得梵音正本九十章彼國多小乘學者譖於王曰漢地沙門欲以婆羅門書惑亂正法何不焚之聾盲漢地王之咎也王即不聽齎經東去士行因請燒之為驗于時積薪殿前畢而焚其經無損王始歸信士行寄經還國竺叔蘭曇無羅叉譯為放光般若者是也梓州惠義寺釋清虛少誦金剛般若去萬歲通天元年十月初於齊靈巖寺北三總山中發願為三途受苦眾生受持金剛般若從十月二十三日日西於山中端坐誦經忽然似夢見一城縱廣可有五里其僧下道至城東門其門纔了容一人入僧問投門者自得知大王何時放地獄受苦眾生報曰昨日未時齊州禪師手執錫杖年可七十已上來詣王前語王言有一客僧為三途受苦眾生誦金剛般若王得知不大王何時息放地獄受苦眾生王報云先知明日午時為阿師放却少分輕者其投門人謂其僧云阿師即去請更莫語矣隋鄜州實室寺僧法藏武德二年閏三月得患困重經二旬餘乃見一人青衣服飾花麗在高樓上手持經一卷告法藏云汝今互用三寶物得罪無量我所持經者是金剛般若若自造一卷至心誦持一生已來所用三寶物罪並得消滅藏即應聲若得滅罪病又瘳差敬寫百部誦持不廢藏即命終將至王所具問一生作何福業藏即分疏造佛像抄寫金剛般若百部於一切人轉讀兼寫一切經八百卷晝夜誦持般若不曾廢闕王聞此言師造功德極大不思議即遣使藏中取功德簿將至王所王自開撿並依藏師所說一不錯謬王言師功德不可思議放師在寺勸化一切讀誦般若具修一切功德莫生懈怠師得長壽無病安樂後命終之日即生十方淨土乃得醒活自對他說焉云云唐天寶元年壬子西蕃太石康五國來侵安西國其年二月十一日奏請兵玄宗詔發兵師計一萬餘里累月方到豈頓救之大臣白言且可詔問不空三藏帝依奏詔請天王為救帝秉香爐不空誦仁王護國經陀羅尼二七遍帝忽見神人可五百員帶甲冑荷戈楯在殿前帝驚異問三藏答曰此是毘沙門第二太子𦚭健領兵制陛下意往救安城故來辭也其年四月安奏云二月十一日已後城東北三十里雲霧晦冥中有人眾可長丈餘皆被金甲至酉時鼓角大鳴聲振三百里地動山傾經二日大石康等五國當時奔潰諸帳幕間有金色毛鼠齧斷弓弩弦及器仗悉不堪用辭顧城樓上有光明天王現形無不見者謹圖天王樣矣代宗皇帝永泰元年秋天下無雨枯渴代宗以八月二十三日詔於資坐西明兩寺請百法師講新翻仁王般若經以三藏法師不空為都講至于九月一日黑雲聳空甘露雨降天下得潤雨澤枯死草木頓成榮茂仁王般若威神不可思議又羌胡寇邊京城又因星變內出仁王經二卷開百座仁王道場皆有感應矣德宗皇帝貞元十九年有一沙門不知名及住處宿太山府君廟堂誦新譯經四無常偈府君夢示云吾昔在佛前親聞此經什公翻譯詞質義味泯合聞讀誦聲身心清涼新經又詞甚美義味淡薄汝持本又毘沙門與經卷副沙門夢覺兼持舊本矣此無量義經雖法花首載其目而中夏未覩其說講法華者每臨講肆懷疑未甞不廢談而歎想見斯文忽有武當山惠表勤苦求道南北遊尋不擇夷險以建元三年復訪奇搜祕遠至嶺南於廣州朝亭寺遇中天沙門曇摩伽陀耶舍手能隸書口解齊言欲傳此經未知所授來便慇懃致請心形俱至俺歷旬朔僅得一本仍還嶠北齊入武當以今永明三年九月十八日頂戴出山見投弘通奉覲真文欣敬兼誠詠歌不知手舞足蹈莫宣輒虔時有一人生不信云此經何必法花序耶夢有一神長丈餘帶金甲以利劍擬之云汝若不信當斬頭頸此經正是法華序分一經耳者得不失菩提心億劫時一遇豈失二利即覺悔謝矣昔惠表比丘武當山誦無量義經後頂戴出山投宿山中初夜分有天來至以百千天眾以為眷屬供養經及表表問誰天答曰吾等是武當青雀聚聞無量義經命終生忉利天欲報恩故來謁供養吾等本身在山西南隅一處聚集捨身語此事已忽然不見表遣使者尋青雀聚實如所言經功德如斯歡喜見投弘通矣齊武成世并州東看山側有人掘地見一處土其色黃白尋見一物狀如人兩脣其中有舌鮮紅赤色以事聞奏帝問道俗等無能知者沙門大綩法師上奏曰此持法花者六根不壞報耳誦滿千遍其必徵驗矣乃集持法花者圍繞誦經纔始發聲此靈脣舌一時鼓動聞見毛竪以事奏聞詔遣石函藏之遷于室矣宋瓦官寺沙門惠道豫州人釋惠果同母之弟也生不修行業但善於興販當眾倉厨私自食用知繒帛方便割盜後遇疾而死三日蘇云吾冥官被驅向幽遠路有沙門謂道曰王若推問應作是言我昔有造法花八部願數授此言已忽然不見即至王所王問修何功德答吾有造法華經八部願王咲曰既云有願若造法花及八部者必脫八獄依此一言還放人間說此因緣捨所有造八部其經見在矣絳州有孤山永徽年中有二人僧同坊而住一名僧行行三階佛法二名僧法行法花三昧二人要期若前亡者必告所後僧行先亡三年後僧法祈請觀音夢至地獄猛火熾然不可親近鐵網七重而覆其上鐵扉四面開閉甚固百千沙門犯淨戒不調身心者在中受苦問此中有沙門僧行不羅剎答曰有又曰欲見答不可見又曰我等佛子如何固惜即時羅剎以鋒貫炭示之僧法見黑炭流泣沙門釋子如何受苦願欲見昔形羅剎唱活宛如平生但身體燒爛謂法曰汝將救吾苦法曰如何救之答為造法花經法曰如何造耶答一日之中以可畢其功法曰貧道豈可一日中畢答告苦不可忍剎那難過非一日猛利行焉得苦息夢覺即日捨衣鉢資具以書生四十人一日寫之供養禮拜其夜夢僧行離地獄苦近生忉利天矣釋惠明不知何處人亦失俗姓風帆甚閑聽惠多聞頴悟佛乘講法華經天機獨斷相訟說釋或時入深山坐石室講經數群猿猴來聽法經三月後夜石窟上有光明漸近窟前是則天人自稱吾是猿猴群中老弊而盲者是也依聞公講生忉利天本身在室東南七十餘步外思師恩故聽師講故降臨此處願聞講說明如何講說天曰吾怱怱欲還天師以一部典分八而講明曰所持七卷將分七座何必八講天曰法花是八年說若八年講實久願開八座擬八歲說略可佛旨明即分七卷成八軸為天開講天以八枚真珠奉施而說偈曰釋迦如來避世遠流轉妙法值遇難雖值解義亦為難雖解講演眾為難若聞是法一句偈乃至須臾聞不謗三世罪障皆消滅自然成佛道無疑吾今聞聽捨畜身生在欲界第二天威光勝於舊生天勝利難思不可說說斯偈已還上本天明具記事彫石而收今見在矣晉安帝世中天竺國三藏法師曇摩懺涼言法豐齎大涅槃前分十卷并菩薩戒等到姑臧止傳舍慮告經本枕而寢夜有人牽懺墮地驚覺謂盜如此三夕乃聞空中聲曰此如來解脫之藏何為枕之懺乃漸悟別安高所有盜者夜數舉竟不能勝明旦懺特不以為重盜謂聖人悉來辭謝矣宋釋惠嚴京師東安寺僧也甞嫌大涅槃經文字繁多遂加刊削就成數卷寫兩三通以示同好因寢𡩺之際忽見一人身長二丈餘形氣偉狀謂之曰涅槃尊經眾藏之宗何得輕加斟酌嚴悵然不悅猶謂意已立未有愍心至明夕復見昨人狀有怒色曰過而知改是謂非過故相告猶不已乎此經既無片理且君禍亦將及嚴驚覺失聲未及中旦便馳信求還悉燒除之識者諫曰此誡後人嚴雖以為然終懷疑懼矣尚書刑部侍郎張行安發願寫涅槃經始立題夜夢二人沙門來云汝寫深經決定生不動國佛土夢覺專志寫之不知其後矣楊州有居士不信大般涅槃常住佛性理更聞常住二字不墮惡道生不信云聞一部典猶不可免惡道況二字乎後時居士微疾而死心上少暖未發葬七日醒云吾至閻魔天子城王呵云汝謗深經報在阿鼻爾時憶持因果白王言設謗故墮惡道聞常住二字故亦可閉惡道門戶時空中忽有光現光中說偈曰若信若不信纔聞常住字決定不墮惡即生不動國王歡喜而放還自說此因緣流淚修行臨終之時得不動國迎乎昔西域有一婆羅門從手放光人異之問阿羅漢不知因緣後得通大士來到彼家見放光云善哉婆羅門昔以手觸涅槃尊經以是因緣能放光明汝未來得佛亦名光明尊矣齊高宗明帝寫一切經陳高祖武帝寫一切經一十二藏陳世祖文帝寫五十藏陳高宗寅帝寫十二藏魏太祖道武皇帝寫一切經齊肅宗孝明帝為先皇寫一切經一十二藏合三萬八千四十七卷隋高祖文帝寫一切經一十六藏十三萬三千八十六卷煬帝寫六百一十二藏二萬九千一百七十二部此等皆有感應不能備記更撿史書矣第一文殊師利菩薩得名感應第二文殊化身為貧女感應第三阿育王造文殊像八萬四千軀感應第四照果寺解脫禪師值遇文殊感應第五釋智猛畫文殊像精誠供養感應第六五臺縣張元通造文殊形像感應第七宋路照太后造普賢菩薩像感應第八窺沖法師造普賢像免難到印度感應第九高陲安義蒙普賢救療感應第十上定林寺釋普明見普賢身感應第十一烏長那國達麗羅川中彌勒木像感應第十二濟陽江夷造彌勒像感應第十三釋沼謣造彌勒菩薩像感應第十四釋詮明造慈氏檀像感應第十五菩提樹下兩軀觀自在像感應第十六摩揭陀國孤山觀自在菩薩感應第十七世無厭寺戒賢論師蒙三菩薩誨示感應第十八戒日王子感觀自在菩薩像感應第十九南天竺尸利密多菩薩觀音靈像感應第二十晉居士劉度等造立觀音像免害感應第二十一釋道秦念觀音菩薩增壽命感應第二十二魯那孤女供養觀音朽像感應第二十三憍薩羅國造十一面觀音像免疾疫難感應第二十四造千臂千眼觀音像延壽感應第二十五罽賓國行千臂千眼像法免難感應第二十六大婆羅門家諸小兒等感千手千眼觀音像感應第二十七南印度國造不空羂索像感應第二十八涼洲姚徐曲為亡親畫觀自在像感應第二十九荊洲趙文侍為亡親畫六觀世音感應第三十梁朝漢洲善寂寺觀音地藏畫像感應第三十一雍州鄠縣李趙待為亡父造大勢至像感應第三十二地藏菩薩過去為女人尋其母生處救苦感應第三十三唐益州法聚寺地藏菩薩畫像感應第三十四唐蕳州金水縣劉侍郎家杖頭地藏感應第三十五地藏菩薩救喬提長者家惡鬼難感應第三十六彌提國王畫五大力像免鬼病感應第三十七唐益州法聚寺釋法安畫滅惡趣菩薩像感應第三十八代州總因寺釋妙運畫藥王藥上像感應第三十九陀羅尼自在王菩薩於地獄鑊緣上說法感應第四十馬鳴龍樹師弟感應第四十一釋道詮禪師造龍樹像生淨土感應第四十二淄州釋惠海畫無著世親像得天迎感應文殊師利舊云妙德新云妙吉祥立名有二初就世俗因瑞彰名此菩薩有大慈悲生舍衛國多羅聚洛梵德婆羅門家其生之時家內屋宅凡如蓮花從母右脇而生身紫金色墮地能語如天童子有七寶蓋隨覆其上具有十種感應事故名妙吉祥一天降甘露二地涌伏藏三倉變金粟四庭生金蓮五光明滿室六雞生鸞鳳七馬產騏驎八牛生白𤞌九猪誕龍豚十六牙象現所以菩薩因瑞彰名二依勝義立名如金剛頂經說由菩薩身普攝一切法界等如來身一切如來智惠等及一切如來神變遊戲已由極妙吉祥故名妙吉祥也世傳昔有貧女遇齊會起集自南而來凌晨屆寺携抱二子一犬隨之身無餘資剪髮以施未遑眾食白主僧曰欲先食遽就他行僧亦許可命僮與饌三倍貽之意今貧女二子俱足女曰犬亦當與僧勉強復與女曰我腹有子更須分食僧乃憤然語曰汝求僧食無厭若是在腹未生若為須食叱之令去貧女被呵即時離地倏然化身即文殊像犬為師子兒即善才及于闐王五色雲氣靄然遍空因留偈曰苦瓠連根苦甜瓜徹蔕甜是我超三界却被阿師嫌菩薩說偈已遂隱不見在會緇素無不驚嘆主僧恨不識真聖欲以刀割目眾人苦勉方止爾時貴賤等視貧富無二遂以貧女所施之髮於菩薩乘雲起處建塔供養矣昔阿育王綩攝此洲學鬼主制獄伏酷尤甚更作地獄凶人為獄率文殊現處鑊中火熾水清生青蓮花心感悟即日毀獄八萬四千夫人同入火坑八萬四千塔建立形像其數亦八萬四千也此土東晉廬山文殊金像此其一也五臺縣照果寺釋解脫俗性刑本土也常誦法花并作佛光等觀追尋文殊於東堂之左再三逢遇初則禮已尋失後則親承旨誨脫請問文殊曰大士如何利益此土愚癡無智闕信難化眾生文殊告曰我一日三時入破散眾魔三時破此土眾生魔業入智母三昧破愚癡暗往地獄中一一地獄現作佛身放光說法往餓鬼城能施飲食餘人所施入口化為火炭唯我所施能益身心生天解脫入畜生道能除愚癡開悟智解皆令發菩提心脫又問曰何眾生得化度文殊曰畫我形像造我形像或以手爪或如奄羅草口自發言稱南無如此眾生易可化度自餘眾生雖盡悲心以自業故難可化度又問脫如何即悟無生永無退落文殊曰汝往昔造我形像三寸許善根既熟今何須親禮於我所自悔責必悟解耳脫敬承聖旨因自內求乃悟無生兼增法喜乃感諸佛現身說法矣釋智猛少甚愚癡都無分別心其父為用錢三十文畫文殊像令其子對像夢像放光照兒頂光入頂覺後有自然辨智如學法長年比丘更質經律等如文諳誦文義無所不了出家之後才智超人號曰智猛文殊化作梵僧而來此土謁智猛矣張元通信心貞固發願造文殊像高三尺安室內方供養至夜三更梵僧兩三手執香爐來至室內遶像三匝忽然不見彌發信心供養香花明日日西像放光至五更通夢見十方諸佛來集室內以妙花供養形像云是我本師以敬師故我等供養諸佛亦以妙瓔珞供養元通汝以信心造我師像故來供養通夢中白諸佛言十方世界造文殊像及能畫之者諸佛皆向其處耶佛言十方世界若有此事我等皆供養之何以故我等發心皆是文殊教化力若有歸依文殊者超過歸依十方諸佛即說偈言文殊大聖尊十方諸佛師歸依供養者超供養諸佛說是偈已忽然不現通復見聖眾來迎云吾生金色世界云云通在生之時隱而不語注遺書收箱壽終之後人披見之其像移照果寺靈驗見在矣宋路照大后大明四年造普賢菩薩乘寶輿白象安中興禪房因說講于寺其年十月八日齊畢解坐會僧二百人于時寺宇始講帝甚留心贊蹕臨幸句必致四僧從對勅禁衛嚴肅爾日僧名有定熟摩久之忽有一僧豫于座次風毘秀舉□堂驚矚齊主與語往還百餘之忽不復見列莚同覩識其神人矣窺沖法師交州人也志望達到印度即發願造普賢像祈請云普賢大士有恒順眾生願豈捨貧道誠志更感夢普賢乘白象摩沖頂言汝有誠志將往印度若有留滯我必救云夢覺歡喜與明遠同舶而汎南海忽遭惡風欲墮羅剎國沖專念普賢其像現舶上風靜向獅子國又復遭摩竭魚難沖專念普賢其像現舶上大魚合口而去免難到師子國更向西印度見玄照法師共請中印度禮菩提樹更到竹林薗遇微疾如夢見普賢云依聖力滿足本願獲六根淨無令生悵注遺書卒云云秦安義者高陸人也從少至長放鷹射獵以為家業一日所殺不知幾千月至月歲至歲殺生都不可思計算邪見之人云安義好殺身無恙生年五十有八忽發瘡病濃血穢身臭氣不可親附義婦日出之時見瘡一一皰皆似雉嘴生希有心呼兒子皆云似雉嘴更告親屬凡有所見皆云似雉嘴脣脣如動爾時馳使者請僧道俊法師以明其狀俊曰此人鷹獵罪報重積現身尚還所唼食自非悔力甚難救療問安義曰身心奈何答云身心如舂閉目見無量鳥獸嘊齜啄飡骨肉願師見救療俊曰現苦如此況復後苦須懺其罪義云願垂慈訓俊曰造普賢像方得謝愆如斯之頃悶絕氣絕親屬啼泣俊勸造形像修普賢懺三日方醒云吾初見馬頭牛頭怒目摣掣云汝愚氣人所殺之生雉鷄等類入身咀嚼皮肉鹿羊等者杜廳各各訴非分奪命王依愬狀遣使召問不可違拒即返傳四友入火車中忽追將還途中無奈何事值一人沙門摺磨其身熱苦暫息遂至王廳見百千萬億禽獸杻械枷鎖而縛反縛罪人爾時先沙門來王從座起合掌而立沙門入廳就座王次入坐沙門曰此人是我檀越親屬為供養我而悔其釁將放赦之王曰阿師所言不可堅拒今依所殺有情愬方召勘之此事如何沙門曰朋友知識在人間為修懺悔迴向彼諸所殺生類怨者皆解怨心方脫苦王曰實如師說宜將放還王從座起禮沙門曰阿師共還爾時沙門將安共出忽見古家以錫闢口入安歘然不見是時親屬謂安曰為汝造像像即救安安聞是語喜悲交集身瘡方愈氣力調和更捨所有供養其像刎髮出家誡家族子孫曰以電露身莫犯重罪殺一生命多劫受殃冥事皆實不可免過唯留此言不知去處矣齊上定林寺釋普明懺悔為業誦法花每至勸發輒見普賢乘白象王在其前云云北印度烏長那國達麗羅川中有精舍刻木彌勒像金色靈異潛通長十丈餘佛滅度後末田地大阿羅漢之所造也尊者作是念釋迦大師以滅度弟子遠彌勒三會脫者多釋迦遺法中一稱南無者一摶施食人也菩薩上生兜率眾生依何見真容但恐造像不似妙體即以神力携引工匠昇兜率天面見真相三返以後方就造功在天之時彌勒告末田地言我以天眼觀見三千大千世界其中有造我像者密遣青衣冥資其功彼人決定不墮惡道我成佛時其像為前導來至我所爾時讚言善哉汝等眾生釋迦正像末我相似像引來至我所爾時像昇虛空放光說偈聞者流淚得三乘道果末田地恭受旨誨功乃畢焉自有佛法僧法流東土矣晉世有燋國戴逵字安道逵第二子顆字仲若素韻淵澹雅好丘國既負荷幽真亦繼志巧逵每製像共參慮濟陽江夷少與顆友夷甞託顆造觀世音像到力慇思欲令盡美而相好不圓積年無成後夢有人告之曰江夷於觀音無加可改為彌勒菩薩戴即停手馳書報江未及發而江書已至俱於此夕感夢語事符同戴喜於神通即改為彌勒應於是解手成妙初不稽思光顏圓滿俄爾而成有識讚感悟因緣之匪差矣釋沿謣少而出家有義學喜譽常願生兜率天作兜率天宮觀註義源四卷夢有青衣童子告謣云師若欲生兜率天奉見慈氏大士方造形像觀真容覺即刻木為像生年七十有餘而卒臨終之時告徒眾曰我所造像現虛空中從像生天矣釋詮明法師發願造三寸刻檀慈氏菩薩像祈誓生兜率天著上生經抄四卷以明幽玄夢其像漸長大金色光明赫灼對明微咲明白像言我等願求生兜率天將得生不像言我既得釋迦文大師要勢付屬不念尚不捨之況有念願作是言已還復本像明祕不語他人沒後見遺書中知其感應臨終之時傍人夢見百千青衣人來迎明指天而去矣佛涅槃後諸國王君王傳聞佛說金剛座量遂以兩軀觀自在菩薩像南北標界東西而坐聞諸耆舊曰此菩薩像身沒不見佛法當盡今南隅菩薩沒過臆矣玄奘法師大宋皇帝貞觀三年己丑八月首途西域周穆王滿五十二年壬申佛七十九以二月十五日中夜入滅至首途年一千五百七十八年矣摩揭陀國孤山正中精舍有觀自在菩薩像軀量雖小威神盛肅手執蓮花頂戴佛像常有數人斷食要心求見菩薩七日二七日乃至一月其有感者見菩薩妙相莊嚴威光赫奕從像中出慰喻其人昔南海僧伽羅國王清旦以鏡照面不見其身乃覩摩訶陀國多羅林中孤山上有此菩薩像王深感慶圖以營求既至此山寔唯背似因建立精舍興諸供養其後諸王供養不絕其供養人恐諸來者坌污尊儀去像四面各七步許竪木拘欄人來禮拜皆於拘欄外不得近像所奉香花亦遙散其得花住菩薩手及掛臂者以為吉祥以為得願玄奘法師欲往求請乃買種種花穿之為鬘將到像所至誠禮讚訖而踞跪發三願一者於此學已歸本國得平安無難者願花住尊手二者所修福惠願生覩史多宮事慈氏菩薩若如意者願花貫掛尊兩臂三者聖教稱眾生中有一分無佛性者玄奘今自疑不知有不若有佛性修行可成佛者願花貫掛尊頸語訖以花遙散感得如言既滿所求其傍見者言未曾有當來若成佛者願憶今日因緣先相度耳玄奘法師至摩訶陀國入世無厭寺值遇戒賢眾號為正法藏賢命覺賢法師曰汝可為眾說我三年前病惱因緣覺聞已啼泣捫淚而說昔緣云和上昔患風病每發手足惱急如火燒刀刺之痛乍發乍息凡二十餘載去三年前苦痛尤甚厭惡此身欲不食取書於夜中夢三天人一黃金色二瑠璃色三白銀色形貌端正儀眼輕明來問和上曰汝欲棄此身耶經云設身有苦不能厭離於身汝於過去曾作國王多惱眾生故招此報今宜觀宿愆至誠懺悔於苦安忍懃宣經論自當銷滅真直爾厭身苦終不盡和上聞已至誠禮拜其金色人指碧色人語和上云汝識不此是觀自在菩薩指銀色云此是慈氏菩薩和上即禮拜慈氏問曰戒賢常願生於尊處不知得不報云汝廣傳正法後當生金色者自言我是曼殊室利菩薩我等當見汝空欲捨身不為利益故來勸汝當依我語顯揚正法瑜伽論等遍及未聞汝身漸安穩勿憂不差有支那國僧樂通大法欲就汝學汝可傳之言已不見自爾以來和上所病瘳除僧眾聞者莫不稱嘆希有玄奘可聖記矣東印度金耳國王名月害羯若鞠闍國王名王增大臣辯了勸進先王之子已君之弟戒日為王太子敢不許即詣兢伽河岸觀自在菩薩像前斷食祈請菩薩現形曰汝於先身在此林中為蘭若比丘而精勤不懈承茲福力為此王子金耳國王既毀佛法爾紹王位宜重興隆慈悲為志不久當王五天竺境於是受教而退襲王位一一如聖言三十年兵戈不起矣秦姚興京兆沙門釋智猛往遊西域少年至南天竺尸利密多羅菩薩塔側有精舍破壞日久中有金色觀世音菩薩像雨霜不濕像身誠心祈請見空中蓋傳聞於耆舊曰昔有菩薩名曰尸利密多利生為懷慈悲兼濟最悲三途受苦眾生更發造觀世音像三年功畢靈異感動若專心祈請為現妙身指誨所願菩薩於其像前而作是念觀世音菩薩能滅二十五有苦於中三途最重靈像感通助我誓願將救重苦至夜二更靈像放光明天地朗然光中見十八泥梨受苦及三十六餓鬼城苦四十億畜生苦靈像頓現百千軍帶金甲各各執持杖刃戈棒入十八泥梨始自阿鼻旨次第而摧破鑊器苦具尋斷壞爾時牛頭等一切獄率皆生恐怖心投捨苦器馳走向閻魔城而白王言忽有百千騎兵軍眾帶金甲執持戈刃摧破鑊器斷壞苦具地獄反作涼池苦器悉作蓮花一切罪人皆離苦惱未曾見是事如何所作王曰將非是觀世音所作事耶我等不及也即合掌向彼方說偈言歸命觀世音大自在神通示現百千軍能破三惡器如此破壞十八泥梨已攝化而為說法次入餓鬼城右手流五百河左手流五百河於虛空中而雨甘露一切飽滿而為說法又復入畜生以智光明破愚癡心而為說法三塗在一時中尸利密多見此希有事自畫像緣彫石而注其靈像者即是此緣也晉劉度平原遼城人也鄉里有一千餘家並奉大法造立形像供養僧尼緬慮主木未時此縣常有逋逃未大怨欲盡滅一城眾並兇懼分必彌盡度乃潔誠率眾歸命觀世音頃之未見物從空下繞其所住屋柱驚視乃觀世音經使人讀之未大歡喜用省刑戮於此是城即得免害云云魏常山衡唐精舍釋道秦者魏末人夢謂曰爾至其年當終於四十二矣秦寤懼之及至其年遇重病甚憂悉以身資為福有友人曰余聞供養六十億菩薩與一稱觀世音福同無異君何不至心歸依可必增壽秦乃感語四日四夜專精不絕所坐帷下忽見光明從戶外而入見觀音足趺踝間金色朗照語秦曰若其機感厚定業亦能若過現緣淺微苦亦無驗若發歸命心當知機感厚若聞不稱念當如宿緣淺汝念觀世音耶秦褰帷顧不復見悲喜流汗便覺體輕所愈力所加終延年矣魯郡有孤女住精舍故地於麥田中見朽木似聖像收置草屋其朽像出處麥叢滋茂女謂像力以所食上分而供養之後遭疾而終一日一夜還活以屋地施精舍以身眼造觀世音像啼泣供養人怪問由女答我死見兩人收火車上而持去忽有一沙門五體損壞語持車人曰我代此人是我旦越持車人置車人置車於地合掌白言大士乞吾不測王誠當放此女即火車上沙門沙門將吾歸屋爾時白沙門言師誰救吾答我是觀世音也汝不識麥田中朽木即我像也云云妾見此利益不惜田屋而已佛滅度後八百年中憍薩羅國中疾疫流行病死半分經歷三年不得免難王臣共議立誓祈請十方世界天上天下有大悲者必來救護爾時夢見聖像具足十一面身黃金色光明照耀舒手摩王頂言我以十一面守護王國夢覺告臣王臣人民一日中造十一面觀音像一時免難以是已後一百年中未遭此難矣昔婆羅奈國有長者唯有一子壽命年合得十六至年十五有婆羅門巡門乞食見長者愁憂不樂夫妻憔悴面無光澤沙門問長者何為不樂長者說向因緣婆羅門答其長者不須愁憂但取貧道處分子壽年長遠于時婆羅門作此像法用千臂呪一日一夜得閻魔王報云長者子壽年只今十六今已十五唯有一年今遇善緣得年八十故來相報爾時長者夫妻歡喜罄捨家資以施眾僧當知此像法不可思議也昔罽賓國有疾病流行人得病不過一日二日並死有婆羅門真諦時將此像法施行救療應時消滅行病鬼王出於國境矣昔有一沙門奉行大法次第乞食至大婆羅門家時婆羅門家中遇此沙門已屋棟梁摧折打破水瓶瓫器牛馬絕剃四方馳走爾時婆羅門謂不祥之人來入吾家有此變怪沙門聞已答婆羅門曰汝頗見汝家兒子等腹脹面腫身重眼暗疾鬼所惱不婆羅門言我先見之沙門復言汝家內有惡鬼夜叉吸人精氣今汝家內有疾病是諸鬼等以畏我故逃避有此事應時兒子諸惱方除婆羅門言汝有何力沙門答曰我以親近如來大法負千手像有此威神婆羅門夫婦聞已觀已歡喜供養之矣南印度國荒廢君臣不保壽人民已喪王遣使請中天竺尸利蜜多欲救國災密多來至此國白王言有大聖不空羂索觀自在大王方造像安置城西南閣王受教已即造形像安置城西南閣像放光明照一由旬王臣保壽五穀豐饒人民從餘國愍感其像有城南故寺即移閣為寺矣涼州徐曲姓姚氏少喪父母不識恩分長聞報恩緣兩目流淚更畫千手千眼觀自在六觀自在像於舊宅而供養之經一年半全無微感明年七月十四日夜空中呼徐曲不識所由作問是誰答我等是汝双親也恣造惡業墮地獄吞熱鐵丸去年二月十八日六口沙門威光赫赫入地獄城獄卒見生敬心敢不遮礙入地獄已攝收光明為我等說法初無識知漸漸教誘沒生天上者百千人我等生第二天初知汝恩然天上受樂無間餘事易忘是故遲來徐曲曰以何為據知是父母答汝不信我言者將見藏中黃箱為汝收金錢百丸語已無音明見藏箱誠如所言喜喜交集見畫像日時雅合先言矣趙文侍者荊州人也其父母邪見不信三寶文侍事觀世音父母亡後作是念言吾双親邪見不信不知何處須圖六觀世音像將救六道父母豈不入其數雇巧手圖六觀音像未加綵畫夜夢見六觀音文侍合掌白六觀世音言願慈悲者將知父母生處爾時大悲觀世音告文侍曰汝父在大焦熱地獄受燒煮苦汝圖我像我往彼地獄放光說法救地獄苦大慈觀音言若移餓鬼我當救濟但母正在餓鬼我往彼處手雨甘露令得飽滿而為說法師子無畏觀音言若移畜生中我當濟救之大光明普照觀音言若移阿修羅中我能救之天人丈夫觀音言若移人道我示淨土道路大梵深遠觀音言若生天上我能救退沒苦出三有界六觀音說如是語已忽然覺悟更圖綵方成放光遠見即如有燈光近見即滅父感夢之二人丈夫乘紫雲來下告文侍言我等蒙觀音救濟往生淨土云聞者皆謂文侍父母來告云云梁朝漢州德陽縣善寂寺東廊壁上張繒彩畫觀音地藏各一軀狀若僧貌󱤥披而坐時人瞻禮異光煥發至麟德元年寺僧瞻敬欲異於常是以後絹就壁上摸寫將供養發光無異時人展轉摸寫者甚眾至麟德三年玉記起任資州刺史當以摸寫精誠供養同行船有十隻忽遇惡風頓起九隻船沒遭此波濤唯玉記船更無恐怖將知菩薩弘大慈悲有如是之力焉至垂拱二年天后聞之勅令畫人摸寫光發如前於內道場供養至于大曆元年寶壽寺大德於道場中見光異相寫表聞奏帝乃虔心頂禮讚嘆其光菩薩現時國當安泰後有商人妻妊娠得二十八月不產忽覩光明便即摸寫一心發願於是菩薩當夜便即生下一男相好端嚴見者歡喜矣李趙待者雍州鄠縣人也其父發惡見撥無佛法夢感神責吐血而死趙待本自歸心大勢至念佛更為救父苦造三尺勢至金像始就刻彫日大地振動人皆謂地震推吉凶經二月功方畢夢見金人頂戴寶冠云汝識先地振否我是大勢至菩薩也汝造我像我赴汝請來入此界時舉足下足大千震動三惡眾生皆離苦我依念佛門入無生忍攝取十方念佛眾生汝造形像兼修念佛其父離地獄苦我授手送淨土聞是語舉目欲瞻禮忽然夢覺待悲喜交集修念莫癈矣過去不可思議阿僧祇劫有佛號覺花定自在王如來像法之中有婆羅門宿福深厚眾所欽敬其母信邪輕三寶是時聖女廣說方便勸誘其母令生正見而此女母未令生信不久命終魂神墮在地獄時聖女遂賣家宅廣求香花及諸供具於先佛塔寺大真供養瞻禮尊容私自念言佛名大覺若在世時我母死後儻來問佛必知生處時彼佛以聲造空中言女勿致悲哀我今示汝母之去處但早返舍端坐思惟吾名號即當知母所生去處時聖女即歸其舍以憶母故端坐念彼佛名經一日一夜忽見自身到一海邊其水湧沸多諸惡獸盡復鐵身飛走海上見諸男女百千萬出沒海中被諸惡獸爭取飡噉又見夜叉其形容異時聖女問一鬼名無毒言此是何處無毒答言此是大鐵圍山西面第一重海聖女言我聞此山內地獄在中是事實否無毒答言實有聖女又問此水何緣而沸多諸罪人鬼言此是閻浮提造惡眾生新死之者經四十九日後無人繼嗣為作功德拔苦難生時又無善果當據本業所感地獄自然先渡此海海東去萬由旬又有一海其苦倍此彼海之東又有一海其苦復倍三業惡果之所招感苦號三塗業海聖女又問地獄何在答曰三海之內是大地獄其數百千各各差別聖女又問我母元來未久不知生處何趣鬼言菩薩之母在生習何行業女言我母邪見譏毀三寶設或暫信旋又不敬鬼言母姓氏何女言我父我母俱婆羅門種父號尸羅善見母號悅帝利鬼言聖者却返無致憂惱悲戀悅帝利罪女生天以來經今三日承李順之子為母設供修福非唯菩薩之母得脫此日罪人悉等受樂俱同生天訖聖女如夢歸悟此哀已便於覺花定自在王如來塔像之前立誓願願我盡未來劫有罪苦眾生廣設方便使令解脫時鬼王無毒者今財首菩薩是婆羅門女者即地藏菩薩是也唐益州郭下法聚寺畫地藏菩薩却坐繩床垂脚高八九寸本像是張僧繇畫至麟德二年七月當寺僧圖得一本放光乍出沒如似金環大同本光如是展轉圖寫出者類皆放光當年八月勅追一本入宮供養現今京城內外俗畫者供養並皆放光信知佛力不可測蕳州金水縣侍郎姓劉氏有因緣往隣家途中拾杖見頭刻像不知其何像持歸插壁中多歲不念所置後遭疾而死心胸少暖不葬之經一日二夜還活流淚悔過自責投身大地家人問主何故爾答吾初死之時兩騎冥官介前與後驅去至王廳怒目呵視時有一沙門形貌醜鄙來至廳王見敬之從座而下胡跪白沙門言大士何因緣來至此沙門曰汝所召侍郎是年來施主也今欲救之王言業既決定此事云何沙門曰吾昔於忉利天上受釋迦如來付屬能救定業眾生豈捨侍郎王言大士志願堅固不動如金剛山須放還人間沙門歡喜執郎手還至生路辭郎而別郎白沙門言不知君何人乎沙門曰吾是地藏菩薩也汝平生時途中見我像持歸置壁中能憶念不忘作是言已忽然不見既見此勝利憶昔怠過自責而已聞者嘆異見壁有杖頭像苦加刻綵高五寸像放光安置家內捨為精舍號地藏院矣昔如來在靈鷲山時地藏菩薩遊行諸國教化眾生到毘富羅山下至喬提長者家其長者家內被鬼奪其精氣其家有五百人並皆悶絕至不覺悟經于旬日地藏菩薩見是事已即作是念言實可苦哉實可痛哉世間有如是等不可說事我今愍此眾生而作救濟說此語時便即騰身而往靈鷲山下見彼喬提長者家有五百餘人皆被惡鬼奪其精氣悶絕在地已經數日我見是已生怜愍心生愛護心唯願世尊許我設此救濟之法今諸惡鬼降伏於人令諸行者隨意驅使復令長者還得如故爾時世尊從頂上龍放光方尋照地藏菩薩身是時大會之眾各相謂曰今日如來放光照菩薩身此菩薩空成大法教化眾生時地藏菩薩白佛言我今有一神呪能失邪心復驅使諸惡鬼等我過去無量無邊久遠有佛號曰燒光王其佛滅後於像法中我住凡夫地有一仙人在俱特羅山善行道術我見眾生被諸鬼所惱如彼長者家無異也我於爾時作是誓願遇知識當効降伏之法說此語已即往俱特羅處語彼仙人仙人見我心生歡喜即便諮問彼仙方法爾時仙人於三日之間令我開解預知萬理消息善惡又一切惡鬼並集我所依師法教調伏其心令發道心於須臾間一地獄受苦眾生各乘蓮花諸苦停息爾時仙人見我得如是神力與授記而作是言汝於無量無邊世佛與授記名曰地藏於五濁世中人天地獄常當化身救度眾生令出災難今見長者如本無異我今往彼家特救護之世尊聽許菩薩往化五百餘人一時還活也天竺法師傳說佛滅度後千三百年中彌提國百鬼亂入疾疫流行人民病痛妖死蓋多王臣大眾相議云昔無上法王勅五大力菩薩守護我等國土然我等宿運不幸上癈法王教勅下亂國土寶祚進恥先王退眄後王如何除妖怪方免災禍時智臣白王須圖五大力菩薩像設仁王齊會延國土寶祚除人民災禍即以初年月八日勅國中人民令圖五大力菩薩王臣以上妙細疊畫之至夜初更綵色方滿金剛波羅蜜多菩薩放五色光金剛寶菩薩放白光金剛手菩薩放青色光金剛藥叉菩薩放瑠璃光金剛利菩薩放金色光自然照耀一國土中如晝王臣歡喜遇斯光者身心安樂諸惡鬼神見光出於國若入死門還得蘇活若當時病者消除方安一時之中國內皆得安穩身心快樂如入禪定至三更像方收光從其以來此國免百病每年法式初年月八日設仁王齋會供養五大力菩薩像將三百歲相續不絕矣釋法安住法聚寺修方等懺累日專修更無微應請像前啼哭自責夢見異冠神語安云汝有重罪懺悔所不及安問何等重罪神曰犯用常住僧物此罪難滅安曰更有滅罪方便否神曰更畫滅惡趣菩薩像專誦隨求明罪漸微薄行方等懺悔障除可見化身夢覺流淚更畫滅惡趣菩薩像專修懺悔閉目即得見化佛生年六十七方卒臨終奇瑞蓋多矣釋妙運住總因寺誦法花經為業常願生兜率天上奉事彌勒菩薩更畫藥王藥上二菩薩像祈願感應生年七十有餘微疾頓發語師友言化佛來迎說此言汝畫藥王藥上二菩薩像若有人識二菩薩名字者一切人天亦應禮拜不久必生兜率內院奉事慈氏菩薩云不久而卒矣唐真寂寺沙門惠生是惠如禪師弟子誦大乘遂一日一夜不動如入禪定及曉更開眼悲喜交集流淚汗血乘僧問所由答曰吾被請閻魔王宮王從座而起恭敬語言阿師見地獄否答雖聞其名未見其實乃勅使者遂令去於東方次第見三十二大城一一城中皆有地獄受苦之輩多是沙門於鐵鑊緣上有一沙門說法示教利喜罪人即問公何人於地獄中說法沙門答曰我是陀羅尼自在王菩薩於此大鐵圍中有無量沙門地獄貪著世利犯佛戒品聖教同宿住穢伽藍無慚愧心虛受信施不淨說法誑惑世間如斯等罪皆感獄果我以悲哀彼諸沙門愚癡招苦或於鑊緣上或於鐵車上隨所為說法令憶念昔所犯罪業愧懺厭離悔過自責吾自見聞此事是故悲喜聞者難異改惡蓋多矣昔迦葉佛出世之中時有一長者名曰輪秀有女曰殊他如是二人各以七寶獻迦葉佛請其副恩爾時世尊告二人言連去還本所汝等所請求十七日已經當得成就所願滿足爾時二人頭至地禮佛却返本處第十七日已滿足其日夢中彼殊他女即得好夢甚大歡喜無所譬喻所謂第一明放日輪了來入腹中第二耀了滿月之輪來入腹中得此祥者已經九月即生二子兄名日珠弟名月鏡隨其前相立名字故如是二子才至一七日即便出家詣迦葉佛隨佛世尊修其行法常作是願生生處處不相離同學知識互為師弟子建立正法具足妙行念一覺海昔日珠者今馬鳴菩薩是以此事故此二菩薩不相離俱行轉出現本跡利益眾生也金剛正智經中馬鳴過去成佛號大光明佛龍樹名妙雲相佛大莊嚴三昧經中馬鳴過去成佛號日月星明佛龍樹名妙雲自在王如來云云釋道詮不知何處人少有義學嘉譽以智度論為心要以龍樹為師宗發願云大士龍樹蒙佛誠言證歡喜地往安樂國補彌陀化十方攝生願垂哀愍得生彼國更造三尺形像香花供養專心祈願夢感一沙門云汝淨土業必定無疑却後三年方往生安樂國詮云我有師友豈先捨壽此事如何沙門曰須白阿彌陀佛還來告其實夢覺彌祈請我及師友捨壽先後經三日後又復夢沙門來告詮曰以汝言白阿彌陀佛佛言汝師却後十二年卒汝却後十七年方卒汝母二十年方卒但汝願微妙須延三年壽加二十年却後二十三年方生此國佛教如斯復問我父母師友生淨土否答同心發願必生無疑詮歡喜復問君何人答我是龍樹付法藏中第十三汝造我像頻來告之其後二十三年正月十五日而卒其父母師友皆同佛記明知同生淨土詮臨終時紫雲蓋菴音樂聞空奇瑞非一見聞在實矣釋惠海者洞法相源朗經法宗自畫無著世親像思慕所釋深妙於攝論唯識頗求決幽夢二人童子來告曰汝當生兜率天汝所圖無著世親在彼天上慈氏菩薩為侍者海白吾不欣捨壽暫在人間住持遺教天童子曰汝從我暫往兜率天決所疑即從天童往兜率天見四十九重摩尼殿青衣人其中充滿進入內院見慈氏及無著世親皆俗服語海曰汝不可禮我等在家出家尊卑不同須諮問所疑海述所疑慈氏使二侍者為令釋通復從天童來下廣弘佛教然祕此事不語他人沒後遺書中注載之今傳聞錄之自餘感應良繁不能具述今略錄三五以示信徹發誓偈曰已依集錄及口傳略錄三寶感應錄乃至見聞讚毀者同蒙利益出生死釋迦如來末法中一聞三寶生少信三世罪障盡消除當生必見諸聖眾願錄感應諸功德回施法界諸有情令獲勝生增福惠同證廣大三菩提
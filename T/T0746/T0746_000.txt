尊者大目揵連從佛在耆闍崛山中遊行恒水邊見諸餓鬼甚多受罪不同見尊者目連皆起敬心來問因緣一鬼問言我常苦頭痛不知何罪所致目連答言汝本為人時不能修忍以杖打眾生頭今受花報果在地獄一鬼問言我常瘡痛何罪所致答言汝為人時無有慈心焚燒山野殘害眾生今受花報果在地獄一鬼問言我舉身瘡爛不可堪忍何罪所致答言汝為人時喜燂猪羊今受花報果在地獄一鬼問言我食無足初不得飽何罪所致答言汝為人時雖飯眾生恒令不足今受花報果在地獄一鬼問言我常苦頭痛治之叵差何罪所致答言汝為人時不敬道德加以罵辱今受花報果在地獄一鬼問言我生男女盡皆端正可愛而皆早死念無斷絕何罪所致答言汝為人時見兒殺生助喜噉肉殺故促命喜故痛毒今受花報果在地獄一鬼問言我有一夫而畜多婦我應直宿而不見納何罪所致答言汝為人時不敬夫主邪婬無禮今受花報果在地獄一鬼問言我常頭痛而男根瘡爛何罪所致答言汝為人時於塔廟清淨之處行婬今受花報果在地獄一鬼問言我得此身麁澁不淨何罪所致答言汝為人時不尊有德輕賤善人而以沙土擲坌沙門今受花報果在地獄一鬼問言我食不啻一斛而常不足何罪所致答言汝為人時本作比丘為僧求物而以自食今受花報果在地獄一鬼問言我受此形脚腫項癭何罪所致答言汝為人時使人及諸畜生負重無道今受花報果在地獄一鬼問言我受此身常患熱渴何罪所致答言汝為人時喜好漁獵以所得魚投之沙土令其苦死今受花報果在地獄一鬼問言我受此身狂癡無智何罪所致答言汝為人時以酒施人今受花報果在地獄一鬼問言我所生子皆反噉我何罪所致答言汝為人時不修孝養今受花報果在地獄一鬼問言我食常吐何罪所致答言汝為人時有人中後索食汝瞋罵而與今受花報果在地獄一鬼問言我今一生資財無乏而樂著弊衣何罪所致答言汝為人時雖好布施施後尋悔今受花報果在地獄一鬼問言我受一形恒倚巷陌宿無常處何罪所致答言汝為人時客來投止而不安隱見他容止而復瞋罵今受華報果在地獄一鬼問言我得此形非男非女何罪所致答言汝為人時而無慈心好犍六畜今受花報果在地獄一鬼問言我得此身躄不能行何罪所致答言汝為人時好行無道拘繫人獸令不得行今受花報果在地獄一鬼問言我此一身常患熱渴行見恒河清涼美好入中洗浴冀得涼樂以除熱苦方入其中舉身爛壞渴欲飲之一口入咽五藏焦爛飢肉離骨何罪所致答言汝為人時好為相師相人吉凶少實多虛或毀或譽自稱有德以動人心以求利養又於父母兄弟宗親諂偽不實今受花報果在地獄受苦億倍說不可盡一鬼問言我受身以來常有惡狗體大牙利兩目赫赤晝夜常來而噉我身命未盡頃肉尋復生復受此苦痛不可忍何罪所致答言汝為人時作天祠主於天祠中取牛羊血以祀於天自食其肉語眾人言汝等祀天大得吉利作諸惡邪以惑百姓今受花報果在地獄一鬼問言我受此身常在不淨中舉身塗漫有所噉食皆是不淨恒受此苦不能得離臭惱纏身憂患叵計何罪所致答言汝為人時作婆羅門不信佛法不樂供養沙門道人若來乞求恒不欲見時有一道人來從汝乞汝作是念當作方便令不復來即取鉢盛屎著下以飯覆上將與道人道人得已還至本處持著一面淨洗手訖坐而執鉢手取欲食鉢中不淨臭不可近以是因緣受此臭惱今受花報果在地獄常吞熱鐵丸身體爛壞苦不可言一鬼問言我受此身處處舌出有自然斧而斬截之如是無數何罪所致答言汝為人時作小道人為僧所差取冷淨水作石蜜漿分與眾僧石蜜堅大打取少許盜食一口盜僧物故今受華報果在地獄吞注洋銅苦不可言一鬼問言我受此身常苦飢餓往至廁上欲取屎食廁上有大力鬼以杖打我初不得近何罪所致答言汝為人時曾作道人為佛圖主悋護僧物不以好食供養眾僧常以麁惡與之或時時欲作好食客比丘來便止不作待去乃設惡心慳惜今受花報果在地獄一鬼問言我受此身腹大如甕餘身分皆小咽如細針孔不得下食何罪所致答言汝為人時作聚落主自恃豪強欺人民常以無道索人飲食以苦百姓今受花報果在地獄一鬼問言我受此身肩上有銅瓶滿中洋銅手捉一杓以酌取之自灌其頭舉身焦爛如是無數苦痛無量何罪所致答言汝為人時出家修道知僧飲食以一酥瓶藏著餘處客道人來而不與之客去出酥行與舊僧此酥是招提僧物一切有分隱匿僧物與不平等以是因緣得如是苦今受花報果在地獄受苦難計一鬼問言我受此身常有人來持諸刀鋸割剝我身又破其腹出其五藏肉盡筋斷痛不可忍須臾之間肉生平復尋復來割何罪所致答言汝為人時作婆羅門不信正法常生邪見奉事天神恒以牛羊禱祠以是罪故今受花報果在地獄一鬼問言我受此身常有人來持諸刀鋸割剝我身又破其腹出其五藏肉盡筋斷苦切叵忍須臾之間肉生平復尋復來割何罪所致答言汝為人時常作魁膾主知殺人無有慈心歡喜行之有如是罪故得此惡今受花報果在地獄一鬼問言我受此身兩腋下恒有熱鐵輪轉大熱逼身兩腋焦爛何罪所致答言汝為人時出家學道與僧作種種餅僧未下食汝時貪心盜取僧餅藏著腋下屏處食之以是因緣得如是苦今受花報果在地獄受苦難量一鬼問言我受此身常有自然赤鐵丸從空中下入口至腹或從左出右入或從右出左入舉身焦爛痛切無量何罪所致答言汝為人時出家為沙彌為僧煮菴羅果僧中行之至和上前輒長與七枚以是因緣得如是惡今受華報果在地獄一鬼問言我受此身意欲行來發動迴還猶如旋風初不得前愁惱悶苦不可稱計何罪所致答言汝為人時作卜問師詭誑他人令心罔惑或喜或怖皆不真實由此因緣得如是惡今受花報果在地獄一鬼問言我受此身內常有熱猶懷湯火復來燒煮苦痛萬端何罪所致答言汝為人時作國王第一夫人時王貴敬小夫人汝常生嫉心作惡方便求欲殺之伺其臥時煮酥令熱注著腹上其人得此苦痛無量遂便命終由是因緣得如是苦今受花報果在地獄一鬼問言言我受此身性多恐怖常畏人來收閉繫縛枷鎖楚毒初無歡心何罪所致答言汝為人時好行邪婬犯人婦女常畏發覺心不自寧今受花報果在地獄或臥鐵床或抱銅柱如是之苦不可稱計一鬼問言我受此身自然熱鐵而有籠網纏絡我身燒熱焦爛痛毒叵言何罪所致答言汝為人時常持罝網殺諸魚獸籠取飛鳥以是因緣得如是苦切今受花報果在地獄一鬼問言我受此身無有手足如一叚肉在於曠野狐狼虎豹鵰鷲眾鳥競來搏撮爭共食之苦痛叵言何罪所致答言汝為人時作惡方便若己若他妊身之時即便與藥令胎消化由是因緣得如是苦今受花報果在地獄又三鬼一時來問言我受此身常有鐵釘從空中下釘我身上入肌破骨痛毒徹髓何罪所致答言汝為人時一人作馬師一人作牛師一人作象師苟貪他財鍼刺無道使受痛苦而不除痛由是因緣得如是苦今受花報果在地獄一鬼問言我受此身無有頭首眼耳鼻口盡在胸前何罪所致答言汝為人時若見殺人與之捉頭歡喜而挽無有慈心由是因緣得如是身今受花報果在地獄目連答諸鬼已皆生敬心走前懺悔目連見其歡喜更為說法諸鬼聞已皆大歡喜
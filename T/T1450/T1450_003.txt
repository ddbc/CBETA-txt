爾時菩薩在於宮內嬉戲之處私自念言我今有三夫人及六萬婇女若不與其為俗樂者恐諸外人云我不是丈夫我今當與耶輸陀羅共為娛樂其耶輸陀羅因即有娠既懷娠已生思念曰我於明旦報菩薩知爾時菩薩於其夜中約緣生理而說頌曰所共婦人同居宿此是末後同宿時我今從此更不然永離女人同眠宿當此之夜婇女倡伎悉皆疲倦昏悶眠睡或頭髮披亂或口流涕唾或復讇語或半身露菩薩見此雖在深宮猶如塚間見諸死人即自思惟而說頌曰如風吹倒池蓮花手脚撩亂縱橫臥頭髮蓬亂身形露所有愛心皆捨離我今見此諸女眠猶如死人身形變何故我不早覺知在此無智有情境欲同彼泥箭毒火如夢及飲鹹水等當如龍王捨難捨諸苦怨讎因此生菩薩說此頌已便即眠睡爾時大世主夫人於其夜中見四種夢一者見月被蝕二者見東方日出便即却沒三者見多有人頂禮夫人四者見其自身或笑或哭爾時耶輸陀羅復於此夜見八種夢一者見其母家種族皆悉破散二者見與菩薩同坐之床皆自摧毀三者見其兩臂忽然皆折四者見其牙齒皆悉墮落五者見其髮鬢悉皆墮落六者見吉祥神出其宅外七者見月被蝕八者見日初出東方便即却沒菩薩於夜中見五種夢一者見其身臥大地頭枕須彌山左手入東海右手入西海雙足入南海二者見其心上生吉祥草高出空際三者見諸白鳥頭皆黑色頂禮菩薩所欲騰空不過菩薩膝下四者見於四方雜色諸鳥至菩薩前皆同一色五者見雜穢山菩薩在上經行來去見是夢已即從臥起歡喜思念我今此相不久之間當得阿耨多羅三藐三菩提無上之智爾時耶輸陀羅即從睡覺便為菩薩說其八夢菩薩爾時恐耶輸陀羅情生憂惱方便為解此夢令得歡悅見汝母家種族皆悉破壞者今皆見在何為破壞見汝與我同坐之床皆自摧毀者床今見好云何摧毀見汝兩臂忽然皆折者今皆無損見汝牙齒悉皆墮落者今亦見好見汝鬢髮亦自墮落者今見如故見吉祥神出汝宅者婦人吉神所謂夫婿我今見在見月被蝕者汝可觀之今見圓滿汝見日出東方復遂沒者今見夜半日猶未出何為遂沒時耶輸陀羅聞是解已默然而住菩薩爾時思惟是夢如耶輸陀羅所見之相我於今夜即合出家又作思念我應方便令耶輸陀羅略知覺我作是念已告耶輸陀羅曰我願出家耶輸陀羅曰大天汝欲往者可將我去菩薩思念得涅槃時即將汝去報耶輸陀羅曰我有去處便將汝去爾時耶輸陀羅聞是語已歡喜而寢爾時菩薩發心欲出大梵天王及帝釋等知菩薩念應時而至合掌恭敬而說頌曰心如未調馬亦如躁獼猴能捨五欲樂速證涅槃明大慈者起起捨此大地尊當得一切智度脫諸眾生菩薩報曰天帝釋汝不見耶即說頌曰如師子王在鐵檻猛將弓刀守其傍象馬人眾甚繁鬧圍繞此城若為出父王猶如猛師子四兵鐵甲皆全具城塹樓閣及廊屋種種兵仗皆充滿見彼宮門及閤門乃至城門亦如是安諸鳴鈴普周遍關拒甚難不可越種種螺鼓圍遶我喧聒鳴聲未曾息宮外多諸象馬兵勤加防衛不令出爾時釋提桓因即說頌曰昔有誓願今應思然燈如來先授記眾生多拘苦惱中應速捨家求正道我今亦能作如是及彼梵王諸天等當令汝得無障礙詣樹林中修正覺菩薩聞是頌已其心歡喜答諸天曰善時天帝釋即以昏蓋覆諸兵眾及淨飯王倡伎婇女所有一切防衛守護劫比羅城者皆令睡眠心無覺悟命夜叉大將散支迦持取踏梯便令菩薩從梯而下至車匿所見車匿方睡菩薩以手推覺良久方悟菩薩爾時即說頌曰起起汝車匿速被乾陟來過去勝者林我往彼寂默爾時車匿若睡若覺以頌報曰今非遊觀時汝先無怨敵既無怨賊來云何夜索馬菩薩以頌告曰車匿汝昔來不違我言教勿於末後時方欲違我命車匿報曰今夜半時我懷恐怖不能取馬菩薩爾時聞是語已便自思念我若與此車匿言酬未已恐傍人聞廢我前去不如自被馬王乾陟即趨馬坊至乾陟所時彼乾陟見菩薩來即懷嗔怒如大猛火跳踉來去未便受捉菩薩手中先有百寶輪相一切怖畏眾生見菩薩者菩薩即以百寶手撫慰安隱菩薩爾時便以輪手撫其馬頭即說頌曰我今末後時乘汝速當至彼不久留我當不久證菩提當以法雨潤眾生復次一切眾生有常法有人教者即能習學乾陟馬王聞此頌已即便安住菩薩歡喜便被牽出梵王帝釋令四天子共扶乾陟擁衛菩薩四天子者一名彼岸二名近岸三名香葉四名勝香葉皆有威力詣菩薩所侍立左右菩薩問曰誰能將我騰空而出四天子曰我等皆能菩薩又曰汝等有何神力彼岸報曰太子當知盡大地土我猶擎得亦復將行近岸復曰四大海水及諸江河我今亦能荷負將行香葉又曰一切山石我能擔負將行勝香葉又曰一切林樹及諸叢草能負將行菩薩聞已以脚案地令四天子盡力擎之時四天子即皆盡力共相動挽乃至疲乏猶動不得時四天子盡皆驚愕白菩薩曰不知菩薩有大威力我等若知有是力者不敢擎之爾時車匿聞其菩薩與四天子遞相言說即便趨行至菩薩所菩薩爾時即乘乾陟時四天子各扶馬足爾時車匿一手攀鞦一手執刀菩薩諸天威力感故即騰虛空宮中善神既見是已悉皆號哭淚下如雨車匿見之白菩薩曰此是雨不菩薩報曰此不是雨是宮中神見我今去淚下如此車匿爾時聞菩薩此言哽咽歔欷默然不語菩薩爾時如象旋顧望其宮中便自思念是我末後與諸女人共居一處今一時別之不復更爾復重思念我若不從東門與父王別恐生嫌恨責諸兵士不加防守即詣東門見其父王睡眠極重菩薩爾時遶父王三匝跪禮父足作是言曰我今去者非不孝敬但為生老病死磨滅有情由是義故我欲出家證菩提道救濟斯苦作是語已即騰虛空時釋迦大名將軍巡行觀察至城東門忽見菩薩騰在虛空發聲啼哭白菩薩曰欲何所作欲何所作菩薩報曰大將當知我欲出家大名將曰此是非法菩薩報曰我已曾於三阿僧祇劫常行苦行求無上菩提於一切眾生拔諸苦難我今豈得在於宮中今當一心為法而去大名釋迦聞是語已即復啼哭哀哉哀哉淨飯大王及諸釋種苦哉苦哉雖發大願欲留太子徒加愛念此事便發釋迦大將即說頌曰今日淨飯王為子生憂惱舉手叫蒼天悲恨大號哭耶輸陀羅等及諸大宮人今別悉達已常為苦所逼大名釋迦說此頌已悲淚懊惱速至耶輸陀羅所以手推耶輸陀羅即說頌曰悉達夫欲去應可生留戀勿當後時憂為憶夫愁故今去極難見最後相見時苦哉無人聞覺去勿罪我大名釋迦頻於內宮遍告眾人了無覺者悲惱忙懼復速往彼淨飯王所覺淨飯王即說頌曰悉達今欲去王當速制之勿於彼後時為子常憂惱大名釋迦再三覺之王猶眠睡曾不暫覺時釋梵天等與無量百千諸天眷屬來詣菩薩至菩薩所便即圍遶大梵天王及色界諸天儼然無聲在菩薩右釋提桓因及欲界天在菩薩左或有執持幡蓋并奏音樂或於空中散諸香花供養菩薩所謂優鉢羅花波頭摩花分陀利花曼陀羅花摩訶曼陀羅花栴檀沈水香粖香和香以散菩薩復以種種上妙衣服散於空中復於空中擊鼓吹螺作諸倡伎而作頌曰諸天在空中悉皆大踊躍抃舞菩薩前歌讚於菩薩無邊諸天眾揶揄彼魔軍或有作音樂或有引前者或復開諸門或以花來散或有扶馬足瞻仰隨從行或復左旋繞或復居左右多聞及梵釋先引菩薩路一切威德天無不隨從者如月在星中往彼聖者林是時菩薩出劫比羅城已梵釋天等皆大歡喜白菩薩曰善哉仁者汝昔長夜如是希求言我何時獲無障礙在閑林中汝昔有願今悉圓滿汝若證得無上道時攝受我等菩薩曰如汝所願爾時菩薩如象王右顧觀諸天等作是頌曰不證無上道了知諸佛法不復重來歸入此劫比城是時菩薩以二更中行十二踰膳那從馬而下即解瓔珞告車匿曰汝可將馬及我瓔飾從此迴去即說頌曰此馬及瓔飾可付我親屬我今捨貪愛從此被法服爾時車匿聞此語已發聲號哭悲感懊惱淚下如雨而說頌曰獅子虎成群蕀林惡獸跡獨住無眷屬聖者如何住菩薩爾時以頌報曰生者獨自生死者亦自死苦者還自受生死無有伴爾時車匿復說頌曰汝昔常乘諸象馬手足柔軟未經苦攢搓刃石滿斯地如何於此堪行住菩薩以頌報曰假令少小憍養育賢善及與諸孤獨勇猛無畏人恭敬如斯等類咸歸死生老病死相紛鬪速來逼迫一切人縱有餘願不少寬能令須臾盡磨滅車匿報曰太子淨飯大王若不見汝必大懊惱便當至死菩薩雖聞是已為得菩提資糧久圓滿故於車匿言曾不在念爾時菩薩即於車匿手中取其所執之刀其刀輕利青光湛色如青蓮花葉既拔其刀即自割髮擲虛空中釋提桓因於虛空中即便捧接將往三十三天每至此日集三十三大眾旋繞供養其割髮之地信心長者婆羅門等營一寶塔名曰割髮地塔苾芻俗人常應供養菩薩當割髮已告車匿曰汝見我不形容已毀心復堅固如斯之人豈有更還在人間耶車匿曰不也車匿即自思念今此太子是剎帝利種情多高慢我雖苦言終不移改作是念已禮菩薩足乾陟馬王亦禮菩薩便吐其舌舐菩薩足菩薩即以百寶輪手撫其馬背而作是言汝乾陟去我證菩提常念汝恩告車匿曰汝必不應將我乾陟入於宮內車匿悲泣不勝哽咽所視迷悶歸還路時顧菩薩前以菩薩神德力故於二更中便至於彼及車匿還路經七日方至本國既到城門車匿念言我若與馬同入城者當為眾人之所尤怨我之身命或可不存是時車匿入苑林中且先遣馬却入城內是時乾陟既入城內即便悲嘶時城中人及宮人等聞此馬聲咸皆忙遽不見菩薩抱乾陟項悲號懊惱然畜生有常法於世間情無不解了況此馬王爾時乾陟見諸人等號慟傷感其氣迷絕便至於殞然此乾陟從昔已來於具六種勤事婆羅門家受其胎形若菩薩得無上道時當言汝惡性馬便得宿念超於生死畏途中登究竟涅槃岸時菩薩須袈裟於無比城中有一居士財寶富盛倉庫盈溢多諸眷屬如薜室羅末拏天王時彼居士於其同類種族中取女為妻既得為婦共相娛樂俗禮和合因生一子如是乃至生於十子皆悉出家證辟支佛道爾時其母與此十子疎布衣服時彼十子共白母曰我今便入涅槃不須此物爾時十辟支佛白母言淨飯王子釋迦牟尼當得阿耨多羅三藐三菩提願母將此衣服可施與彼必當獲得無量果報作是語已即於宮中現十八變火化而滅入無餘涅槃其母年老困疾將死持其衣服囑付於女具說前事時女後時染患將卒復持此衣置樹空中告樹神曰今此衣服為我守護待淨飯王子出家之日當持與之時天帝釋觀其下界乃見此衣在樹空中便往取之身自被著作老獵師形狀執持弓箭與菩薩相近菩薩告曰此是出家人衣我衣貴妙是俗人服今欲相換可得以不獵師報曰我不相與何以故我若取汝好服行於人間或有見者便言我殺於汝取汝此衣菩薩報曰汝獵師當知一切世間所有人眾咸知我有勇猛智慧無能殺者誰有將此能殺我者汝不須懼時天帝釋即跪持衣奉與菩薩爾時菩薩得此衣已便即著之衣窄身大不遍覆體作是念言此出家服小不堪受用若有威力願自寬大今覆我體菩薩及天力之威故其衣即大菩薩爾時復自念云我今既被此衣具出家相當應救濟諸苦惱者即以先著細妙之衣將與帝釋天帝得已將還三十三天恭敬供養換衣之所諸婆羅門居士長者共於此地造一制底名為受出家衣塔爾時菩薩既剃頭被袈裟已於林野中處處遊行至婆伽婆仙人所見其仙人以掌支頰思惟而住菩薩問曰大仙何故作此思惟仙人報曰我之住處有多羅樹於先之時生金花金菓忽於今時花菓自落我於今時思念此事菩薩報曰此花菓主懼諸生老病死之所逼切出家修道所以花菓自落若花菓主不出家者當為園苑時此仙人聞是語已即便舉目熟視菩薩見菩薩儀容端正便自思念告菩薩曰出家人者豈汝是耶答曰我是爾時仙人即大驚悅明目直視觀覩菩薩便屈今坐以諸花菓恭敬供養菩薩坐須臾間問仙人曰今此之地至劫比羅城可有幾里仙人報曰有十二踰膳那菩薩念曰此處甚近城國諸釋種子其數不少恐相煩亂我當渡弶伽河作是念已即渡弶伽河漸次遊行至王舍城菩薩有善巧之力具一切智取迦囉毘囉拘那一十葉綴作一鉢威儀寂靜入城乞食時頻毘娑羅王在樓觀望遙見菩薩行步端正被如法僧伽胝衣捧持一鉢如法瞻視威儀庠序次第乞食見是事已私自念言我王舍城中諸出家人未有若此之者而說頌曰我今讚出家如是賢善者思惟生死故彼人要出家在家諸苦逼糞穢來煎迫出家味禪悅智者樂出家身心俱出家諸惡皆捨離口業亦清淨正命以自活聖遊摩竭國漸至王舍城攝心在禪念次第行乞食國主在高樓遙見此聖者即發歡喜心告諸近臣曰汝等當觀彼勝相皆具足形容甚端嚴視地如法行智者不遙視此非賤種生即令使者觀彼住在何處使者奉王命即隨彼人行觀此出家人當於何處住彼次第乞食歷門至六家鉢中食既滿如法捧其鉢菩薩乞食已默然出城外往彼般茶林清淨自安止使者知處已即遣一人守一報速還城報彼國王曰天王彼苾芻今在般茶山坐如猛虎兒處山如師子王聞說是言即登諸寶輅群臣共圍繞速詣彼所居至彼般茶山王從車輅下步行前往詣便即覩菩薩恭敬相問訊王即相對坐見彼寂靜住便作是言曰汝少年苾芻今是盛壯時端嚴多技藝如何自乞食汝生何族姓我與汝園宅并給諸婇女種種令具足菩薩聞是言以頌而答曰大王有一國住在雪山傍財食甚豐足名曰嬌薩羅甘蔗曰喬答彼中住釋迦我是剎利種不樂世間欲若人御大地山林及海濱具有諸珍寶貪心猶未足以薪投猛火貪欲亦如是怖畏嶮途中御者常憂懼諸苦欲為根能覆於善法我昔出家時諸欲皆棄捨譬如大雪山風吹尚能動我心依解脫諸欲不能牽世間欲驅馳生死輪常轉國主唯我能解脫諸怖畏我知欲愆過見涅槃寂靜我今當捨棄往詣清淨樂爾時頻毘娑羅王聞是語已問菩薩曰汝出家士作此苦行欲有何願菩薩報曰願得阿耨多羅三藐三菩提王曰汝若得道者應當念我報曰依汝所願說此語已菩薩即往耆闍崛山傍仙人林下既到彼已隨彼仙眾行住坐臥見彼苦行常翹一足至一更休菩薩亦翹一足至二更方休見彼苦行五熱炙身至一更休菩薩亦五熱炙身至二更方休如是苦行皆倍於彼仙人見已共相議曰此是大持行沙門猶此緣故名大沙門爾時菩薩問諸仙曰諸大仙等如是苦行欲有何願一仙報曰我等願得帝釋天王更一仙曰我等願得大梵天王一仙又曰我等願得欲界魔王菩薩爾時聞是語已便自思念此等仙人天上人間輪迴不絕此是耶道非清淨道菩薩既見仙人行垢穢道即便棄之詣歌羅羅仙所既至彼已合掌恭敬相對而坐問彼仙曰汝師是誰我欲共學梵行彼仙報曰仁者喬答摩我無尊者汝欲學者隨意無礙菩薩問曰大仙得何法果仙人報曰仁者喬答摩我得無想定菩薩聞此私作是念羅羅信心我亦信心羅羅精進有念有善有智我亦有之羅羅仙人見得如許多法乃至無想定如是之法我豈不得爾時菩薩默然而去念彼諸法未得欲得未證欲證未見欲見菩薩爾時獨處閑林專念此道勤加精進作是事已不久之間便得證見此法得此法已還乃至彼羅羅仙所白羅羅曰今汝此法乃至無想定豈自得耶彼仙報曰如是喬答摩乃至無想定我自得之菩薩報曰仁者此等智慧乃至無想定我亦得之彼仙報曰喬答摩汝既得之我亦得之我既得之汝亦得之今我二人此弟子眾可共教授此法義理一種得故此羅羅仙即是菩薩第一教授阿遮利耶彼羅羅仙以菩薩智慧故歡喜供養親好而住菩薩爾時作如是念今此道法者非智慧非證見不得阿耨多羅三藐三菩提道是垢穢道故菩薩知已告羅羅曰仁者好住我今辭去菩薩爾時遊行山林見水獺端正仙子（舊云欝頭藍者此誤也）即往親近恭敬問訊告彼仙曰汝師是誰我共修學彼仙報曰我無尊者汝欲修學隨意無礙菩薩問曰汝得何道彼仙報曰仁者喬答摩我得乃至非非想定菩薩聞此私作是念此水獺仙有信心我亦有之有精進有念有善有智我亦有之彼得如是法乃至非非想定我豈不得默然而去念彼諸法未得欲得未見欲見未證欲證即往閑林專修此道勤加精進不久之間乃至證非想非非想定得是定已還詣水獺仙所白彼仙曰今汝此法豈自得耶答曰如是菩薩又曰大仙此智慧乃至非想非非想定我亦得之水獺報曰汝既得之我亦得之我既得之汝亦得之今我二人可共同住教授弟子何以故得法同故菩薩爾時作如是念如此之道非智慧非正見不得阿耨多羅三藐三菩提果是垢穢道白彼仙曰汝今好住我辭而去此是菩薩第二阿遮利耶菩薩爾時遊行山林時淨飯王憶念菩薩令使尋訪相望道路在所山林悉皆知處既聞太子辭彼水獺無有侍者獨行山林即差童子三百人往侍太子天示城王既聞是事復差二百童子往侍太子如是五百童子圍繞菩薩於諸山林隨意遊觀爾時菩薩便作是念我今欲於林間靜住不可令其多人圍繞而求甘露然我應留侍者五人餘者放還是時菩薩於母宗親中而留兩人於父宗親中而留三人而此五人承事菩薩餘者各令還國爾時菩薩與此五人圍繞往伽耶城南詣烏留頻螺西那耶尼聚落四邊遊行於尼連禪河邊見一勝地樹林美茂其水清冷底有純沙岸平水滿易可取汲青草遍地岸闊堤高有雜花樹在於岸上滋茂殊勝菩薩見此殊勝之地作如是念此地樹茂其水清冷底有純沙岸平水滿易可取汲青草遍地岸闊堤高有雜花樹在於岸上滋茂殊勝若有人樂修禪慧者可居此地我今欲於此地念諸寂定此樹林中斷諸煩惱菩薩作是念已便於樹下端身而坐以舌拄腭兩齒相合善調氣息攝住其心令心摧伏壓捺考責於諸毛孔皆悉流汗猶如猛士搦一弱人拉摺壓捺復惱彼情其人當即遍體流汗菩薩伏其身心亦復如是因此轉加精進曾不暫捨得輕安身獲無障礙調直其心無有疑惑菩薩如是作極苦苦不樂苦雖受眾苦其心猶自不能安於正定爾時菩薩復作是念我今不如閉塞諸根不令放逸使不喘動寂然而住於是先攝其氣不令出入由氣不出故氣上衝頂菩薩因遂頂痛猶如力士以諸鐵嘴𣂪弱人頂菩薩爾時轉加精進不起退心由是得輕安身隨順所修其心專定無有疑惑如是種種自強考責忍受極苦苦及不樂苦於其心中曾不暫捨而猶不得入於正定何以故由從多生所熏習故菩薩復作是念我今應當轉加勤固閉塞諸根令氣內擁入於禪定作是念已便閉其氣不令喘息其氣復從頂下衝於耳根氣滿無耳猶如積氣聚𣡖袋口受如是種種諸苦乃至不能得入於正定何以故由久遠時所熏習故菩薩復作是念我當倍加精進內攝其氣令其脹滿而入禪定閉其口鼻令氣悉斷氣既不出却下入腹五藏皆滿其腹便脹如滿𣡖袋復加功用輕安其身隨順所修其心專定無有疑惑菩薩如是受種種苦受其心猶不入於正定由從多時染熏習故菩薩復作是念我今倍加入脹滿定入此定已擁閉其氣其氣覆上衝頂其頂結痛猶如力士以其繩索勒縛繫羸弱人頭頂悉皆脹滿菩薩受如是等最極苦已乃至不能得於正定何以故由多時熏習故菩薩復作是念我今應當倍加功用入脹滿定入其定已其氣滿脹其腹結痛如屠牛人以其利刀刺於牛腹菩薩受如是苦受乃至不能獲於正定何以故由多時染熏習故菩薩復作是念我今應當倍加精進入脹滿定既入定已閉塞口鼻其氣脹滿周遍身體其身盛熱猶二力士執羸弱人內於猛火菩薩如是受種種苦受乃至不得入於正定菩薩復作是念我今不如斷諸食飲爾時諸天觀見菩薩斷諸食飲詣菩薩所告曰大士汝今嫌人間食我等願以甘露入菩薩毛孔汝應受取菩薩便作是念一切諸人已知我斷人間食今受甘露便成妄語若於邪見一切眾生由妄語邪見故身亡滅後墮落惡趣於地獄中生我今應當不受此事然我今應少通人食或小豆大豆及牽牛子煮取其汁日常少喫作是念已不受天語遂取小豆大豆及牽牛子煮汁少喫於是菩薩身體肢節皆悉萎瘦無肉如八十歲女人肢節枯憔菩薩羸瘦亦復如是爾時菩薩由少食故頭頂疼枯又復酸腫如未熟蓏子擿去其蔓見日萎憔菩薩頭頂亦復如是菩薩於是轉加精進得輕安身隨所念修受種種苦受乃至心不能獲入於正定菩薩爾時以少食故眼睛却入猶如被人挑去如井中見星菩薩眼睛亦復如是菩薩於是復倍精進受諸苦受乃至不獲入於正定何以故由從多時所熏習故菩薩以少食故兩脇皮骨枯虛高下猶三百年草屋菩薩兩脇亦復如是菩薩爾時轉倍勤念受諸苦受乃至心不能獲入於正定由從多時所熏習故菩薩以少食故脊骨羸屈猶如箜篌欲起則伏欲坐仰倒欲端腰立上下不隨菩薩困頓乃至於是以手摩身諸毛隨落菩薩復作是念今我所行非正智非正見不能至無上菩提
佛說阿彌陀經如是我聞一時佛在舍衛國祇樹給孤獨園與大比丘眾千二百五十人俱皆是大阿羅漢眾所知識長老舍利弗摩訶目揵連摩訶迦葉摩訶迦旃延摩訶俱絺羅離波多周利槃陀伽難陀阿難陀羅睺羅憍梵波提賓頭盧頗羅墮迦留陀夷摩訶劫賓那薄拘羅阿㝹樓駄如是等諸大弟子并諸菩薩摩訶薩文殊師利法王子阿逸多菩薩乾陀訶提菩薩常精進菩薩與如是等諸大菩薩及釋提桓因等無量諸天大眾俱爾時佛告長老舍利弗從是西方過十萬億佛土有世界名曰極樂其土有佛號阿彌陀今現在說法舍利弗彼土何故名為極樂其國眾生無有眾苦但受諸樂故名極樂又舍利弗極樂國土七重欄楯七重羅網七重行樹皆是四寶周匝圍繞是故彼國名曰極樂又舍利弗極樂國土有七寶池八功德水充滿其中池底純以金沙布地四邊階道金銀瑠璃頗梨合成上有樓閣亦以金銀瑠璃頗梨車𤦲赤珠馬瑙而嚴飾之池中蓮華大如車輪青色青光黃色黃光赤色赤光白色白光微妙香潔舍利弗極樂國土成就如是功德莊嚴又舍利弗彼佛國土常作天樂黃金為地晝夜六時而雨曼陀羅花其國眾生常以清旦各以衣裓盛眾妙花供養他方十萬億佛即以食時還到本國飯食經行舍利弗極樂國土成就如是功德莊嚴復次舍利弗彼國常有種種奇妙雜色之鳥白鵠孔雀鸚鵡舍利迦陵頻伽共命之鳥是諸眾鳥晝夜六時出和雅音其音演暢五根五力七菩提分八聖道分如是等法其土眾生聞是音已皆悉念佛念法念僧舍利弗汝勿謂此鳥實是罪報所生所以者何彼佛國土無三惡趣舍利弗其佛國土尚無三惡道之名何況有實是諸眾鳥皆是阿彌陀佛欲令法音宣流變化所作舍利弗彼佛國土微風吹動諸寶行樹及寶羅網出微妙音譬如百千種樂同時俱作聞是音者皆自然生念佛念法念僧之心舍利弗其佛國土成就如是功德莊嚴舍利弗於汝意云何彼佛何故號阿彌陀舍利弗彼佛光明無量照十方國無所障礙是故號為阿彌陀又舍利弗彼佛壽命及其人民無量無邊阿僧祇劫故名阿彌陀舍利弗阿彌陀佛成佛已來於今十劫又舍利弗彼佛有無量無邊聲聞弟子皆阿羅漢非是算數之所能知諸菩薩亦如是舍利弗彼佛國土成就如是功德莊嚴又舍利弗極樂國土眾生生者皆是阿鞞跋致其中多有一生補處其數甚多非是算數所能知之但可以無量無邊阿僧祇劫說舍利弗眾生聞者應當發願願生彼國所以者何得與如是諸上善人俱會一處舍利弗不可以少善根福德因緣得生彼國舍利弗若有善男子善女人聞說阿彌陀佛執持名號若一日若二日若三日若四日若五日若六日若七日一心不亂其人臨命終時阿彌陀佛與諸聖眾現在其前是人終時心不顛倒即得往生阿彌陀佛極樂國土舍利弗我見是利故說此言若有眾生聞是說者應當發願生彼國土舍利弗如我今者讚歎阿彌陀佛不可思議功德東方亦有阿閦鞞佛須彌相佛大須彌佛須彌光佛妙音佛如是等恒河沙數諸佛各於其國出廣長舌相遍覆三千大千世界說誠實言汝等眾生當信是稱讚不可思議功德一切諸佛所護念經舍利弗南方世界有日月燈佛名聞光佛大焰肩佛須彌燈佛無量精進佛如是等恒河沙數諸佛各於其國出廣長舌相遍覆三千大千世界說誠實言汝等眾生當信是稱讚不可思議功德一切諸佛所護念經舍利弗西方世界有無量壽佛無量相佛無量幢佛大光佛大明佛寶相佛淨光佛如是等恒河沙等數諸佛各於其國出廣長舌相遍覆三千大世界說誠實言汝等眾生當信是稱讚不可思議功德一切諸佛所護念經舍利弗北方世界有焰肩佛最勝音佛難阻佛日生佛網明佛如是等恒河沙數諸佛各於其國出廣長舌相遍覆三千大千世界說誠實言汝等眾生當信是稱讚不可思議功德一切諸佛所護念經舍利弗下方世界有師子佛名聞佛名光佛達摩佛法幢佛持法佛如是等恒河沙數諸佛各於其國出廣長舌相遍覆三千大千世界說誠實言汝等眾生當信是稱讚不可思議功德一切諸佛所護念經舍利弗上方世界有梵音佛宿王佛香上佛香光佛大焰肩佛雜色寶花嚴身佛娑羅樹王佛寶花德佛見一切義佛如須彌山佛如是等恒河沙數諸佛各於其國出廣長舌相遍覆三千大千世界說誠實言汝等眾生當信是稱讚不可思議功德一切諸佛所護念經舍利弗於汝意云何何故名一切諸佛所護念經舍利弗若有善男子善女人聞是經受持者及聞諸佛名者是諸善男子善女人皆為一切諸佛共所護念皆得不退轉於阿耨多羅三藐三菩提是故舍利弗汝等皆當信受我語及諸佛所說舍利弗若有人已發願今發願當發願欲生阿彌陀佛國者是諸人等皆得不退轉於阿耨多羅三藐三菩提於彼國土若已生若今生若當生是故舍利弗諸善男子善女人若有信者應當發願願生彼國土舍利弗如我今者稱讚諸佛不可思議功德彼諸佛等亦稱說我不可思議功德而作是言釋迦牟尼佛能為甚難希有之事能於娑婆國土五濁惡世劫濁見濁煩惱濁眾生濁命濁中得阿耨多羅三藐三菩提為諸眾生說是一切世間難信之法舍利弗當知我於五濁惡世行此難事得阿耨多羅三藐三菩提為一切世間說此難信之法是為甚難佛說此經已舍弗及諸比丘一切世間天人阿修羅等聞佛所說歡喜信受作禮而去眾等每誦經了即第二會念佛一兩會即誦後寶鳥相好二讚應知那謨菩陀夜那謨馱囉摩夜那謨僧伽夜那摩阿弭多婆夜跢他伽多夜阿囉訶羝三藐三菩陀夜跢姪他阿弭唎羝阿弭唎都婆鼙阿弭唎跢三婆鼙阿弭唎跢鼻迦囒羝伽弭儞伽伽那稽鼙底迦󱭕婆囉皤波跛叉焰迦󱭕娑訶呪中諸口傍字皆依本音轉舌言之無口者依字讀之右呪先已翻出流行於晨朝楊枝淨口散花燒香佛像前𧿟跪合掌日誦二七若三七遍滅四重五逆等罪現身不為諸橫所惱命終生無量壽國永離女身今更勘梵本并對問婆羅門僧毘尼佛陀僧伽等知此呪威力不可思議云旦暮午時各誦一百八遍滅四重五逆拔一切罪根得生西方若能精誠誦滿二十萬遍則菩提牙生證不退轉滿三十萬遍則面見阿彌陀佛決定得生安樂淨土此陀羅尼及功德能作法事時不須誦之又往生西方記驗此傳作法事時不在誦限知之昔長安叡法師慧崇僧顯慧通近至後周實禪師西河鸞法師等數百人並生西方綽禪師等因鸞法師得生西方各率有緣專修淨土之業綽禪師又撰西方記驗名安樂集流行又晉朝遠法師入盧山三十年不出乃命同志白黑百有二十三人立誓期於西方鑿山銘願至陳天嘉年盧山珍禪師於坐時見人乘船往西方乃求附載報云法師未誦阿彌陀經不得去也因即誦此經應二萬遍未終四七日前四更有神人從西方送一白銀臺來空中明過於日告云法師壽終當乘此往生阿彌陀佛國故來相示令知定生臨命終時白黑咸聞異香數日其夜峯頂寺咸見一谷中有數十炬火大如車輪尋驗古今往西方者非一多見化佛徒眾來迎靈瑞如傳不可繁錄因珍禪師於此經有驗故略述此以悟來喆助往生之志耳極樂莊嚴間雜寶實是希有聞未聞寶鳥臨空讚佛會哀怨雅亮發人心晝夜連聲無有息文文句句理相同或說五根七覺分或說八聖慈悲門或說他方雜惡道或說地獄對人天或說散善波羅蜜或說定慧入深禪或說長時修苦行或說無上菩提因菩薩聲聞聞此法處處分身轉法輪願此法輪相續轉道場眾生等益長年眾等迴心生淨土手執香花往西方眾等誦彌陀經了即誦寶鳥讚誦諸讚了發願具在讚後即散第八讚佛得益門難曰如說修行理實明矣仰信專行今讚佛之時有何益焉答曰利益無邊說不可盡略而言之旦諸佛世尊名聞滿十方饒益眾生稱歎無窮盡一切眾生類無不宗奉者何旨寔由過去為凡夫時以身意口業讚佛及眾生不毀於他人由斯讚功德今速成佛道還令眾生恭敬尊重而讚嘆故佛本行經云釋迦菩薩翹一足讚歎底沙佛故讚曰天地此界多聞室逝宮天處十方無丈夫牛王大沙門尋地山林遍無等說此讚讚彼佛已超彌勒九劫速得成佛是知讚佛功德豈可稱量更有讚佛得益具在諸經今之四眾若讚佛時現世為人恭敬仰瞻命終之時佛來迎接定生極樂世界身真金色舌相廣長詞辯縱橫得無礙智世界莊嚴盡皆七寶名聞廣大普遍十方一切眾生無不尊重讚歎何以故由今讚佛得生佛家速成佛故因感果故智者當知白諸眾等此後諸讚隨此彌陀觀經一期法事竟就此諸讚之中有文長者行人臨時不得多誦文少者即誦徹文長者略之大意如此正作法事之時不得盡誦經讚寶鳥相好兩讚二經之後各為初首已空淨土樂讚誦彌陀經及諸讚了即誦此讚誦此讚竟即誦導和上禮讚發願即散六根讚誦觀經及諸讚了即誦此讚誦此讚竟即誦琮法師禮讚發願即散平誦亦得若中間諸讚任意臨時取捨用之得耳眾等已後每誦一讚竟即念佛三五十口應知第一初觀日在西端身正坐去昏迷見時欲沒如懸鼓令心堅住莫高低第二觀水本澄清想水為氷理易成令氷映作琉璃地分明還見寶幢擎第三寶地間黃金六時花雨滿瓊林分輝變作空中樂簫管能清道者心第四寶樹七重行布葉垂條異色先花菓四時皆具足風來林下更飛香第五當觀七寶池清冷八德不思議渠流悉是金沙水水上花開無盡時第六應觀眾寶樓珠軒玉砌碧空秋天樂奏時清夜響法音微妙勸修懃第七專觀花座開檀金為葉玉為臺寶幢上覆真珠網莊嚴只擬為如來第八寶像色圓珠萬法皆從心想生若見其身花上坐甚深三昧自然成第九彌陀法主身相好光明無等倫念佛眾生皆攝取心常不捨有緣人第十觀音補處尊身同佛想妙難論頂戴如來心敬重慈光恒住大悲門十一勢至大威雄輔翼長時振六通世界動搖應度者光明常照行人中十二觀身自往生蓮花開合極分明端坐湛然心不動臨終當見佛來迎十三丈六紫金容真化由來不二縱但使隨心觀了了法身妙相自顒顒十四生人行業高上品三心種姓豪百法明門歡喜地金剛定力轉堅牢十五生居九品中淨戒董心業始融善友教令迴願住須臾不覺坐蓮宮十六下生位最卑業障難消惠發遲十念蓮胎雖住劫花開還得悟無為釋迦調御大慈尊救世先開淨土門欲說莊嚴極樂國其時正在給孤園法輪將興多聽徒無量諸天大眾俱第一聲聞舍利子上乘菩薩是文殊初告真宗當爾時西方過此十俱胝世界莊嚴名極樂彌陀在彼不思議其國眾生苦已除清閑勝妙樂無餘晝夜修行超八難色相端嚴盡一如七重行樹七重欄寶蓋垂空寶網󱑠但是有緣㫮得見慇懃學者用心觀人至乘花坐寶林天來奏樂曲幽深六度已能調六律八正還將和八音寶池德水底砂新蓮開光色似車輪菩薩端然花上坐看時總是往生人彌陀淨土法王家願力莊嚴發道牙碧玉樓中飛寶座黃金地上雨天花收得天花衣裓盛六通如意覺身輕供養他方諸佛已還來本國飯經行眾鳥和鳴應六時清音演法妙難思五方五根并七覺甚深八聖入無為眾等同時聽法音聞者皆生念佛心化鳥本非三惡趣彌陀宣暢法流深微風吹動寶林清響颺如天奏樂聲一一更無宣別法處處唯聞念佛名彌陀壽量實無邊國中人眾亦同然成道於今經十劫光照恒沙法界圓菩薩聲聞眾甚多為求解脫見彌陀算數不能知量限餘方諸佛亦來過傳聞淨剎甚清真盡是阿鞞跋致人一生補處修三昧證得金剛最後身善根福少理難生七日專須念佛名若至臨終心不亂彌陀決定自相迎十號彌陀酬昔因六方諸佛證成真舌相廣長無妄語如來護念信心人世界無常難久留唯須發願早勤求已生當生皆不退豈限今修與未修諸佛同時讚釋迦能於五濁救娑婆說此世間難信法咸令覺悟念彌陀法藏敷陳義已圓阿難從此演真詮大眾俱欣皆頂戴如來囑遣廣流傳佛國淨土從心現種種莊嚴心裏生足指按地三千界虛空性海坐花臺毘耶離城方丈室有一居士號維摩託病現身而有疾國主王子悉來過無量聲聞菩薩眾欲遣問疾不堪任唯有文殊入敢問居士所疾是何因答曰病從癡愛起我病非有亦非無廣說身是無常法蔭界諸入合成身菩薩毛端容大海芥子之內納須彌手擲世界他方外室中天女悟無生娑羅林雙林裏佛入涅槃時佛母當時聞此語渾塠自撲落金床七寶冠衣自撲碎七孔流血變成池天女將水來灑面佛母良久乃心蘇將眾天女乘雲下直至娑羅雙樹間金棺銀槨殮已訖僧衣錫杖樹間懸十大弟子號咷哭狀似嬰姟憶母時佛母遶棺哀哀哭百鳥來者助心悲他道生離勝死別我道死別勝生離金棺銀槨忽然開却坐千葉蓮花臺如來花中為母說一切恩愛有別離暫別慈親一小劫願母努莫力悲哀般舟三昧樂專心念佛見彌陀普勸迴心生淨土迴心念佛即同生曠劫已來流浪久隨緣六道受輪迴不遇往生善知識誰能相勸得迴歸憶受天堂暫時樂福盡臨終現五衰憶受人中胎藏苦四蛇六賊競相催憶受修羅餓鬼道飢虛鬪諍苦難裁憶受畜生相食噉刀光捨命復牽黎憶受地獄長時苦業風吹去不知迴或上刀山攀劍樹皮膚骨肉變成灰或入鑊湯爐炭火騰波猛焰劇天雷借問何緣受此苦貪魚愛肉業相隨鎔銅灌口黎耕舌飲酒妄語受其災或臥鐵床抱銅柱總為邪婬顛倒來或墮阿鼻大地獄經劫長年眼不開上火下火通交過刀輪鐵杵自飛來銅狗嚙心并噉血鐵烏啄眼復穿顋今日道場諸眾等恒沙曠劫總經來度此人身難值遇喻若優曇花始開正值稀聞淨土教正值念佛法門開正值彌陀弘誓喚正值大眾信心迴正值今日依經讚正值結契上花臺正值道場無魔事正值無病總能來正值一日七日功成就四十八願要相携普勸道場同行者努力迴心歸去來借問家鄉何處是極樂池中七寶臺彼佛因中立弘誓聞名念我總迎來不簡貧窮將富貴不簡下知與高才不簡無非淨土業不簡外道闡提人不簡長時修苦行不簡今日始生心不簡多聞持淨戒不簡破戒罪根深但使迴心多念佛能令瓦礫變成金寄語現前諸大眾同緣去者早相尋借問相尋何處去報道彌陀淨土中借問何緣得生彼報道念佛自成功借問今生多罪障如何淨土肯相容報道稱名罪消滅喻若明燈入闇中借問凡夫得生不如何一念闇中明報道除疑專念佛臨終寶座定來迎大眾人人皆合掌碎身慚謝釋迦恩能得慈悲巧方便指授西方快樂門道場欲散人將別努力相勸斷貪瞋貪嗔因緣障淨土不得解脫永沈淪同行相親相策勵畢命為期到佛前願此法輪相續轉道場眾等益長年我等咸同受快樂見聞隨喜亦皆然眾等迴心生淨土手執香花往西方巍巍阿彌陀顏容紫金英身相三十二爪足下安平姿好八十種光曜常照明梵音超三千妙響哀鸞聲巍巍阿彌陀國土甚清明悉純黃金色無四惡女名池水流相注寶樹五音聲歌歎無常苦聞皆得無生巍巍阿彌陀眾善王中英國土妙安樂無不願往生佛與菩薩眾飜飛俱往迎忽然七寶池蓮花中長成巍巍阿彌陀威德妙無侶軀體真金色光耀十方土其聞得覩遇永拔生死苦我今稽首禮無上眾生父眾生被困厄無量苦逼身觀音妙智力能救世間苦諍訟經官處怖畏軍陣中念彼觀音力眾怨悉退散妙音觀世音梵音海潮音勝彼世間音是故須常念念念勿生疑觀世音淨聖於苦惱死厄能為作依怙具一切功德慈眼視眾生福聚海無量是故應頂禮大勢至菩薩神通自在與觀音等無差觀音勢至二大士常侍彌陀佛左右觀音頂戴彌陀佛勢至冠中有寶瓶瓶內光明甚無量常放照曜苦眾生慈悲喜捨常接物諸有所作不唐捐故我遙頂禮出家樂出家樂無始起樂諸著今生值善割親緣頓捨塵情斷眾惡發身心依聖學除於結使下金刀落髮披衣飱寶藥懷法喜加踊躍誰其長夜睡重昏此日清身忻大覺出家樂出家樂一切事不相忓年登二十逢和上敬受尸羅遇淨壇修定慧證非難悟若琉璃明內外妙喻蓮花恣總看稱釋子法門寬出入往來無礙道解脫逍遙證涅槃歸去來寶門開正見彌陀昇寶座菩薩散花稱善哉寶林看百花香水鳥樹林念五會哀婉慈聲讚法王共命鳥對鴛鴦鸚鵡頻伽說妙法恒歎眾生住苦方歸去來離娑婆常在如來聽妙法指授西方是釋迦歸去來見彌陀今在西方現說法拔脫眾生出愛河歸去來上金臺勢至觀音來引路百法明門應自開淨土樂淨土樂淨土不思議淨土樂彌陀住在寶城樓傾心念念向西方到彼三明八解脫長辭濁土更何憂淨土樂淨土樂淨土不思議淨土樂寶樓寶閣寶金擎池水金沙映底清法曲時時常供養蓮花會裏說無生淨土樂淨土樂淨土不思議淨土樂寶臺寶閣寶真珠寶體端嚴金色軀菩薩化生奏玉調微風五會演真如淨土樂淨土樂淨土不思議淨土樂流水波瀾遶寶臺寶殿光輝玉戶開慈主遠聞三界子總須發願往生來淨土樂淨土樂西方淨土甚快樂淨土樂彌陀身量廣無涯面似檀金優鉢花目若青蓮四大海圓光化佛喻恒沙淨土樂淨土樂西方淨土甚快樂淨土樂彌陀本願大慈悲此地愚人不覺知九品蓮開相引接慮恐眾生出世遲淨土樂淨土樂西方淨土甚快樂淨土樂彌陀春樹覺花開功德池中坐寶臺三昧亭前求解脫摩尼殿上禮如來淨土樂淨土樂西方淨土甚快樂淨土樂西方異鳥數無窮白鶴孔雀及迦陵鸚鵡頻伽說妙法聲中演出大乘宗淨土樂淨土樂西方淨土甚快樂淨土樂如來尊號甚分明十方世界普流行但有稱名皆得往觀音勢至自來迎淨土樂淨土樂西方淨土甚快樂淨土樂彌陀徒眾普慈心怜愍眾生至意深水鳥樹林說妙法何況如來微妙音淨土樂淨土樂西方淨土甚快樂淨土樂如來本願特超殊慈悲方便引凡愚不問眾生皆度脫稱名即得罪消除淨土樂淨土樂西方淨土甚快樂淨土樂彌陀瑞坐寶金樓恒沙菩四邊遊九類蒙光說妙法聞者悟解永無憂淨土樂淨土樂西方淨土甚快樂淨土樂西方淨土離囂塵眾生到即斷貪嗔總是善人菩薩眾亦無惡趣反怨親淨土樂淨土樂西方淨土甚快樂淨土樂花幢八面掛金鈴上下和音出妙聲聞者皆言稱快樂長劫不聞諸苦名淨土樂淨土樂西方淨土甚快樂淨土樂凡夫若得到西方曠劫恒沙罪滅亡具六神通得自在永除老病離無常淨土樂淨土樂西方淨土甚快樂淨土樂西方淨土離胞胎眾生到即出蓮臺上品尋光昇寶座下生障盡始花開淨土樂淨土樂西方淨土甚快樂淨土樂西方淨土七重欄七寶莊嚴數百般琉璃作地黃金色諸臺樓閣與天連淨土樂淨土樂西方淨土甚快樂淨土樂西方淨土十方希努力專求莫致疑上品即證無生忍下生障盡出泥黎淨土樂淨土樂西方淨土甚快樂淨土樂西方淨土更無過閻浮極苦罪人多欲得今生出三界惟須至意念彌陀淨土樂淨土樂西方淨土甚快樂淨土樂迦摩那目佉迦摩那母者娜迦摩者那迦摩那阿悉多迦摩那佉牟禰迦摩那迦摩那即念觀世音菩薩我淨樂我淨樂照見心空了世間我淨樂觀見眼根常清淨色界元來本是空色性本來無障礙無來無去是真宗觀見耳根常清淨聲界元來本是空聲性本來無障礙無來無去是真宗觀見鼻根常清淨香界元來本是空香性本來無障礙無來無去是真宗觀見舌根常清淨味界元來本是空味性本來無障礙無來無去是真宗觀見身根常清淨色界元來本是空色性本來無障礙無來無去是真宗觀見意根常清淨法界元來本是空法性本來無障礙無來無去是真宗妄想眼根緣色轉妄聽界耳被聲牽妄嗅舌香常染味妄識身觸意塵遷難識努力急急斷狐疑修福妄想騰波常沒溺煩惱猛焰鎮燒然上去慈尊迢遞遠西方望彌陀道路懸難識努力急急斷狐疑修福唯有文殊大菩薩現今此地五臺山愍念眾生沈苦海永劫波中駕法船難識努力急急斷狐疑修福彌陀淨土甚榮華寶池花開數雜花欲得西方長壽樂併俗歸真早出家難識努力急急斷狐疑修福出家何以故遲遲辭奉耶孃悲復啼咽苦吐甘恩愛重如今不忍苦分離難識努力急急斷狐疑修福入道速分離純莫守愚迷出家即是報思愛兒能為救拔泥犁難識努力急急斷狐疑修福耶孃莫悲啼兒今入道奉尊師坐禪誦經常念佛會當證果得菩提難識努力急急斷狐疑修福慈父門前喚三車與子期速來歸本國正值法門開難識努力急急斷狐疑修福八德池中戲逍遙七寶臺千秋聽妙法萬劫不聞哀難識努力急急斷狐疑修福諸佛在心頭迷人向外求內懷無價寶不識一生休難識努力急急斷狐疑修福煩惱繩索牢利磨智慧刀割斷愚癡網逍遙上法橋難識努力急急斷狐疑修福出家剛苦樂自須當觀身如泡影念念趣無常難識努力急急斷狐疑修福地獄門前有何物牛頭獄卒在傍邊手把鐵叉叉入鑊縱得人身受苦殃難識努力急急斷狐疑修福歸去來閻浮濁惡不堪停欲得安身長受樂無過淨土最為精難識努力急急斷狐疑修福一切恭敬至心歸命禮西方阿彌陀佛法藏因彌遠極樂果還深異珍參作地眾寶間為林花開希有色波揚實相音何當蒙授手一遂往生心願共諸眾生往生安樂國至心歸命禮西方阿彌陀佛濁世難還入淨土願逾深金繩直界道珠網縵垂林見色皆真色聞音悉法音莫謂西方遠唯須十念心願共諸眾生往生安樂國至心歸命禮西方阿彌陀佛也聞嚴淨國乘起至誠因觀日心初定想水念逾真林宣上品法蓮合下生人既言同志友從餘洗客塵願共諸眾生往生安樂國至心歸命禮西方阿彌陀佛放光周遠剎分化滿遙空花臺三品異人天一類同尋樹流香水吹樂起清風在茲心若淨誰見有西東願共諸眾生往生安樂國至心歸命禮西方阿彌陀佛迴向漸為功西方路稍通寶幢承厚地天香入遠風開花重布水覆網細分空願生何意切正為樂無窮願共諸眾生往生安樂國至心歸命禮西方阿彌陀佛十劫道先成嚴界引群萌金沙徹水照玉葉滿枝明鳥本珠中出人唯花上生敢請西方聖早晚定相迎願共諸眾生往生安樂國至心歸命禮西方阿彌陀佛淨剎本來儔無數化城樓四面垂鈴匝六返散花周樹含香氣動水帶法聲流未曾聞苦事誰復辨春秋願共諸眾生往生安樂國至心歸命禮西方阿彌陀佛欲選當生處西方最可歸間樹開重閣滿道布鮮衣香飯隨心至寶殿逐身飛有緣皆得往只自去人稀願共諸眾生往生安樂國至心歸命禮西方阿彌陀佛十方諸佛國盡是法王家偏求有緣地冀得早無邪八功如意水七寶自然花於彼心能繫當必往非餘願共諸眾生往生安樂國至心歸命禮西方阿彌陀佛淨國無衰變一立古今然光臺千寶合音樂八風宣池多說法鳥空滿散花天得生不衰退隨意脫開蓮願共諸眾生往生安樂國至心歸命禮西方阿彌陀佛已成窮聖理真有遍空威在西時現小俱是暫隨機葉珠相映飾沙水共澄暉欲得無生果彼土必須依願共諸眾生往生安樂國至心歸命禮西方阿彌陀佛道場一樹逈德水八池深往往分渠溜處處列行林真珠變鳥色妙法滿風音自怜非上品空羨發誠心願共諸眾生往生安樂國至心歸命禮西方阿彌陀佛五山毫獨朗四海自恒分地水俱為鏡香花同作雲業深誠易往因淺寶難聞必望除疑惑超然獨不群願共諸眾生往生安樂國至心歸命禮西方阿彌陀佛千輪明足下五道現光中悲引恒無絕人歸亦未窮口宣猶在定心靜更飛通聞名皆願往日發幾花叢願共諸眾生往生安樂國至心歸命禮西方阿彌陀佛慧力超無上身光備有緣動搖諸寶國侍坐一金蓮鳥群非寶鳥天類豈真天須知求妙樂會是戒香全願共諸眾生往生安樂國至心歸命禮西方阿彌陀佛心帶真慈滿光含法界圓無緣能攝物有想定非難花隨本心變宮移身自安希聞出世境須共入禪觀願共諸眾生往生安樂國至心歸命禮西方阿彌陀佛遠壽如來量遙音大士觀遍土花分映烈樹蓋重懸聞香皆是食見食本為禪生則無餘想誰云非自然願共諸眾生往生安樂國至心歸命禮西方阿彌陀佛恒明四海色高貯一瓶光真珠和日月映地乃千光聞聲開舊習寶樹鏡他方絃歌空裏唱風樹合宮商願共諸眾生往生安樂國至心歸命禮西方阿彌陀佛光舒救毘舍空立引韋提天來香蓋捧人去寶衣賚六時聞鳥合四寸踐花低相看無不正豈復有長迷願共諸眾生往生安樂國至心歸命禮西方阿彌陀佛勢至威光遠觀音悲意濃大小今相類左右共成雙花飛日日雨珠懸處處幢自嗟深有障所念未餘從願共諸眾生往生安樂國至心歸命禮西方阿彌陀佛印手從來寶分身隨類同心至慈光及人感寶池充見樹成三忍聞波得五通若解真嚴淨應觀土亦空願共諸眾生往生安樂國至心歸命禮西方阿彌陀佛欲與三昧道正觀一經開心中緣像入掌裏見花來天樂非同彼法服不須裁勿言恒彼住有力定當迴願共諸眾生往生安樂國至心歸命禮西方阿彌陀佛普勸弘三福威令滅五燒發心功已至繫念罪便消鳥化珠光轉風妙樂聲調俱忻行道易寧愁聖果遙願共諸眾生往生安樂國至心歸命禮西方阿彌陀佛坐花非一像聖眾亦難量蓮花人獨處波生法自揚無災由處靜不退為用良問彼前生輩來斯幾劫強願共諸眾生往生安樂國至心歸命禮西方阿彌陀佛聖所明門人天衣業地居自覺乘通異即驗受身虛拔陰萬里火光體一尋餘但能超火界足得在金渠願共諸眾生往生安樂國至心歸命禮西方阿彌陀佛樹非生死葉池無愛見波舊會聲聞少新來正士多蓮中胎化雜音內苦空和五門能早建三界豈難過願共諸眾生往生安樂國至心歸命禮西方阿彌陀佛珠色仍為水金光即是臺到時花自散隨願葉還開遊池更出沒飛空互往來真心能向彼有善併須迴願共諸眾生往生安樂國至心歸命禮西方阿彌陀佛六根常合道三塗永絕名念須遊方遍還時得忍成地平無極廣風長是處清寄語有心輩共出一危城願共諸眾生往生安樂國至心歸命禮西方阿彌陀佛洗心甘露水悅目妙花雲同生機易識等壽量難分樂多無癡道聲遠不妨聞如何貪五欲安然火自焚願共諸眾生往生安樂國至心歸命禮西方阿彌陀佛臺裏天人現光中侍者看懸空四寶閣臨逈七重欄疑多邊地久德少上生難且莫論餘願西望已心安願共諸眾生往生安樂國至心歸命禮西方阿彌陀佛天親迴向日龍樹往生年樂次無為後心超有漏前共沼花開雜隔殿細音連欲敘莊嚴事妙絕不能宣願共諸眾生往生安樂國至心歸命禮西方阿彌陀佛一土安恒勝萬德壽偏存聊興四句善即歎十方尊微沾慧海滴願向智城門迴與蒼生共先使出重惛願共諸眾生往生安樂國至心歸命禮西方阿彌陀佛歸去來娑婆不可停輪迴無定止長劫鐵犁耕苦苦何能忍三塗路上行不如專念佛極樂悟無生願共諸眾往生生安樂國一切恭敬至心歸命禮西方阿彌陀佛欲知何處苦偏多惟有泥犁更莫過罪人一入逕塵劫受苦從頭無奈何渴飲融銅登劍樹飢飡猛火渡灰河願離此苦生安樂求生淨土見彌陀願共諸眾生往生安樂國至心歸命禮西方阿彌陀佛普共道場敬三寶地獄寒心不忍聞一墮此苦恒沙劫不知年歲永沈淪遍身猛火鑽心出五百銅狗競來分灰河一日千迴度猶被拔舌絞刀輪眾生如何不念佛故故將身入苦門願共諸眾生往生安樂國至心歸命禮西方阿彌陀佛思惟餓鬼實堪怜遍體由來猛焰然兩耳不聞漿水字一身唯有骨相連值食將飡便作火臨河欲飲見枯泉願離此苦生安樂長處西方坐寶蓮願共諸眾生往生安樂國至心歸命禮西方阿彌陀佛迷塗一配畜生身遙歷多年受苦辛嚴冬露地居寒雪盛夏當街臥闇塵衣裳盡用皮毛覆飲食唯將水草珍願離此苦生安樂長處西方坐寶蓮願共諸眾生往生安樂國至心歸命禮西方阿彌陀佛人身雖復甚難求得已還生萬種憂始見紅顏花欲茂俄然白髮颯成秋魂飛魄散身歸塚命盡形消肉糞坵如何不樂生安樂永座金臺佛國遊願共諸眾生往生安樂國至心歸命禮西方阿彌陀佛五濁眾生難共語十惡凡夫異種癡貪愛眼前財色利不覺此身霜露危無常殺鬼臨頭上忽被他將誰得知不肯今時專念佛臨終翻悔欲何為願共諸眾生往生安樂國至心歸命禮西方阿彌陀佛大眾欲作西方業有罪無罪自應知聞身康強不修福臨渴掘井水難期舊日少年兇猛盛如今日髮亂如絲眼見死時歸大地不修十善待何時願共諸眾生往生安樂國至心歸命禮西方阿彌陀佛觀彼彌陀極樂界廣大寬平眾寶成四十八願莊嚴起超諸佛剎最為精本國他方大海眾窮劫算數不知名普勸歸西同彼會恒沙三昧自然成願共諸眾生往生安樂國至心歸命禮西方阿彌陀佛釋迦慈心遍法界蠢動含識普昏怜意欲化令俱解脫眾生罪業共無緣所以總教歸淨土彌陀宿昔有深因非但娑婆人獨往他方去者亦無邊願共諸眾生往生安樂國至心歸命禮西方阿彌陀佛上輩上行上根人求生淨土斷貪瞋就行差別分三品五門相續助三因一日七日專精進畢命乘臺出六塵慶哉難逢今得過永證無為法性身願共諸眾生往生安樂國至心歸命禮西方阿彌陀佛中輩中行中根人一日齋戒處金蓮孝養父母教迴向為說西方快樂國佛與聲聞眾來取直到彌陀花座邊百寶花籠經七日三品蓮開證小真願共諸眾生往生安樂國至心歸命禮西方阿彌陀佛下輩下行下根人十惡五逆等貪嗔四重偷僧謗正法未曾慚愧悔前愆終時苦相皆雲集地獄猛火罪人前忽過往生善知識急勸專稱彼佛名願共諸眾生往生安樂國至心歸命禮西方阿彌陀佛彌陀攝化無厭足悲心常遶世間行但有傾誠能念佛毫光直照目前明十方世界微塵眾同時命盡願皆生訃彼眾生心樂欲分身遍布一時迎願共諸眾生往生安樂國至心歸命禮西方阿彌陀佛菩薩道成皆為物眾生未熟道成難為待化緣兜率往時時向下諦心觀人年八萬方成道三會逢緣證涅槃且共迴心生淨土臨時隨意往來看願共諸眾生往生安樂國至心歸命禮西方阿彌陀佛觀彼彌陀與眷屬久於曩劫植洪因凡聖等皆同相好人天一種紫金身寶樹寶樓飛寶閣寶池寶地寶成蓮地及虛空賢聖滿花中總是化生人願共諸眾生往生安樂國至心歸命禮西方阿彌陀佛西方淨土甚精華寶池寶岸寶金沙天樂音聲常遍滿寶渠寶葉寶蓮花十二由旬皆正等寶羅寶網寶欄遮德水分流尋寶樹聞波覩樂證恬葩寄語有緣同行者努力翻迷還本家願共諸眾生往生安樂國至心歸命禮西方阿彌陀佛十方三世聲聞眾窮劫算數不能知諸佛如來方便化咸令至果斷貪癈指示西方安樂國聞名皆恨往生遲解脫之人猶願樂凡夫不去欲何為願共諸眾生往生安樂國至心歸命禮西方阿彌陀佛樂何諦樂事難思議無邊菩薩為同學性海如來盡是師渴聞般若絕思漿念服無生即斷飢一切莊嚴皆說法無心領納自然知七覺花池隨意入八輩凝神會一枝彌陀心水沐身頂觀音勢至與衣披欻爾騰空遊法界須臾受記號無為如此逍遙快樂處人今不去待何時願共諸眾生往生安樂國至心歸命禮西方阿彌陀佛歸去來誰能惡道受輪迴曠劫已來流浪久今日相將歸去來借間家鄉何處是極樂池中七寶臺願共諸眾生往生安樂國第九化生利物門前之八門是因此第九門是果猶前修因必招其果為修因時不惜身命勇猛精進念佛誦經稱讚大乘願生淨土臨終一念彼佛來迎剎那之間往生彼國到彼國已具六神通即悟無生而神遊自在隨根廣運化導群情皆令疾證菩提咸歸解脫者耳即是化生門竟第十迴向發願門行人既此世界當來修行作佛事竟所有一念善根不唯自利皆等法界願共有之迴向菩提正真覺道先標此意念誦禮讚了即誦天台迴向發願云向來念誦無量勝因散霑法界同得上品往生阿彌陀佛國到彼國已獲六神通遊歷十方奉事諸佛常聞無上大乘正法修行普賢無量行願福慧資糧疾得圓滿速成無上正等菩提法界怨親同斯願海至心發願已歸命頂禮西方阿彌陀佛上來十段不同總明一期淨土五會念佛經讚法事觀行儀竟幸諸道者見而詳之發菩提心深厭生死當觀無常念念不住速起速滅甚可怖畏故淨名曰諸人者是身無常無強無力無堅速朽之法是身如聚沫不可撮磨是身如泡不得久立是身如浮雲須臾變滅是身如電念念不住是身如草木瓦礫是身不淨穢惡充滿是身為虛偽雖假以澡浴衣食畢歸磨滅是身為災百一病惱是身如丘井為老所逼是身無定為要當死無常經云生者皆歸死容顏盡變衰強力病所侵無能免斯者假使妙高山劫盡皆散壞大海深無底亦復皆枯竭大地及日月時至皆歸盡未曾有一事不被無常吝諸人者是身既有如是眾多不善無利何有智者豈不厭焉唯有依此淨土念佛教門即能永離輪迴長辭五濁幸有緣者努力依行畢命為期同生淨國普勸現在未來諸眾等上都南岳念誦音旨雖有稍殊而根本體同不離念佛皆歸淨土同見彌陀更無別耳但隨根逐時化物以多方便而接引之非向聲中有別異意但據經文作觀念佛或定或散或高聲兼默念但隨眾生心稱念佛名者盡得生淨土成佛皆歸一一亦不可得無得無不得是名中道觀譬如一樹有多枝葉形狀雖殊不離一根而出故華嚴經眾生形相各不同行業音聲亦無量如是一切皆能現海印三昧威神力故演微妙淨法音供養一切諸如來既音聲無量何妨五會念佛誦經種種音聲皆為令諸眾生同生淨土同得成佛更有何別眾等必須如是圓見修覺慎勿互生毀謗見有是非若各互見是非即當自滅佛法命終必墮阿鼻何由得生淨土一切念佛之人相見須如父母兄弟姊妹至親無別深生歡喜各慶不久即當成佛勿懷彼此之心何以故導和尚云親中之親無過念佛之人和尚讚云同行相親相策勵畢命為期到佛前若作是心千即千生萬即萬生盡此一形何處不超三界願熟思之慎而誡之勿見互生毀謗耳法照自惟垢障深重多劫沈淪有少微因遇斯淨教悲喜交集慶躍于懷信自己身與念佛眾盡此殘生定超苦海捨最後凡身得無上聖智生死永斷更有何憂普勸未來一切四眾但依此行盡此一形若不生彼國疾成佛者法照即願舌根墮落遍體生瘡代為諸子長處阿鼻受苦無窮誓捋此身以為念佛保證今得斯法欲報佛恩遂輒搜約諸經述斯法事稱讚念佛淨土教門普願速出愛河俱登不退者矣深勸諸行人等若寫此法事儀之時皆須護淨好紙真書依經抄寫如法裝潢不得麁紙草書此並是滅佛法之相障生淨土永劫沈淪切須誡慎何以故此中有彌陀觀經不應輕慢應知此患願勿為之即福利無邊皆霑上品矣智者當知此五會念佛誦經法事觀門實非自意比常祕密而不述之今恐後世生疑墮於惡道聖教明說除同行深信為利益故如是之人乃可為說為慜此故今略明之照以永泰二年四月十五日於南岳彌陀臺廣發弘願唯為菩提為諸眾生更無所求盡此一形每夏九旬常入般舟念佛道場其夏以為初首既發願竟即入道場勇猛虔誠至第二七日夜獨在此臺東北道場內其夜三更自作念言只今現有十方諸佛淨妙國土諸菩薩眾常聞無上甚深妙法具大神通度無量眾而我不預斯事莫不由我惡業罪障深重不入聖流不能廣度無邊眾生甚自傷嘆作是念時不覺悲淚哀聲念佛正念佛時有一境界忽不見道場屋舍唯見五色光明雲臺彌滿法界忽見一道金橋從自面前徹至西方極樂世界須臾即至阿彌陀佛所頭面作禮阿彌陀佛所頭面作禮阿彌陀佛歡喜微㗛告法照言我知汝心實欲至為利樂有情無一自利善哉善哉能發斯願我有妙法無價珍寶今付囑汝今將此法寶於閻浮提廣行流布普利天人無量眾生遇斯法寶皆得解脫法照白佛言有何妙法唯願說之唯願說之佛言有一無價梵音五會念佛法門正興彼濁惡世今時末法一切眾生機感相應聞汝暫念皆悉發心如是無量壽經說寶樹五音聲即斯五會佛聲是以是因緣便能稱念佛名報盡定生我國汝等未來一切貧苦眾生遇斯五會念佛無價寶珠貧苦皆除亦如病得藥如渴得漿如飢得食如裸得衣如闇遇明如過海得船如遇寶藏必獲安樂何以故彼諸眾生遇斯法寶便能念佛即此一生定超苦海登不退轉速具六波羅蜜一切種智疾得成佛受勝快樂亦復如是言訖彼佛國界佛菩薩眾水鳥樹林皆悉五會念佛誦經法照粗記少分而白佛言今蒙世尊加被付囑此法若有疑心不依行者永劫沈淪不生淨土若依行之已後未審一切眾生見聞之者發菩提心念佛名號不入深禪定不疾證菩提不有大利益不阿彌陀佛言汝但依此五會念佛誦經之時我此國土水鳥樹林諸菩薩眾無量音樂於虛空中一時俱和念佛之聲令於一切之處人非人等亦不勞汝一一親自化之但見聞者無不發心歡喜信受而便念佛至命終時我來迎接決定有大利益已後應知言訖忽然還見自身而在道場覩斯境界悲喜勇躍依教念佛自爾已來迄至于今果如先說疑網悉除願此世當來常於惡世以斯妙法廣度眾生咸登極樂速得成佛幸諸有緣見聞之者勿懷疑謗必墮泥犁問曰如前念佛法事聖有明文信矣今此土像末凡夫見佛之人教在何證答曰自下當為廣引聖教以明斯旨即疑細必除故觀經云佛告阿難及韋提希諦聽諦聽善思念之如來今者教韋提希及未來世一切眾生為煩惱賊之所苦者說清淨業善哉韋提希快問此事阿難汝當受持廣為多眾宣說佛語如來今者教韋提希及未來世一切眾生觀於西方極樂世界以佛力故當得見彼清淨國土如執明鏡自見面像乃至佛告韋提希汝是凡夫心想羸劣未得天眼不能遠觀諸佛如來有異方便令汝得見又云有憶想者必得成就又華嚴經念佛三昧必見佛命終之後生佛前又賢護經云爾時賢護白佛言我今欲得諮問心所疑不審聽不佛言恣汝所問爾時賢護白佛言云何住此佛剎遍見十方諸佛聽聞正法非但未得六通亦未得五通亦未捨此世界身亦未生彼諸佛國唯住此土見餘世界諸佛悉聞宣說正法一切聽受如說修行得大功德也爾時世尊告賢護言今有菩薩思惟諸佛現前三昧若有修習如是三昧當得成就諸功德賢護白佛言世尊唯願說此菩薩現前三昧令此世間天人利益安樂佛言賢護成就此三昧者諸佛皆現在前其心不捨勝上智慧度脫眾生承事供給諸善知識起諸佛想賢護云何為思惟諸佛現前三昧佛言若有比丘比丘尼優婆塞優婆夷清淨持戒獨處空閑思惟阿彌陀如來今在西方去此百千億佛國有世界名曰安樂今現在說法是人觀察了了分明見阿彌陀佛譬如夢中見種種事是人悟已念所夢見為他廣說賢護善男子善女人端坐專心想彼阿彌陀如來相好威儀如是大眾說法一心不亂或一日一夜或七日七夜如先所聞具足之是人必見阿彌陀如來賢護如人遠行夢見本家不知為晝為不知為內為外是人爾時所有眼根牆壁山石乃至幽闇不為礙也賢護三昧心無障礙亦復如是但在此世界中積念薰修久觀明利故得見彼阿彌陀佛在菩薩會中或見自身在彼聽法聞已憶持或時禮拜供養彼阿彌陀佛是人出觀已如所見聞為他廣說賢護彼善男子善女人欲思惟諸佛現前三昧於此世界中暫得聞彼阿彌陀名號而心不亂分明覩見阿彌陀佛是為成就諸佛現前三昧得見佛故即問阿彌陀佛言成就何法得生此國彌陀佛言若人求生者心常正念阿彌陀佛便得生也賢護菩薩復白阿彌陀佛言云何念佛彌陀佛告言汝欲正念佛者當念阿彌陀佛有三十二相八十隨形好身真金色放大光明坐蓮華座眾中說一切法本來不壞是名正念諸佛現前三昧也賢護若在家出家人若從他聞至心欲見念念不亂即見彼佛純金色賢護彼佛無來無去唯心所作還見自心若成就諸佛現前三昧者欲見隨念即見何以故有三因緣一者緣此念佛三昧二者緣彼佛願力加持三者善根純熟具三因緣故即見彼佛不用多功見已歡喜爾時賢護白佛言我等於如來滅後後五百歲末法沙門顛倒時正法欲滅時誹謗正法時破壞正法持戒損減時破戒增長時正法損減時非法增長時眾生邪見時能於如來所說妙三昧界惟義理為他廣說心不知足是故我聞佛說未來世中正法壞滅悲哀泣淚而白佛言能於如來所說受持者我皆攝護令得增長爾時世尊即便微㗛放金色光遍照十方諸佛國土還至佛所右遶三周從頂上入大眾歡喜又禪祕要經說爾時佛會中有禪難提比丘而白佛言如來今者現在世間利安一切佛滅度後諸四部眾有業障多者若正念時境界不得現前如是煩惱及一切罪犯於小罪乃至重罪殺生邪見之罪欲懺悔者當云何除滅是罪說此語已太山崩五體投地頂禮佛足唯願為我解說為未來生眾恒得正念不離賢聖爾時世尊由如慈父慰喻其子告言善男子汝行慈為未來眾生問除罪法善哉諦聽當為汝說佛告禪難提及勅阿難汝等教未來眾生罪障業多者為除罪故教令念佛以念佛故初見一佛乃至十佛見佛已心轉明利三十二相皆使明了又佛告禪難提及勅阿難佛滅度後諸四部眾欲懺悔者欲滅罪者佛雖不在教正念觀像者諸惡罪障速得清淨觀此像已又教觀像齊中請放一光其光金色分作五枝一光照左一光照右一光照前一光照後一光照上如是五光光光之上皆有佛佛佛相次滿虛空中見此相時極使明了佛告難提此名觀佛三昧亦名念佛定亦名除罪業亦名救破戒者佛告阿難汝好持是觀佛三昧灌頂之法為未來世眾生當廣分別在於密處使心不散如前觀佛又如涅槃經說佛言善男子善女人能如是念佛者若行住坐臥若晝若夜若明若闇常得見佛聖教既有明文只說今時像末已後濁惡世中五苦眾生罪根深者唯念佛力即能除得罪根必離憂惱生死永斷若不念佛何以得見阿彌陀佛極樂世界無量壽經及諸部方等明此方他方諸菩薩眾生彼國者如駛雨下不知其數且菩薩位階聖果尚念佛名願生淨土親奉彌陀況諸具縛凡夫煩惱一毫未能斷得若不樂乘佛願力自力盡未來際沈淪惡趣豈有出期何得見佛自佛滅後龍樹天親亦修念佛三昧皆著讚頌並往淨方又佛法東流晉時有廬山遠大師與諸碩德及謝靈運劉遺民一百二十三人結誓於廬山修念佛三昧皆見西方極樂世界又梁時有并州玄中寺曇巒法師亦修念佛三昧至陳隨廬山珍禪師天台智者大師長安諸大德叡法師乃至今時唐朝一百年前西京善導和上并州文水縣玄中寺道綽和上慈慜三藏等數百高僧般舟方等歲歲常行十六妙觀分時繫習咸覩西方靈相極樂世界眾寶國土難以具陳聖教記傳並有明文豈虛構也如此光德豈非凡夫修念佛三昧得見彼極樂世界故觀經云以見佛故名念佛三昧既有斯教許佛滅後苦惱眾生但修念佛三昧者皆見彼佛何妨法照今時道俗及未來一切眾生修此念佛三昧寧容不得見佛斯有錯何但依教修行即名正觀普告未來一切道俗眾等及十方法界眾生與此淨土五會念佛教門有緣修行念佛三昧學此淨土法事者及修一切佛法作大佛事除為名利造諸惡法若至求菩提為度眾生者法照生淨土已誓來示為同類同學伴侶常當守護此人正修學時若有諸魔鬼神及諸惡人水火毒藥如是諸難來惱行人行人但於爾時至心稱念法照名字一聲多聲應念即至諸行人所而為外護立有微感令彼諸惡應時散滅發菩提心稱念佛名同歸淨土證不退轉速得成佛盡未來際無有休息誓當守護一切佛法及此五會念佛淨土速疾要門令不斷絕願承此速入真如無相海中具一切智此願如虛空普遍於一切不得是願者誓不成佛道若發此願虛願身便紅爛命終墮地獄不生於淨土應名此下一卷讚從第八讚佛得益門分出眾等盡須用第三會念佛和之其讚文行人總須誦取令使精熟切不得臨時執本讀之亦通大會作法事誦之若非大會日餘一切處誦讚念佛和之並得廣略必須知時應知釋迦住在靈鷲山為化娑婆出世間菩薩聲聞無量眾初欲聞經意未閑阿闍太子在王城興逆徒囚父母形韋提悲泣歸依佛求願不聞諸苦名深心不樂閻浮界實為多諸鬼畜生唯願慈悲力指授他方淨土誓經行釋迦如來知彼念須臾沒在至王宮乃放眉間金色照韋提障盡覩真容諸餘淨剎雖無量白佛唯生極樂中願見彌陀疾授記剎那便證六神通世尊微笑生歡喜口中即施五神光其光遂照娑羅頂隨機證果亦何妨佛告韋提汝知不彌陀去此亦非遙促當勤修三福行臨終迎子上金樓亦為未來諸大眾五濁凡夫至惡人促使迴心觀彼國能令淨業斷貪嗔於是韋提更有疑如來令說汝應知據汝凡夫實未得為承諸佛大慈悲既聞說已生歡喜復為今時五苦人云何當見彌陀界相好光明微妙身世尊為說初觀日竟令注想向西方智者必須依此觀曠劫塵沙罪滅亡罪滅身心必清淨次應想水易成氷須臾便見琉璃池黃金界道以為繩寶池澄澄千仞深明珠間錯是黃金花雨紛紛隨處下能入道者發真心瓊林寶樹七重光行處垂珠異色光光中無數摩尼殿諸天童子散花香極樂城中七寶地蓮花光色不思議花開總是摩尼水唯歎娑婆去者稀瓊林寶開紫金光赫奕蓮輝照十方白玉池邊聞妙法蓮花葉裏更飛香彌陀無數寶城樓恒沙菩薩四邊遊各各持花供養佛塵勞永斷更何憂碧玉樓中花坐開黃金作葉寶為臺摩尼幢上真珠網莊嚴至意為如來寶像瑠璃內外明六通如意覺自輕心須子細勤觀想想成便即悟無生彌陀光光廣無邊普照群生度存緣促有須心能念佛當來決定離人天觀音補處不思議無邊世界現希奇假令念者皆生樂頂戴彌陀尊重時勢至菩薩甚難量雄雄猛利廣無方頂上寶瓶光顯照幽途永得離無常觀身自見往生時蓮花寶座不經遲水鳥樹林皆說法彌陀迎接更無疑如來神變不思議大小隨緣感赴機眾等須心勤念佛寶池寶內正無為行業精誠須轉高上品之人稱姓豪百法門中歡喜地金剛妙定自堅牢念佛之人須至誠彌陀決定自親迎到彼花開蒙授記登時開法悟無生十惡五逆至愚人永劫沈淪在六塵一念稱得彌陀號至彼還同法性身世尊說已向耆山阿難聞教廣宣傳大眾傾心皆頂戴還將此法利人天釋迦悲智廣無邊先開淨教利人天菩薩聲聞無量眾其時聽在給孤園初告聲聞舍利子吾今欲說汝應聽去此西方十萬億彌陀寶國紫金形其國眾生極妙樂永劫不聞諸苦名勸汝當今稱彼佛須臾即至寶蓮城瓊林寶樹七重欄眾等當須審諦觀珠網層層千萬億能令見者得心安彌陀淨剎不思議處處渠流七寶池池中總是摩尼水晝夜花開無盡時四岸琉璃碧玉成香風拂體覺身輕寶閣樓臺千萬億無邊菩薩盡經行心心稽首法王家專想彌陀發道芽碧玉樓中聞妙法黃金地上散天花衣裓持花十萬億聖眾塵沙受供同一念還歸極樂國永絕胞胎證六通淨國彌陀寶鳥音聞者皆生念佛心此鳥寶非三惡趣為令宣演法幽深香風時動寶林鳴處處唯聞念佛聲聲中皆說無邊法能令聽者證無生彌陀壽量豈能知國中人眾亦如斯到彼皆同趺致位永超生死證無為善根福少理難容七日須成淨土功念念傾心於彼國剎那便即坐蓮宮彌陀願力不思議莊嚴淨土甚希奇六方諸佛同時讚意令諸子斷狐疑人命無常如剎那永劫沈淪惡趣多急急須專念彼佛共汝相將出愛河諸佛同心歎釋迦能於苦海度人多一一總令專念佛生生常得見彌陀如來說已阿難宣普化群生被有緣眾等須心須頂戴弘斯淨教廣流傳昔有仙人名善惠一時買得五莖花持將供養定光佛因花果號釋迦尊諸經皆說妙伽他散花供養福田名但以一花散一佛因花盡得見彌陀今時智者見經文佛說花為成佛因便即散花供養佛仍將花度有緣人紛紛正見散花時片片青運空裏飛一一爭前將手棒人人收得裓盛歸空中片片雨天花散著人人發道芽但使勤勤花供養福田一一遍恒沙花飛颯颯遍虛空翠葉翩翩滿界中浙瀝如馬和雲下繽紛送子入蓮宮蓮花欝欝甚寬平花上群群菩薩行時時散花供養佛往往宣揚五會聲般般聖眾裓盛花人人歷供遍恒沙一一食時還本國行行不離世尊家時時天雨萬般花處處皆能發道芽一一持將奉諸佛朝朝恒在法王家百寶鮮花隊隊飛空中讚歎不思議若有眾生能厭者當來決定澄無為金剛臺上說真宗西方菩薩盡皆同散花供養無休息皆生花上具神通氛氛香氣轉綿綿花去花來花更鮮清旦常持外國獻食時還到世尊前第一會時除亂意第二高聲遍有緣第三響颺能哀雅第四和鳴真可怜第五震動天魔散能令念者入深禪五會聲中十種利為令學者用心堅妙音五會摩尼寶能雨無邊聖法財智者必須依此學臨終一念坐蓮臺寄語現前諸大眾五會念佛利無窮今日道場同行者相將定取坐蓮宮五會聖教是真宗定捨娑婆出苦籠眾等發心迴願往西方世界獲神通寶樹森森是翠林微風五會演清音花雨六時隨處下見聞之者發真心眾等今時發信心聽說彌陀五會音專求不妄稱名字迎將極樂坐化林五會合響讚池城樓臺欝欝映雲青瑠璃七寶金繩界處處唯聞念佛聲彌陀五會是舟船永劫常於苦海傳但使聞聲皆解脫定超生死離人天寶偈分明化有情觀經妙讚定中成五會閻浮流布廣相期極樂悟無生彌陀寶讚實堪傳恒為眾生作法船五會佛聲聞解脫一時盡得坐金蓮西方五會遍娑婆意在眾生念佛多寶國華開千萬億聞名去者幾恒河千般伎樂遶金臺百寶蓮花出水開五會聲聲須急念臨終一一盡迎來無邊化佛紫金身守護流傳五會人念念彌陀心不退翩翩寶坐自相親彌陀五會響雄雄智者傳來五濁中五苦聞聲皆得樂乘斯五會入蓮宮智者慈悲開五會五會意將除五燒五燒既因五會滅皆乘五會出塵勞雄雄五會響清深隱隱雷聲寫妙音聖眾相將同讚歎但是人聞皆發心西方微妙五音聲將來五濁救眾生五取聞名皆解脫五會引到寶蓮城泠泠五會出衡山隱隱如今遍五天五眾咸言將利樂末法仍留五百年彌陀五會貫人心哀怨慈聲屈曲深無量壽經如此音寶水長流演妙音五會響颺出雲霞清音寥亮滿恒沙朝朝暮暮常能念世世生生在佛家香風颯起觸人身吹將五會蕩貪嗔五音兼能淨五蘊聞名永劫離囂塵西方皷樂及絃歌琵琶簫笛雜相和一一唯宣五會法聲聲皆說六波羅釋迦昔日同凡夫歷劫苦行守真如成佛往來八千返蒼生元未出閻浮閻浮眾生實苦哉遞代相送坐哀哀暫得人身還却去須臾滿劫不迴來沙門靈振自長呼無常厭恨在閻浮不見如來興出世今逢末法落凡夫自嗔自恨自推尋萬劫千生罪障深生生不見越三界輪迴六道至于令研心性相苦推窮檢尋聖教自圓融雖得丈夫披法服不那生於末法中末法去聖漸迢遙行門若箇獨能超今生但念彌陀佛亦兌沈論火宅燒念佛能為急要門得出閻浮何可論若人不信生疑惑自看聖教勘經文經文專遣念彌陀急要之門更不過但能深信無疑惑今生便得出娑婆彌陀經上自稱揚七日專念往西方六萬恒沙諸佛讚功德咸言不可量七日念佛常如斯何況盡命至心持諸餘功德無倫疋速疾之門唯佛知眾生欵欵審思量地獄三途難可當一失人身經萬劫緣何不樂往西方西方極樂鎮歡娛直與天堂萬倍殊普告眾生須速往緣何苦死戀閻浮閻浮五濁足貧窮一切因緣有始終苦海無涯無底莫千軍萬眾沒其中西方極樂樂無窮水馬和音說大乘菩薩天人無中夭真言成佛是為終閻浮田地足丘坑山岳堆阜不均平只為人心多不善一切雜惡在中生西方極樂掌中平一無堆阜及丘坑瑠璃作地黃金界雜色蓮花遍滿生閻浮大海眾江河魚鼈黿鼉甚以多一朝雨墮衡山谷漂流雜惡苦相和西方極樂七寶池八功德水不思議底有金沙岸香樹蓮化涌出化生兒閻浮託報女人胎生熟二藏裹孾孩亦至平安仍未語無明人我逐身來西方淨土有孾孩一一託報出蓮臺親見如來說妙法自然解脫悟心開閻浮草木眾聚林高者無過五十尋不得多年心朽爛戀成灰土不堪任西方極樂七寶林五百萬里上餘侵微風吹動千般樂皆說如來解脫音閻浮日日炙人傷婉轉輪迴不定常出沒之時有明夜不兌狂雲所翳光西方極樂無邊光亦無明夜鎮恒常得我如來一毛孔更蓋光明遍十方閻浮父母及妻兒香火思情能幾時縱得團圓終不久須臾即見有分離西方極樂不如斯彌陀如來是大師菩薩人天為聖友同受歡娛無別時閻浮極苦苦無邊男女恩愛命相連且暮多求恐不活無暇歸真慕善緣西方極樂樂無邊不愁男女及錢財須衣羅綺千里至念食百味在傍邊閻浮男子女人身同受四大雨般人彼此結心成地獄須臾萬劫永沈淪西方極樂無女人生者皆同菩薩身總證三明八解脫一生補處離囂塵閻浮世界足錢財一一皆從苦還來得者榮身不作福三途一閉遣誰開西方極樂樂咍咍不顧閻浮不淨財舍宅園林離即有衣裳百味遂心來閻浮五濁是凡人託報不得自由身妻子從頭索衣食差別不辨所由瞋西方極樂沒凡人亦無妻子及慈親生者皆登菩薩位總證金剛不壞身閻浮世界學修禪雜惡之處足攀緣流浪狂心難把捉由如大海簸舟船西方極樂不如然上品生者世尊前得我如來一言教百法明門自曉然閻浮說法度眾生唯聽文句不依行讚嘆隨心舉合掌違情觸著起無明西方說法度眾生水鳥絃歌空裏鳴聞者皆言念三寶更無餘外別修行閻浮世界不堪停西業因緣每月盈縱饒作得些些善不覺地獄向剎成西方淨土實堪停長劫不聞諸苦聲鼓樂絃歌空裏滿一一皆言解脫名閻浮持戒足無明由如白日闇中行作意向前欲選道不覺失脚落深坑西方極樂樂轟轟亦亦眾苦及修行親見彌陀說妙法聞者悟解證無明眾生念佛喻乘船假我如來增上緣七日七夜專心念即敵餘心數百年眾生欲得出凡籠急急專求念佛功七日稱名生彼國若比餘門定不同但知念佛莫生疑不解之輩是愚癡只為超昇令速疾此地凡夫信者希眾生念佛佛來迎無常了了甚分明彈指即到如來所他方歷供證無生西方極樂鎮歡娛釋迦所說豈傳虛普勸有情生彼國何得苦死戀閻浮專心念佛莫朦籠定得西方不棄功即今且在凡夫境無常即獲六神通西方寶殿寶池亭樹木水鳥解人情鸚鵡和鳴讚三寶聲中顯出大乘經西方寶樹寶根莖寶花寶網甚分明寶葉行行相間錯寶葉重出化生寶池寶岸寶蓮花寶階寶底寶蓮花下生雖有離身障菩提不發自生牙花幢百億遶金臺光明寶座座如來普為眾生說妙法群生聞者悟心開朝朝暮暮念彌陀為在閻浮降眾魔暫到西方親見佛還來度脫此娑婆西方淨土最為精空中作樂萬般聲衣食自然隨意至保無食者受其馨西方盡夜雨天衣寶殿空裏逐身飛百味一念隨心至何故眾生去者稀彌陀願行廣無邊悲濟群生普盡怜總欲化令歸本國眾生罪業共無緣觀音菩薩大慈悲能於苦海現希奇紫金身相三十二頂戴彌陀尊重時勢至菩薩甚難思紫金身相等無虧頂上寶瓶光顯照普收念佛往生機自慶往昔宿緣深得遇彌陀淨教音執持名號無休息報盡臨終身紫金我常自嘆苦精勤希聞無上法清真須共無明時鬪亂誓當破滅取金身一念凝神往寶城六通起意學身輕足踏千葉蓮花上明月魔尼樹下行彌陀淨剎甚精微彼處娑婆人豈知曠劫沈淪於苦海何年得遇往生時極樂寶國無衰變碧玉樓臺天自然磨尼明月琉璃水光照池臺真可怜極樂寶界甚希奇寶為名生來不知今日喜遇彌陀號頓捨裟婆去者稀彌陀寶界不思議唯嘆娑婆去者稀阿鼻地獄人名往一墮何年更出時歸去來歸去來閻浮五濁足塵埃不如西方快樂處到彼花臺隨意開遍觀三界咸皆苦凡夫耽著事輕盈欲海業風波浪鼓出沒何曾有暫停沈淪惡趣經多劫時往人天一度行癡貪愛取貪諸有六道輪迴死復生上生非相還來下隨入然燒萬丈坑劍樹分身心膽碎那堪拔舌鐵犁耕今日至誠歸命禮彌陀兩足世間明唯願慈悲垂攝受毫光攝受得開萌稱名念佛聲相續七寶花臺聖眾擎能於彼國常翹仰臨終亦定佛親迎三界無安如火宅四衢露地絡塵埃厭住死生居骨肉何能五蔭處胞胎正值今生發道意稀逢淨土法門開願得西方安養國彌陀聖眾要相携定散二門能得往精塵九品盡乘臺到彼三明八解脫長辭五濁見如來念佛一聲一化佛皆從口出生紅蓮念佛千聲千化佛跏趺正坐在吾前一日常稱一萬佛計佛高低出梵天願我臨終值諸佛迎將淨土證三賢校量坐禪念佛讚如來說法元無二只是眾生心不平修禪志發禪心淨念佛唯求化佛迎一箇駕車山上走一箇乘舡水裏行山水高低雖有異成功德理兩俱平第一能排除睡障意令諸子離重昏障滅身心亦清淨更見西方百寶門第二動振天魔界令遣心歸念佛門但使魔宮聞一念因慈永劫奉慈尊第三聲遍十方界為令惡取苦皆停一一能聞無量壽咸登淨國住經行第四三途幽苦息須臾變作寶蓮成罪人盡處花間坐登時聞法悟無生第五無令外聲入心心直往法王家光明長照琉璃殿化生同子散金花第六妄念心無散彌陀淨剎想中成寶樹林間宣妙法聲聲唯讚大乘經第七勇猛勤精進無明塵埃自消除念念常觀極樂國彌陀慈主贈明珠第八諸佛皆歡喜當來護念信心人一一咸令不退轉臨終證得紫金身第九能入深三昧寂滅無為漏禪念時無念見諸佛永超生死離人天第十由具諸功德恒沙福智果圓明臨終淨國蓮花坐彌陀聖眾自親迎琉璃為地映池青念念須心至寶城東城之人窮子苦若生極樂樹珠瓔眾生念佛莫狐疑決定西方七寶池每月課功千萬遍迴願彌陀早已知寶臺樓閣甚精微到彼西方應自知努力迴心多念佛蓮花臺上共為期清淨池裏寶蓮臺淨剎香林映日開慈主巍巍金色㗛盡收念佛往生來彌陀淨土甚難思求者心中莫致疑狀似雲中開浪日超然獨坐寶蓮時西方慈主甚巍巍濁惡愚人豈得知百寶合為千尺樹摩尼明月照金池鴻鸞宛轉遶池遊諸天歌讚甚清幽簫管空中為梵響聞者咸同法性流池臺樓闊巧能粧珠珍寶樹自成行碧水恒流於玉樹瓊珂葉裏放金光七寶蓮花出水來氛氳菡萏正能開課功作意由人進念佛多者紫金臺念佛之人求願往直至西方七寶池欲知何處苦偏多唯有埿犁更不過罪人一入經塵劫受苦從頭無奈何渴飲鎔銅登劍樹飢喰猛火度灰河願離此苦生安樂求生淨土見彌陀思惟餓鬼實堪怜遍體由來猛火燃兩耳不聞漿水字一身唯有骨相蓮值食將喰便作火臨河欲飲見枯泉願離此苦生安樂長處西方坐寶蓮迷塗一配畜生身逕歷多年受苦辛嚴冬露地居寒雪盛夏當街臥闇塵衣裳盡用皮毛覆飲食唯將水草珍願離此苦生安樂長處西方坐寶蓮人身雖復甚難求得已還生萬種憂始見紅顏花欲茂俄然自髮颯成秋魂飛魄散身歸塚命盡形銷肉糞坵如何不樂生安樂永坐金臺佛國遊修羅諂詐性頑豪善根併被有疑燒由此身同鬼受苦沈淪長劫處塵勞由因不信墮修羅鬪戰相諍受苦多願捨狐疑生淨國西方長得近彌陀諸天快樂不思議自為多生無盡期一期報盡還遭苦捨彼歡喜受五衰液中臭汗皆流出頭上天冠花更萎盡是無常流轉處不如極樂坐蓮池凝神淨剎在微宮寶界天花滿翠中金殿已開慈主笑奉覩儀容讚未窮寶樹樓臺光映照總是彌陀願力功一念相應皆往彼須更獲得六神通衣裓賷持十萬億聖眾塵沙受供同從茲稽首常瞻仰定捨娑婆出苦籠觀音勢至人今見寶葉蓮花箇箇空但念彌陀千萬遍不久還生極樂中一願眾生普修道二願一切莫生疑三願袈裟來掛體四願莫著女人身五願粧粉終身斷六願素面見如來七願三塗離罪苦八願捨離去慳財九願眾生敬三寶十願一切法門開十一願眾生勤念佛十四願總菿佛前朝十五願西方生淨土更莫閻浮重受胎極樂門中寶日圓普照三千及大千慈悲廣連彌陀主為汝重開千葉蓮寶池寶岸甚寬平寶地琉璃千仞明普勸眾生勤念佛臨終決定自來迎寶樹浸天難可惻不知華葉幾由旬靜時天樂尋常響風動如遙日月明七行寶樹異光新一花縱廣百由旬花開無數紅蓮坐其中總是住生人寶雲光裏現朝霞黃金地上雨天花微風吹動諸行樹法音微妙等無著汝但勤念彌陀佛吾今暫住救娑婆知汝深心相憶戀一遇念佛一迴過送吾千里慢劬勞不知端坐相自毫相得白毫無數佛花臺寶坐自然高無人抄讚不能傳不誦如何化世間任汝經行極樂國吾今且去給孤園給孤園裏鳳凰池如來在彼不思議金口長宣微妙法見聞無不願歸依修成此業坐西方無邊世界盡金光摩尼流注蓮花裏一迴風動萬般香觀音說法似懸河鳥聲天樂共相和尋常雙足蓮化裏天冠頂戴阿彌陀彌陀身著寶衣新足下圓明千輻輪莫向閻浮貪五欲念吾名字速成真成真早得悟無為豪相光明安兩眉能照閻浮諸穢土變為佛國妙光輝光輝微妙在人間普攝眾生到佛前各各皆成菩薩位一時總得坐紅蓮紅蓮生在寶花池千光萬色不思議水鳥珠林同國土異香音樂每相隨相隨總至妙花宮十方佛國總雄雄處處相迎上寶殿讚嘆勤功有始終始終如一不思議花臺寶坐在瓊池是汝堅心願力造非關諸佛與君為君為願力甚堅強定生上品坐金剛莫辭暫住閻浮界如今名字在西方西方寶殿是摩尼□金界道地琉璃千葉蓮花百寶坐法身清淨餘時衣珠衣遍體萬般光巡行寶樹七重行莫怪蓮珠微妙讚化度眾生無隱藏隱藏微妙不成師法教流行無盛衰為汝廣宣極樂讚如來言化作神威神威法界救蒼生肉眼重開惠眼明端坐能觀極樂國樓臺總是寶憶擎憶擎寶地如千日千日之中萬色光光中無數諸菩薩彌陀殿下獻名香名香殿下寶雲成菩薩端嚴禮不輕天樂樓前聽妙響唯聞水鳥念佛聲佛聲振動夜摩宮天魔心膽悉皆融降得魔軍隨佛後虔誠頂禮數無窮無窮算數大魔軍一時得往作生人總為迴心生彼國恭勤瞻仰大慈尊慈尊妙色甚巍巍豪光怜似五須彌兩目澄明如大海四十八願大慈悲慈悲廣開極樂門誓救閻浮五濁人各與光明七寶坐何曾更見一微塵微塵佛剎從心現無邊世界異光暉五蘊變成清淨眼八識飜為八德池八池總是寶蓮花念佛之人發道牙總別閻浮濁惡界一時極樂受精華精華園裏見如來各坐光明七寶臺幸得同生慈主國長劫之中更不迴不迴永住百千西豪相光明日月齊忍辱門中八聖道聲香風裏七菩提菩提道中清淨尊幽深妙覺事難論除想自然成解脫了心能啟大悲門西方極樂自前明萬法者從心相生攝念寂靜心滅樂觀佛決定寶臺迎歸去來誰能西邊受輪迴且共念彼彌陀號往生極樂坐化臺歸去來裟婆世境苦難哉急手專心念彼佛彌陀淨土法門開歸去來誰能此處受其災總勤同緣諸眾等努力相將歸去來且共往生安樂界特花普獻彼如來歸去來生老病死苦相催晝夜勤須念彼佛極樂逍遙坐寶臺歸去來娑婆苦處哭哀哀急須專念彌陀佛長辭五濁見如來歸去來彌陀淨剎法門開但有須心能念佛臨終決定坐化臺歸去來晝夜為聞唱苦哉努力迴心歸淨土摩尼殿上禮如來歸去來娑婆穢境不堪停急手須歸安樂國見佛聞法五無生歸去來三塗地獄實堪憐千生萬死無休息多劫常為猛焰燃聲聲為念彌陀號一時聞者坐金臺歸去來刀山劍樹實難當飲酒食肉貪財色長劫將身入鑊湯不如西方快樂處永超生死離無常法藏因中弘誓重釋迦悲願不思議勸眾勸求無間斷莫令虛棄發心遲四十八願大慈悲唯恨眾生念佛遲願願之中苦得往正值彌陀出見時頂上旋螺千萬顯一雙足下踏蓮花汝但專心勤念佛慈光直入行人家善哉調御釋迦尊勸眾恒持淨法門令使諸天空裏讚眾生苦盡出重昏座上諸人緊發心百法門中須入深聽取慈尊真實說今諸學者莫沈吟勸汝慇勤苦修道深厭閻浮大火坑黃金地上琉璃照明月摩尼隨意生彌陀三昧自幽清眾生業障不聞名水鳥樹林皆說法身心散亂被魔侵彌陀大覺足良醫群生有賊善能治懺却身中十惡罪如今正是上蓮時彌陀起教在西方正使傳來赴大唐五濁界中策淨土三塗道上建津梁開示教門惟速疾勸人方便散花香極樂觀從心相見閻浮業垢自消亡行人努力勸觀佛見佛當生七寶臺一念疑心不生信三塗萬劫被輪迴淨土初門入似寬求哀懺悔轉將難為報化懷疑謗者同來於此碎身看彌陀世界甚輕安信者皆須審諦看相好佛身雖總見就中偏取白毫觀西方寶界廣嚴城七寶池臺盡化生歡喜園中佛說法無憂樹裏鳥談經觀音相好破諸邪攝取蒼生入佛家七日遣修極樂觀觀成便得坐蓮花無生極樂實堪求同心往者莫悠悠三昧忽然隨念得觀音勢志是用流西方淨土寶樓高同心去者莫辭勞一念正觀便即到到時先上紫金橋竊見人間罪業多然生自作亦教他財色貪求則不樂口中不肯念彌陀口中終日恣胞鮮斷他性命不矜怜佛說怨讎無不報三途還彼鑊湯煎刀山萬刃自如銀劍樹千峯霜雪新猛焰炎爐常不息口待閻浮食肉人西方進道勝娑婆緣無五欲及邪魔成佛不勞諸善業花臺端坐念彌陀五濁眾生多退轉不如念佛往西方到彼自然成正覺還來苦海作津梁法王普勸念彌陀意在群生出愛河上品花臺見慈主到者皆因念佛多彌陀今欲十方遊幢幡寶蓋引前頭菩薩空中為梵嚮讚言極樂更何憂迦陵頻伽色特最復有孔雀鳥中王晝夜連聲不休息恒歎眾生在苦方寶樓寶閣寶連雲寬地寬平百寶門慈主當陽昇寶坐寶手恒招念佛人汝等碎身莫辭痛無明散盡善牙生惡業六塵自稱滅逍遙極樂意遊行白毫光相甚分明分身百億化群生努力勤心多念佛西方聖眾自來迎紫臺金閣真珠網寶幢高顯出雲霄但是有緣皆得往連辟相將過法橋子細推尋諸聖教念佛道理最能長少用功夫亦成就臨終聖眾自迎將到彼西方安養界快樂歡悅永無憂念念唯加功德長生老病死永長休彼國眾生常快樂三惡六道不曾聞一念一時隨眾聽聞一悟解百千門西方淨土實堪停若欲求生發至誠彌陀令遣稱名字唯即專心盡一形忽須念佛莫悠悠欲超苦海要船舟稱名定是生安樂永絕閻浮生死流萬行之中為急要迅速無過淨土門不但本師金口說十方諸佛共傳論莫辭念佛度朝朝彌陀本願許相招臨命終時生安樂聞法悟解得逍遙西方極樂樂轟轟聞者迴心願往生道路未曾知遠近慚荷如來親自迎慈尊願力置西方翠宇凋携七寶莊珊瑚散飾遍階砌地布從金欝欝黃冷冷德水布金沙影雜祥雲碎錦霞眾會莫言空法事上方時復雨天花彼土微風吹寶林嚮籟千般運法音師子坐邊調白玉天人行處砌黃金西方日長於一劫蓮花開合甚分明眾等佛念求三昧紫金臺上有真名如來說教廣無邊大小隨機度有緣八萬四千皆解脫速疾無過念佛門彌陀壽量實無涯光照無礙照恒沙一一蒙光皆攝受生生長坐寶蓮花蓮花菡萏滿西方池中鳧雁及鴛鴦一一聲聲皆說法花花莖莖盡飛香空中花雨亂盤迴珊瑚地上散成臺風吹落葉葉飛去吹去萎花花更來六情妄相遍攀緣三昧無由得現前勤勤光斬無明賊急急相將上寶蓮彌陀名字不思議聞之罪滅眾應知但有稱名生淨剎總須深信勿懷疑此界一人念佛名西方便有一蓮生但使一坐常不退一花直到此間迎清淨池水照蓮臺森森寶剎照天開巍巍慈主常微笑人人攝取往生來莫怪頻頻相苦勸見人往盡無往常若得念佛深三昧不怕當來平等王千重香樹萬重香光映池中七寶沙寶沙湧出摩尼水水流隨處淨無瑕帝青珠網紫金光照出恒沙七寶堂一一花生諸佛國聲聲讚歎彼西方琉璃地上紫金山飛彩流霞映世間五濁眾生多熱惱西方淨土甚清閑七寶池裏有花臺彌陀殿內放光開汝等眾生勤念佛盡生三界往生來西方世界甚為精憶念專心仰寶城為能相觀功深遠蓮花會裏證無生觀彼彌陀極樂界廣大寬平眾寶城四十八願莊嚴起超諸佛剎最為精本國他方大海眾窮劫算數不知名普勸歸西同彼會恒沙三昧自然成無生寶國永無常一一寶流無數光行者須心常對目勝神踴躍入西方寶池寶色寶光飛一一光成無數臺臺中寶樓千萬億臺側百億寶幢圍寶樹寶林諸寶樹寶花寶葉寶根莖或有千寶分林異或有百寶共成行行行相當葉相次色各不同光亦然等量齊高三十萬枝葉相觸說無因寶池寶岸寶金沙寶葉寶渠寶蓮花十二由旬皆正等寶羅寶網寶欄遮德水分流尋寶樹間波覩樂證怖怕寄語有緣同行者努力翻迷還本家彌陀本願花王坐一切眾寶以為城臺上四幢張寶漫彌陀獨坐顯真形彌陀身心遍法界影現眾生心想中是故勸汝常觀察依心起想表真容寶容寶□臨花坐心開見波國莊嚴寶樹三身花遍滿風鈴樂響與文同彌陀身色如金山相好光明照十方唯有念佛蒙光攝當知本願最為強十方如來舒舌證專稱名號至西方到彼花間妙法十地願行自然彰法界傾遙如轉蓬化佛雲集滿虛空普勸有緣常憶念永絕胞胎證六通正座跏趺入三昧想心來心至西方覩見彌陀極樂界地上虛空七寶莊彌陀身量極無邊重勸眾生觀小身丈六八尺隨機現圓光等示化前真上輩上行上根人求生淨土等貪嗔就行差別分三品五門相續助三因一日七日專精進畢命乘臺出六塵慶哉難逢今得遇永證無為法性身中輩中行中根人一日齋戒處金蓮孝養父母教迴向為說西方快樂因佛與聲聞眾來集直到彌陀花座邊百寶花籠經七日三品蓮開證小真下輩下行下根人十惡五逆等貪嗔四重偷僧謗正法未曾慚愧悔前愆終日苦相皆雲集地獄猛火罪人前忽遇往生善知識急勸專稱彼佛名化佛菩薩尋聲到念一頃心入寶蓮三花障重開多劫于時始發菩提因樂何諦事難思議無遇菩薩為同學性海如來盡是師渴聞般若絕思漿念服無生即斷飢一切莊嚴皆法說無心領納自然知七覺花池隨意入八背凝神會一枝彌陀心水沐身頂觀音大聖與衣披欲然勝空遊法界須臾授記號無為如此道遙快樂處人今不去待何時釋迦慈心遍法界蠢動含識普皆怜意欲化令皆解脫眾生罪業共無緣所以總教歸淨土彌陀宿昔有緣因非但娑婆人獨往他方去者亦無邊彌陀攝化無厭定悲心常遶世間行但有傾誠能念佛毫光直照目前明十方世界微塵眾同時命盡願皆生計彼眾生心樂欲分身遍布一時迎觀彼彌陀與眷屬久於曩劫植洪因凡聖等皆同相好人天一種紫金身寶樹寶樓飛寶閣寶池寶地寶成蓮地及虛空賢聖滿花中總是化生子彌陀道成經十劫眾生皆願往西方菩薩聲聞非算數五通賢者豈能量彼國人居不退地永超生死斷無常九品花開隨早脫端然取證亦何妨菩薩道成皆為物眾生未熟道成難為是化緣兜率住時時向下諦心觀人年八萬方成道三會逢緣證涅槃具共迴心生淨土臨時隨意往來看十方三界恒沙佛功德圓滿等無瑕寶國莊嚴皆一種要於極樂共咨嗟但有聞名皆顛往定名解脫得非賒如來不滅歸圓寂遣行舍利遍三千寶塔浮圖建形象禮念香焚百和煎菩薩妙行雖無量當知念佛最為先乘此因緣生淨土須臾即至世尊前三藏微言真聖教難逢難過亦難逢動經恒沙河劫數知有西方淨土門一念須心出生死終身不退佛迎魂觀音救攝多便便神通變化實難思或復轉身成正覺或為侍者現師資眾生樂欲心非一隨緣六道應時宜勸喻總將歸淨土咸令見佛證無為勢至住在彌陀國報得無比紫金身為度眾生來此界現形同此世間人怜慜火宅燒然苦隨緣六道強勾牽送向西方安隱地遣於生死斷因緣西方淨土諸賢聖神通自在更無過一念相隨遊佛剎凡經劫數幾恒河十方世界皆供養同時說法一時聽微塵世界恒沙佛六通神用豈知名聞彼彌陀安樂國總皆渴仰致丁寧況及凡夫流浪者不求解脫出塵榮十方三世聲間眾窮劫算數豈能知諸佛如來方便化咸令至果斷貪癡指示西方安樂國聞名皆恨往生遲解脫之人皆願樂凡夫不去欲何為善哉法將功能觀覩見彌陀寶網𩊭諸佛淨剎從心現眾生常須向裏看彌陀住在紫金樓十方菩薩聖人遊一念他方聞妙法長辭苦海更何憂悲嗟苦海實增多唯須志意念彌陀晝夜傾心常住想臨終一念出娑婆閻浮穢惡不堪停為有然燒萬丈坑急手專心念彼佛彌陀寶界悟無生極樂門中七寶池花開蓮色紫金暉暫念彌陀登寶臺須臾不覺證無為碧玉樓前七寶臺諸天童子競來看持得金花供養佛處處唯言稱善哉彌陀住在寶城樓傾心念念向西求到彼三明八解脫長辭五濁更何憂五會倍須欽稱名觀紫金心中辯邪正觀境不來侵極樂寶林清微風五會聲聲中論妙法聽者悟無生淨剎寶林明彌陀五會聲聽者皆生樂不聞諸苦名白玉池邊過蓮花葉裏香空中開梵響五會長劫常暫至寶城樓逍遙何所憂唯聞念五會長劫更何憂寶剎多真土威宣五會音常聞嚴淨響從此漸幽深極樂黃金樹花開五會聲意欲令諸子聞者盡修行持蓮含九品花接往生人五會連聲別從茲洗客塵極樂誰家子蓮花葉裏生為由聞五會從此息塵榮淨國摩尼水渠渠處處流水聲含五會聞者永無憂巍巍阿彌陀已降生死魔寶池珠林國往生極樂多巍巍阿彌陀眾生念者多能滅無明闇相將出受河巍巍阿彌陀壽量實難過八萬四千相觀瞻越愛河巍巍阿彌陀眾生念者多剎那登寶界神淨永無魔勝哉大勢至悲願廣無邊頂上瓶光照諸子普皆憐淨國琉璃地珊瑚馬腦珠金沙徹水照嚴界悉如如寶國寧無樂金光盡是臺摩尼明月照時至自還開人命如朝露不得故遲遲急急須勤念彌陀迎接時由因念佛故所以滅愚癡唯深三昧者方應同正知極樂法門開眾生不肯來只為無明縛永劫受其災不悟真如理長時沒愛河貪財常愛色輪迴惡趣多我常自嘆喜深悟真如理煩惱本來無眾生妄見起極樂甚精微人人總不知裏有彌陀主相將禮拜時欲識無生理唯須念佛名塵勞雲散盡惠日朗然明欲見真如理唯須觀白毫無明雲散盡惠鏡朗然高真如見無見無見是真如若了此中意得名明月珠法鏡臨空照心通悟色堅神通妙剎丘法界總同然意殊恒自淨神光遍十方知心無處所解脫得清涼觀像而無像高聲不染聲了知無所有惠鏡朗然明寂寂幽靈靜恬然無所緣坐臥宮霄裏超出離人天暫引池邊立洗却意中泥清淨無塵垢願汝證菩提惠鏡無令闇智珠常用明塵勞須斷却寶坐自然迎注想常觀察三昧寶王珍洞閑三藏教拂却意中泥人今專念佛念者入深禪初夜端心坐西方在目前念即知無念無念是真如若了此中意名為法性珠淨土在心頭愚人向外求心中有寶鏡不識一生休諸佛在心頭汝自不能求慎勿令虛過急手早勤求寶鏡人皆有愚人不解磨不曾反自照塵垢更增多寶鏡人家有智人即解磨勤勤返自照塵垢不來過意珠恒瑩徹自性本圓明悟理知真趣念佛即無生碎末為金礦礦中不見金智者用消鍊真金腹內現佛相空無相真如寂不言口談文字教此界忘相禪涅槃末鐵法祕密不教傳心通常自用威當度有緣三乘元不識外道未曾聞小相未曾聞誓願不流傳道逢良賢把手相傳道逢不良賢子父不相傳淨剎西方好人人道可怜課功勤念佛永得離人天淨土有金園心通悟色堅彌陀皆攝取普願坐紅蓮蓮池碧色採金花處處滿玉戶洞清音五濁慇勤別西方共作期莫迷生死苦淨土致狐疑妙閣紫黃金瑠璃七寶林蓮池花色異菩薩上遊吟淨域今時到蓮花久已門為承紅願力一念坐蓮臺淨剎壇金樹其間寶網𩊭時時出寶果眾等志心觀寶殿金樓閣紅蓮生碧池但知勤念佛妙偈萬般詞七寶為宮殿金蓮合作臺真心念佛者總得上花來彌陀極樂處寶鳥作音聲聽取聲中意喚法入金城孔雀佛前坐鴛鴦遊戲吟白鶴宮中舞鸚鴣自彈琴池水於前現花林契法身汝但持妙典諸佛證成真暫向臺邊坐彌陀見我身問言諸子等好在往生人蓮花一叢赤復有一叢青中間化生子言語甚分明欲得往西方唯須念佛強下心修淨業巍巍入寶堂極樂無燈火隨形各自明但知勤念佛速得悟無生世尊上寶樓住在化城頭願汝心清淨努力早勤求極樂前頭現無明不見他碎身勤懺却慈主自來過西方有寶樓聖眾自來頭音中常念佛心裏說無生諸佛乃隨身迷人不自勤眾等須勤念心裏每常欣妙剎心中現都由淨業多真心入三昧永離苦娑婆妙剎一念善名字十方知勤念彌陀佛正是發心時欲得求三昧無過自攝心身心莫間斷慈主自來尋極樂真國淨餘方未得過心心求三昧入定見彌陀池水金沙映蓮花遍滿生念佛人皆往隨意任經行欲求三昧樂無過多碎身真行世尊教令眾見金身諸佛成無漏皆由累劫修欲生淨土者心裏自勤求積寶如山岳眾生不能求內懷明懷鏡不識一生休寶閣金樓網花雨滿池亭清音七寶管不弄自然鳴佛力加持我今朝出愛河剎那生彼國還此救娑婆淨土金沙水尋常遶佛流有人入定見歡喜更何憂聽說人生者池中是我家乘蓮必自在遊戲散天花我今住三昧蓮花色焰暉心遊七寶殿禮佛未能歸有人欲擬退蓮花葉便委精心勤念佛花色更增暉苦海廣無邊彌陀願力船迎將生淨土盡得坐紅蓮淨土諸菩薩因是苦勤修花中得上品一念十方遊寶閣無人上地獄競來奔一朝命已盡何故入泉門西方人牢到地獄競來奔念佛如明鏡造罪闇昏昏地獄不須去淨土早歸來池中實妙樂永劫不聞哀地獄酸寒苦牛頭在眼前罪人欲入去苦痛哭號天生存不念佛死後入泉門鑊湯頻受苦猛焰脅人魂釋迦臺上坐徒眾競來聽說此閻浮苦輪迴不暫亭西方實妙樂百寶紫蓮臺黃金為界道見者發心來寶閣西方現金臺更可憐池中化生子水裏撥紅蓮碧玉池中水蓮花欝欝香花開能見佛聞法悟真常化閣多青翠金樓寶網𩊭摩尼幢上蓋池水百花般一生勤念佛誓願出娑婆身心無間斷長却坐蓮荷歸念彌陀佛稽首彼如來誓生極樂國池裏坐花臺下意歸西路低心攝有情彌陀慈愍見報盡自然迎上來依諸聖教略述讚揚五會法事軌儀以為三卷前之兩卷其有明文意遣群疑歸心淨國眾等若念誦讚行即依前卷迴向發願文即便應知時大歷九年冬初十月於北京龍興寺再述淨土念誦觀門滓騰神淨方證妙覺之圓明共處蓮花之會願諸智者深信修行厭離輪迴生死世界專稱彼佛同往淨方疾證菩提豈非善哉樂哉矣有緣之者願共歸西根性有差各隨業云爾
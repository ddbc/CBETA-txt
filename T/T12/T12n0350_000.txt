佛在舍衛國祇洹阿難邠坻阿藍時與摩訶比丘僧千二百五十人菩薩萬二千人爾時佛語摩訶迦葉比丘言菩薩有四事法智慧為減何等為四事一者不敬經不敬師二者人有欲聞經者中斷之三者人有求深經者愛惜不肯與四者自貢高輕侮他人是為四菩薩復有四事法智慧為增何等為四一者恭敬經尊師二者人有來聽經者不中斷三者人有欲得深經者不愛藏四者具足為人說經不從人有所徼冀常自精進常隨法行不嘩說是為四菩薩有四事世世亡菩薩道意何等為四一者欺調其師二者主持他人長短人無長短誹謗之三者壞敗菩薩道四者罵詈為菩薩道者是為四菩薩有四事世世所生念菩薩道不忘及自致至佛何謂四事一者不欺師盡其形壽不兩舌諛訑二者盡形壽不兩舌形笑他人三者慈心於人不念人惡四者視諸菩薩如見佛及初發意無異是為四菩薩有四事法中道斷絕為菩薩日減何謂為四一者自貢高學外道二者獨欲自供養不欲令他人得三者反自憎菩薩還自相謗四者人有來常所聞經妄止令斷絕是為四菩薩有四事求經道及有所求索不中斷何謂四事但求索好經法六波羅蜜及菩薩毘羅經及佛諸品去瞋恚之心敬事十方天下人如奴事大夫樂於經不為外道自益身也自守不說人惡及讒溺於人所不聞經不限佛智也隨其所喜經者各自聞得是為四菩薩有四事心不委曲當遠離何謂為四一者猶豫於佛法二者自貢高瞋恚頑佷用加於人三者貪嫉諛訑四者說菩薩短是為四菩薩有四事直行至誠何謂為四一者自有過惡不覆藏自悔欲除其罪二者實諦亡命亡國亡財不兩舌三者設有災變妄起至罵詈數數輕易及撾捶閉著牢獄設有是當自悔前世惡所致四者無恨無瞋恚自信是為四菩薩有四事難調也何謂四事一者學經自用不隨師法二者所受教不用也不慈孝於師三者受比丘僧所信句妄與他人四者不敬於成就菩薩是為四菩薩有四事易調也何謂為四一者所聞經法隨教不過所聞者但聞取法不取嚴飾二者當恭敬於師無諛諂三者食知足持戒三昧如法四者見成就菩薩持善心向心口身亦爾亦欲及其功德是為四菩薩有四事得其過何謂四事一者本不相習不當妄信二者佛有深法不當妄教人是為大過三者人有喜菩薩道者反教人羅漢道是為大過四者於比丘僧中布施心不等與者是為大過是為四菩薩有四事得菩薩道何謂四事一者等心於十方人二者布施等心於十方人三者所作為等心於十方人四者說經等心於十方人是為四菩薩有四事矯稱為菩薩何謂四事一者依經得生活二者但欲聲名不索佛道三者但欲自安不念苦人四者但口多說不欲度餘人是為四菩薩有四事成其功德何謂四事一者信虛空二者所作惡信當悔三者心念萬物皆非我所四者極大慈於十方人是為四菩薩有四惡知識何謂四一者教人為羅漢道滅意二者教人為辟支佛道自守無為三者喜教人為教道四者人求有學經者持財物誘恤不肯教人是為四菩薩有四善知識何等為四一者人所求索不逆也用是故成佛道二者經師是為善知識多聞經故三者勸樂使人發意求佛成於功德四者佛天中天是善知識具足諸佛法故是為四菩薩有四珍寶何謂為四一者見佛已悉供養無二意二者六波羅蜜法悉聞三者常淨心向師四者止於愛欲常止空閑處是為四菩薩有四事出於魔界何謂為四一者不捨菩薩心二者無有瞋恚心向於十方人大如毛髮三者悉學外餘道四者恭敬於諸菩薩是為四菩薩有四事得功德不可復計何謂為四一者持法施與人不希望欲有所得二者人有犯戒者當慈哀之三者多教人為菩薩道四者有下賤人來毀辱菩薩悉當忍之是為四佛語迦葉言不用字為字菩薩也隨法行隨法立用是故字菩薩菩薩凡有三十二事何謂三十二事安隱慈心於人自念智慮少去自用不高自傗堅住不動還所與親厚乃至般泥洹善知識惡知識等心無有異所作為不懈怠常和暢向於十方人不中斷等心悉遍至不斷慈心索諸經法不忘於經法中無有飽時所有惡不覆藏皆發露他人有短不念其短惡諸福功德悉究竟索所施與但發心索佛耳一切不索有所生心向十方人不適有所憎無思想之禪不願於其中也漚惒拘舍羅護於智慧四事雜布施不樂於外事不喜於小道心喜於大道離於惡知識習善知識以五旬自娛樂譬如月初生時稍稍增益於智慧稍稍如是不墮非法所語無異所說諦者恭敬佛言如是迦葉三十二事是故名為菩薩佛言迦葉譬如地一切人隨其所種其地亦不置人也如是發意菩薩自致乃成佛饒益十方人亦適無所置也迦葉譬如春夏溫煖所種成熟菩薩智慧成熟十方人功德如是譬如水百穀草木皆因水茂盛菩薩如是發心諸經法悉從中生譬如風悉成諸佛國土菩薩如是漚惒拘舍羅悉成諸佛經譬如日無所不照天下皆見其明菩薩如是智慧光明悉照十方人經道之明譬如月初生時日日增益菩薩如是精進具足於功德譬如師子獨行獨步無所畏菩薩如是被戒德之鎧獨行獨步無所畏譬如草木雖無上枝下根由復生菩薩如是雖斷三處極大慈續見世間譬如萬川四流皆歸於海合為一味菩薩如是持若干種行合會功德持用成願一味入薩芸若中譬如須彌山忉利住其上菩薩如是發心成薩芸若譬如樹蔭却雨菩薩如是持極大慈雨於經道譬如國王得傍臣共治則好漚惒拘舍羅如是菩薩所作為如佛譬如天𩄆欲索雨不能得也菩薩如是不學經道豫知不高明也譬如遮迦越羅王之所處自然後七寶自然來生菩薩如是初生薩芸若意然後自然生三十七品經譬如更治摩尼珠其價增倍多所饒益師成一人為菩薩道眾阿羅漢辟支佛皆依用得度譬如毒藥在人手中不害傷人菩薩雖在愛欲中持智慧不入惡道譬如郡國多積糞壤有益稻田菜園菩薩雖在愛欲中益於天上天下佛語迦葉若有菩薩欲學極大珍寶之積遺日羅經當隨是經本法精進何等為本法無法無我無人無壽無常無色無痛痒無思想無生死識是為法本根有常在一邊無常在一邊有常無常適在其中無色無見無識是故為中之智黠本也譬如大地為一界復一佛界兩界之際中無色無見無識無我無識無所入無所語是為智黠本也心為一邊無心為一邊設無心無識無我無識是為中間之本諸佛經法等無有異有德無德內事外事有世間無世間為度者未度者脫愛欲未脫愛欲泥洹等無有異有在一邊無有在一邊有無有適在中間是為智黠中本也佛語迦葉我為汝曹說法從生至死身所出生苦癡在一邊黠在一邊無癡無黠適在中間是為智黠中間之本佛語迦葉空不作法法本無空無相不作法法本無相無願不作法法本無願無死生不作法法本無死生死生無出生無滅無處所無形不作法法本無形當隨是本法是為中間視本法不自分別解身為空也空棄空中之空本自空甫當來空現在空佛語迦葉人寧著癡大如須彌山呼為有其過不足言耳人有著空言有空其過甚大若有著癡者曉空得脫著空者不得脫佛語迦葉言譬如人病得良醫與藥藥入腹中不行於迦葉意云何是人能愈不迦葉報言大難佛言外餘道曉空得脫著空不得脫譬如人畏於虛空啼哭教人却去虛空佛語迦葉是人寧却虛空不迦葉言不可却也佛言如是迦葉若沙門婆羅門畏於虛空其人亦空語復畏空是人為狂無有異佛語迦葉言譬如畫師自畫鬼神像還自復恐怖譬如人未得道者如是色聲香味坐是墮死生中不曉法譬如木中火出還自燒木從觀得黠自燒身譬如幻師化作人還自取幻師噉如是色聲香味對從中出念噉空噉無他奇佛語迦葉譬如燈炷之明不自念言我當逐冥去冥也然燈炷照不知冥所去處如是智黠不念我當去愚癡得智黠不知愚癡所去處也是智黠無所從來亦無有持來者是燈炷明是冥空不可得持也是智黠是癡兩者俱空無所持也譬如大舍小舍百歲若千歲未甞於其中然燈火也却後各於中然燈火迦葉於迦葉意云何是冥在中千歲若我豪強不出迦葉白佛言不也冥雖久在中見火明不敢當即去佛言如是迦葉菩薩數千巨億萬劫在愛欲中為欲所覆聞佛經一反念善罪即消盡燈炷明者於佛法中智黠明是也冥愛欲即為消盡譬如虛空中不生穀實也地種乃生穀實耳如是泥洹中不生菩薩也糞治其地穀種潤澤生於愛欲中生菩薩佛語迦葉譬如曠野之中若山上不生蓮華及優鉢華也菩薩不於眾阿羅漢辟支佛法中出也譬如大陂水污泥之中生蓮華優鉢華也從愛欲中生菩薩法譬如四大海停住菩薩於三界功德中潤澤成菩薩道譬如蠧虫食芥子空羅漢辟支佛智爾所耳譬如麻油破一髮作百分持一分搵油麻中為出幾所渧羅漢辟支佛智如是如十方空所至菩薩曉佛智如是譬如遮迦越羅有千子無有一子應遮迦越羅相也雖有爾所子不在子計中也有羅漢數千巨億萬人不在佛計中無一菩薩佛雖有爾所羅漢不具足為佛子也譬如遮迦越羅正夫人與貧窮人共交通從中生子佛語迦葉是寧應為遮迦越羅子不乎迦葉報佛言不也佛言如是迦葉雖有羅漢從法中出是非佛子也不類菩薩何以故菩薩不斷佛法故譬如遮迦越羅與青衣交通却後生子具足成遮迦越羅相雖從青衣生由為是遮迦越羅子也如是菩薩雖在生死中行力少會為佛子譬如遮迦越羅夫人懷軀七日會當成遮迦越羅相也諸天皆徹視見腹中胞胎雖遮迦越羅子多者無遮迦越羅相諸天言由不如供養腹中七日子也發意菩薩如是中有為佛道諸天心念言雖有羅漢數千萬億豪尊不如供養發意菩薩也譬如摩尼珠有水精大如須彌山不如一摩尼珠初發意菩薩眾阿羅漢辟支佛所不能及也譬如遮迦越羅有少子諸小王傍臣皆為作禮初發意菩薩如是諸天釋梵世間人龍鬼神皆為作禮譬如大山諸藥草悉出其巔亦無有主隨其有病者與諸病皆愈菩薩如是持智慧藥愈十方天下人生死老病悉等心譬如月初生人皆為作禮月成滿無有為作禮者若有信佛者於佛法中菩薩發意若有信佛者多為菩薩作禮者何以故從菩薩成佛故譬如有智者不捨月為星宿作禮也高人如是不捨菩薩為羅漢作禮也譬如天上天下共治一水精會不能得摩尼珠也一切自守持戒禪三昧智黠羅漢雖眾不能坐佛樹下不能作佛也爾時佛語摩訶迦葉菩薩學用十方人故菩薩作功德用十方人故菩薩作功德不自貢高菩薩常當教十方人愈其病何等為愈病婬者以觀為藥瞋恚者以等心為藥癡者以十二因緣為藥疑不信者以空為藥欲處色處無色處若欲覺此者以無相為藥是我所非我所愛欲所念以無願為藥四顛倒各自有藥何等為各自有藥一者有常以無常為藥二者有樂以苦為藥三者有言是我所以非我所為藥四者有身以觀為藥四意止以身心為念是為藥四意斷一切惡悉斷是為藥四神足念合會成身以空棄為藥五根五力不信懈怠念功德為藥七覺意入法黠是為藥外道及不信以八道為藥是為各各分別藥佛語迦葉若閻浮利若醫若醫弟子者或醫王最尊三千國土滿其中者或醫王滿其中雖有乃爾所醫王不能愈外道及不信者不知當持何等法藥愈也菩薩作是念不持世間藥愈人病也當持佛法藥愈人病何等為佛法藥隨其因緣黠慧中無我無人無壽無命信空度脫空無空聞是不恐不懼持精進推念心何等心入婬何等心入瞋怒何等心入癡持過去當來今現在心入耶過去為盡甫當來未至今現在無所住也佛語迦葉言心無色無視無見佛語迦葉言諸佛亦不見心者本無所有無所因也自作是因緣自得是死生心遠至而獨行心譬如流水上生泡沫須臾而滅心譬如天暴雨卒來無期愛欲亦如是卒來無期心譬如飛鳥獼猴不適止一處也心所因不適止一處也譬如畫師各各賦彩心各各異如是隨行所為譬如王於眾人中為上心於諸功德中無上譬如蒼蠅在糞上住自以為淨心亦如是入愛欲中自以為淨心譬如怨家擲人著惡道中無有期也譬如持灰作城持無常作有常譬如持鈎行釣魚得心持非我所是我所心譬如賊所作功德反自辱譬如坂上上下心須臾有愛須臾有憎心譬如怨家但伺人便心常欲聞香譬如畫瓶盛屎有何他奇心喜味譬如奴隨大夫使心樂對譬如飛蛾自投燈火中佛語迦葉心索之了不可得雖不可得是為無有雖無有因為無所生雖無所生亦無所出雖無所出亦無所壞雖無所壞亦無有死亦無有生雖無所生無所死本無因緣死生雖本無因緣無生亦無願也雖無願亦無所持雖無所持是為羅漢滅是為羅漢滅無誡禁也若死生若計所作罪本了無有是無死生是為羅漢滅羅漢滅亦無身行無口行無心行是滅無有異也何以故諸經一味故是滅皆等如虛空是滅適無所莫亦無是我所亦非是我所是滅諦本無諦是滅本淨無愛欲之瑕穢也本滅離本滅是滅隨次至於泥洹是滅無盡也本無有生也是滅安隱用至泥洹故安隱是滅也常滅常經無本是滅好去本無死生佛語迦葉言自求身事莫憂外事後當來世比丘輩譬如持塊擲狗狗但逐塊不逐人當來比丘亦爾欲於山中空閑之處常欲得安隱快樂不肯內自觀身也如是為不曉色耳鼻舌身從是何緣得脫乎從是入城乞匃若至聚邑見色聲香味細軟欲得者便為墮衰於山中若多少持戒不內觀死則天上生從天上來下生世間從是以後不離三惡道佛語迦葉言比丘如狗逐塊人罵亦復罵之人撾亦復撾之不制心者亦如是譬如調馬師馬有𨅨踲者當數數教之久後調好比丘時時法觀制心調亦不見其惡如是譬如人病喉咽痛舉一身皆為痛人心繫於是我所非我所隨外道亦如是佛語迦葉言沙門有二事墮牢獄中一者言是我所二者求人欲得供養沙門復有二事縛何謂二事一者學外道二者多欲積衣被及袈裟鉢沙門復有二事中道斷何等為二事一者與白衣厚善二者見好持戒沙門反憎沙門復有二事墮垢濁中何謂二事一者常念愛欲二者喜交結知友沙門復有二事著何等為二事自有過不肯悔反念他人惡沙門復有二事墮泥犁中何等為二事一者誹謗經道二者毀戒沙門復有二事何等為二事一者都犯戒二者於法中無所得沙門復有二事悔何等為二事一者不應行強披袈裟二者身不自持戒持戒比丘反承事沙門復有二事病難愈何等為二事一者心邪亂二者人有作菩薩道者止斷佛語迦葉沙門何故正字沙門有四事字為沙門何等為四一者形容被服像如沙門二者外如沙門內懷媮𡣽三者求索嘩名自貢高四者行不犯真沙門也何等為形容被服如沙門者髠頭剔鬚著袈裟持鉢心不正不持戒但欲作惡喜學外道是為被服如沙門何因外如沙門內懷媮𡣽者安徐而行安徐而出安徐而入外道麁惡於山間草屋為廬內無信著我著我所中有因苦直信者反自嫉妬何因為求索嘩名者媮𡣽持戒令他人稱譽媮𡣽學經令他人稱譽媮𡣽僻處令人稱譽不自剋責求度脫但有媮𡣽何等為行不犯真沙門不惜壽命損身何況索歸遺供養者若有比丘守空行常勸樂追及悉見諸法淨潔本無瑕穢自作黠明不從他人持黠明於佛法亦不著何況常著色亦無結者亦無脫者本無不見泥洹亦無死生亦無泥洹是為真沙門佛語迦葉至誠沙門常當作是念當効真沙門莫効嘩名諛訑沙門也譬如貧人號名大富但得富名無所有也佛語迦葉是人應得為有是字不迦葉言不也佛言如是迦葉雖有沙門字不行沙門法也亦如貧人自稱大富譬如人為水所沒溺反渴欲死沙門如是多諷經高才不去情欲於情欲中渴欲死坐入泥犁禽獸薜荔中譬如醫滿一具器藥不能自愈其病雖多諷經而不持戒譬如人病得王家藥不自護坐死雖多諷經而不持戒如是譬如摩尼珠墮於屎中雖多諷經而不持戒譬如死人著金傅飾不持戒反被袈裟像如持戒沙門譬如長者子服飾著新衣著新傅飾多諷經持戒好亦如是佛語迦葉有四事不持戒像類持戒人何等為四一者若有比丘禁戒所說不犯缺也雖有是有著呼有人二者若比丘悉知律經著行是我所行三者若有比丘著我是我所四者常行等心等心於人著怖畏於死生是為沙門不持戒名持戒佛語迦葉言禁戒無形不著三界何因名為戒無吾無我無人無命無意無名無種無化無教無有作者無所來無所去無制無滅無身所犯無口所犯無心所犯無世無計無世所住亦無有戒亦不無戒亦無所念亦無敗壞亦無坐立是故為禁戒矣爾時佛說曰戒無瑕穢著也戒者無奢無瞋恚安定就泥洹如是為持戒不愛身亦不愛命不樂於五道悉曉了人於法於佛法中是故為戒適不在中邊止也中邊不著不著不縛譬空中風是為持戒名及種無所止也人定心無所著無我想無人想曉是者是為淨持戒也不輕於禁戒不自貢高常欲守道持戒如是無有能過者離我所想自我及是我所都無有是也信於空及佛法行不沾污於世不著於世間從冥入明適無所因不著於三界是為持戒時佛說是經法二萬二千諸天人及世間人民諸龍鬼神皆得須陀洹道八百沙門皆得阿羅漢道五百沙門素皆行守意得禪道聞佛說深經皆不解不信便從眾坐避易亡去迦葉比丘白佛言是五百守禪比丘聞深經不解不信摩訶而去佛語迦葉是五百守禪比丘信餘眾多聞深法教不解不信佛語迦葉是五百比丘者乃前迦葉佛時皆作婆羅門道於迦葉佛所一返聞經道心意樂喜即時五百人自說言迦葉佛所說快乃爾五百人得是福祐壽終皆生忉利天上佛言五百比丘得是福已後於我法中作沙門今聞深經不解不信佛語迦葉言是五百比丘持是所聞深經得不墮惡道於今世皆當得阿羅漢般泥洹去佛語須菩提言汝行教五百亡去比丘令來還須菩提白佛言是五百比丘尚不欲聞佛所說何肯隨小羅漢語乎佛即時化作兩比丘於五百比丘前徐行五百比丘皆使行及前兩比丘五百比丘問前兩比丘言二賢者欲何至湊兩比丘報言欲到空閑山中安隱之處自守坐禪不能復憂餘五百人復問言何以故兩比丘復報言佛所說深經我不信不解也五百人復報言我亦欲入山止空閑之處快坐禪無人來嬈我我曹亦復聞佛說經不信不樂也兩比丘復報言是事當共諦議不戲也不爭者是為比丘法也何因為泥洹身中有我有神有命有人有意耶當有至泥洹處者耶五百人報言是身亦無人亦無我亦無名亦無意亦無有行至泥洹處者也兩比丘復報言何等盡當得泥洹者五百人復報言盡婬盡怒盡癡是為泥洹兩比丘復問言卿曹婬怒癡悉盡未五百人復報言亦無內亦無外也兩比丘復問言賢者當莫著亦莫不著雖不著莫不著是為泥洹禁戒不在死生亦不在泥洹智黠適等度脫見黠亦不在死生亦不在泥洹是本法空無色亦無所見棄思想棄泥洹想滅思想痛痒得疾至所有法莫念亦莫不念滅思想痛痒是為無所為爾時兩比丘說是經法五百人皆得阿羅漢道五百人屈還至佛所須菩提問五百人言諸賢者去至何所從何所來五百人報言佛所說經無所從來去亦無所至須菩提問五百人誰是汝師者五百人報言本無有生何因當有出須菩提復問誰為卿曹說經者五百人報言無五陰無四大無六衰是為我師須菩提復問言師為汝說何等經五百人復報言無縛亦無放須菩提問言本從何因緣守道乎五百人報言亦無守亦無有不守須菩提復問言所作為當如是五百人復報言亦無有當所作如是者須菩提復問言以為降伏魔耶五百人復報言無有五陰與魔也須菩提復問言卿曹當何時般泥洹乎五百人復報言化人般泥洹者我爾時亦當復般泥洹須菩提復問言誰愈卿者五百人復報言無身無心是我師也當愈我須菩提復問言卿曹愛欲盡未五百人復報言諸緣法本盡須菩提復問言卿曹已住羅漢地耶五百人復報言亦無所取無所放須菩提復問言卿曹死生已斷耶五百人復報言本斷亦無所見須菩提復問言卿曹住能於忍地耶五百人復報言一切已脫著中去時須菩提問事以所可報五百人爾時百二十萬人及諸天鬼神龍皆得須陀洹道千三百比丘皆得阿羅漢道佛說經已比丘比丘尼優婆塞優婆夷諸天世人鬼神龍皆歡喜前為佛作禮而去
華嚴性海納香水之百川法界義天森寶光之萬像極佛陀之真智盡含識之靈源故世主妙嚴文殊結集龍宮誦出雞嶺傳來繼踵流通普聞華夏李長者合論四十軸觀國師疏鈔一百卷龍樹尊者二十萬偈佛國禪師五十四讚四家之說學者所宗若乃撮大經之要樞舉法界之綱目標知識之儀相述善財之悟門人境交參事理俱顯則意詳文簡其圖讚乎信受奉行為之序引善財童子初詣裟羅林中參文殊師利菩薩象王顧盻師子嚬呻六千比丘言下成道五眾益友頓啟初心得根本智指南法門證十信心讚曰出林還又入林中便是娑羅佛廟東師子吼時芳草綠象王回處落花紅六千乞士十心滿五眾高人一信通珍重吾師向南去百城煙水渺無窮善財童子第二詣妙峯山參德雲比丘羅尋覓七日方見在別峯上徐步經行頂禮問法入佛境界得憶念諸佛普見法門證發心住讚曰德雲長在妙高峯行遶峯頭不定蹤七日既云尋未見一朝何故却相逢發心住處師緣合普見門中佛境容回首夕陽坡下望白雲青嶂萬千重善財童子第三詣海門國參海雲比丘十二年中觀海現佛千二百歲摩頂說經憶念受持聚筆難寫得普眼法門證治地住讚曰一入多門又到門分明普眼照乾坤十年觀海深深趣千載聞經品品存白浪涌花成異瑞紅蓮現佛獨稱尊須彌聚筆休云寫萬頃滄波欲斷魂善財童子第四詣楞伽道傍參善住比丘來往空中廣現神變手摩日月身出煙焰遍遊佛剎普散天花得普速疾供養諸佛法門證修行在讚曰迢迢一到海楞伽遙望空中事可佳念念遍遊諸佛剎紛紛艶曳落天花手摩日月三輪外身出煙雲四面遮若也更求生貴樂禹門洪浪跳金蝸善財童子第五詣達里茶國參彌加長者問已作禮散香花寶放光照耀分別字輪究萬類音悟總持法得妙音陀羅尼法門證生貴在讚曰檀末金花香寶珍繽紛散後現威神騰騰光照三千界落落言分萬字輪欝密林蠻處虎豹深沈淵澤聚龍麟妙音唱出陀羅語辨盡胡人與漢人善財童子第六詣住林城參解脫長者一身中現十方佛剎土佛無異國土何殊不來而來要見即見得如來無礙莊嚴法門證具足住讚曰十二年中到住林住林深處訪知音有時要見十方佛無事閑觀一片心不去不來如焰影緣生緣滅過光陰莊嚴門啟誰人到幽徑落華流水深善財童子第七詣摩利伽羅國參海幢比丘半年觀察三昧定境現十四類涌百千相般若智照何所不彰得普眼捨得法門證正心住讚曰光陰已過半身間終日冥然靜若山身上出生十四類毫中涌現百千般一心觀察無休息六月思惟不等閒摩利伽天好春色柳鸎梁鷰語綿蠻善財童子第八詣海潮處園林參休捨優婆夷堂閣莊嚴陂池間錯智悲同運生死雙摧啟菩提心悟究竟願得離憂安隱幢法門證不退住讚曰寶樹園林間寶牆金光明網布金床千層堂閣穹崇麗萬派陂池汗漫香究竟願門周法界菩提心廣遍塵方河沙諸佛曾承事安隱幢高是歇場善財童子第九詣那羅素國參毘目瞿沙仙人無量仙人同音讚已下林執手佛剎現前悟真淨智卷舒自在得無勝幢法門證童真住讚曰毘目仙人下寶床摩頭執手看殊祥十方佛境同時現萬象星羅忽頓彰無勝妙幢騰瑞色遮那文藏顯靈光卻還本座求端的轉覺平生見處長善財童子第十詣伊沙聚落參勝熱婆羅門五熱炙身心生疑惑諸天共讚頓悔自愆直上刀山投身火聚得無盡輪法門證王子住讚曰求師擇友古今難邪正誰分萬慮間若使全身投火聚先須努力上刀山六天讚後方知妙五熱熏時豈等閒無盡輪中王子住玉樓金殿鎖塵寰善財童子第十一詣師子奮迅城參慈童女師子宮殿龍勝天衣一一器中佛佛影現能證諸行所了境智得般若波羅蜜多法門證灌頂住讚曰控鶴乘雲入帝鄉漸觀真境漸難量狻猊城裏音容秀龍勝床高雅韻長一一器中含佛剎重重影內現神光千門萬戶今朝啟成朵波羅花滿堂善財童子第十二詣三眼國參善見比丘頂文三道圓光一尋萬字胸標金輪掌現順機順法無念無照得隨順燈法門證歡喜行讚曰直入城中借問人人人指點在雲林便知求友到三眼忽見吾師光一尋三十八河崇佛事百千萬劫聽潮音出家何必云年少一息蹉跎歲月深善財童子第十三詣名聞河渚中參自在童子八部龍天空中告語十千童子樂共戲沙工巧方術商農算印得工巧大神通智法門證饒益行讚曰十千童子樂無涯河渚沙中共戲沙不可數窮為轉轉阿庾多計洛叉叉巧書算印將何用醫相商農未足誇大智光明如會得滿天星月屬皇家善財童子第十四詣海住城中參見足優婆夷敷十億座延無量人安一小器涌無量寶萬方來者悉得滿足得無盡福德藏法門證無違逆行讚曰海住城高瑞氣濃更觀奇特事無窮須知隱約千般外盡出希微一器中四聖授時成聖果六凡食後脫凡籠少林別有真滋味花果馨香滿木紅善財童子第十五詣大興城參明智居士處高臺上仰視空中一切諸寶繽紛而下若貴若貧財施法施得隨意出生藏法門證無屈撓行讚曰萬象澄明絕點埃大興居士在高臺求財窮子紛紛到聽法高流疊疊來施物應機心路遠出生隨意藏門開萬般千樣從空落無量人天飽暖迴善財童子第十六詣師子宮城參寶髻長者執手觀宅重疊妙閣見十界生施十種寶過去修因蘊積智藏得無盡藏法門證離癡亂行讚曰執手歸家看技能善財一見長威稜十重樓閣從頭覻三世如來最上層今日人間成妙果當年佛所施香燈若將此事為奇特辜負南山萬歲藤善財童子第十七詣藤根國參普眼長者調香調藥理身理心運平等悲利益無量是生皆度是佛俱見得普見諸佛歡喜法門證善現行讚曰遠入藤根路渺茫普門普眼趣何長身心安樂渾無病香藥調和別有方禪悅珍羞平濟惠名衣上服等分張微塵生佛如求見細把波羅蜜味甞善財童子第十八詣多羅幢國參無厭足王詔入宮殿細觀善惡示現調伏令修福業了生如幻化幻如生得如幻法門證無著行讚曰幢王一詔入深宮鳳閣龍庭事莫同劒戟刀山成妙用鑊湯爐炭顯神功妄言惡舌當須斷殺盜邪婬禁不通便是金輪化天下大千沙界鼓堯風善財童子第十九詣妙光城參大光王明明三昧入一切智法法顯現諸天圍遶種性莊嚴觀仰無盡得大慈幢法門證難得行讚曰百寶光城物象鮮又觀王入定中圓山川草木皆迴轉鳥獸魚龍悉現前以法攝持千萬眾歸心侍衛幾重天為君傳道誠難得十地三賢未比肩善財童子第二十詣安住城參不動優婆夷光觸身者即得清涼經乎塵劫不生慾心諸種勝法一智無礙得求法無厭法門證善法行讚曰夷夷相好世難倫正是當年箇女人過去劫逢無垢佛至今成得有為身幾生欲海澄清浪一片心田絕點塵求法既云未休歇朱顏應不惜青春善財童子第二十一詣都薩羅城參遍行外道徐行山頂色相圓明十千天人九十六種觀器觀機無依無作得一切處菩薩行法門證真實行讚曰城裏相尋晚景分中宵城外去尋君煇華氣象凝青嶂色相圓明步白雲隨類現身非一一當機演法未聞聞東西南北微塵內外道天魔盡出群善財童子二十二詣廣大國中參優鉢羅華長者採諸寶香合成一味變化祥瑞普燻法界使聞香者獲法身香得調和香法門證離眾生相回向讚曰優鉢羅華向日開滿天風味入靈臺雪山牛首皆收到象藏龍宮盡採來一炷普熏成雨露十方騰瑞起風雷吾家不用調和法也自馨香遍九垓善財童子第二十三詣樓閣城中參船師婆施羅一切商人共論寶聚酌海深淺於其遠近望月觀星知來識往得大悲幢法門證不壞回向讚曰平生活計聚城樓來往商人古岸頭鷗鷺過時江蓼嫩鷰鴻歸後白蘋秋碧天有月尋珠浦滄海無風到寶洲鼓掉呈橈何處客入雲帆勢去悠悠善財童子第二十四詣可樂城中參無上勝長者無憂林中理斷世務八部龍天一切人畜無貪無嗔無鬪無諍得一切處無作神通法門證等一切佛回向讚曰十有餘年四海遊因尋上勝到無憂幾多魔畜貪瞋息八部龍天鬪諍休一切處修菩薩行三千世界鬼神愁秪因成就如斯力喚得勞生盡轉頭善財童子第二十五詣輸那國中參師子嚬呻比丘尼妙勝光王日光園中八德流泉百花寶木頭頭映現一一示身得成就一切智法門證一切處回向讚曰師身已得意生身遍往塵方指示人泉沼靈源八德美園林寶樹百花新頭頭顯現輝心鏡各各隨宜轉法輪多劫既能師子吼不知何處又嚬呻善財童子第二十六詣嶮難國中參婆須蜜女現真金色身出光明或現或觸無染無著了性欲空皆獲道果得離貪慾際法門證功德藏回向讚曰相逢相問有何緣高行如來一寶錢執手抱身心月靜吻脣唼舌戒珠圓人非人女皆隨現天與天形應不偏三德已明貪欲際酒樓花洞醉神仙善財童子第二十七詣善度城中參鞞瑟胝羅居士如來塔開栴檀香座百千諸佛悉來此中無涅槃者但為調伏得不般涅槃際法門證善根回向讚曰山川重疊轉艱難到此平生意氣歡鞞瑟胝羅如月滿栴檀佛塔似天寬但觀種類示調伏不見如來般涅槃三昧境隨成正覺十方塵剎掌中看善財童子第二十八詣補陀落迦山參觀自在菩薩諸菩薩眾各坐寶石猶如滿月共演慈音說離怖畏隨宜攝化得大悲行法門證隨順眾生回向讚曰迤邐山西巖下求金剛寶石月輪秋善財童子叮嚀語却問觀音那路修一切含生離怖畏百千異類等調柔聞思修入三摩地犬吠鷄啼卒未休善財童子第二十九即此空中參正趣菩薩放大光明映奪諸相足按地六種震動過微塵國事無量佛得普門速疾行證真如相回向讚曰堂堂此界太虛中身放毫明照不同日月星辰光映奪天人龍鬼貌朦朧從來國土無空過所到師門有變通普疾行功聊借問竹房雲鎖日頭東善財童子第三十詣墮羅鉢底城參大天神長伸四臂取四海水以自灌沐示現珍寶供養如來令離諸欲得雲網法門證福德藏回向讚曰四手長伸取四溟持來掌上驀頭傾回觀面目身心淨又見乾坤日月明雲網碧幢重疊疊花香寶聚積盈盈試拈此物為施設蠢動含靈道自成善財童子第三十一詣菩提場參安住地神各放光明阿僧祇寶悉皆涌現昔善根力佛記無忘得智慧藏法門證法界無量回向讚曰行到閻浮摩竭陀地神百萬列星羅口談佛記心持盡足按僧祇寶涌多得此法門常出入便觀塵劫不誵訛等將法界同回向普放光明見也摩善財童子第三十二詣迦毘羅城參婆珊婆演底主夜神諸天星辰炳然在體雲霧黑暗現日月明巇嶮惡道作橋梁路得破礙暗光明法門證歡喜地讚曰西落金烏夜放光迦毘羅國現熒煌密雲重霧行平陸暴雨瓢風涉渺茫便向暗中懸日月却來嶮處架橋梁已知多劫成方便今日相逢喜一場善財童子三十三詣菩提場參普德淨光主夜神十種聖智四禪定心三寶威光五停識觀開出家門示正道路得普遊步法門證離垢地讚曰自喜求師不遠尋不離場內聽潮音翻思昔日聞談妙未似今宵得意深十種法門圓聖智四禪分別合天心又能寂靜還遊步離垢花開向少林善財童子第三十四不離菩提場參喜目觀察眾生主夜神一一毛孔涌出身雲現相隨機演他心智入解脫海誠希有事得大勢力普喜幢法門證發光地讚曰諸方堂奧足參人子細尋思未似君念念出生成念海身身示相現身雲他心智妙智非智天耳聞通聞不聞幾劫辛勤求大用而今勢力頓超群善財童子第三十五即眾會中參普救眾生妙德主夜神兩眉放光舒身濟頂大人境界知佛現時普焰出世妙眼發心得調伏眾生法門證焰慧地讚曰眉裏舒毫灌頂時淨輪三昧合如之論心境界重重現說佛光明漸漸知妙眼我身何有異寶王慈氏更無疑普賢普焰今何在雪滿長空花滿枝善財童子第三十六即道場中參寂靜音海主夜神念念出生無邊大喜之心發起無量大悲法藏法義如雲如海得出生廣大喜莊嚴法門證現前地讚曰百萬僧祇眾遶身摩尼幢座涌蓮新從來念念出生喜發起心心觸處真我見我觀無量境成雲成海有前因略言師友逢多少二剎如來是故人善財童子三十七詣如來會中參守護一切城主夜神普現色身演佛法藏聞思修慧密赴群機令諸含識守護心城得甚深自在妙音法門證難勝地讚曰寶座光中普現身又開佛藏濟生民我觀法界無邊表誰信陀羅有利人行法名輪重演說聞思修慧再宣陳妙音雖是胡家拍韻出陽春雪曲新善財童子第三十八詣佛會中參開敷木花主夜神隨心現身普使知見蓮華覆合嶮難惡道救拔有情令斷愛網得出生廣大喜光明法門證遠行地讚曰闇裏花生盡護歸不令嶮路受驅馳愚迷羅網刀摧後貪染稠林杵挫之智慧山王騰化日寶光明女發心時算來已是經多劫遠地相逢也深奇善財童子第三十九詣道場中參大願精進力救護眾生主夜神隨機隨像一身多身妙色妙智如日如月普救罪人獲心眼淨得教化眾生令生善根法門證不動地讚曰太子當年救罪人而今普現一多身十千信士心離垢百億那由眼絕塵妙色瑩如秋色靜智輪明似日輪新寶光佛出林中後又見曇華幾度春善財童子第四十詣毘嵐園中參妙德圓滿主夜神普觀十方一切佛降往劫乳母今朝園主悟受生藏生如來家得受生自在法門證善慧地讚曰逢君直語受生因便作如來家裏人一念盡觀塵數佛十方同看降威神欲知今日園林主便是當年乳母身別有世間曾未見一行一步一華新善財童子第四十一詣法界講堂參釋種瞿波女一萬宮神俱來迎讚現前法爾過去因緣香牙園佛菩提種智得觀察三昧海法門證法雲地讚曰因遊法界講堂中逢見瞿波女不同盡說目前千萬事又云塵劫許多功法雲容曳舒群岳教網張羅滿太空檢點人生成好笑香牙園裏杏花紅善財童子第四十二詣此世界中參佛母摩耶聖后在大樓觀坐寶蓮華色相端嚴威光顯著念念佛出生生為母得大願智幻生法門讚曰我又如何近問津守堂羅剎再三陳遙看樓觀重重妙忽見蓮華葉葉新念念願為諸佛母生生示作女皇身可怜心腹含容大包盡微塵世界人善財童子第四十三詣三十三天上參天主光天女歷微塵劫事微塵佛受持法語未曾忘失有益悲智無不現前得無礙念清淨莊嚴法門讚曰三十三大天主天不知何代結因緣青蓮花界初心啟妙月光中得意圓勤苦已經無量劫修持又覺有多年閻浮界內人相問諸法如今已現前善財童子第四十四詣迦毘羅城參童子師遍友即時指去不示一言顯無法真法無得是得空過此處未易前程昔者聞名今朝見面讚曰萬里相尋自不言却云他得藝能全求人忽若渾如此是我平生豈偶然傳道友方成妄說說名師軌也虛傳已傾肝膽尋知識料得前頭必有緣善財童子第四十五不離當處參善知眾藝童子以無礙智窮世間藝唱諸字母入諸法門鳥獸音聲雲霞氣候得善知眾藝菩薩字智法門讚曰聞得吾師眾藝全而今相見試敷宣阿多波者言言諦縒󱏁迦陀字字詮四十二門流布後三千世界古今傳大明一智如何也雲散長空月正圓善財童子第四十六詣婆呾那城參賢勝優婆夷心自開解利樂眾生眼耳鼻舌身意智性出生功德普現光明得無依處道場法門讚曰自開自解自為人便向紅塵利有情眼耳鼻含功德聚舌身意現智光明能生能出門庭靜無盡無依境界清會得道場圓滿處一身鋒釰致昇平善財童子第四十七詣沃田城參堅固解脫長者百千萬劫十方佛所勤求正法未曾休息大師子吼大福智聚得無著念清淨莊嚴法門讚曰精進人希懈怠多師勤法道恰相和十方佛所無休息百劫身心有切蹉萬仞峯頭雲去後千尋松頂鶴來過自怜處世間清淨花落閑庭長綠莎善財童子第四十八即此城中參妙月長者不談法義略示名字顯無得中又無所得即此無得又無得矣是謂真得也得淨智光明法門讚曰妙月高人又指他向時遍友也空過翻思兩處語言少却笑諸方路布多悲焰明輝休語會智光解脫是如何君今不為通消息白玉無瑕自琢磨善財童子第四十九詣出生城參無勝軍長者垂示二法而為開誘見無量佛得無盡藏悟其所以實亦省逕得無盡相法門讚曰迢遙遠入出生城鬧市門頭話道情多謝吾師言兩句却深思我路千程得無量藏因誰悟見盡高人合自明作夜松床秋夢起一天星月照簷楹善財童子第五十即此城南聚落參最寂靜婆羅門發菩提心無有退轉過現未來已退當退隨意作為皆悉成滿得誠願語法門讚曰城南聚落法門低聞願忻然意不迷過去以誠成解脫未來因語得菩提隨心隨處作為滿無退無當旨趣齊須信江南二三月百花香裏鷓鴣啼善財童子第五十一詣妙意花城參德生童子有德童女幻生智悲緣相知見無明煩惱國土眾生依正同空悉皆如幻同得菩薩幻住法門讚曰德生有德兩和融同幻同生意莫窮同住同修成解脫同悲同智顯靈功同緣同想心冥契同見同知道轉通若要一生成佛果毘盧樓閣在南中善財童子第五十二詣毘盧藏樓閣參彌勒菩薩佇立門前遠方而至頂禮入觀妙境重重映現佛佛全彰出已還閉思議不及得一生佛果三世境界法門讚曰樓閣門前立片時龍華師主遠方歸不唯彈指觀深妙又聽慈音語細微理智行為身日月菩提心是道樞機許多境界何來去萬里天邊一雁飛善財童子第五十三詣佛會中參普賢菩薩乘白象王處紅蓮座一心親近諮聞法要智悲圓滿行願功成即獲佛德顯同果海得一切佛剎微塵數三昧法門讚曰百一由旬摩頂歸片心思見普賢師堂堂現在紅蓮座落落分明白象兒沙劫智悲方滿日微塵行願正圓時佛功德海重宣說愁見波濤轉渺渺佛國禪師昔居龜寺今在鳳城觀善財童子參諸知識未有休期咄直下承當豁然休歇大用現前讚曰時光已是覺蹉跎嗟爾平生跋涉多五十餘人皆問訊百重城郭盡經過而今到此休分別直下承當得也麼忽若更云南北去分明鷄子過新羅
一世祖皇帝玉音一百段出弘教集實帝師大臣欽承對旨謹置于編一帝師所說彰所知論冠于篇者尊之也一吾佛世尊未生以前時代本不與書欲便初學卷自太古始一往古帝王即位改元崩殂及僭國之主宰臣護教尊法者略見始末餘不書一帝王於聖教御製贊序及大臣碩儒撰述其間有關大教者皆具載焉一僧道對析論辨詳收始末以備參考一世尊示滅之後凡經百年必書其於旃檀像及教被東土之年倣此一佛祖傳法偈翻譯詳見梁大同六年一教門隆替並依史籍編錄使來學知有自焉一諸祖事實備載于示寂之年倣先經終義之例一屏山居士鳴道集說凡二百一十七篇今錄一十九篇蓋彰其識見耳一教門事要異同訛正略加考定據諸傳記摭集不以私臆謬加論辨或恐繁失於冗簡失於陋以俟博雅之士改而正之一太史公史記稱黃帝三十八年命風后定甲子始因而編之隨年列為橫曆于上佛祖歷代通載凡例第一卷七佛偈彰所知論器世界品日輪月輪諸星宿妙高山三十三天情世界總有六種人祖大梵三末多王及諸王種器世界壞第二卷盤古王天皇地皇人皇五紀有巢氏燧人氏伏羲氏社神神農氏黃帝少昊顓頊帝嚳唐堯虞舜夏后氏殷湯周文王武王成王稷神四國諸侯康王第三卷周昭王世尊示降生世尊示出家穆王世尊示成道瑞像緣起世尊示說法世尊示涅槃孝王第一祖摩訶迦葉秦非子厲王二祖阿難上座大眾二部宣王三祖商那和脩王殺杜伯感報平王四祖優波毱多莊王五祖提多迦襄王六祖彌遮迦定王老聃生于楚七祖婆須密靈王孔子生于魯景王八祖佛陀難提敬王九祖伏馱密多貞定王十祖脇尊者第四卷周安王十一祖富那耶舍顯王十二祖馬鳴大士𧹞王十三祖迦毘摩羅秦始皇室利防等十八化人十四祖龍樹尊者西漢文帝十五祖迦那提婆武帝十六祖羅睺羅多昭帝十七祖僧迦難提宣帝論師無著天親成帝十八祖伽耶舍多新室王莽十九祖鳩摩羅多東漢明帝帝夢金人教流東土摩騰竺法蘭釋道比較焚經二十祖闍夜多第五卷安帝二十一祖婆脩盤頭桓帝安世高至洛二十二祖摩拏羅靈帝竺佛朔至洛黃巾作叛獻帝牟子理惑論漢史范曄論釋袁宏論佛康猛竺大力至京二十三祖鶴勒那道始作靈寶醮章三國魏文帝蜀先生吳大帝維祇難支謙明帝曹植傳齊王芳康僧會至吳吳闞澤論佛二十四祖師子尊者曇摩迦羅等傳律高貴鄉公罽賓賊亂累釋陳留王沙門朱士衡講經始第六卷西晉武帝吳皓毀神祠及梵宇竺法護至京育王塔緣起惠帝鮑靖撰三皇經竺耆域至洛愍帝維衛迦葉石像至吳元帝沙門吉友至建康明帝二十五祖婆舍斯多成帝三藏惠理至杭庾氷議令僧拜俗何充議不應拜俗穆帝佛圖澄示寂釋涉公入寂沙門于法開醫術哀帝詔竺潛講經詔支遁繼講郄超慕佛廢帝釋道安法師孫綽許詢桓溫末年奉法簡文帝詔法曠禳星第七卷東晉武帝東林惠遠法師劉遺民卒符秦德星現獲安什秦主姚萇感報北魏道武皇帝二十六祖不如密多安帝太山竺僧朗北魏興佛教詔羅什法師道䂮僧正道融與婆羅門辯論道恒道標抗表行道僧叡四海僧望僧肇詳定經論天竺弗多羅尊者佛陀耶舍尊者柏玄下書令僧拜俗沙門不敬王者論佛馱跋陀被擯招淵明入社法果初受封爵法顯西天取經始三藏曇無讖至姑臧道生法師竪石為徒恭帝北魏崔浩薦寇謙之玄高禪師被譖齊著作魏收佛老志第八卷宋文帝神僧杯渡求那跋陀羅入朝帝幸大莊嚴寺謝靈運伏誅求那跋摩三藏蕭京尹請制建寺像帝幸曲水惠琳叛教獲報詔法瑗主天保寺浩譖太子及僧玄高魏寇謙之脩張魯術魏武詔誅天下沙門魏武受籙建靚輪宮魏崔皓伏誅沙門曇始至魏救法魏又下詔復釋武帝二十七祖般若多羅詔求那跋陀羅詔道猷為新安法主中興寺寶亮法師羗人高闍反累釋右司陳僧拜俗朱靈期遇聖僧姚興欽重僧導廢帝疏勒王送佛衣明帝寶誌大士康居邵碩公詔僧瑾為僧正魏史釋老志齊太祖帝幸僧遠所居武帝勅法獻為僧主玄暢首述華嚴疏寶誌獄中顯化曇超為龍說法顧歡夷夏論司徒袁粲駁夷夏論孟景翼正一論張融作門律闢之魏詔度僧尼東昏侯陳顯明造步虛經和帝僧伽跋陀羅律藏第九卷梁武帝陶弘景造太清經詔誌公任便宣化郗氏夫人求懺帝舍邪歸正願文何點何胤不仕帝注大品命法雲講魏主尚釋詔僧旻講勝鬘經帝製涅盤疏序宗廟祭祀戒殺沈休文中食論魏胡太后建寺惠皎著高僧傳僧朗及道英神異帝受歸戒僧達入水觀僧藏諫帝律僧藏登御座魏評釋道魏書佛老志初祖達磨大師昭明太子劉勰出家雙林傅大士惠約法師高王經緣起譯佛祖偈始末隱士阮孝緒古今書籍之數逆賊侯景反梁史魏徵論簡文帝北齊台宗惠文禪師元帝真諦三藏荊山居士陸法和北齊詔稠禪師敬帝北齊勅陸脩靜與曇顯角試北齊杜弼齊著作王劭述佛周惡黑衣廢釋第十卷陳高祖柏岩稠禪師洪偃法師寶瓊法師衛元嵩上疏減僧廢帝天台惠思禪師宣帝周武命三教伸述利病周武滅佛甄鸞上笑道論道安著二教論周武登座序廢立義靜藹以法滅舍身任道琳伸請復教隋文帝下詔復教法師曇延授帝八戒釋尼智仙傳律師靈藏陪駕李士謙喻報應說二祖惠可大師天台智者禪師詔三十州建塔文中子講道闍那笈多譯法華經詔問洪山智舜禪師煬帝詔僧道拜俗明瞻登對而罷三祖僧璨大師楊宏率僧道論議恭帝神僧法喜傳第十一卷唐高祖詔僧道論議定優劣傅奕疏請滅釋李師政內德論詔汰釋道二教太宗帝問群臣治政難易勅建寺以度陳亡玄奘往西天求法勅葬玄琬法師詔度僧尼建寺太子問張士衡奉佛事詔道先釋後勅魏王泰祭虞世南詔三學秀異論議惠琳被譖華嚴杜順法師傅奕感報丞相蕭瑀傳帝幸弘福寺祇羅國主仰唐聲教原州瑞石記國禎祥玄奘齎經歸朝三藏進新譯經請序祕讖女主代有天下帝勸奘師罷道為政奘陳辭願終身行道帝製三藏聖教序太子繼聖教序賜奘百金磨衲詔創弘法院留奘師詔建大慈恩寺詔奘陪駕史贊并論第十二卷唐高宗四祖道信大師勅建大慈恩塔惠寬禪師及姐信相天竺致書奘師立法師斥呂才論制設官監護譯經御製大慈恩寺碑奘法師示疾詔辨二教先後牛頭法融禪師追僧道論議奘法師表辭還山復追僧道論議屈僧拜俗道宣上疏法師玄奘示寂道世法師辯道經真偽南山道宣律師詔僧道定奪化胡經五祖弘忍大師佛陀波利尊者慈恩窺基法師道世著法苑珠林則天武后始定母服及建明堂慶山始出譯華嚴大經詔康法藏為僧詔嵩山惠安禪師義淨三藏自西土回斂僧錢鑄佛像詔賢首法藏講新經鑄像成百僚禮祀中宗房融潤文譯楞嚴詔六祖不起大通神秀禪師神僧萬回法雲公詔僧道齊行並集安國師卒詔三藏實叉難提泗洲大聖召道岸律師授戒菩提流志譯寶積經詔一行赴闕不起第十三卷唐睿宗六祖惠能大師玄宗永嘉玄覺禪師詔一行禪師赴闕嵩岳元珪禪師天竺三藏無畏至京宋璟禮六祖塔詔一行改撰大衍曆智昇上藏經目錄一行製黃道儀成郭行女甞齋感報牛雲求聰感應日本始有律三藏菩提流志卒嵩山破竈墮一行示寂般若心經序重定五服制三藏金剛智卒義福禪師卒恒州張果先生三藏無畏卒不空三藏降狂象法秀獻回向寺玉簫李長者著華嚴合論青原行思禪師興唐寺普寂卒太子詹事嚴挺之詔本淨禪師赴𨷂南嶽懷讓禪師詔道士吳筠問道制僧尼給祠部始詔不空驗羅思遠鶴林玄素禪師詔立毘沙門天王祠台宗左溪玄朗禪師天台法門議魯山元德秀卒肅宗閬州斬畫像納錢度僧道始新羅無漏凌空立化詔南陽惠忠禪師詔置放生池碑王摩詰卒真如升天授十三寶第十四卷唐代宗良賁造新仁王經疏道義始作盂蘭盆會杜鴻漸問法於無住禪師清涼澄觀國師召忠國師試太白山人詔徑山國一禪師牛頭惠忠禪師忠國師試大耳三藏不空三藏碑曇一律師碑三祖鏡智禪師碑撫州寶應戒壇記史華與僧崇惠角法李源訪圓澤詔耽源問無縫塔話天柱山崇惠禪師德宗千臂千鉢文殊經序南岳明瓚禪師荊溪湛然禪師止觀統例御製大乘六波羅蜜經序馬祖道一禪師大珠惠海禪師石頭希遷禪師詔清涼講華嚴經題詔清涼講華嚴宗旨東林熙怡律師碑黃石岩記雲峯法證律師陸羽傳東都聖善凝公幽州盤山寶積禪師濬上人歸淮南序南嶽般州和上碑順宗鸚鵡舍利記帝問法於佛光滿禪師第十五卷唐憲宗鵝湖大義禪師寒山拾得豐干荊州天皇道悟禪師荊州天王道悟禪師江西北蘭讓禪師上問政寬猛孰先信州草衣記上問澄觀華嚴法界無著禪者入五臺詔懷惲禪師居上寺龐居士彌陀和尚碑永州淨土院記智𧦬法師施食感報道樹法師降夭幻百丈懷海禪師大明律師碑馬總奏六祖諡碑五臺鄧隱峯歸宗智常禪師布毛會通侍者重巽赴中丞請序陝右馬郎婦上弘律師碑台教元浩禪師詔迎佛骨韓愈排佛表韓潮州遇大顛辨論潮陽大顛禪師柳州刺史子厚北山神清法師穆宗鳥窠禪師詔無業禪師不赴龍潭崇信禪師杭永福石壁經記王智興冐禁置戒壇福州古靈禪師第十六卷唐敬宗詔劉從政資質仙事文宗藥山惟儼禪師碑李翱作復性書蘇州重玄石經碑丹霞天然禪師凌行婆蛤蜊中現菩薩像李訓上疏沙汰僧尼南泉普願禪師大達法師碑清涼國師碑銘圭峯宗密禪師武宗潭州雲岩晟禪師帝銳意永仙詔作望仙臺於禁中勅併省天下佛寺詔下廢釋宣宗詔復釋氏香山居士白居易貶李德裕詔華林善覺禪師黃蘗希運禪師詔弘辯問南北宗旨復廬山東林碑溈山靈祐禪師李節贈疏言序詔羅浮軒轅問攝生補陀示現事跡第十七卷唐懿宗大慈寰中禪師德山宣鑑禪師臨濟義玄禪師長沙景岑禪師洞山良价禪師悟達國師知玄傳裴相國禪源詮序詔迎佛骨僖宗夾山善會禪師岩頭全豁禪師昭宗仰山惠寂禪師趙州從諗禪師雲居道膺禪師五代梁太祖朱溫雪峯義存禪師玄沙師備禪師惟勁集寶林傳末帝明州布袋和上唐莊宗李存勗興化存獎禪師明宗長慶惠稜禪師聖節設立試僧科晉石敬瑭打鐘息苦緣起遼主德光御汴宮漢劉知遠雲門文偃禪師周郭威南院惠顒禪師世宗詔廢釋造僧帳清涼文益禪師第十八卷宋太祖詔雕佛經一藏德韶國師示寂風穴延沼禪師永明智覺禪師吳越王作宗鏡序宗鏡後序太宗御製三藏聖教序贊寧修大宋僧傳詔立譯經院趙普報應香林澄遠禪師南安自嚴尊者首山省念禪師真宗帝製繼聖教序道原集傳燈錄詔諸路建天慶觀孤山智圓法師汾陽善昭禪師賜天台教入藏大陽警玄禪師四明法智講師長水子󱈜法師慈雲遵式懺主御製廣燈錄序慈明楚圓禪師楊岐方會禪師言法華李覯留意佛書浮山法遠禪師詔懷璉禪師住淨因雪竇重顯禪師華嚴道隆禪師達觀曇頴禪師天衣義懷禪師歐陽脩問臨終事天鉢重元禪師英宗雲峯文悅禪師詔賜民間寺額第十九卷宋神宗圓通居訥禪師明教契嵩禪師白雲守端禪師華亭惠辨都師吉州慶間禪師舒州義青禪師嘉興真如法堂記金國李屏山論明道厭科舉立論金國屏山有辨哲宗送蹇拱辰參照覺高麗義天僧統晉水淨源禪師蔣山贊元禪師蘇老泉圓覺院記東坡磨衲贊圓通法秀禪師東林常總禪師玉泉承皓禪師辨才元淨法師淨因道臻禪師智海慕喆禪師雲居元祐禪師佛印了元禪師瑞光宗本禪師黃龍祖心禪師徽宗御製續燈錄序蘄州五祖法演禪師法雲善本禪師蔡京食鶉感夢大樹惠持入定帝幸玉清昭陽宮女真叛遼死心悟新禪師靈芝元照律師林靈素以術要君黃龍惟清禪師佛鑑惠懃禪師上聽林靈素講經大金立國改佛號滅僧寺張無盡傳覺範德洪禪師詔道法師復僧服第二十卷南宋高宗西竺蘇陀室利圓悟克勤禪師虎丘紹隆禪師佛智端裕禪師牧庵法忠禪師真歇清了禪師感山曉瑩禪師宏智正覺禪師孝宗應庵曇華禪師徑山宗杲禪師大禪了明禪師石室祖琇禪師普庵印肅禪師慶壽教亨禪師瞎堂惠遠禪師帝製原道論詔刊天台教藏德藏可觀法師帝註圓覺經賜徑山宋遣宇文虛中使金光宗王孝禮言影表淨慈彥充禪師寧宗靈隱崇岳禪師佛照德光禪師紫微觀記屏山居士鳴道集說吽哈囉悉利幢記鄭州普照道悟禪師資壽尼無著禪師第二十一卷大元太祖皇帝天竺此峰宗印講師憲宗慶壽海雲印簡大師世祖拜劉秉忠太保參領中書省事制帝師說羯磨儀軌序劉太保神道碑諡劉太保文貞制帝師發思八行狀聖旨僧道辨析焚諸路道藏經碑辨偽錄隨函序辨偽錄一十四章第二十二卷世祖辨偽錄詔禁道藏經品目焚道藏經下火文僧道持論名銜江南禪教登對錄徑山雲峯妙高禪師世祖弘教玉音百段成宗五臺真覺文才國師膽巴金剛上師武宗勅撰臨濟正宗記乞台薩里碑上都華嚴至溫禪師革僧衙門論仁宗三藏沙囉巴譯師秦州普覺英辨論師勅建瑞像殿記加封普庵宣命京都崇恩謙講師京城普慶法聞律師三藏達益巴國師京師寶集妙文講師英宗詔各路建帝師殿碑五臺普寧了性講師玉山普安寶嚴講師天目中峯明本國師大都妙善尼舍藍藍臨壇大德惠汶律師今上皇帝萬萬歲佛祖歷代通載目錄七佛偈毘婆尸佛偈曰身從無相中受生猶如幻出諸形像幻人心識本來無罪福皆空無所住長阿含經云人壽八萬歲時此佛出世種剎利姓拘利若父槃頭母槃頭婆提居槃頭婆提城坐婆羅樹下說法三會度人三十四萬八千人神足二一名騫茶二名提舍侍者無憂子方膺尸棄佛偈曰起諸善法本是幻造諸惡業亦是幻身如聚沫心如風幻出無根無實性長阿含經云人壽七萬歲時此佛出世種剎利姓拘利若父明相母光曜居光相城坐分陀利樹下說法三會度人二十五萬神足二一名阿毘浮二名婆婆侍者忍行子無量毘舍浮佛偈曰假借四大以為身心本無生因境有前境若無心亦無罪福如幻起亦滅長阿含經云人壽六萬歲時此佛出世種剎利姓拘利若父善燈母稱戒居無喻城坐博洛叉樹下說法二會度人一十三萬神足二一名扶遊二名欝多摩侍者寂滅子妙覺拘留孫佛偈曰見身無實是佛身了心如幻是佛幻了得身心本性空斯人與佛何殊別長阿含經云人壽四萬歲時此佛出世種婆羅門姓迦葉父禮德母善枝居安和城坐尸利沙樹下說法一會度人四萬神足二一薩尼二毘樓侍者善覺子上勝拘那含牟尼佛偈曰佛不見佛知是佛若實有知別無佛智者能知罪性空坦然不怖於生死長阿含經云人壽三萬歲時此佛出世種婆羅門姓迦葉父大德母善勝居清淨城坐優曇婆羅樹下說法一會度人三萬神足二一舒槃那二欝多樓侍者安和子導師迦葉佛偈曰一切眾生性清淨從本無生無可滅即此身心是幻生幻化之中無罪福長阿含經云人壽二萬歲時此佛出世種婆羅門姓迦葉父梵德母財主居波羅奈城坐尼拘類樹下說法一會度人二萬神足二一提舍二婆羅婆侍者善友子進軍釋迦牟尼佛偈曰法本法無法無法法亦法今付無法時法法何曾法姓剎利父淨飯天母大清淨居舍衛城坐菩提樹下說法一會弟子一千二百五十人度人無數神足二一舍利弗二目犍連侍者阿難子羅睺羅古佛應世綿歷無窮不可以周知悉數也世尊有云我以如來知見力故觀彼久遠猶若今日故按佛名經紀過現二劫千如來暨于釋迦但標七佛阿含經云七佛精進力放光滅暗冥各各坐諸樹於中成正覺佛祖偈翻譯乃高僧雲啟一同天竺那連耶舍三藏於龜茲國譯出本末載於梁大同六年大元帝師發合思巴說彰所知論宣授江淮福建等處釋教總統法性三藏弘教佛智大師沙羅巴譯器世界品器世界所成之體即四大種種具生故地堅水濕火煖風動是等大種最極微細者曰極微塵亦名隣虛塵不能析釋彼七隣虛為一極微彼七極微為一微塵彼七微塵為一透金塵彼七透金塵為一透水塵彼七透水塵為一兔毛塵彼七兔毛塵為一羊毛塵彼七羊毛塵為一牛毛塵彼七牛毛塵為一遊隙塵彼七遊隙塵為一蟣量彼七蟣量為一蝨量彼七蝨量為一麥量彼七麥量為一指節三節為一指二十四指橫布為一肘四肘為一弓五百弓量成一俱盧舍八俱盧舍成一由旬此是度量世界身相成世界因由一切有情共業所感云何成耶從空界中十方風起互相衝激堅密不動為妙風輪其色青白極大堅實深十六洛叉由旬廣量無數由煖生雲名曰金藏降注大雨依風而住謂之底海深十一洛叉二萬由旬廣十二洛叉三千四百半由旬其水搏激上結成金如熟乳停上凝成膜即金地輪故水輪減唯厚八洛叉餘轉成金厚三洛叉二萬由旬金輪廣量與水輪等周圍即成三倍合三十六洛叉一萬三百五十由旬其前風輪娑婆界底地水二輪四洲果底於地輪上復澍大雨即成大海被風鑽擊精妙品聚成妙高山中品聚集成七金山下品聚集成輪圍山雜品聚集成四洲等其妙高體東銀南琉璃西玻󰃠珂北金所成餘七唯金四洲地等雜品所成彼輪圍山唯鐵所成其妙高量入水八萬緰繕那比於餘山皆悉高妙故曰妙高然後次第七金山者一踰乾陀羅高四萬由旬二伊沙陀羅高二萬由旬三佉得羅柯高一萬由旬四脩騰娑羅高五千由旬五阿輸割那高二千五百由旬六毘泥怛迦那高千二百五十由旬七尼民陀羅高六百二十五由旬四大洲外有輪圍山高二百一十二由旬半彼等廣量各各自與出水量同七金山間諸龍王等游戲之處名曰戲海八山間七海近妙高者一踰乾陀羅海廣八萬由旬二伊沙陀羅海廣四萬由旬三佉得羅柯海廣二萬由旬四脩騰娑羅海廣一萬由旬五阿輸割那海廣五千由旬六毘泥怛迦那海廣二千五百由旬七尼民陀羅海廣一千二百五十由旬盈八功德水八山七海其相咸方外海味鹹尼民陀羅至輪圍山二山相去三洛叉二萬二千由旬其外海水雖無有分由妙高色東海色白南海色青西海色紅北海色黃現是等色故稱四海是彼周邊三十六洛叉七百五十由旬外輪圍山周圍三十六洛叉二千六百二十五由旬其外海南贍部洲者狀如車廂狹向鐵圍三由旬半餘三邊者各二千由旬周圍六千三由旬半有二中洲東遮摩羅西婆羅摩羅贍部中央摩竭陀國三世諸佛所生之處次此向北度九黑山有大雪山名具吉祥其山北邊有香醉山是二山間有大龍王名曰無熱所居之池曰阿耨達其狀四方面各五十由旬周圍二百由旬池內遍滿八功德水從此池內出四大河東殑伽河從象口中流出銀沙共五百河流歸東海南辛渡河從牛口中流出琉璃沙共五百河流歸南海西縛芻河從馬口中流出玻󰃠珂沙共五百河流歸西海北悉怛河從師子口中流出金沙共五百河流歸北海是彼四河從無熱池右遶七匝隨方流轉是香山北度二十由旬彼處有岩名難陀岩面各五十由旬周圍二百由旬高三由旬半又有八千小岩其岩北邊二十由旬有娑羅樹王名曰善住其根入地四十弓量高八十弓量七重行樹羅列圍繞東邊度二十由旬有緩流池其狀圓相廣五十由旬周圍一百五十由旬又有八千小池盈八功德水內有蓮華葉若牛皮其莖如軸花若車輪味美如蜜是處又有帝釋臨戰所乘象王名曰善住與八千象寒四月時住金岩所熱四月時住善住所雨四月時住緩流池無熱池側有贍部樹果實味美其量如甕熟時墮水出贍部音龍化為魚吞噉是果殘者遇流成贍部金由此樹名故號贍部此洲向西有烏佃國大金剛宮持種所居金剛乘法從彼而傳南海之中山曰持舡觀音菩薩居止其頂聖多羅母居止山下東有五峯文殊菩薩居止其上有十六大國千數小國又有三百六千種人七百二十種異音其外海東洲曰勝身狀若半月對妙高邊三百五十由旬餘邊六十由旬周圍六千三百五十由旬其洲二邊有二中洲北提訶南毘提訶是彼三洲越餘洲等七多羅樹或曰洲人相貌端嚴其身勝故名曰勝身其外海北洲曰鳩婁其狀四角畟方相似邊各二千由旬周圍八千由旬其洲二邊有二中洲一名鳩婁二高羅娑彼洲人等所有受用出如意樹臨沒七日其如意樹出不美音報曰當七日死或曰洲人卑舌即割食肉鬼音故曰鳩婁是不美音其外海西洲曰牛貨形如滿月徑二千五百由旬周圍七千五百由旬有二中洲南舍𢮎北搵怛羅曼怛哩拏彼洲人等多寶牛貨故曰牛貨洲海山等向下皆悉八萬由旬近金地故近贍部洲星割棘洲金洲月洲等者係贍部洲餘大洲等小洲亦爾次上空中四萬由旬純淨無礙勝堅風輪從右而旋日月星宿空居天等依止而住日輪者火珠所成徑五十一由旬周圍百五十三由旬厚六由旬零十八分上有金緣其上復有金銀琉璃玻󰃠珂等秀成四角日天子等所居宮殿由風運行一晝一夜遶四大洲日行向北時日即長南行時短行南北間時晝夜停由遊處光即有寒暑為冬夏際北行六月南行六月行至中道曰日月迴星輪歷遍謂之一歲月輪者水珠所成徑五十由旬周圍百五十由旬厚六由旬零十八分其上復有金銀琉璃玻󰃠珂等秀成四角月天子等所居宮殿是彼日月相去遠近自影增減由增一分即生上半十五分畢謂之圓滿由減一分即生下半自影覆彼十五分畢曰不圓滿由增減故名曰宿空由一晝夜名曰宿地如是三十名曰一月諸星宿者空居天宮諸寶所成其形皆圓小一牛吼中三牛吼大六牛吼周圍三倍係四王眾妙高山者有四層級始從水際向上相去十千由旬即初層級從妙高山傍出十六千由旬向上相去一萬由旬即二層級傍出八千由旬向上相去一萬由旬即三層級傍出四千由旬向上相去一萬由旬即四層級傍出二千由旬彼妙高山其頂四角各秀一峯高四由旬半廣百二十五由旬周圍五百由旬有藥叉神於中止住是山頂上三十三天中央城曰善見純金所成高一由旬半面各二千五百由旬周萬由旬其城體金俱用百一雜寶嚴飾其地柔軟如兜羅綿是城四面有一萬六千寶柱寶桴寶椽寶簷四面四門又有千數𨵗一小門四大衢道有諸小衢其四門側五百天子皆服堅鎧守護是門城中有帝釋殿曰最勝處亦曰殊勝殿其狀四方高四百由旬半面各二百五十由旬周千由旬百一却敵一一却敵各有七樓一一寶樓各七小樓一一小樓各七池沼一一池沼各七蓮華一一華上各有七數童男童女奏種種樂歌舞歡娛善見城東有諸所乘曰眾車苑高千由旬南臨戰處曰麁惡苑西諸行處曰相雜苑北游戲處名歡喜苑縱廣同前其苑等外度二十由旬有善地曰眾車麁惡相雜歡喜量同四苑善見東北有如意樹名波利闍多亦名圓生樹根深五十由旬高百由旬枝條傍布五十由旬能施欲樂下有盤石曰阿㗚摩麗歌色白如㲲面各五十由旬周二百由旬善見西南諸天集處名善法堂周九百由旬其狀圓相是堂中央有帝釋座純金所成其座周圍有三十二輔臣之座咸皆布列三十三天向上度八萬由旬於空界中依風而住諸寶所成離諍天宮量若妙高山頂二倍上度一億六萬由旬於空界中依風而住諸寶所成兜率天宮量如離諍縱廣二倍上度三洛叉二萬由旬於空界中依風而住諸寶所成化樂天宮量如兜率縱廣二倍上度六洛叉四萬由旬於空界中依風而住諸寶所成他化自在天宮量同化樂縱廣二倍此即欲界上有初禪如是四洲七山妙高輪圍欲界六天并初禪等謂四洲界一數至千為小千界一小鐵圍山圍繞此小千界一數至千為中千界一中鐵圍山圍繞此中千界一數至千為三千大千世界一大鐵圍山圍繞如是有百億數四洲界等皆悉行布鐵圍山等諸洲山間黑暗之處無有晝夜舉手無見初禪天量等四洲界二禪天量等小千界三禪天量等中千界四禪天量等三千大千世界其相去量皆倍倍增謂曰色界無色界者無別處所若有生者何處命終即彼生處住無色定故曰無色情世界品謂情世界總有六種一者地獄二者餓鬼三者傍生四者人五者非天六者天此等六種名義云何謂斫壞肢體故曰地獄飢渴所逼故曰餓鬼傍覆而行故曰傍生意多分別故名曰人摩㝹沙義身及受用雖與天同微分鄙劣或由無酒故曰非天阿修羅義從梵身生遊戲娛樂或應供養故謂曰天是提婆義一地獄者贍部洲下過二萬由旬曠廓四方二萬由旬純鐵所成火焰洞然有八熱獄一曰更活二曰黑繩三曰眾合四曰號呌五曰大號呌六曰炎熱七曰大炎熱八曰無間更活獄者生彼有情先業所感執眾器仗互起冤憎遞相斫害段段墮落悶絕暫死空音更活彼等有情即便更活復相斫害彼壽量者四天王天一生之期為一晝夜如是算數壽五百歲受是苦楚黑繩獄者其獄卒等於有情身從頂至足拼界黑繩以火鋸鉞解斫肢體由先業力解下上生彼壽量者忉利天一生之期為一晝夜如算數壽一千歲受是苦楚眾合獄者生彼有情以鐵槌打或二鐵山猶如羊頭二山相合研磕摧壞二山開時復自然火又被摧壞彼壽量者離諍天一生之期為一晝夜如是算數壽二千歲受是苦楚號呌獄者生彼有情怖熱鐵池入稠林中火焰熾盛永歲焚燒由先業力其舌縱廣千由旬量有一大牛鐵角鐵甲架鐵犁鏵火焰熾盛耕犁其舌彼壽量者兜率天一生之期為一晝夜如是算數壽四千歲受是苦楚大號呌獄者亦與前同其苦倍增彼壽量者化樂天一生之期為一晝夜如是算數壽八千歲受是苦楚炎熱獄者三重鐵城火焰洞徹內受苦楚彼壽量者他化自在天一生之期為一晝夜如是壽數萬六千歲受是苦楚極炎熱獄者亦同其前其苦倍增彼壽量者等半中劫受是苦楚無間獄者於鐵室內身一聚焰受極苦楚彼壽量者等一中劫十六增獄者八熱獄傍面各四所一煻煨增深皆沒膝有情遊彼才下足時皮肉與血俱焦爛墜餘剩其骨舉足還生平復如本二戶糞增不淨淤泥沒有情腰於中多有攘矩吒蟲觜利如針鑽皮透骨咂食其髓三峯刃增復有三種一刀刃路謂於此中仰布刀刃以為大道有情遊彼才下足時皮肉與血俱斷碎墜舉足還生平復如本二劍葉林謂此林樹純以銛利劍刀為葉有情遊彼風吹葉墜斬刺肢體骨肉零落有烏駁狗䶥掣食之三鐵刺林名銛摩利謂此林樹有利銕刺長十六指有情被逼上下樹時其刺銛利上下劖刺是等有情血肉皮等掛染刺上唯剩觔骨有鐵觜烏探啄有情眼睛腦髓爭競而食刀刃路等三種雖殊而鐵仗同故一增攝四烈河增名曰無渡遍滿極熱烈灰汁水有情入中或浮或沒或逆或順或橫或竪被蒸被煮骨肉糜爛如大鑊中滿盛灰汁置稻米等猛火下然米等於中上下迴轉舉體糜爛有情亦然設欲逃避於兩岸上有諸獄卒手執刀鎗禦捍令回無由得出此河如塹前三似苑彼等名曰近邊地獄八寒獄者一曰水疱二曰疱裂三阿吒吒四阿波波五嘔喉喉六裂如欝鉢羅華七裂如蓮華八裂如大蓮華水疱獄者生寒氷間極甚嚴寒隨身生疱曰水疱獄彼壽量者摩伽陀國所有大斛八十斛麻百年除一若芝麻盡彼壽亦爾疱裂獄者由極嚴寒其疱而裂黃水漏流彼壽量者倍前二十阿吒吒獄者由大嚴寒咬齒忍耐彼壽量者倍前二十阿波波獄者忍寒音聲彼壽量者倍前二十嘔喉喉者由寒號泣出是苦聲彼壽量者倍前二十裂如欝鉢羅華獄者嚴寒身裂如欝鉢羅華葉彼壽量者倍前二十裂如蓮華獄者嚴寒身裂如蓮華開彼壽量者倍前二十裂如大蓮華獄者身裂越前如大蓮華開敷多葉彼壽量者倍前二十孤獨獄者在贍部提曠野山間一晝一夜受苦受樂相雜受故八熱地獄八寒地獄近邊孤獨如是名為十八地獄二餓鬼者王舍城下過五百由旬有餓鬼城名曰黃白亦名慘淡彼鬼王曰閻羅法王共三十六眷屬等居其類有四一者外障二者內障三者飲食障四者障飲食一外障者飲食音聲亦不得聞二內障者獲微飲食口若針竅不能得入設能入口咽如馬尾無能得過設若過咽腹若山廓不能飽滿雖滿腹中脛如草莖無能舉動受此大苦三飲食障者見飲食時無量獄卒執諸器仗守禦無獲四障飲食者食飲食時由業所感鐵丸銅汁瀉置口中從下流出如是四種皆是餓鬼彼壽量者人間一月為一晝夜如是算數壽五百歲即當人間一萬五千歲或居人間寒林等處食血肉等皆餓鬼類三傍生者多居河海亦如酒糟混漫而住以大食小以小食大互相驚怖由海波濤住所不定或處人天彼壽量者長如龍王壽半中劫短如蚋等壽一剎那身量無定四人者住四大洲八中洲等及諸小洲彼壽量者如贍部洲人初成劫時其壽無量次後漸減今六十歲次後漸減至十歲間次復漸增無有定量北鳩婁人定壽千歲東勝身人壽五百歲西牛貨人壽二百五十歲除北鳩婁餘有夭橫彼等受用北鳩婁中食自然稻衣服瓔珞出如意樹餘三洲者食穀肉等資寶受用彼等身量贍部提人身量六肘北鳩婁人身三十二肘人等面相亦如洲狀其小洲人亦如大洲身各減半故如是說五非天者妙高水際下過一萬一千由旬山曠廓閒光明城內阿修羅王曰羅睺羅眾眷屬居又過一萬一千由旬星鬘城內阿修羅王名曰項鬘眾眷屬居又過一萬一千由旬堅牢城內阿修羅王名曰妙鎮又曰大力眾眷屬居又過一萬一千由旬甚深城內阿修羅王名曰毘摩質多羅眾眷屬居常共帝釋比對鬪諍城曰具金殿名奏樂如意樹王名即怛鉢㗚聚集之處名曰賢財石名善賢苑名普喜妙喜最喜甚喜善地亦名普喜妙喜最喜甚喜臨戰所乘象名無能敵遊戲所乘象名壘雪馬曰峭脖是等非天共三十三天諍須陀味及修羅女為戰諍故從山廓出身服金銀琉璃玻󰃠珂等堅固鎧甲手執劍槊標鎗弓箭領四部軍彼阿修羅王羅睺羅項鬘妙鎮毘摩質多羅等或前三來或四皆來是時帝釋五守護眾一住戲海願樂白法龍王等眾與非天軍鬪戰今迴龍若不勝去堅守所共二守護復與修羅鬪戰又若不勝去持鬘所共三守護復與鬪戰又若不勝去恒憍所共四守護復與鬪戰又若不勝去四王所共五守護復與鬪戰四大天王率四軍眾服寶堅鎧執諸戈杖鬪戰多分四天王勝若不能却去忉利天前白帝釋曰我等守護不能回彼修羅王應却敵如是白已天主帝釋乘善住象告三十三天眾等曰汝等應知今修羅軍至妙高頂當服堅鎧取所乘車與修羅戰說是語已彼諸天子各服寶鎧執持戈仗去眾車苑取所乘車入麁惡苑身心轉惡出善見城共修羅戰若修羅勝侵至城內若天得勝逐修羅軍至第一海鬪戰之時天與非天斷其頸腰彼等即死手足若斷復生如本若薄伽梵辟支佛轉輪聖王住世間時諸阿修羅不起諍心設若相持諸天必勝世間善增天眾亦勝世不善增阿修羅勝是故諸天護持善事六天者欲界六天色界十七無色界四欲界六天者蘇迷盧山第一層級堅首眾居第二層級持鬘眾居第三層級恒憍眾居持雙山上北方有城名阿那迦縛帝多聞天王藥叉眾居如是東方城名賢上有大天王名曰持國乾闥眾居西方有城名曰眾色有大天王名曰廣目龍神眾居南方有城名曰增長有大天王名曰增長焰鬘眾居餘四層級七金山等日月星宿鐵圍輪山贍部洲山多羅樹所四王部眾亦共止住咸屬四王是謂一部彼壽量者人五十歲為一晝夜如是壽量經五百年若其身量一俱盧舍四分之一三十三天妙高頂上天主帝釋住最勝處共非天女名曰妙安同眾天女受諸欲樂無有厭足復有臨戰所乘象王名曰善住遊戲苑中所乘象王名曰藹羅筏拏二象周圍各七由旬各以八千小象眾居又有馬王名迅疾風與八千馬居天主輔臣數三十二是故名曰三十三天諸天子等耽五欲樂若放逸時有大天鼓鼓聲出音警諸天曰諸行無常有漏皆苦諸法無我寂滅為樂與修羅軍鬪戰之時出除苦音警曰天願得勝願修羅敗宮殿城池樹集石等如前所辨彼天壽量人間百歲為一晝夜如是算數壽一十歲其天身量半踰闍那焰摩天者三十三天共非天諍此離諍故名離諍天彼天壽量人二百歲為一晝夜如是算數壽二千歲其天身量二踰闍那兜率陀天者有慈氏尊紹世出世法王之位受大法樂謂曰兜率是俱樂義人間四百年彼天一晝夜壽四千歲身量四踰闍那化樂天者自化受用謂之化樂人間八百年彼天一晝夜壽八千歲身量八踰闍那他化自在天者受用他化謂之他化自在彼天中王威德自在即是魔主人間千六百年彼天一晝夜壽一萬六千歲身十六踰闍那下從無間至他化自在天謂之欲界耽著欲樂所食段食故如是說色界一十七天者四靜慮攝初禪三天者謂梵眾梵輔大梵彼天壽量梵眾半劫梵輔一劫大梵一劫半彼天身量次第半由旬一由旬一由旬半二禪三天者謂少光無量光極光彼天壽量少光二劫無量光四劫極光八劫彼天身量少光二由旬無量光四由旬極光八由旬三禪三天者謂少善無量善廣善彼天壽量少善一十六劫無量善三十二劫廣善六十四劫彼天身量少善十六由旬無量善三十二由旬廣善六十四由旬四禪八天者無雲福生廣果三是凡居無煩無熱善現善見色究竟五是聖居名曰五淨居彼天壽量無雲百二十五劫福生二百五十劫廣果五百劫無煩一千劫無熱二千劫善現四千劫善見八千劫色究竟一萬六千劫彼天身量無雲一百二十五由旬福生二百五十由旬廣果五百由旬無煩一千由旬無熱二千由旬善現四千由旬善見八千由旬色究竟一萬六千由旬始從梵眾至色究竟皆名色界出離欲樂非離色故故名色界無色界四天者無有身色亦無處所從定分四謂空無邊處識無邊處無所有處非想非非想處彼天壽量空無邊處二萬大劫識無邊處四萬大劫無所有處六萬大劫非想非非想處八萬大劫彼等四處謂無色界非離定色出離麁色故名無色彼等壽量謂歲劫時其量云何時最少者名為剎那百二十剎那為一怛剎那六十怛剎那為一羅婆三十羅婆為一牟休多三十牟休多為一晝夜三十晝夜即為一月十二箇月即為一年劫有六種一中劫二成劫三住劫四壞劫五空劫六大劫一中劫者或贍部人從無量歲漸漸減至八萬歲時即成劫攝從八萬歲減至十歲謂中劫初復增八萬歲減至十歲為一轆轤如是增減十八數者為十八中劫然後十歲至八萬歲中劫後際前後中間十八轆轤為二十中劫二成劫者始從風輪至無間獄生一有情器世界成經一中劫如前已說情世界者此三千界火壞後成從極光天天人命終生大梵處孤生疲勌嗚呼若有同分生此界者有何不可發如是心雖非念力極光天人有命終者即生彼處先生之心而作是念由我貪生故世咸稱人祖大梵如次梵輔梵眾他化自在乃至四王次第而生北鳩婁洲西牛貨洲東勝身洲南贍部洲次第而生時贍部洲人壽無量歲飲食喜樂有色意成身帶光明騰空自在如色界天有如是類地味漸生其味甘美色白如蜜其香馥郁時有一人稟性耽味嗅香起愛取甞便食亦告餘人隨學取食食段食故身光隱沒由眾業惑日月便出照曜四洲次地味隱復生地餅其味甘美色紅如蜜競耽食之地餅復隱次林藤生競耽食故林藤復隱有非耕種自然稻生眾共取食此食麁故即餘滓穢根道俱出爾時諸人隨食早晚取香稻食後時有人稟性懶惰長取香稻儲宿為食餘亦隨學香稻隱沒隨共分田慮防遠盡於己分田生悋護心於他分田有懷侵奪故生爭競是時眾人議一有德封分田主眾所許故謂曰大三末多王王多有子相續紹王嫡子號曰光妙彼子善帝彼子最善彼子靜齋是等謂曰成劫五王靜齋王子名曰頂生彼子妙帝彼子近妙彼子具妙彼子嚴妙是等謂曰五轉輪王嚴妙王子名曰捨帝彼子捨雙彼子捨固尼彼子固室彼子善見彼子大善見彼子除礙彼子金色彼子具分彼子離惡彼子妙高彼子定行彼子甚吼音彼子大甚吼音彼子能安彼子方主彼子賢塵彼子能廣彼子大天此王種族五千相承其最後子七千相承曰阿思摩迦王最後子八千相承曰鳩婁王其最後子曰具頭王有九千王其最後子名曰龍音有一萬王其最後子怛彌留怛一萬五千其最後子名瞿曇氏即甘蔗裔彼子相承甘蔗王種一千一百數其最後子甘蔗種王名曰增長即懿師摩王王有四子一名面光二名象食三名調伏象四名嚴鐲稱釋迦氏嚴鐲有子名嚴鐲足彼子致所彼子牛居彼子獅子頰王有四子一名淨飯二名白飯三名斛飯四名甘露飯淨飯王子即婆伽梵次名難陀白飯王二子一名帝沙即調達二名難提迦斛飯王二子一名阿尼婁馱二名跋提梨迦甘露飯王二子一名阿難二名提婆達多婆伽梵子名羅睺羅釋迦種族至斯已矣又別種王依法興教如來滅度後二百年中印土國王曰無憂於贍部提王即多分中結集時而為施主興隆佛教後三百年贍部西北方有王名曰割居尸割三結集時而為施主廣興佛教梵天竺國迦濕彌羅國勒國龜茲國揑巴辣國震旦國大理國西夏國等諸法王眾各於本國興隆佛法如來滅度後千餘年西番國中初有王曰呀乞㗚贊普二十六代有王名曰袷陀朵㗚思顏贊是時佛教始至後第五代有王名曰雙贊思甘普時斑彌達名阿達陀譯主名曰端美三波羅翻譯教法修建袷薩等處精舍流傳教法後第五代有王名曰乞㗚雙提贊是王名請善海大師蓮華生上師迦摩羅什羅班彌達眾成就人等毘盧遮那羅佉怛及康龍尊護等七人翻譯教法餘斑彌達共諸譯主廣翻教法三種禁戒興流在國後第三代有王名曰乞㗚倈巴膽是王界廣時有積那彌多并濕連怛羅菩提斑彌達等共思割幹吉祥積酌羅龍幢等已翻校勘未翻而翻廣興教法西番王種至今有在斑彌達等翻譯譯主善知識眾廣多有故教法由興北蒙古國先福果熟生王名曰成吉思始成吉思從北方王多音國如鐵輪王彼子名曰斡果戴時稱可罕紹帝王位疆界益前有子名曰古偉紹帝王位成吉思皇帝次子名孕羅孕羅長子名曰蒙哥亦紹王位王弟名曰忽必烈紹帝王位降諸國土疆界豐廣歸佛教法依法化民佛教倍前光明熾盛帝有三子長曰真金豐足如天法寶莊嚴二曰厖各辣三曰納麻賀各具本德係嗣亦爾茲是始從釋迦王種至今王種始帝王祖三未多王是時田分互起侵盜初發偷盜被王推問言不曾偷始起妄語王法誅戮即有殺害不善法生爾時眾生造不善法命終之後即生傍生次生餓鬼漸生地獄次無間獄生一有情時成劫終如是有情行諸不善壽量漸減受用乏少閻浮提人壽八萬歲無間地獄生一有情是二同時如是情世界成十九中劫器世界成即一中劫如是成劫二十中劫閻浮提人八萬歲時始為住劫住劫亦經二十中劫至十歲時刀兵災起唯七晝夜疾疫災起七月七日飢饉災起七年七月七日多分死歿餘者相覩起希有心互相睦戀遠離殺害漸生善故壽量受用復增益盛至八萬歲增上之時轉輪王出依法化民下減之時婆伽梵出拔濟眾生增減時間獨覺出世令諸有情而作福田住劫亦經二十中劫始壞劫初情世界壞無間獄中無有情生先生業盡即生別趣若有未盡生上地獄或別世界地獄中生無間獄空如是向上地獄漸空生餓鬼趣如是餓鬼傍生趣空人趣之中除鳩婁人餘共欲天無師法然獲初靜慮生初禪天北鳩婁人生欲界天獲初靜慮生初禪天無師法然獲二靜慮生二禪天從無間獄至梵世空如是亦經十九中劫然後四洲有七日出初不降雨藥草叢林悉皆枯槀二日出時溝池乾涸三日出時殑伽河等悉皆枯竭四日出時無熱池竭五日出時海水沒膝六日出時大海亦竭七日出時彼器世界一聚火聳從無間獄直至梵世以火燒壞經一中劫壞劫總經二十中劫空劫亦爾如是成住壞空即八十劫總此八十名一大劫為梵眾等壽量之數器世界壞有其三種火水風壞者亦如前說如是七次後世界復成又被水壞至二禪天從極光天即生大雲降注大雨其器世界如水化鹽消鎔皆盡彼水自竭一水災次復七火災度七火災還有一水如是水災滿至七次復七火災後世界成被風災壞至三禪天其風之力吹散妙高何況其餘第四禪天雖無外災是等有情生與殿生命盡殿隱如是器情世界并成壞等咸皆說已念常讚曰軻書所謂五百年必有王者興其間必有名世者誠哉是言也迨我皇元混一區宇萬邦咸寧敬崇佛乘禮請法王上師薩思迦大斑彌達發思巴惠幢吉祥賢為帝師廣興好事詔製大元國字師獨運摹畫作成稱旨即頒行朝省郡縣遵用迄為一代典章今茲彰所知論廼裕宗潛邸時請師所說也大旨約標器情道果無為五法總攝一切所知故名此論大概依念處日藏起世等經論對法相應之義而錯綜其宏綱爾苟非具大智辯窮法實相其孰能明空劫隣虛之細大昭然如庵摩勒果觀於掌中哉欽惟世祖聖德神功文武皇帝道契佛心德超義聖弘護大教錫以皇天之下一人之上西天佛子大元帝師璽篆寵優其尊師重道豈特為萬世帝王之彝典耶抑亦燦昏塗迷惑之真燈也姑錄器情二章著于編首餘道果無為三章具於本論云太古諸君盤古首君治一萬八千歲天皇氏一身十三頭韋昭曰兄弟十三人分地治化各一萬八千歲古今記曰天皇一身上十三首也地皇氏一身十一頭韋昭曰兄弟十一人治一萬一千年帝王甲子云九千年也有云三皇皆一萬八千年人皇氏一身九頭韋昭曰兄弟九人分治九州帝王甲子云四千五百年人皇六十五代四萬五千六百年五紀五龍紀五姓在位二十七萬三千六百年時人食葉居巢攝提紀七十二姓在位六十四萬九千五百二十年始分晝夜日時月朔月為玉兔蝦蟆金烏三足出扶桑沒咸池也合熊紀三姓在位六萬三千年也連逕紀六姓在位六萬九千年韋昭曰三萬二千年敘命紀四姓在位四萬年也有巢氏百代不記年禮曰昔者先王未有宮室冬則塋窟夏則居櫓巢未有火化食草木之實鳥獸之肉飲血茹毛也燧人氏鑽木出火禮曰燔黍擘豚注曰中古未有釜甑擇米脾肉加于燒石之上食矣古今記曰以木德王治八萬年大古以還四時既序晝夜長短分至斯興書曰朞三百有六旬有六日以閏月定四時成歲三皇雷氏曰太昊伏羲氏木德都陳留在位一百一十年始畫八卦造書契制嫁娶設網罟以取魚造二十五絃瑟女媧氏造笙簧鍊五色石以補天缺斷鼇足以立四極在位一百四十年共工氏大庭氏柏皇氏中央氏陸栗氏驪連氏󱠷胥氏尊盧氏混沌氏昊英氏葛天氏朱襄氏陰康氏無懷氏凡一十五代通一萬七千七百八十七年經史不載社神炎帝神農氏王火德都陳遷曲沃在位一百四十年葬長沙易曰神農氏斵木為耜柔木為耒始教天下播種五穀又甞百味為本草治醫藥演八卦為六十四作市井貨易作祭𧛊製五絃琴象五行也自下帝承帝臨魁帝明帝直帝來帝哀帝揄罔凡八代五百四十年黃帝有熊氏在位一百年臣左徹造合宮製衣服使魯班造舟車建屋宇制棺槨以送死始有葬禮作咸池樂用天老力牧太山稽為相風后定甲子容成造曆隷首算數問道廣成子蒼頡為史岐伯辨草木俞附定脈經伶倫制律呂置九州凡十八代一千五百二十年五帝雷氏曰少昊金天氏丁卯立在位八十四年王金德都窮桑又遷曲阜立坊市用度作樂置一百二十行以鳥紀官鳳皇至凡十代四百九十年顓頊高陽氏辛卯立在位七十八年王水德都帝丘作曆以孟春為元造平冠冕制三公九儀二十四司養材任地戴時象天神人不雜萬物有序生八才子謂之八凱平九黎之亂制氣以教化潔誠以祭祀辨君臣之道作五莖之樂凡八代五百二十年帝嚳高辛氏己酉立在位七十九年王木德都亳師赤松子置五行官以勾芒為木正祝融為火正蓐收為金正玄冥為水正后土為土正生八才子謂之八元造鐺鑊鞞鼓鐘磬塤篪凡九代三百五十年帝堯陶唐氏甲辰立在位九十八年王火德都平陽又遷安邑通舜為政一百一十八年號年曰載師具英先生命羲和曆象日月星辰敬授民時天降牝羊立衡室作圍棊作大樂章嘉禾茂鳳皇來有賢人三十二人立敢諫鼓洪水九年十日並現帝舜有虞氏王土德都蒲坂堯時攝政二十八年通治五十年詠南風詩舉十六相去四兇臣倕造漆器使皐陶斷獄定五刑作韶樂造總章立十二州葬用瓦棺三王謂夏商周三代夏雷氏曰夏后氏王金德都安邑為堯司徒治水十二年乘四載開九州在位十六年號年曰歲建寅為正作大夏樂葬用𡏅啟禹之子癸未立在位九年郊禘祖宗啟祀立廟祧壇太祖禹五廟太康壬辰立治二十九年仲康辛酉即位帝相少康癸未立治四十九年宁癸卯立治十七年槐庚申立在位二十六年芒丙戌立治十八年泄甲辰立在位十六年不降庚申即位治五十九年扃己未立在位二十一年廑庚辰即位治二十年孔甲幸丑立在位三十一年皐壬申立治十一年發癸未即位治十年桀壬寅即位都安邑治五十二年凡十七代通四百三十二年殷雷氏曰湯王水德都亳昭明相土昌生曹圍冥振微報丁報乙報丙主壬主癸王名履夏桀不道舉伊尹為相伐之承祚東征西怨南征北怨大旱七年自責六過燒身乃雨乙未立大治十三年壽一百歲建丑為正號年曰祀代有彭祖外丙治三年仲壬治四年太甲治三十三年立廟六太甲郊祀祖宗太甲祀沃丁辛巳立治三十年太庚治三十年小甲治十七年雍己治十二年太戊治七十五年仲丁治一十七年外壬治十五年河亶甲治九年祖乙治一十九年祖辛治十六年沃甲治二十五年祖丁治二十五年南庚治二十九年陽甲治十七年盤庚治十八年小辛治二十一年小乙治二十二年武丁治五十九年壽一百歲廟號高宗祖庚治七年祖甲治十六年廩辛治六年庚丁治二十一年武乙治四年太丁治三年帝乙治三十七年紂辛一名受治三十一年殷有三仁丁位即位凡三十主通六百二十九年周雷氏曰文王王木德其先起于后稷不窋鞠公劉慶節皇僕差弗毀渝公非高圉亞圉公祖類太王亶父生三子太伯虞仲季歷王名昌在位五十年重八卦之爻為周易乾六宮數有九三十六老陽也坎一宮七數二十二少陽也艮八宮七數二十八少陽也震三宮七數二十八少陽也巽四宮八數三十二少陰也離九宮八數三十二少陰坤二宮六數二十四老陰兌七宮八數三十二少陰每卦有六爻六神名主吉凶之事謂青龍朱雀白虎玄武騰蛇勾陳伯夷叔齊聞西伯善養老歸之武王發既立以太公望為師周公旦為輔召畢之徒為左右同謀伐紂起兵洧水諸侯不期會者八百皆云紂可伐矣戊午日兵臨孟津癸亥夜陳于商郊甲子戰于牧野前徒倒戈血流漂杵既克殷大定天下倒載干戈在位七年禮曰天下有王分地建國置都立邑葬之以翣乙卯立建子為正十四國諸侯雷氏曰吳太伯列子曰昔吳太宰問孔子曰齊太公望管仲鮑叔甯戚晏子之徒陳胡公滿祀東樓公曹叔振鐸蔡叔度魯周公旦燕召公奭成王誦年十三即位周公攝政制禮作樂天下和睦七年歸政于王卜世三十卜年七百治四十七年周公定君臣禮樂成王褒之制三公九卿二十七大夫八十一元士重定五刑立七廟制禮曰祭法曰郊禘祖宗成王祭三明堂制制冕旒袞服日月星辰龍華蟲藻粉米山火丙戌即位稷神宋晉衛楚四國成王封宋微子啟晉叔虞衛康叔楚熊繹康王釗召畢二公受顧命而相之二世安寧刑錯不用四十餘年治五十二年癸亥即位周昭王瑕治五十一年二十五年四月八日大聖現白象瑞七支案地乘雲而下降神大術胎中右脇而住豈若虹樞現表厥命世者也二月八日世尊生于迦毘羅衛國藍毘尼園沙羅叉樹下從母摩耶夫人右脇而出姓剎利父淨飯天母大清淨生時九龍吐水金盤沐已周行七步自言吾受最後生身天上天下唯吾獨尊相好莊嚴具三十二大人之相諸經有別太子三歲父王携謁天神廟神像起立王驚嘆曰天中天太子七歲詣師習世間書典太子十歲與兄弟捔力以手擲象城外射透銕鼓九重世尊示出家太子出遊四門見生老病死者北門見出家人生欣樂心二月八日夜淨居天報言太子出家時至遂乘馬逾城至檀特山拔劍斬髮入彌樓山阿藍迦處習不用處定今依六年苦行三十成道之教也有說十二月八日出家諸部說異玄贊疏云總會諸文而為二說一云諸部說十九出家三十成道本起因緣經亦十九歲思惟無相三昧經三十成道智論亦十九不說成道時佛住世實八十年有會十九出家五年事仙人行樂行六年行苦行三十成道智論用此二云亦有諸部及大乘說二十九出家三十五成道增一中雜三阿含經出曜經和須密論並說二十九悲華經善見論說三十五成道本起經云三十五也菩提流支引經偈云八年作嬰兒七年作童子四年學五明十年受五欲六年行苦行三十五成道四十五年中教化諸眾生真諦及西域記並同此說金光明經報恩經等同說佛壽八十年也甲子但七十九年略釋偈曰穆王滿用造父為御乘乎八駿日行千里治五十五年作甫刑傀儡化人世尊示成道苦行六年既滿沐於熙泥連河受牧牛女之乳糜納吉祥之軟草詣菩提樹王坐金剛座上三十四心示成正覺號天人師具一切智住世垂訓四十九年說法三時初中後善以有空言破空有執二邊既離中道斯存俾利鈍機發修自行故演而伸之為八萬四千之法藏也博施濟眾因果張焉斷惡懲善聖凡別矣群生自茲有仗也初入鹿苑度五比丘度優樓頻羅迦葉千人出家佛象頭山為龍鬼說法等佛度舍利弗目犍連二百五十人出家須達長者布金買祇陀園建寺奉佛佛在拘耶尼國為婆陀和菩薩說苦行般若等經佛在柳山為純真陀羅王等說法佛在穢澤為阿掘摩說法及升忉利天栴檀像始建世尊成道八年上忉利天為母說法經九十日優闐國王思慕如來命大目連及毘首羯摩天化為匠人詣天宮摹佛相好以栴檀香木刻像供養既而夏滿下降中天王及大臣及國人民同往迎佛其像騰空向佛問訊佛為摩頂受記曰我滅度千年以後汝往震旦廣利人天佛還摩竭國為弗沙王說法等佛為彌勒說修行本起經佛還迦毘羅國為父王說法普曜經載此佛於欲色二界說大集等經佛始說十六會八部般若等經佛始檢約徒眾剏置戒律佛從弟阿難始出家阿難請佛度摩訶波闍波底比丘尼等出家佛說金光明并法華等經于靈山會上是年世尊拈花示眾百萬人天皆茫然唯金色頭陀破顏微笑世尊曰吾有正法眼藏涅槃妙心實相無相微妙法門分付於汝汝當護持并勅阿難副貳傳化聽吾偈曰法本法無法無法法亦法今付無法時法法何曾法爾時世尊說此偈已復告迦葉吾將金縷僧伽黎傳付於汝轉授補處慈氏毋令斷絕二月十五日世尊示涅槃應世七十九年化緣周畢於拘尸羅國金沙跋提河間娑羅雙樹下說涅槃經及遺教經已安住常寂滅光名大涅槃右脇而臥於中夜寂然無聲闍維得舍利八斛四斗時有白虹一十二道南北貫通連宵不滅穆王問太史扈多曰是何徵也對曰西方有大聖人滅度衰相現也王曰朕常患此今既滅度更何憂耶西土諸王以香木闍維分身建塔震旦計十九處共王繄扈有聖德治十二年懿王囏周室衰治二十五年孝王辟方王時外國有進二尺虎又進四角犀治十五年第一祖摩訶迦葉摩竭陀國人也姓婆羅門父飲澤母香志昔為鍛金師善明金性使其柔伏付法傳云甞於久遠劫中毘婆尸佛入涅槃後四眾起塔塔中像面上金色有少缺壞時有貧女將金珠往金師所請飾佛面既而因共發願願我二人為無姻夫妻由是因緣九十一劫身皆金色後生梵天天壽盡生中天摩竭陀國婆羅門家名曰迦葉波此云飲光勝尊蓋以金色為號也繇是志求出家冀度諸有佛言善來比丘鬚髮自除袈裟著體常於眾中稱歎第一復言吾以清淨法眼將付於汝汝可流布無令斷絕涅槃經云爾時世尊欲涅槃時迦葉不在眾會佛告諸大弟子迦葉來時可令宣揚正法眼藏爾時迦葉在耆闍崛山賓鉢羅窟覩勝光明即入三昧以淨天眼觀見世尊於熙連河側入般涅槃乃告其徒曰如來涅槃也何其駛哉即至雙樹間悲戀號泣佛於金棺內現雙足爾時迦葉告諸比丘佛已茶毘金剛舍利非我等事我等宜當結集法眼無令斷絕乃說偈曰如來弟子且莫涅槃得神通者當赴結集於是得神通者悉集王舍耆闍崛山賓鉢羅窟時阿難為漏未盡不得入會後證阿羅漢果由是得入迦葉乃白眾言此阿難比丘多聞總持有大智慧常隨如來梵行清淨所聞佛法如水傳器無有遺餘佛所讚歎聰敏第一宜可請彼集修多羅藏大眾默然迦葉告阿難曰汝今宜宣法眼阿難聞語信受觀察眾心而宣偈言比丘諸眷屬離佛不莊嚴猶如虛空中眾星之無月說是偈已禮眾僧足升法座而說是言如是我聞一時佛住某處說某經教乃至人天等作禮奉行時迦葉問諸比丘阿難所言不錯謬乎皆曰不異世尊所說迦葉乃告阿難言我今年不久留今將正法付囑於汝汝善守護聽吾偈言法法本來法無法無非法何於一法中有法有不法說是偈已乃持僧伽黎衣入雞足山俟慈氏下生即周孝王五年丙辰歲也秦非子夷王爕厲王胡二祖阿難王舍城人也姓剎利帝父斛飯王實佛之從弟也梵語阿難陀此云慶喜亦云歡喜如來成道夜生因為之名多聞博達智慧無礙世尊以為總持第一甞所讚歎加以夙世有大功德受持法藏如水傳器佛乃命為侍者後阿闍世王白言仁者如來迦葉尊勝二師皆已涅槃而我多故悉不能覩仁者般涅槃時願垂告別阿難許之後自念言我身危脆猶如聚沫況復衰老豈能長久又念阿闍世王與吾有約乃詣王宮告之曰吾欲入涅槃故來辭耳門者曰王寢不可以聞阿難曰俟王覺時當為我說時王夢中見一寶蓋七寶嚴飾千萬億眾圍繞瞻仰俄而風雨暴至吹折其柄珍寶瓔珞悉墜於地心甚驚異既寤門者具白上事王聞語已失聲號慟哀感天地即至毘舍離城見阿難在恒河中流跏趺而坐王乃作禮而說偈言稽首三界尊棄我而至此暫憑悲願力且莫般涅槃時毘舍離王亦在河側復說偈言尊者一何速而歸寂滅場頭住須臾間而受於供養爾時阿難見二國王咸來勸請乃說偈言二王善嚴住勿為苦悲戀涅槃當我淨而無諸有故阿難復念我若偏向一國而般涅槃諸國爭競無有是處應以平等度諸有情遂於恒河中流將入寂滅是時山河大地六種震動雪山中五百仙人覩茲瑞應飛空而至禮阿難足胡跪白言我於長老當證佛法願垂大慈度脫我等阿難默然受請即變殑伽河悉為金地為其仙眾說諸大法阿難復念先所度脫弟子應當來集須臾五百羅漢從空而下為諸仙人出家受具其仙眾中有二羅漢一名商那和修二名末田底迦阿難知是法器乃告之曰昔如來以大法眼傳大迦葉迦葉入定而傳於我我今將滅用傳於汝汝受吾教當聽偈言本來傳有法傳了言無法各各須自悟悟了無無法阿難傳法眼藏竟踊身虛空作十八變入風奮迅三昧分身四分一分奉忉利天一分奉娑竭羅龍宮一分奉毘舍離王一分奉阿闍世王各建寶塔而供養之乃厲王十年癸巳歲也世尊入滅一百年矣傳曰百歲已前人傳雖異法味一如五師傳教首迦葉波傳之阿難阿難傳商那和修商傳優波毱多優傳末田底迦自此百年之後法疎一味水乳兩和析㲲分金各宗異見源流派別二部斯興一上座部二大眾部三百年來展轉分破大眾本末別成九部大眾部一說部說出世部雞胤部多聞部說假部制多山部西山住部北山住部上座本末成十一部說一切有部上座部犢子部法上部賢胄部正量部密林山部化地部法藏部飲光部經量部嗚呼正法加絲以麻嘉謨增乳以水慕道者惑于異端孰非曷是悲哉共和元年王崩宣王靖治四十六年王臣史籀改蒼頡古文為大篆鄭桓公友第三祖商那和修摩突羅國人也亦名舍那婆斯姓毘舍多父林勝母憍奢邪在胎六年而生梵云商諾迦此云自然服即西域九枝秀草名也若羅漢聖人降生則此草生於淨地祖生時瑞草斯應昔如來行化至摩突羅國見一青林枝葉茂盛語阿難曰此林地名優留茶吾滅度後一百年有比丘商那和修於此地轉妙法輪後百歲果誕祖出家證道受慶喜尊者法眼化導有情及止此林降二火龍歸順佛教龍因施地以建梵宮祖化緣既久思傳正法尋於吒利國得優波毱多以為給侍因問毱多曰汝年幾邪答曰我年十七祖曰汝身十七性十七耶答曰師髮已白為髮白耶心白耶祖曰我但髮白非心白耳曰我身十七非性十七也和修知是法器三載後遂為落髮受具乃告曰昔如來以無上正法眼藏傳囑迦葉展轉相授而至於我我今傳汝勿令斷絕汝受吾教聽吾偈言非法亦非心無心亦無法說是心法時是法非心法說偈已即隱於罽賓國南象白山中後於三昧中見弟子毱多有五百徒眾常多懈慢祖乃往彼現龍奮迅三昧以調伏之而說偈曰通達非彼此至聖無長短汝除輕慢意疾得阿羅漢五百比丘聞偈已依教奉行皆獲無漏祖乃作十八變火光三昧用焚其身毱多收舍利葬於梵迦羅山五百比丘各持一幡迎導至彼建塔供養乃宣王二十二年乙未歲王無辜殺杜伯一日出畋見杜伯持弓矢射王中心墮車折脊而死事見墨子載也幽王宮涅在位十一年携王伯服東周平王宜臼東遷洛京以辟難治五十一年諸候寖盛政出方伯世尊示滅二百年矣第四祖優波毱多吒利國人也亦名優波崛多又名鄔波毱多姓首陀父善意十七出家二十證果隨方行化至摩突羅國得度者甚眾由是魔宮震動波旬愁怖遂竭其魔力以害正法祖即入三昧觀其所由波旬復伺便密持瓔珞縻之于頸及祖出定乃取人狗蛇三屍化為華鬘耎言慰諭波旬曰汝與我瓔珞甚是珍妙吾有華髮以相酬奉波旬大喜引頸受之即變為三種臭屍蟲蛆壞爛波旬厭惡大生憂惱盡己神力不能移動乃升六欲天告諸天王又詣梵王求其解免彼各告言十力弟子所作神變我輩凡陋何能去之波旬曰然則奈何梵王曰汝可歸心尊者即能除斷乃為說偈令其回向曰若因地倒還因地起離地求起終無其理波旬受教已即下天宮禮尊者足哀露懺悔毱多告曰汝自今去於如來正法更不作嬈害否波旬曰我誓回向佛道永斷不善祖曰若然者汝可口自唱言歸依三寶魔王合掌三唱華鬘悉除乃歡喜踊躍作禮尊者而說偈曰稽首三昧尊十力聖弟子我今願回向勿令有劣弱尊者在此化導證果最多每度一人以一籌置於石室其室縱十八肘廣十二肘充滿其間最後有一長者子名曰香眾來禮尊者志求出家祖問曰汝身出家心出家答曰我來出家不為身心祖曰不為身心復誰出家曰夫出家者無我我故無我我故即心不生滅心不生滅即是常道諸佛亦常心無形相其體亦然祖曰汝當大悟心自通達宜依佛法僧紹隆聖種即為剃度受具足戒仍告之曰汝父甞夢金日而生汝可名提多迦復謂曰如來以大法眼藏次第傳授以至於我今復傳汝聽吾偈言心自本來心本心非有法有法有本心非心非本法傳法已乃踊身虛空呈十八變然復本坐跏趺而逝多迦以室內籌用焚其軀收舍利建塔供養即平王三十年庚子歲也王四十九年乃魯隱公元年孔子春秋編年始于此桓王林在位二十三年莊王佗在位十五年第五祖提多迦者摩伽陀國人初生之時父夢金日自屋而出照耀天地前有大山諸寶嚴飾山頂泉湧滂沱四流後遇毱多尊者為解之曰寶山者吾身也泉湧者法無盡也日從屋出者汝今入道之相也照耀天地者汝智慧超越也尊者本名香眾師因易今名焉梵語提多迦此云通真量也多迦聞師說已歡喜踊躍而唱偈言巍巍七寶山常出智慧泉迴為真法味能度諸有緣毱多尊者亦說偈曰我法傳於汝當現大智慧金日從屋出照耀於天地提多迦聞師妙偈設禮奉持後至中印度彼國有八千大仙彌遮迦為首聞尊者至率眾瞻禮謂尊者曰昔與師同生梵天我遇阿私陀仙人授我仙法師逢十力弟子修習禪那自此報分殊塗已經六劫尊者曰支離累劫誠哉不虛今可捨邪歸正以入佛乘彌遮迦曰昔阿私陀仙人授我記云汝却後六劫當遇同學獲無漏果今也相遇非宿緣邪願師慈悲今我解脫尊者即度出家命聖授戒餘仙眾始生我慢尊者示大神通於是俱發菩提心一時出家乃告彌遮迦曰昔如來以大法眼藏密傳迦葉展轉相授而至於我我今傳汝當護念之乃說偈曰通達本法心無法無非法悟了同未悟無心亦無法說偈踊身虛空作十八變火光三昧自焚其軀彌遮迦與八千比丘同收舍利於班茶山中起塔供養即莊王五年己丑歲也僖王胡齊治五年五󰊉次興惠王閬治二十五年襄王鄭治三十三年世尊入滅三百年矣第六祖彌遮迦者中印度人也既傳法已遊化至北天竺國見雉堞之上有金色祥雲歎曰斯道人氣也必有大士為吾法嗣乃入城於闤闠間有一人手持酒器逆而問曰師何方而來欲往何所師曰從自心來欲往無處曰識我手中物否師曰此是觸器而負淨者曰師還識我否師曰我即不識識即非我又謂曰汝試自稱名氏吾當後示本因彼因說偈而答我從無量劫至于生此國本姓頗羅墮名字婆須密師曰我師提多迦說世尊昔遊北印度語阿難言此國中吾滅後三百年有一聖人姓頗羅墮名婆須密而於禪祖當獲第七世尊記汝汝應出家彼乃置器禮師側立而言曰我思往劫甞作檀那獻一如來寶座彼佛記我云汝於賢劫釋迦法中宣傳至教今符師說願加度脫師即與披剃復圓戒相乃告之曰正法眼藏今傳於汝勿令斷絕乃說偈曰無心無可得說得不名法若了心非心始解心心法說偈已入師子奮迅三昧踊身虛空高七多羅樹却復本座化火自焚婆須密收靈骨貯七寶函建浮圖寘于上級即襄王十五年甲申歲也頃王壬臣治六年匡王班在位六年定王瑜治二十一年老聃氏於是年九月十四日生于楚國陳郡苦縣賴鄉曲仁里魏書云老聃父姓韓名乾字元畢母曰精敷二合而娠孕八十年而生於李樹下因以為姓名耳字伯陽身長四尺六寸額凸眉麁反唇騫鼻髆尖𦜮闊聃耳髼頭故諡曰聃以疑獨之道祕于心三寶之德資于用一曰慈二曰儉三曰不敢為天下先景王己卯紫氣浮關欲往流沙時有函關令尹喜知道之人也乃請言教老氏遂著道德二篇合五千言皆評大道也既而弗克至于流沙薨于槐里年八十四歲時有秦佚之弔三號而出是知天命殞于周也墓在槐里西南三十里渭水之陽今興平縣也佛先三百四十五年第七祖婆須密者北天竺國人也姓頗羅墮常服淨衣執酒器游行里閈或吟或嘯人謂之狂及遇彌遮迦尊者宣如來往誌自惺前緣投器出家授法行化至迦摩羅國廣興佛事於法座前忽有一智者自稱我名佛陀難提今與師論義師曰仁者論即不義義即不論若擬論義終非義論難提知師義勝心即欽伏曰我願求道霑甘露味尊者遂與剃度而授具戒復告之曰如來正法眼藏我今傳汝汝常護持乃說偈曰心同虛空界示等虛空法證得虛空時無是無非法尊者即入慈心三昧時梵王帝釋及諸天眾俱來作禮而說偈言賢劫眾聖祖而當第七位尊者哀念我請為宣佛地尊者從三昧起示眾云我所得法而非有故若識佛地離有無故說此語已還入三昧示涅槃相難提即於本座起七寶塔以葬全身即定王十七年辛未歲也簡王夷治十四年老氏仕周為守藏吏時年二十二矣老氏遷太史令時年三十四矣一云柱下史自是五十四年不調時人目為吏隱也王十四年魯襄元也靈王泄心生而有髭治二十七年二十一年老氏五十五歲矣孔子生干魯國今兗州鄒邑平鄉晉昌里實隱公後第九代襄公二十一年冬十一月初四日按殷本紀孔子父姓叔梁名紇為鄒邑宰先娶鄒氏女生子孟皮不才後娶顏氏女名徵在夫婦禱尼丘山而生孔子生而有髮身長九尺六寸腰帶十圍垂手過膝河眸海口龍顏方顙鳳顒燕頷虬髭虎視有中和之德衣莊而嚴色溫而厲有四十二表如世家自易姓孔氏名丘字仲尼至唐玄宗諡曰文宣王丘先殷之後裔頴考叔弗何祖焉至紇移居魯易姓叔梁後孔子追昔先生姓字以子配一更姓孔氏是不忘本仁也學無常師自然英才誕秀聖德不群世號素王大宣文教矣魯哀公十一年自衛反魯修文教於洙泗之濱祖述堯舜憲章文武之風約魯史而修春秋周平魯隱始之自己未終敬王魯哀壬戌記二百四十二年之事明王室衰諸侯󰊉褒貶得失絕筆于獲麟之句也而傳有五左丘明公羊高穀梁赤鄒氏郟氏刪詩三百而詠國風雅頌正變之道也而傳者分為四詩毛韓魯齊詩以關睢首之明有夫婦次有父子君臣之道三綱逆順辨其國政定尚書凡百篇始于二典次及三王典謨誓誥之文備悉明也秦火之後漢儒伏生口授裁二十餘篇正禮樂有二禮記四十九篇而以曲禮首之終于喪服之制俾夫孝弟施行安上治民廣大悉備而傳者徐生首焉周禮者六官之屬王百七十五明宗廟社稷王侯等差朝格典儀大全其式矣贊易道始于太極是生兩儀四象八卦萬物生焉作十翼書以明之謂上繫下繫上彖下彖上象下象文言說卦敘卦雜卦而傳者古今眾矣資學三千達者七十有二四科十哲德行顏回閔損冉耕仲弓言語宰予端木賜政事冉求仲由文學言偃卜商子鯉伯魚孫伋子思皆預其數壽七十三歲薨佛先二百九十九年世尊示滅四百年矣景王貴治二十五年第八祖佛陀難提者迦摩羅國人也姓瞿曇氏頂有肉髻辨捷無礙初遇婆須密尊者出家受教既而領徒行化至提迦國城毘舍羅家見其舍有白光上騰謂徒眾曰此家聖人口無言說真大乘器不行四衢知觸穢耳言訖長者出致禮問何所須祖曰我求侍者曰我有一子名伏祖馱密多年已五十口未曾言足未曾履曰如汝所說真吾弟子祖既見之遽起禮拜而說偈曰父母非我親誰是最親者諸佛非我道誰是最道者祖以偈答曰汝言與心親父母非可比汝行與道合諸佛心即是外求有相佛與汝不相似欲識汝本心非合亦非離伏馱密多聞祖妙偈便行七步祖曰此子昔曾值佛悲願廣大慮父母愛情難捨故不言不履耳時長者遂捨令出家祖尋授具戒復告之曰我今以如來正法眼藏傳囑於汝勿令斷絕乃說偈曰虛空無內外心法亦如此若了虛空故是達真如理密多承師傳囑以偈讚曰我師禪祖中當得為第八法化眾無量悉獲阿羅漢爾時尊者佛陀難提即現神變却復本坐儼然寂滅眾興寶塔葬其全身即景王十年丙寅歲也孔子時年二十六適周問禮於老聃聃年已七十九老聃是年薨壽八十四歲四月王崩劉子單子立王子猛六月子朝作亂十月晉納王于王城十一月猛卒敬王丐劉獻公單穆公韓宣等伐子朝立王治四十三年十一年乃魯定元年孔子為魯司寇年已五十二矣孔子去魯適衛孔子之宋如陳孔子微服過宋孔子厄於陳二十八年魯哀十一年孔子自衛返魯作春秋定六經時年六十一歲矣第九祖伏馱密多者提迦國人姓毘舍羅既受佛陀難提傳囑後至中印度行化時有長者香蓋携一子而來瞻禮尊者曰此子處胎六十年因號難生復甞會一仙者謂此兒非凡當為法器令遇尊者可令出家祖即與落髮授戒羯磨之際祥光燭座仍感舍利三十粒現前自此精進忘疲既而師告之曰如來大法眼藏今傳於汝汝護念之乃說偈曰真理本無名因名顯真理受得真實法非真亦非偽尊者傳法已即入滅盡三昧而般涅槃眾以香油旃檀闍維真體收舍利建塔于那爛陀寺即敬王三十三年甲寅歲孔子絕筆于獲麟王四十年魯哀十六年夏四月八日孔子薨于曲阜四十三年吳滅矣元王仁治八年貞定王介在位二十八年世尊示滅五百年矣第十祖脇尊者中印度人也本名難生初將誕父夢一白象背有寶座座上安一明珠從門而入光照四眾既覺遂生後值伏馱尊者執侍左右未甞睡眠謂其脇不至席遂號脇尊者焉初至華氏國憩一樹下右手指地而告眾曰此地變金色當有聖人入會言訖即變金色時有長者子富那夜奢合掌前立尊者問曰汝從何來夜奢曰我心非往尊者曰汝何處住曰我心非止祖曰汝不定耶曰諸佛亦然祖曰汝非諸佛曰諸佛亦非祖因說偈曰此地變金色預知於聖至當坐菩提樹覺華而成已夜奢復說偈曰師坐金色地常說真實義回光而照我令入三摩諦祖知其意即度出家復具戒品乃告之曰如來大法眼藏今傳於汝汝護念之乃說偈曰真體自然真因真說有理領得真真法無行亦無止傳法已即現神變入于涅槃化火自焚四眾以衣裓盛舍利隨處興塔焉即貞王二十七年己亥歲也考王嵬治十五年威烈王午在位二十四年王十九年魏斯好賢即文侯之德通鑑始于此宋司馬光集王命趙魏韓為諸侯自此號為七雄韓魏趙雷氏曰韓武子魏武子趙武子安王驕治二十六年二年晉分為三晉趙魏及韓同謀滅晉三分其地也第十一祖富那夜奢華氏國人也姓瞿曇氏父寶身既得法於脇尊者尋詣波羅奈國有馬鳴大士迎而作禮因問曰我欲識佛何者即是祖曰汝欲識佛不識者是曰佛既不識焉知是乎祖曰既不識佛焉知不是曰此是踞義祖曰彼是木義復問踞義者何曰與師平出又問木義者何祖曰汝被我解馬鳴豁然惺悟稽首歸依遂求剃度祖謂眾曰此大士者昔為毘舍離國王其國有一類人如馬裸露王運神力分身為蠶彼乃得衣王後復生中印度馬人感戀悲鳴因號馬鳴焉如來記云吾滅度後六百年當有賢者馬鳴於波羅奈國摧伏異道度人無量繼吾傳化今正是時即告之曰如來大法眼藏今付於汝即說偈曰迷悟如隱顯明暗不相離今付隱顯法非一亦非二付法已即現神變湛然圓寂眾興寶塔以閟全身即安王十九年戊戌歲也烈王喜治七年是歲日食顯王扁在位四十八年二年秦惠始稱王矣王十二年世尊示滅六百年矣第十二祖馬鳴大士者波羅奈國人也亦名功勝以有作無作諸功德最為殊勝故名焉既受法於夜奢尊者後於華氏國轉妙法輪忽有老人坐前仆地師謂眾曰此非庸流當有異相言訖不見俄從地踊出一金色人復化為女子右手指師而說偈曰稽首長老尊當受如來記今於此地上宣通第一義說偈已瞥然不見師曰將有魔來與吾校力有頃風雨暴至天地晦冥師曰魔之來信矣吾當除之即指空中現一大金龍奮發威神震動山巖師儼然於坐魔事隨滅經七日有一小蟲大若蟭螟潛形坐下師以手取之示眾曰斯乃魔之所變盜聽吾法耳乃放之令去魔不能動師告之曰汝但歸依三寶即得神通遂復本形作禮懺悔師問曰汝名誰邪眷屬多少曰我名迦毘摩羅有三千眷屬師曰汝盡神力變化若何曰我化巨海極為小事師曰汝化性海得否曰何謂性海我未嘗知師即為說性海云山河大地皆依建立三昧六通由茲發現毘摩羅聞言遂發信心與徒眾三千俱求剃度師乃召五百羅漢與授具戒復告之曰如來大法眼藏今當付汝汝聽偈言隱顯即本法明暗元不二今付悟了法非取亦非離付法已即入龍奮迅三昧挺身空中如日輪相然後示滅四眾以真體藏之龍龕即顯王四十二年甲午歲也慎靚王定治六年𧹞王延治五十九年十八年三十年宋滅矣第十三祖迦毘摩羅華氏國人也初為外道有徒三千通諸異論後於馬鳴尊者得法領徒至西印度彼有太子名雲自在仰尊者名請於宮中供養祖曰如來有教沙門不得親近國王大臣權勢之家太子曰今我國城之北有大山焉山中有一石窟師可禪寂于此否祖曰諾即入彼山行數里逢一大蟒祖直進不顧遂盤繞祖身祖因與受三歸依蟒聽訖而去祖將至石窟復有一老人素服而出合掌問訊祖曰汝何所止答曰我昔嘗為比丘多樂寂靜有初學比丘數來請益而我煩於應答起嗔恨想命終墮為蟒身住是窟中今已千載適遇尊者獲聞戒法故來謝耳祖問曰此山更有何人居止曰北去十里有大樹蔭覆五百大龍其樹王名龍樹常為龍眾說法我亦聽受耳尊者遂與徒眾詣彼龍樹出迎尊者曰深山孤寂龍蟒所居大德至尊何枉神足祖曰吾非至尊來訪賢者龍樹默念曰此師得決定性明道眼否是大聖繼真乘否祖曰汝雖心語吾以意知但辦出家何慮吾之不聖龍樹聞已悔謝尊者即與度脫及五百龍眾俱受具戒復告龍樹曰今以如來大法眼藏付囑於汝諦聽偈言非隱非顯法說是真實際悟此隱顯法非愚亦非知付法已即現神變化火焚身龍樹收五色舍利建塔瘞之即𧹞王四十六年壬辰歲也右周合三十七君八百六十七年秦雷氏曰昭襄王稷姓嬴氏王水德都咸陽治五年至始皇時建亥正通󰊉五十一年世尊示滅七百年矣孝文王戊元年修先王功臣褒厚親施苑囿除喪在位三月運數一年莊襄王楚治三年次年癸丑日食始皇政治三十七年下令逐諸侯客李斯諫而止滅韓滅趙滅魏滅楚虜燕王喜滅齊二十八年東巡郡縣上鄒嶧山及登瑯琊刻石頌德又上泰山立石封祠祀值風雨於松下因封五大夫又遣徐福求仙沙門室利防等一十八人來自西域帝惡其異俗以付獄俄有金剛神碎獄門而出之帝懼即厚禮遣之時國事區區弗克敬奉築長城焚書坑儒作阿房宮第十四祖龍樹尊者西天竺國人也亦名龍勝始於毘羅尊者得法後至南印度彼國之人多信福業聞尊者為說妙法遞相謂曰人有福業世間第一徒言佛性誰能覩之尊者曰汝欲見佛性先須除我慢彼人曰佛性大小尊者曰非大非小非廣非狹無福無報不死不生彼聞理勝悉回初心尊者復於座上現自在身如滿月輪一切眾唯聞法音不覩師相彼眾中有長者子名迦那提婆謂眾曰識此相否眾曰目所未覩安能辯識提婆曰此是尊者現佛性體相以未我等何以知之蓋以無相三昧形如滿月佛性之義廓然虛明言訖輪相即隱復居本座而說偈言身現圓月相以表諸佛體說法無其形用辨非聲色彼眾聞偈咸願出家以求解脫尊者即為剃髮命諸聖授具其國先有外道五千餘人作大幻術眾皆宗仰尊者悉為化之令歸三寶復造大智度論中論十二門論垂之於世後告上首弟子迦那提婆曰如來大法眼藏今當付汝聽吾偈言為明隱顯法方說解脫理於法心不證無瞋亦無喜付法訖入月輪三昧廣現神變復就本座凝然禪寂迦那提婆與諸四眾共建寶塔以葬焉即秦始皇三十五年己丑歲也二世胡亥三世子嬰右秦西漢雷氏曰高祖邦西楚󰊉王項羽二年冬十月五星聚東井十一月召諸縣父老約法三章殺人者死傷人及抵謫罪餘去秦法項羽使英布殺義帝于綝是年滅韓趙魏三國滅齊滅燕與項羽約洪溝為界以分天下會諸將圍羽於垓下虞姬自刎改咸陽為長安孝惠盈治七年始有笛起長安西市修建倉敖高后雉治八年地震六月晦日食行八銖錢秋星晝見五年南越王自稱武帝春星晝見行五分錢正月日食文帝恒治二十三年文帝三年也第十五祖迦那提婆南天竺國人也姓毘舍羅初求福業兼樂辯論後謁龍樹大士將及門樹知是智人先遣侍者以滿鉢水置於座前提婆見之即以一針投之而進忻然契會樹即為說法不起於坐現月輪相唯聞其聲不見其形師語眾曰今此瑞者師現佛性表說法非聲色也師得法後至毘羅國彼有長者曰梵摩淨德一日園樹生大耳如菌味美甚唯長者與第二子羅睺羅多取而食之取已隨長盡而復生自餘親屬皆不能見時尊者知其宿因遂至其家長者問其故尊者曰汝家昔曾供養一比丘然此比丘道眼未明以虛霑信施故報為本菌唯汝與子精誠供養得以享之餘即否矣又問長者年多少曰七十有九尊者乃說偈曰入道不通理覆身還信施汝年八十一此樹不生耳長者聞偈彌加歎伏且曰弟子衰老不能事師願舍次子隨師出家尊者曰昔如來記此子當第二五百年為大教主今之相遇蓋符宿因即與剃髮執侍至巴連弗城聞諸外道欲障佛法計之既久尊者乃執長旛入彼眾中彼問祖曰汝何不前祖曰汝何不後又曰汝似賤人祖曰汝似良人又曰汝解何法祖曰汝百不解又曰我欲得佛祖曰我灼然得佛又曰汝不合得祖曰元道我得汝實不得又曰汝既不得云何言得祖曰汝有我故所以不得我無我我故自當得彼辭既屈乃問祖曰汝名何等祖曰我名迦那提婆彼既夙聞祖名乃悔過致謝時眾中猶互興問難尊者折以無礙之辯由是歸伏乃告上足羅睺羅多而付法眼偈曰本對傳法人為說解脫理於法實無證無終亦無始說偈已入奮迅定身放八光而歸寂滅學眾興塔而供養之則前漢文帝十九年庚辰歲也景帝啟治十六年世尊示滅八百年矣武帝徹改建元治五十四年改元光改元朔改元狩用孫寬為相衛青霍去病為將北伐匃奴開河朔之地又平南越王東滅朝鮮為郡縣西歷五國執昆耶王收休屠王後遣張騫西往身毒國尋浮圖教果獲之四月初作誥官之有誥始此改元鼎第十六祖羅睺羅多者迦毘羅國人也行化至室羅筏城有河名曰金水其味殊美中流復現五佛影祖告眾曰此河之源凡五百里有聖者僧伽難提居於彼處佛誌一千年後當紹聖位語已領諸學眾泝流而上至彼見僧伽難提安坐入定祖與眾伺之經三七日方從定起祖問曰汝身定邪心定邪曰身心俱定祖曰身心俱定何有出入曰雖有出入不失定相如金在井金體常寂祖曰若金在井若金出井金無動靜何物出入曰言金動靜何物出入許金出入金非動靜祖曰若金在井出者何金若金出井在者何物曰金若出井在者非金金若在井出者非物祖曰此義不然曰彼理非著祖曰此義當墮曰彼義不成祖曰彼義不成我義成矣曰我義雖成法非我故祖曰我義已成我無我故曰我無我故復成何義祖曰我無我故故成汝義曰仁者師於何聖得是無我祖曰我師迦那提婆證是無我曰稽首提婆師而出於仁者仁者無我故我欲師仁者祖曰我已無我故汝須見我我汝若師我故知我非我我難提心意豁然即求度脫尊者曰汝心自在非我所繫語已即以右手擎金鉢舉至梵宮取彼香飯將齋大眾而大眾忽生厭惡之心尊者曰非我之咎汝等自業即命僧伽難提分坐同食眾復訝之祖曰汝不得食皆由此故當知與吾分坐者即過去娑羅樹王如來也愍物降迹汝輩亦莊嚴劫中已至三果而未證無漏者也眾曰我師神力斯可信矣彼云過去佛者即竊疑焉羅睺羅多知眾生慢乃曰世尊在日世界平正無有丘陵江河溝洫水悉甘美草木滋茂國土豐盈無八苦行十善自雙樹示滅八百餘年世界丘墟草木枯悴人無至信正念輕微不信真如唯愛神力言訖以右手漸展入地至金剛輪際取甘露水以琉璃器持至會所大眾見之即時欽慕悔過作禮於是尊者命僧伽難提而付法眼偈曰於法實無證不取亦不離法非有無相內外云何起付法已安坐歸寂四眾建塔當前漢武帝二十八年戊辰歲也改元封改太初改天漢改太始改征和昭帝弗治十三年改始元改元鳳改元平第十七祖僧伽難提者室羅筏城寶莊嚴王之子也生而能言常讚佛事七歲即厭世樂以偈告其父母曰稽首大慈父和南骨血母我今欲出家幸願哀愍故父母固止之遂終日不食乃許其在家出家號僧伽難提復命沙門禪利多為之師積十九載未嘗退倦尊者每自念言身居王宮胡為出家一夕天光下屬見一路坦平不覺徐行約十里許至大岩前有石窟焉乃燕寂于中父既失子即擯禪利多出國訪尋其子不知所在經十年尊者得法受記已行化至摩提國忽有涼風襲眾身心悅適非常而不知其然祖曰此道德之風也當有聖者出世嗣續祖燈乎言訖以神力攝諸大眾遊歷山谷食頃至一峯下謂眾曰此峯頂有紫雲如蓋聖人居此矣即與大眾徘徊久之見山舍一童子持圓鑑直造尊者前祖問汝幾歲邪曰百歲祖曰汝年尚幼何言百歲曰我不會理正百歲耳祖曰汝善機邪曰佛言若人生百歲不會諸佛機未若生一日而得決了之祖曰汝手中當何所表曰諸佛大圓鑑內外無瑕翳兩人同得見心眼皆相似彼父母聞子語即舍令出家祖携至本處受具戒訖名伽邪舍多他時聞風吹殿銅鈴聲祖問鈴鳴邪風鳴邪舍多曰非風非鈴我心鳴耳祖曰心復誰乎曰俱寂靜故尊者曰善哉善哉繼吾道者非子而誰即付法偈曰心地本無生因地從緣起緣種不相妨華果亦復爾付法已右手攀樹而化大眾議曰尊者樹下歸寂其垂蔭後裔乎將奉全身於高原建塔眾力不能舉即就樹下起塔當前漢昭帝十三年丁未歲也昌邑王宣帝詢改本始治二十四年改地節改元康改神爵改五鳳改甘露世尊示滅九百年矣時北天竺富婁叉國有大論師名憍尸迦三子同號婆蘇槃豆此曰天親長曰阿僧佉此云無著首暢大乘阿瑜闍國大講堂中請聖慈尊說瑜伽論廣明五分十七地義次曰伐蘇畔徒此云世親首學小乘造俱舍論後從兄化演暢真宗造唯識等窮探大義幼曰比隣持弗婆提此云獅子覺造集論釋大有研尋異矣哉三弘中道並譽五天妙栴檀林寧容荊棘俱求知足歸真應期御世談玄難可詳矣改黃龍元帝奭改初元治十六年改永光改建昭改竟寧成帝驁改建始在位二十六年改河平改陽朔改鴻嘉改永始第十八祖伽邪舍多摩提國人也姓欝頭藍父天蓋母方聖嘗夢大神持鑑因時有娠凡七日而誕肌體瑩如琉璃未嘗洗沐自然香潔幼好閒靜語非常童持鑑出遊遇難提尊者得度領徒至大月氏國見一婆羅門舍有異氣祖將入彼舍舍主鳩摩羅多問曰是何徒眾曰是佛弟子彼聞佛號心神竦然即時閉戶祖良久自扣其門羅多曰此舍無人祖曰答無者誰羅多聞語知是異人遽開關延接尊者曰昔世尊記曰吾滅後一千年有大士出現於月氏國紹隆玄化今汝值吾應斯嘉運於是鳩摩羅多發宿命智投誠出家受具訖付法偈曰有種有心地因緣能發萌於緣不相礙當生生不生付法已踊身虛空現十八變化火光三昧自焚其身眾以舍利起塔當前漢成帝二十年戊申歲也改元延改綏和哀帝欣改建平在位六年改元壽平帝衍改元始治五年立莽女為后莽加宰衡孺子嬰治三年改初始新室雷氏曰莽字巨君在位十五年改元建國改天鳳改地皇第十九祖鳩摩羅多者大月氏國婆羅門之子也昔為自在天人見菩薩瓔珞忽起愛心墮生忉利聞憍尸迦說般若波羅蜜多以法勝故升于梵天以根利故善說法要諸天尊為導師以繼祖時至遂降月氏後至中天竺國有大士闍夜多問曰我家父母素信三寶而嘗縈疾瘵凡所營作皆不如意而我隣家久為旃陀羅行而身常勇健所作和合彼何幸而我何辜尊者曰何足疑乎且善惡之報有三時焉凡人但見仁夭暴壽逆吉義凶便謂亡因果虛罪福殊不知影響相隨毫釐靡忒縱經百千萬劫亦不磨滅時闍夜多聞是語已頓釋所疑祖曰汝雖已信三業而未明業從惑生惑因識有識依不覺不覺依心心本清淨無生滅無造作無報應無勝負寂寂然靈靈然汝若入此法門可與諸佛同矣一切善惡有為無為皆如夢幻闍夜多承言領旨即發宿慧懇求出家既受具尊者告曰吾今寂滅時至汝當紹行化迹乃付法眼偈曰性上本無生為對求人說於法既無得何懷決不決祖曰此是妙音如來見性清淨之句汝宜傳布後學言訖既於坐上以指爪󱡁面如紅蓮開出大光明照耀四眾而入寂滅闍夜多起塔當新室十四年壬午歲也淮陽劉玄治二年改元更始劉盆子治一年東漢雷氏云世祖光武帝秀治三十三年改元建武封孔子為褒城侯世尊示滅一千年改中元京師有醴泉出飲者疾愈矣明帝莊治十八年改元永平帝夢金人身長丈六項佩日輪飛至殿庭旦集群臣令占所夢通人傅毅奏曰臣按周書異記昭王二十四年甲寅四月八日平旦之時暴風忽起宮殿人舍咸悉震動夜有五色光氣入貫太微遍於四方盡作青紅色王問太史蘇由曰是何祥也對曰西方有大聖人生也王曰於天下何如對曰此時無他後一千年聲教被及此土王使鑴石記之埋在南郊天祠前以年計之至今辛酉一千一十年也陛下所夢將必是乎帝信以為然即遣中郎將蔡愔博士王遵秦憬等十有八人西訪其道至大月氏國果遇迦葉摩騰竺法蘭二三藏持優填王第四造白㲲像并四十二章經愔等奉迎而歸于洛矣教流此土十二月三十日愔等迎二沙門至于洛陽帝令模像置清涼臺及顯節陵并洛京西門以示萬姓梵漢二經安蘭臺石室詔以釋迦寶像奉安顯節陵及清涼臺供養帝於城西雍門外立寺與騰蘭居之以白馬駝經而來遂名白馬寺騰蘭初譯四十二章經帝幸其寺騰蘭進曰寺東何館帝曰昔有阜無因而起夷之復然夜有光怪民呼為聖冡因祀之疑洛陽神也騰曰按天竺金藏詮所誌阿育王藏如來舍利於天下凡八萬四千所今支那震旦境中十有九處此其一也帝大驚即日駕幸聖冡而騰蘭隨往拜起忽有圓光現冡上三身現光中侍衛呼萬歲帝喜曰不遇二大士安知上聖遺祐哉詔塔于上受制度於騰蘭塔成九層高二百尺明年光又現有金色手出塔頂尺許如琉璃中見天香郁然帝駕幸拜瞻光隨步武旋繞自午及申而滅矣法蘭出十地斷結經釋道比較焚經是年正月一日五嶽諸山道士褚善信等上表欲相比較時南嶽道士褚善信等西嶽道士劉正念等北嶽道士桓文度等東嶽道士焦德心等嵩嶽道士呂惠通等諸山道士費叔才祁文信等一千三百一十人表以奏聞勅納表遣尚書令宋庠引入長樂宮以今月十五日可集白馬寺築壇火驗時道士等將真元五訣符錄等五百九卷茅成子等二十七家二百三十五卷通計七百四十八卷置之壇上褚費之徒焚香呪已遂使火之諸子道書皆滅灰燼褚費二人自感而死次將梵本火然赫奕宛如鼎新更增光潔時摩騰法師神變凌空冷然偈曰狐非師子類燈非日月明池無巨海納丘無山嶽嶸法雲垂世界善種得開萌顯通希有法處處化群生乃至弘宣法戒藏等神通勝事驚心士庶投誠出家者眾時有司空陽城侯劉善峻等一千餘人出家慕道四嶽道士呂惠通等六百二十八人抽簪落髮夫人王婕妤等與宮媛二百三十餘人厭俗歸真南嶽道士葬褚善信不蒙披剃既而明帝設齋親與下髮廣施衣鉢大啟玄宗廣度僧尼高崇十寺城外七寺安僧城內三寺安尼寺之得名自斯而始備如佛道論石室論云昔西域聖人之教既非衰周暴秦之君能致然西漢二三英主有可致之德而聖教亦不致獨現夢於顯宗凡近古高僧皆推聖人去世登千載而後教至曾未有考著顯宗之德有必感聖人之理此予通論所以作也夫兩漢有天下傳一十四世有君德者二祖四宗而已二祖蓋立極之主固無可議若三宗各有其美而不能亡其弊唯顯宗為至焉有太宗恭儉之美而文雅威重過之有世宗經略四夷之勳而無世宗淫侈之弊有中宗政治之明而崇儒尚德過之斯蓋兼有三宗之長而無三宗之短是以班固傅毅頌其勳德於漢為最盛然世之學者不以班傅為信徒見鍾離意傅謂帝性褊察好以耳目隱發為明遂以此為顯宗實錄嗚呼豈篤論哉昔仲尼平章討論五帝三王治具以貽後世迨其歿遭暴秦燔毀之餘世宗僅能舉之而已至顯宗乃始躬行儒術尊養三老五更饗社禮畢帝正坐自講諸儒執經問難於是時冠帶縉紳之士圜橋門而觀聽者億萬計濟濟乎洋洋乎由三代以來儒風之盛莫甚於永平時也及章和之後諸儒開館授道著籍者動逾千數蓋永平之化行猶周南麟跡之應也初雖獄訟繁劇帝臨政刻意裁斷精嚴蓋善善惡惡之實猶孔子為司寇七日而誅少正卯暫臨夾谷而盡誅優倡此誠不可以少假仁恕也謂之褊察則過矣予謂使孔子復生必曰顯宗吾無間然矣由顯宗包舉西漢三宗之美躬行古帝王之道此所以精爽與吾佛感通而聖教因之被于中夏與儒相表裏而廣天下以善也夫豈偶爾哉第二十祖闍夜多者北天竺國人也智慧淵冲化導無量後至羅閱城敷揚頓教彼有學眾唯尚辨論為首者名婆脩盤頭常一食不臥六時禮佛清淨無欲為眾所歸祖將欲度之先問彼眾曰此遍行頭陀能脩梵行可得佛道乎眾曰我師精進何故不可祖曰汝師與道遠矣設苦行歷於塵劫皆虛妄之本也眾曰尊者蘊何德行而譏我師祖曰我不求道亦不顛倒我不禮佛亦不輕慢我不長坐亦不懈怠我不一食亦不雜食我不知足亦不貪欲心無所希名之曰道時遍行聞已發無漏智歡喜讚歎尊者又語彼眾曰會吾語否吾所以然者為其求道心切夫絃急即斷故吾不贊令其住安樂地入諸佛智復告遍行曰吾適對眾抑挫仁者得無惱於衷乎曰我憶念七劫前生安樂國師於智者月淨記我非久當證斯陀含果時有大光明菩薩出世我以老故策杖禮謁師叱我曰童子輕父一何鄙哉時我自謂無過請師示之師曰汝禮大光明菩薩以杖倚壁畫佛面以此過慢遂失二果我責躬悔過以來聞諸惡言如風如響況今獲飲無上甘露而反生熱惱邪唯願大慈以妙道垂誨祖曰汝久植眾德當繼吾宗聽吾偈曰言下合無生同於法界性若能如是解通達理事竟付法已不起於坐奄然歸寂闍維收舍利建塔當後漢明帝十七年甲戌歲也東漢章帝炟改建初治十三年帝命鄭玄等諸生作白虎通改元和改章和和帝肇改永元在位十七年改元興殤帝隆改延平在正位一年安帝祐改永初治十九年改元初第二十一祖婆脩盤頭者羅閱城人也姓毘舍佉父光蓋母嚴一家富而無子父母禱于佛塔而求嗣焉一夕母夢吞明暗二珠覺而有孕經七日有一羅漢名賢眾至其家光蓋設禮賢眾端坐受之嚴一出拜賢眾辟席云回禮法身大士光蓋罔測其由遂取一寶珠跪獻賢眾試其真偽賢眾即受之殊無遜謝光蓋不能忍問曰我是丈夫致禮不顧我妻何德尊者辟之賢眾曰我受禮納珠貴福汝耳汝婦懷聖子生當為世燈慧日故吾辟之非重女人也賢眾又曰汝婦當生二子一名婆脩盤頭則吾所尊者也二名芻尼昔如來在雪山修道芻尼巢於頂上佛既成道芻尼受報為那提國王佛記云汝至第二五百年生羅閱城毘舍佉家與聖同胞今無爽矣後一月果生二子尊者婆脩盤頭年至十五禮光度羅漢出家感毘婆訶菩薩與之授戒行化至那提國彼王名常自在有二子一名摩訶羅次名摩拏羅王問尊者曰羅閱城土風與此同異尊者曰彼土曾三佛出世今王國有二師化導曰二師者誰尊者曰佛記第二五百年有一神力大士出家繼聖即王之次子摩拏羅是其一也吾雖德薄敢當其一王曰誠如尊者所言當捨此子作沙門尊者曰善哉大王能遵佛旨即與受具付法偈曰泡幻同無礙如何不了悟達法在其中非今亦非古尊者付法已踊身高半由旬屹然而住四眾仰瞻虔請復坐跏趺而逝茶毘得舍利建塔當後漢安帝十一年丁巳歲也改永寧改建光改延光王十八年也北鄉侯懿順帝保改永建在位十九年改陽嘉改永和改漢安改建康冲帝炳改永嘉運數一年質帝纘改本初在位一年桓帝志改建和在位二十一年安息國沙門安清字世高本世子當嗣位讓之叔父舍國出家既至洛京譯經二十九部一百七十六卷絕筆于靈帝建寧三年因附舟浮游次廬山之䢼亭廟艤舟祠下廟神靈甚能分風送往來之舟有乞神竹者未許而斫神怒覆其舟致竹斫處過者雀息汗下高之舟人奉牲請福神輒降語曰舟有沙門乃不與俱來耶高至廟下神復降與高語奮因泣曰弟子家此湖千里皆所轄坐宿多嗔今報形極醜又旦夕且死必入地獄有縑千段并雜寶玩當為建寺塔為冥福高許之徐曰能出形相勞苦乎神曰形惡奈何高曰第出之於是出其首帳中蓋巨蟒也高梵語呪之蟒若雨淚俄不見高舟未發有少年跪前高又呪之乃去舟人問誰氏子高曰廟神已脫蟒形故來謝耳高至豫章建寺即今大安是也由高而名蓋江淮寺塔之始改和平是年月支國沙門支婁迦讖亦云支讖至洛陽少時習語大通華言遂譯經至中平年凡二十一部六十三卷永興元年桓帝於宮中鑄黃金浮圖老子像覆以百寶華蓋身奉祀之由是百姓嚮化事佛彌盛改元嘉世尊示滅一千一百年矣改永興改永壽改延熹第二十二祖摩拏羅者那提國常自在王之子也年三十遇婆脩祖師出家傳法至西印度彼國王名得度即瞿曇種族歸依佛乘勤行精進一日於行道處現一小塔欲取供養眾莫能舉王即大會梵行禪觀咒術等三眾欲問所疑時尊者亦赴此會是三眾皆莫能辨尊者即為王廣說塔之所因今之出現王福力之所致也王聞是說乃曰至聖難逢世樂非久即傳位太子投祖出家七日而證四果尊者深加慰誨曰汝居此國善自度人今異域有大法器吾當化令得度曰師應迹十方動念當至寧勞往邪尊者曰然於是焚香遙語月氏國鶴勒那比丘曰汝在彼國教導鶴眾道果將證宜自知之時鶴勒那為彼國王寶印說脩多羅偈忽覩異香成穗王曰是何祥也曰此是西印度傳佛心印祖師摩拏羅將至先降信香耳曰此師神力何如答曰此師遠承佛記當於此土廣宣玄化時王與鶴勒那俱遙作禮尊者知已即辭得度比丘往月氏國受王與鶴勒那供養後鶴勒那問尊者曰我止林間已經九白有弟子龍子者幼而聰慧我於三世推窮莫知其本尊者曰此子於第五劫中生妙喜國婆羅門家曾以旃檀施於佛宇作槌撞鐘受報聰敏為眾欽仰又問我有何緣而感鶴眾尊者曰汝第四劫中甞為比丘當赴會龍宮汝諸弟子咸欲隨從汝觀五百眾中無有一人堪任妙供時諸子曰師常說法於食等者於法亦等今既不然何聖之有汝即令赴會自汝捨生趣生轉化諸國其五百弟子以福微德薄生於羽族今感汝之惠故為鶴眾相隨鶴勒那聞語曰以何方便令彼解脫尊者曰我有無上法寶汝當聽受化未來際而說偈曰心隨萬境轉轉處實能幽隨流認得性無喜復無憂時鶴眾聞偈飛鳴而去尊者跏趺寂然奄化鶴勒那與寶印王起塔當後漢桓帝十九年乙巳歲也改永康大教至東夏一百年矣靈帝宏改建寧在位二十二年改熹平是年天竺沙門竺佛朔至洛陽譯道行般若經棄文存質深得經意至光和中同支讖譯般舟三昧經共三卷是歲安息國優婆塞都尉安立至洛邑同清信士嚴佛調譯經七部于時復有沙門支曜康巨康猛詳曇果竺大力皆善方言終漢世譯經凡三百餘部詔刻五經文字立于太學門外改光和改中平道始黃巾作叛洪農王辯在位一百七十日獻帝協改初平在位三十年帝初平中牟子未詳名字世稱牟子既修經傳諸子書無大小靡不好之雖不樂兵法然猶讀焉雖讀神仙不死之書抑而不信以為虛誕會靈帝崩後天下擾亂獨交州差安北方異人咸來在焉多為神仙辟穀長生之術牟子常以五經難之道家術士莫敢對焉先是牟子將母辟世年二十六歸蒼梧娶妻太守聞其守學謁請署吏時年方盛志精於學又見世亂無仕宦意竟不就是時州郡相疑隔塞不通太守以其博學多識使致敬荊州牟子以為榮爵易讓使命難辭會牧弟豫章太守為中郎將笮融所殺牧遣騎都尉劉彥將兵赴之恐外界相疑兵不得進乃謂牟子曰弟為逆賊所害骨肉之痛憤發肝心嘗遣劉都尉行恐界外疑難行人不通君文武兼備有專對才今欲相屈之零陵桂陽假塗於通路何如牟子重違其意諾之適其母卒遂不果行久之歎曰老子絕聖棄智修身保真萬物不干其志天下不易其樂天子不得臣諸侯不得友故可貴也於是銳志於佛道兼研老子五千文舍玄妙為酒漿翫五經為琴篁世俗之徒多非之者以為背五經而向異道欲爭則非道欲默則不能遂以筆墨之間略引聖賢之言證解之名曰牟子理惑云問曰何以正言佛佛為何謂乎牟子曰佛者覺也猶名三皇神五帝聖也佛乃道德之元祖神明之宗緒佛之言覺者恍惚變化分身散體或存或亡能小能大能圓能方能老能少能隱能彰蹈火不燒履刃不傷在污不染在禍無殃不行而到無作而光故號為佛也問曰何謂之為道道何類也牟子曰道之言導也導人致於無為牽之無前引之無後舉之無上抑之無下視之無形聽之無聲四表為大蜿蜒其外毫釐為細間關其內故謂之道問曰孔子以五經為道教可拱而誦履而行之今子說道虛無恍惚不見其意不指其事何與聖人言異乎牟子曰不可以所習為重所希為輕惑於外類失於中情立事不失道德猶調絃不失宮商天道法四時人道法五常老子曰有物混成先天地生可以為天下母吾不知其名強字之曰道道之為物居家可以事親宰國可以治民獨立可以治身履而行之充乎天地廢而不用消而不離子不解之何異之有乎問曰夫至實不華至辭不飾言約而至者麗事寡而達者明故珠玉少而貴瓦礫多而賤聖人制七經之本不過三萬言眾事備焉今佛經卷以萬計言以億數非一人力所能堪也僕以為煩而不要矣牟子曰江海所以異於行潦者以其深廣也五嶽所以別於丘陵者以其高大也若高不絕山阜跛羊凌其巔深不絕涓流孺子浴其淵麒麟不處苑囿之中吞舟之魚不遊數仞之溪剖三寸之蚌求明月之珠探枳𣗥之巢求鳳凰之雛必難獲也何者小不能容大也佛經前說億載之事却道萬世之要太素未起太始未生乾坤肇興其微不可握其纖不可入佛悉彌綸其廣大之外剖析其窈妙之內靡不紀之故其經卷以萬計言以億數多多益具眾眾益富何不要之有雖非一人所堪譬若臨河飲水飽而自足焉知其餘哉問曰佛經眾多欲得其要而棄其餘直說其實而除其華牟子曰否夫日月俱明各有所照二十八宿各有所主百藥並生各有所愈狐裘備寒絺綌御暑舟輿異路俱致行旅孔子不以五經之備復作春秋孝經者欲博道術恣人意耳佛經雖多其歸為一也猶七典雖異其貴道德仁義亦一也孝所以說多者隨人行而與之若子張子游俱問一孝而仲尼答之各異攻其短也何棄之有哉問曰佛道至尊至大堯舜周孔曷不修之乎七經之中不見其辭子既耽詩書悅禮樂奚為復好佛道喜異術豈能踰經傳美聖業哉竊為吾子不取也牟子曰書不必孔丘之言藥不必扁鵲之方合義者從愈病者良君子博取眾善以輔其身子貢云夫子何常師之有乎堯事尹壽舜事務成旦學呂望丘學老聃亦俱不見於七經也四師雖聖比之於佛猶白鹿之與麒麟燕鳥之與鳳凰也堯舜周孔且猶與之況佛身相好變化神力無方焉能舍而不學乎五經事義或有所闕佛不見記何足怪疑哉問曰云佛有三十二相八十種好何其異於人之甚也殆富耳之語非實之云也牟子曰諺云少所見多所怪覩馲駝言馬腫背堯眉八彩舜目重瞳臯陶鳥啄文王四乳禹耳三漏周公背僂伏羲龍鼻仲尼反宇老子日角目玄鼻有雙柱手把十文足蹈二五此非異於人乎佛之相好奚疑哉問曰孝經言身體髮膚受之父母不敢毀傷曾子臨沒啟予手啟予足今沙門剃頭何其違聖人之語不合孝子之道也吾子常好論是非平曲直而反善之乎牟子曰夫訕聖賢不仁平不中不智也不仁不智何以樹德德將不樹頑嚚之儔也論何容易乎昔齊人乘船渡江其父墮水其子攘臂捽頭顛倒使水從口出而父命得甦夫捽頭顛倒不孝莫大然以全父之身若拱手修孝子之常父命絕於水矣孔子曰可與適道未可與權所謂時宜施者也且孝經曰先王有至德要道而泰伯斷髮文身自從吳越之俗違於身體髮膚之義然孔子稱之其可謂至德矣仲尼不以其斷髮毀之也由是而觀苟有大德不拘於少沙門捐家財棄妻子不聽音視色可謂讓之至也何違聖語不合孝乎豫讓吞炭漆身聶政皮面自刑伯姬蹈火高行截容君子為勇而死義不聞譏其毀沒也沙門剃除鬚髮而比之於四人不已遠乎問曰夫福莫踰於繼嗣不孝莫過於無後沙門棄妻子捐貨財終身不娶何違其福孝之行也自苦而無奇自拯而無異矣牟子曰夫長左者必短右大前者必狹後孟公綽為趙魏老則優不可以為滕薛大夫妻子財物世之餘也清躬無為道之妙也老子曰名與身孰親身與貨孰多又曰觀三代之遺風覽乎儒墨之道術誦詩書修禮節崇仁義視清潔鄉人傳業名譽洋溢此中士所施行恬惔者所不恤故前有隋珠後有虓虎見之走而不敢取何也先其命而後其利也許由栖巢木夷齊餓首陽聖孔稱其賢曰求仁得仁者也不聞譏其無後無貨也沙門修道德以易遊世之樂反淑賢以貸妻子之歡是不為奇孰與為奇是不為異孰與為異哉問曰黃帝垂衣裳製服飾箕子陳洪範貌為五事首孔子作孝經服為三德始又曰正其衣冠尊其瞻視原憲雖貧不離華冠子路遇難不忘結纓今沙門剃頭髮被赤布見人無跪起之禮儀無盤旋之容正何其違貌服之制乖搢紳之飾也牟子曰老子云上德不德是以有德下德不失德是以無德三皇之時食肉衣皮巢居穴處以崇質朴豈復須章甫之冠曲裘之飾哉然其人稱有德而敦龐正信而無為沙門之行有似之矣或曰如子之言則黃帝堯舜周孔之儔棄而不足法也牟子曰夫見博則不迷聽聰則不惑堯舜周孔修世事也佛與老子無為志也仲尼栖栖七十餘國許由聞禪洗耳於淵君子之道或出或處或默或語不溢其情不淫其性故其道為貴在乎所用何棄之有乎問曰佛道言人死當更復生僕不信此言之審也牟子曰人臨死其家上屋呼之死已復呼誰或曰呼其魂魄牟子曰神還則生不還則神何之乎曰成鬼神牟子曰是也魂神固不滅矣但身自朽爛耳身譬如五穀之根葉魂神如五穀之種實根葉生必當死種實豈有終已得道身滅耳老子曰吾有大患以吾有身也若吾無身吾有何患又曰功成名遂身退天之道也或曰為道亦死不為道亦死有以異乎牟子曰所謂無一日之善而問終身之譽者也有道雖死神歸福堂為惡既死神當其殃愚夫闇於成事賢智預於未萌道與不道如金比草禍之與福如白方黑焉得不異而言何易乎問曰孔子云未能事人焉能事鬼未知生焉知死此聖人之所紀也今佛家輒說生死之事鬼神之務此殆非聖哲之語也夫履道者當虛無淡泊歸志賀朴何為乃道生死以亂志說鬼神之餘事乎牟子曰若子之言所謂見外而未識內者也孔子疾子路不問本末以此抑之耳孝經曰為之宗廟以鬼享之春秋祭祀以時思之又曰生事愛敬死事哀戚豈不教人事鬼神知生死哉周公為武王請命曰旦多才多藝能事鬼神夫何為也佛經所說生死之趣非此󱠢乎老子曰既知其子復守其母沒身不殆又曰用其光復歸其明無遺身殃此道生死之所趣吉凶之所住至道之要實貴寂寞佛家豈好言乎來問不得不對耳鐘鼓豈有自鳴者桴加而有聲矣問曰孔子曰夷狄之有君不如諸夏之亡也孟子譏陳相更學許行之術曰吾聞用夏變夷未聞用夷變夏者也吾子弱冠學堯舜周孔之道而今舍之更學夷狄之術不已惑乎牟子曰此吾未解大道時之餘語耳若子可謂見禮制之華而闇道德之實𨶳炬燭之明未覩天庭之日也孔子所言矯世法矣孟軻所云疾專一耳昔孔子欲居九夷曰君子居之何陋之有及仲尼不容於魯衛孟軻不用於齊梁豈復仕於夷狄乎禹出西羌而聖哲瞽叟生舜而頑嚚由余產狄國而󰊉秦管蔡自河洛而流言傳曰北辰之星在天之中在人之北以此觀之漢地未必為天中也佛經所說上下周極含血之類物皆屬佛焉是以吾復尊而學之何為當含堯舜周孔之道金玉不相傷隋璧不相妨謂人為惑特自惑乎問曰孔子稱奢則不孫儉則固與其不孫也寧固御孫曰儉者德之共侈者惡之大也今佛家以空財布施為名盡貨與人為貴豈有福哉牟子曰彼一時也此一時也仲尼之言疾奢而無禮御孫之論刺莊公之刻桶非禁布施也舜耕歷山恩不及州里太公屠牛惠不逮妻子及其見用恩流八荒惠施四海饒財多貨貴其能與貧困屢空貴其履道許由不貪四海伯夷不甘其國虞卿捐萬戶之封救窮人之急各其志也僖負羈以盤飱之惠全其所居之閭宣孟以一飯之故活其不貲之軀陰施出於不意陽報皎如白日況傾家財發善意其功德巍巍如嵩泰悠悠如江海矣懷善者應之以祚挾惡者報之以殃未有種稻而得麥施禍而獲福者也問曰人之處世莫不好富貴而惡貧賤樂歡逸而憚勞倦黃帝養性以五肴為上孔子食不厭精鱠不厭細今沙門被赤布日一食閉六情自畢於世若茲何聊之有牟子曰富與貴是人之所欲不以其道得之不處也貧與賤是人之所惡不以其道得之不去也老子曰五色令人目盲五音令人耳聾五味令人口爽馳騁畋獵令人心發狂難得之貨令人行妨聖人為腹不為目此言豈虛哉柳下惠不以三公之位易其介段干木不以其身易魏文之富許由巢父栖木而居自謂安於帝宇夷齊餓于首陽自謂飽於文武蓋各得其志而已何不聊之有乎問曰若佛經深妙靡麗子胡不談之於朝廷論之於君父修之於閨門接之於朋友何復學經傳讀諸子乎牟子曰子未達其源而問其流也夫陳爼豆於壘門建旌旗於朝堂衣狐裘以當蕤賓被絺綌以御黃鍾非不麗也乖其處非其時也故持孔子之術入商鞅之門齎孟軻之說詣蘇張之庭功無分寸過有丈尺矣老子曰上士聞道勤而行之中士聞道若存若亡下士聞道而大笑之吾懼大笑故不為談也渴不必待江河而飲井泉之水何所不飽是以復治經傳耳問曰老子云智者不言言者不智又曰大辯若訥大巧若拙君子恥其言過行設沙門有至道奚不坐而行之何復談是非論曲直乎僕以為此德行之賤也牟子曰來春當大饑今秋不食黃鍾應寒蕤賓重裘備預雖早不免於愚老子所云謂得道者耳未得道者何知之有乎大道一言而天下悅豈非大辨老子不云何功遂身退天之道也身既退矣又何言哉今之沙門未及得道何得不言老氏亦猶言也如其無言五千何述焉若知而不言可也既不能知又不能言愚人也故能言不能行國之師也能行不能言國之用也能行能言國之寶也三品各有所施何德之賤乎唯不能言又不能行是賤也問曰如子之言徒當學辨達修言論豈復治情性履道德乎牟子曰何難悟之甚乎夫言語談論各有時也蘧瑗曰國有道則直國無道則卷而懷之寧武子曰國有道則智國無道則愚孔子曰可與言而不與言失人不可與言而與言失言故智愚自有時談論各有意何為當言論而不行哉問曰云佛道至尊至快無為淡泊世人學士多譏毀之云其辭說廓落難用虛無難信何也牟子曰至味不合於眾口大音不比於眾耳作咸池設大童發簫韶詠九成莫之和也張鄭衛之絃歌時俗之音必不期而柎手也故宋玉云客歌於郢為下俚之曲和者千人引商激角眾莫之應此皆悅邪聲不曉於大度者也韓非以管闚之見而謗堯舜接輿以毛釐之分而刺仲尼皆耽小而忽大者也夫聞清商而謂之角非彈絃之過聽者之不聰矣見和璧而名之石非璧之賤也視者之不明矣神蛇能斷而復續不能使人不斷也靈龜發夢於宋元不能免豫且之網大道無為非俗所見不為譽者貴不為毀者賤用不用自天也行不行乃時也信不信其命也問曰吾子以經傳理佛之說其辭富而義顯其文熾而說美得無非真誠是子之辯也牟子曰吾非辯也見博故不惑耳問曰見博其有術乎牟子曰由佛經也吾未解佛經之時惑甚於子雖誦五經適以為華未成實矣吾既覩佛經之說覽老子之要守恬淡之性觀無為之行還視世事猶臨天井而窺谿谷登嵩岱而見丘垤矣五經則五味佛道則五穀矣吾自聞道以來如開雲見白日炬火入冥室焉問曰子以經傳之辭華麗之說褒讚佛行稱譽其德高者陵青雲廣者踰地圻得無踰其本過其實乎而僕譏刺頗得疹中而其病也牟子曰吁吾之所褒猶以塵埃附嵩岱收朝露投江海子之所謗猶握瓢觚欲減江海操耕耒欲損崑崙側一拳以翳日光舉土塊以塞河衝吾所褒不能使佛高子之毀不能令其下也論曰牟子理惑三十有七篇梁僧祐律師載之宏明集可謂所從來遠矣觀其崇德辨惑閒邪御侮發揮大教之耿光蓋閎覽博物之君子也當是時吾佛法源濫觴之初凡西域沙門至中國者由騰蘭而下不過十人所新出經三百餘卷俱小乘教若微妙大乘諸經皆所未至牟子乃能玄鑑頴悟契佛心宗得法味若是之深比夫漢末禰衡陳元龍孔北海諸公虛負奇資終於不聞道不過為一俗士而死矣然則牟子賢矣哉惜其書不能備載聊取二十篇輔成通論大抵世之惑也者雖世尊在世尚莫能無矧今去聖逾二千載欲天下之廓廓皆正信其可得哉雖然是書正不可不以垂世也漢書西域傳史官范曄論曰西域風土之載前史未聞也張騫懷致遠之略班超奮封侯之志終能立功西遐羈服外域自兵威之所肅服財賂之所懷誘莫不獻方奇納愛質露頂肘行東向而朝天子故設戊巳之官分任其事建都護之帥總領其權其後甘英乃抵條支而歷安息臨海以望大秦拒五門陽關四萬餘里靡不周盡焉若其境俗性習之優薄產載物類之區品川河障嶺之基源氣節涼暑之通隔梯山棧谷繩行沙渡之道身熱首痛風災鬼難之域莫不備寫情形審求根實至於佛道神化興自身毒而二漢方志莫有稱焉張騫但著地多暑濕乘象而戰班超雖列其奉浮圖不殺伐而精文善法導達之功靡所傳述予聞之說也其國則殷乎中土玉燭和氣靈聖之所降集賢懿之所挺生神迹詭異則理絕人區感驗明顯則事出天外而騫超無聞者豈非道祕往運數開叔葉乎不然何誣異之甚也漢自楚王英始盛齋戒之祀桓帝又修華蓋之飾將微義未譯而但神明之耶詳其清心釋累之訓空有兼遣之宗道書之流也且好仁惡殺蠲救崇善所以賢達君子多愛其法焉然好大不經奇譎無已雖鄒衍談夭之辯莊周蝸角之論尚未足以概其萬一又精靈起滅因報相尋若曉而昧者故通人多惑焉蓋導俗無方適物異會取諸同歸措夫疑說則大道通矣曄字蔚宗生晉末仕於宋凡史籍議論釋氏自曄而始袁宏漢紀曰永平十一年浮屠者佛也西域天竺有佛道焉佛者漢言覺將覺悟群生也其教以修善慈心為主不殺生專務清淨其精者號為沙門漢言息心蓋息意去欲而歸於無為也又以為人死精神不滅隨復受形生時所行善惡皆有報應故所貴行善修道以鍊精神不已以至無為而得為佛也佛身長一丈六尺黃金色項中佩日月光變化無方無所不入故能化通萬物而大濟群生初明帝夢見金人長大項有日月光以問群臣或曰西方有神其名曰佛其形長大因遣使天竺問其道術圖其形像而還有經數千萬卷以虛無為宗包羅精麁無所不統善為宏闊遠大之言所求在一體之內所明在視聽之外世俗之人或以為虛誕然歸於玄微深遠難得而測故王公大人觀死生報應之際莫不矍然而自失焉本朝東坡居士曰此殆中國始知有佛時語也雖淺近大略具足矣野人得鹿正爾煮食之耳其後賣與市人遂入公庖中饌之百方然鹿之所以美未有絲毫加於煮食時也袁宏漢紀論佛世罕見全篇東坡大全集所載袁宏論佛說乃唐章瓌太子注漢書楚王英傳所引用漢紀者當以此全篇為正云改興平改建安帝東歸洛是年千歲寶掌和尚至自西土沙門康猛竺大力譯四諦及興起本行等經六部凡十一卷於洛陽第二十三祖鶴勒那者月氏國人也姓婆羅門父千勝母金光以無子故禱于七佛金幢即夢須彌山頂一神童持金環云我來也覺而有孕年七歲遊行聚落覩民間淫祀乃入廟叱之曰汝妄興禍福幻惑於人歲費牲牢傷害斯甚言訖廟貌忽然而壞由是鄉黨謂之聖子年二十二出家三十遇摩拏羅尊者付法眼藏行化至中印度彼國王名無畏海崇信佛道尊者為說正法次王忽見二人緋素服拜尊者王問曰此何人也師曰此是日月天子吾昔曾為說法故來禮耳良久不見唯聞異香王曰日月國土總有多少尊者曰千釋迦佛所化世界各有迷盧日月我若廣說即不能盡王聞忻然時尊者演無上道度有緣眾以上足龍子早夭有兄師子博通彊記事婆羅門厥師既逝弟復云亡乃歸依于尊者而問曰我欲求道當何用心尊者曰汝欲求道無所用心曰既無用心誰作佛事尊者曰汝若有用即非功德汝若無作即是佛事經云我所作功德而無我所故師子聞是言已即入佛惠時尊者忽指東北問云是何氣象師子曰我見氣如白虹貫乎天地復有黑氣五道橫亘其中尊者曰其兆云何曰莫可知矣尊者曰吾滅後五十年此天竺國當有難起嬰在汝身吾將滅矣今以法眼付囑於汝善自護持乃說偈曰認得心性時可說不思議了了無可得得時不說知師子比丘聞偈欣愜然未曉將罹何難尊者乃密示之言訖現十八變而歸寂闍維畢分舍利各欲興塔尊者復現空中而說偈曰一法一切法一切一法攝吾身非有無何分一切塔大眾聞偈遂不復分就馱都之場而建塔焉即後漢獻帝二十年己丑歲也道始作靈寶東漢十二君一百九十五年三國魏雷氏曰武帝操諡太祖武皇帝文帝丕改黃初治七年蜀雷氏曰先主備諡曰昭烈大帝吳雷氏曰大帝權諡大帝治三十一年論曰自漢以來天下一統建安之後鼎峙始分袁曹競逐於中原劉孫分鹿於江峽五嶽塵擁九牧雲屯或二祀而啟帝圖或三分而陳霸業故使魏祖挾天子而令諸侯劉宗馮劍閣而規雍󱟧孫氏英略高枕長江橫武爪牙臥龍威力別據一域吞噬為心各跨疆場牙嚴關塞廣延俊乂以佐股肱厚禮賢能賓為國寶良匠妙法復此徂來僧會適吳舍利耀靈於江左迦羅游魏禁律剏啟於洛都歸戒自此大行圖塔由斯特立譯人隨俗仍彼方言出經逐時便題名目故有吳品蜀晉耀焉重疊再翻由此而始派流失譯良在於茲且三國峙居夫何西蜀一都獨無於代錄今大吳次紀而以魏朝道俗具列于左方云蜀後主禪沙門維祇難天竺國人同沙門竺律炎至武昌郡譯經二部及祇難卒律炎復於揚都譯經三部凡三卷時優婆塞支謙者字恭明月氏國人初遊洛邑受業于支亮亮字紀明受業于支讖世稱天下博知不出三支謙博覽經籍為人細長黑瘦眼多白而睛黃時人語曰支郎眼中黃身雖細是智囊及辟地歸吳主見而大悅拜為博士譯經一百二十九部一百五十二卷明帝叡改太和在位十三年陳思王曹植者字子建武帝中子十歲誦詩書十餘萬言善屬文太祖見而異之曰汝倩人耶植曰言出成論下筆成章顧面試奈何倩人乎及長於世間藝術無不精練邯鄲淳見而駭嘆稱為天人植每讀佛經留連嗟玩以為至道之宗極轉讀七聲升降曲折之響世皆諷而則之游魚山聞有聲特異清颺哀婉因倣其聲為梵囋今法事中有魚山梵即其遺奏也始魏武欲立為嗣植荒酒自穢以故得免文帝頗嫉其才抑而不用甞求自試帝不允既而十一年中三徙其藩植滋不得志而薨年三十一初植登魚山臨東阿喟然有終焉志遂營墓遺誡其子令薄葬植在日不甚信黃老著辨道論見意今載藏經中弘明集吳稱帝遷建業改元黃龍吳改嘉禾改青龍改景初建丑為正月蜀改延熙吳改赤烏齊王芳改元始治十三年康僧會至吳按吳書赤烏四年有康居國大丞相子姓康名僧會棄俗歸緇以遊化為任行至建康營立茅茨設像行道吳人初見謂為妖異有司奏聞主欲幽之詔至問狀會進曰如來大師化已千年然靈骨舍利神應無方昔阿育王奉之為八萬四千塔此其遺化也權以為誇己曰舍利可得當為塔之苟無驗則國有常刑會假請七日謂其屬曰大法廢興在此一舉當加意洗心潔齋懇求至期無驗乃展二七又無應權趣烹之會默念佛名真慈夫豈違我哉更請展期以死祈之又七日眾懼無天色五鼓矣聞鏗然有聲起視缾中五色錯發大呼曰果吾願矣黎明進之權與公卿聚觀歎曰希世之瑞也會又言舍利威神一切世間無能壞者權使力士槌之砧碎而光明自若於是建塔度人立寺以其所名佛陀里寺曰建初奉會居焉闞澤字德潤會稽山陰人也家世為農澤好學居貧無資常為人傭書自給所寫既畢即能誦由是博覽群籍虞翻見而稱之曰闞生矯傑仲舒子雲流也仕吳官太子太傅僧會入吳吳主因問澤曰漢明何年佛教入中國何緣不及東方澤曰永平十一年佛法初至計今赤烏四年則一百七十年矣永平十四年五嶽道士褚善信等乞與西僧角法於是善信負妄而死其徒以尸歸葬南嶽凡中國人例不許出家無人流布加之罹亂歲深方至本國吳主曰孔子制述典訓教化來業老莊修身自玩放蕩山林歸心澹泊何事佛為澤曰孔老二教法天制用不敢違天佛教諸天奉行不敢違佛以此言之優劣可見也第二十四祖師子比丘者中印度人也姓婆羅門得法遊方至罽賓國有波利迦者本習禪觀故有禪定知見執相捨相不語之五眾尊者詰而化之四眾皆默然心服唯禪定師達磨達者聞四眾被責憤悱而來尊者曰仁者習定何當來此既至于此胡云習定曰我雖來此心亦不亂定隨人習豈在處所祖曰仁者既來其習亦至既無處所豈在人習曰定習人故非人習定我雖來此其定常習祖曰人非習定定習人故當自來時其定誰習彼曰如淨明珠內外無翳定若通達必當如此祖曰定若通達一似明珠今見仁者非珠之徒彼曰其珠明徹內外悉定我心不亂猶若此淨祖曰其珠無內外仁者何能定穢物非動搖此定不是淨達磨達蒙師開悟心地朗然尊者既攝五眾名聞遐邇方求法嗣遇一長者引其子問尊者曰此子名斯多當生便拳左手今既長矣而終未舒願尊者示其宿因尊者覩之即以手接曰可還我珠童子遽開手奉珠眾皆驚異祖曰吾前報為僧有童子名婆舍吾甞赴西海齋受嚫珠付之今還吾珠理固然矣長者遂舍其子出家祖與受具以前緣故名婆舍斯多祖即謂曰吾師密有懸記罹難非久如來正法眼藏今轉付汝汝應保護普潤來際偈曰正說知見時知見俱是心當心即知見知見即于今尊者說偈已以僧伽梨衣密付斯多俾之他國隨機淹化斯多受教直抵南天當魏齊王芳元始八年丁卯歲也尊者以難不可苟免獨留罽賓時本國有外道二人一名摩目多二名都落遮學諸幻法欲共謀亂乃盜為釋子形像潛入王宮且曰不成即罪歸佛子妖既自作禍亦旋踵事既敗王果怒曰吾素歸心三寶何乃構害一至于斯即命破毀伽藍祛除釋眾復自秉劍至尊者所問曰師得蘊空否尊者曰已得蘊空曰離生死否曰已離生死王曰既離生死可施我頭祖曰身非我有何悋於頭王即揮劍斷尊者首涌白乳高數尺王之右臂旋亦墮地七日而終太子光首歎曰我父何故自取其禍時有象白山仙人者深明因果即為光首廣宣宿因解其疑網遂以師子尊者報體而建塔焉尊者付婆舍斯多心法信衣為正嗣外傍出達磨達四世二十二師祖罹難時乃在魏高貴鄉公己卯歲也改嘉平嘉平二年西竺曇摩迦羅及婆芬陀至洛陽與康僧顗等翻譯眾經四分律鈔云自漢以來法流濫觴比丘特剪髮而已未有律儀供會齋懺事同祠祀至曹魏之初一同漢式迨嘉平間天竺曇摩迦羅及梵僧曇無德康僧藏師地梨茶耶乃阿瑜闍第九世弟子也藏承其後妙善律宗准用十僧大行佛制而以戒心為日用立羯磨受具中夏戒律之始也吳改太元世尊示滅一千二百年矣吳王亮高貴鄉公髦改正元治六年吳改五鳳改甘露吳改太平蜀改景耀吳王休罽賓國賊竊釋子形服作亂王怒以為釋子不知恩遂毀伽藍罷釋氏二十四祖師子尊者遇害而寂陳留王奐改景元治五年沙門朱士衡於洛講道行般若經義有闕文發足于闐求正本漢地講經自此而始蜀改炎興魏鄧艾兵至後主出降國亡右蜀漢二主四十三年魏咸熙元吳王皓西晉雷氏曰高祖宣帝懿景帝師文帝昭武帝炎在位二十五年改元大始吳孫皓始即位改甘露元年下令遍毀神祠被及梵宇臣僚諫先帝感瑞剏寺不可毀也乃遣臣張昱往告康僧會會挫其辭理辯鋒出昱不能屈歸以會才高聞皓召至問曰佛言善惡報應可得聞乎會曰明主以孝慈治天下則赤烏翔而老人見以仁德育萬物則醴泉冽而嘉禾茁善既有應惡亦如之故為惡於隱鬼得而誅之為惡於顯人得而誅之易稱積善餘慶詩美求福不回雖儒典之格言即佛教之明訓皓曰然則周孔既明安用佛教會曰周孔不欲深言故略示其跡佛教不止淺言故詳示其要皆為善也聖人唯恐善之不多陛下以為嫌何也皓無以酬之遂罷他日宿衛治圃得金像皓使置穢處蒙不潔以為笑樂俄得腫疾晝夜呻吟占者曰坐犯神祠禱諸廟不効宮人有奉佛者曰乃不請福於佛耶皓仰視曰佛神若是怪乎曰佛之威靈視神如天淵皓乃悟曰吾以慢像致此耳趣迎像龕而供事之仍請會說法悔罪會為開示玄要并取本業百二十願分二百五十事使皓行住坐臥增益善意及授之五戒少頃疾愈由是奉會為師崇飾寺塔太始元年月氏國沙門曇摩羅奈晉言法護至洛陽護學究三十六國道術兼通其語及自天竺大齎梵本婆羅門經達於玉門因居燉煌世號燉煌菩薩後游洛邑及之江左永嘉中隨處譯經未甞暫停時優婆塞聶承遠執筆助翻垂四百卷及承遠卒其子道真者詢稟咨承法護筆授外道真自譯經六十餘卷時晉沙門釋法炬法立支敏度及優婆塞衛仕度等譯出眾經外炬與立等每相參合廣略異同編次部類凡一百四十餘卷復有沙門畺良婁至安法欽竺叔蘭白法祖支法度等各出眾經所以西晉已來宣譯漸盛論曰吳黃武初陸績有言曰從今更六十年天下車同軌書同文及泰康改元而吳平天下一統果如績言自是才二十載至永寧之初正道𧇊頹群雄嶽峙趙王剏基叛逆篡主於朝張軌繼請外遷擅據涼土內外糜沸仍漸亂階劉淵所以平陽李雄因茲井絡懷帝蒙塵外郡愍后播越長安既道藉時興而兩都版蕩法由人顯屬二主恓惶萬姓崩離歸信靡託百官失守釋種無依時有沙門竺法護及釋法炬等忘身利物志在宏宣匪憚苦辛闡法為務護於晉世譯經最多且晉雖不文文才實著翻傳妙典日有賞音所以禮樂衣冠晉朝始備信源道種相資而興焉吳改寶鼎大教東流二百年矣吳改建衡吳改鳳凰改咸寧吳改天冊吳改天璽明年又改天紀九月會公示疾而化改大康右吳四主六十年會稽育王塔緣起有劉薩訶病死入冥見梵僧指往會稽育王塔處懺悔既穌出家名惠達及至會稽遍求不見偶一夜聞地下鍾聲倍加誠懇經三日忽從地涌出寶塔高一尺四寸廣七寸佛像悉具達既見塔精勤禮懺瑞應甚多明州塔此其始也惠帝衷改永熙治十七年改元康又改永平道家三皇經乃鮑靜所撰十四紙也彼曰凡諸侯有此文者必為國王大夫有此文者為人父母庶人有此文者錢財自聚婦人有此文者必為皇后既犯國諱永康中被誅出晉史後人改曰三洞至唐二十年貞觀間吉州囚人劉紹妻王氏有五嶽真仙圖及鮑靜所撰三皇經時吉州司法參軍吉辨因檢囚於王氏處得之申省勅令邢部郎中紀懷業等追京下道士張惠元成武英等勘問得在先道士鮑靜所撰妄為墨本非今元等所造勅令毀除追諸道士及百姓有此文者其年冬並集得之遂於禮部廳前悉焚之瑞像到龜茲國永平四年天竺沙門耆域至洛陽指沙門竺法淵曰此菩薩從羊中來指竺法興曰此菩薩從天中來又曰比丘衣服華麗大違戒律非佛意也望見帝都宮室曰大略似忉利天宮然人天殊分疲民之力繕刻如此不亦侈乎未幾而洛陽亂域辭歸天竺數百人遮道請中食乃行域許之明日百餘家域分身同時赴之家喜其來及發跡洛南域徐行而追者不及即以杖畫地曰于此訣矣是日有出長安者見域在寺中有賈胡濕登者其夕會域宿于流沙蓋一昔萬里沙門神迹于此為濕云初域來交廣並有靈異既達襄陽欲寄載過江舟人見是胡僧輕而不渡及舡達岸域已前行路見兩虎虎弭耳掉尾域以手摩其頭虎下道而去見者皆敬焉改永康改永寧十六國雷氏曰張軌據涼號曰前涼九主六七符堅侮亡李特據益號曰後蜀六主四六桓溫戮辱劉淵平陽號曰前趙四主二六石勒平勦石勒襄國號曰後趙六主三二冉閔除討符健長安號曰前秦五主四四姚萇反臣慕雋據鄴號曰前燕二主二二滅于符堅姚萇長安號曰後秦三主三二劉裕即真乞伏金城號曰西秦四主二八赫連使賓呂光姑臧號曰後涼四主十三姚興復彊慕容山中號曰後燕四主四二馮跋滅焉烏狐廣武號曰南涼三主十九熾盤僭王慕德廣固號曰南燕二主十一劉裕得天李暠燉煌號曰西涼二主二四蒙遜威彊蒙遜張掖號曰北涼二主三九拓跋乃昌赫連朔方號曰大夏二主二五魏有天下馮跋昌黎號曰北燕魏滅二主二十八年是十六國雜晉魏間前涼張軌改大安後蜀李特蜀武帝雄改永興前趙劉淵改光熙蜀改晏平懷帝熾改永嘉治六年趙改永鳳趙和逍劉聰改稱漢漢改嘉平愍帝鄴改建興治四年涼張寔吳中是年有維衛迦葉二佛石像汎海而至吳淞江滬瀆口遙見浮遊道士巫師往迎並風濤汹湧吳縣朱膺素奉正法乃同數人共迎像於是乘流自到背有銘誌登舟其輕如羽乃奉安通玄寺供養日隕三日並出西方漢星隕平陽化肉漢改建元漢改麟嘉東晉雷氏曰元帝睿改建武治六年敘曰經云三界無常有為非久晉氏之基魏室遠系乃誅曹爽而絕其宗設帝策而陳其績金承土運曆數在躬平蜀而降大吳升平而布寬政文既允備武亦戢戈百六奄臻王官失守天下大亂莫匪斯焉于時道俗崩離朝不謀久寄政江表法隨代興沙門信士於是攸集故就紀之別號東晉元帝者宣皇曾孫恭王覲之子也諱睿字景文初生之辰內有神光一室盡明白毫生于日角之左累官都督楊州諸軍事左丞相懷愍敗後百官分離或走江南或為俘戮長安失據帝幽平陽江東于時忽有五日並出都下勸睿宜稱晉王統攝萬機以臨億兆愍帝崩後遂即居尊立元建武因都建鄴避愍帝諱改名建康先是泰康二年吳舊將管恭作亂太史伍振筮曰恭即滅矣然更三十八年楊州當有天子至是果如其言又秦始時望氣者云吳金陵山五百年後當出天子始皇忌之因發兵鑿金陵山斷改稱抹陵冀絕其王凡自政至睿五百二十六年有晉金行奄君四海又時謠曰五馬浮渡江一馬化為龍永嘉喪亂宗室中唯瑯瑘西陽汝南南頓彭城五王獲濟江表而睿首基為帝將知受命上感天靈欲跨輿圖下資地勢地負其勢始皇鑿之而弗亡天降其靈劉曜殲之而莫盡爰自建武至於元熙凡十二主一百四年華戎道俗譯經律論垂六百卷而弘法之務至是特盛焉改大興前趙劉曜後趙石勒涼茂改永昌上憂崩天竺沙門吉友抵建康丞相王導見之曰我輩人也太尉庾亮光祿周顗廷尉柏彝一時名公皆造門結友聲名著搢紳間甞對王導解帶盤礴尚書卞望之適至友正容肅然有問其故對曰王公風道期人卞令軌度格物吾正當以此應之耳柏彝欲為友作目久之未得友曰尸黎密可謂卓朗彝絕嘆以為盡品目之極大將軍處仲聞友為諸公器重心未然及見不覺手足增敬周顗為僕射領選將入局過友嘆曰為朝廷選賢得如君真令人無愧耳及顗歿友慰其孤對靈作梵唄清響凌雲又呪語千餘言而去王導甞戲之曰外國有君一人而已友笑曰使我如諸君今日豈得在此時以為名言譯孔雀經梵名尸黎密蓋讓王位出家如吳泰伯然明帝紹改太寧治三年涼駿第二十五祖婆舍斯多者罽賓國人也姓婆羅門父寂行母常安樂初母夢得神劍因而有孕既誕拳左手遇師子尊者顯發宿因密受心印後適南天至中印度彼國王名迦勝設禮供養時有外道號無我尊先為王禮重嫉祖之至欲與論議幸而勝之以固其事乃於王前謂祖曰我解默論不假言說祖曰孰知勝負曰不爭勝負但取其義祖曰汝以何為義曰無心為義祖曰汝既無心安得義乎曰我說無心當名非義祖曰汝說無心當名非義我說非心當義非名曰當義非名誰能辨義祖曰汝名非義此名何名曰為辨非義是名無名祖曰名既非名義亦非義辨者是誰當辨何物如是往返五十九翻外道杜口信伏于時祖忽然面北合掌長吁曰我師師子尊者今日遇難斯可傷焉即辭王南邁達于南天潛隱山谷時彼國王名天德迎請供養王有二子一兇暴而色力充盛一和柔而長嬰疾苦祖乃為陳因果王即頓釋所疑又有呪術師忌祖之道乃潛置毒於飲食中祖知而食之彼返受禍遂投祖出家祖即與受具後六十載太子德勝即位復信外道致難于祖太子不如密多以進諫被囚王遽問祖曰予國素絕妖訛師所傳者當是何宗祖曰王國昔來實無邪法我所得者即是佛宗王曰佛滅已千二百年師從誰得邪祖曰飲光大士親受佛印展轉至二十四世師子尊者我從彼得王曰予聞師子比丘不能免於刑戮何能傳法後人祖曰我師難未起時密授我信衣法偈以顯師承王曰其衣何在祖即於囊中出衣示王王命焚之五色相鮮薪盡如故王即追悔致禮師子真嗣既明乃赦太子太子遂求出家祖問太子曰汝欲出家當為何事曰我若出家不為其事祖曰不為何事曰不為俗事祖曰當為何事曰當為佛事祖曰太子智慧天至必諸聖降迹即許出家六年侍奉後於王宮受具羯磨之際大地震動頗多靈異祖乃命之曰吾已衰朽安可久留汝當善護正法眼藏普濟群有聽吾偈曰聖人說知見當境無是非我今悟本性無道亦無理不如密多聞偈再啟祖曰法衣宜可傳授祖曰此衣為難故假以證明汝身無難何假其衣化被十方人自信向不如密多聞語作禮而退祖現于神變化三昧火自焚平地舍利可高一尺德勝王剏浮圖而祕之當東晉明帝太寧三年乙酉歲也成帝衍改咸和治十七年三藏理法師名惠理西竺人也東晉咸和初來遊此土至杭州見山岩秀麗曰吾國中天竺靈鷲山之一小嶺不知何年飛來佛在世時多為仙靈所隱今此亦復爾耶洞舊有白猿遂呼之應聲而出人始之信飛來由是得名師即地建兩剎先靈鷲後靈隱常宴坐岩中號理公岩今瘞塔在焉趙改太和後趙改建平燕慕容皝立蜀斑趙弘趙石虎改咸康趙改建武蜀期後趙大旱斗米直金一斤蜀壽咸康六年成帝幼冲庾氷以元舅輔政奏沙門應盡禮王者尚書令何充等議不應致拜下禮官詳議博士議與充合而門下承氷風旨為駁尚書令充僕射褚翌諸葛恢尚書馮懷戴廣等奏曰世祖武皇帝以盛明革命肅祖明皇帝聰聖玄覽豈于時沙門不易屈膝顧以不變其修善之法所以通天下之志也臣等謂宜遵承先帝故事於義為長氷固謂應盡敬下制曰夫萬方殊俗神道難辯有自來矣達觀旁通誠當無怪況跪拜之禮何必尚然當後原先王所以尚之之意豈直好此屈折而坐遘盤辟哉良有以也既其有以將何以易之然則名禮之設其無情乎且今果有佛耶無佛耶有則其道固弘無則義將安取縱其信然將是方外之事方外之事豈方內所體而當矯形體違常度易禮典棄名教是吾所甚疑也名教有由來百代所不廢昧旦丕顯後世猶殆殆之為弊其故難尋而今當遠慕茫昧依稀未分棄禮於一朝廢教於當世使夫凡流傲逸憲度又是吾所甚疑也縱其信然縱其有之吾將通之於神明得之於胸懷耳軌憲宏謨固不可廢之於正朝凡此等類皆晉民也論其才智又常人也而當因所說之難辨假服飾以凌度抗殊俗之傲禮直形骸於萬乘又是吾所弗取也諸君並國器也悟言則當測幽微論治則當重國典苟其不然吾將何述焉充等重抗表曰臣等暗短不足以讚揚聖旨宣暢大義伏省明詔震懼屏營輒共尋詳有佛無佛固非臣等所能定然攷其遺文鑽其旨要五戒之禁實助王化賤昭昭之名行貴冥冥之潛操行德在於忘身抱一心之精妙且興自漢世迄至于今雖法有隆衰而弊無妖妄神道經久未有其比也夫議有損也況必有益臣之愚誠實願塵露之微增潤岱岳區區之況上裨皇極今一令其拜遂壞其法修善之俗廢於聖世習實生常必致怨懼隱之臣心竊所未安臣雖愚蔽詎敢以偏見疑誤聖聽直謂世經三代人更明聖今不為之制無虧王度而幽冥之格可無雍滯是以復陳愚誠乞垂省察氷猶以為不可復下制曰省所陳具情旨幽昧之事誠非寓言所盡然較略其大人神常度粗復有分例用大率百王制法雖文質隨時然未有以殊俗參治恢誕雜化者也豈曩聖之不達來聖之宏通哉且五戒之才善粗擬似人倫而更與世之略其禮敬服禮重矣敬大矣為治之綱盡於此矣萬乘之君非好尊也區城之民非好卑也而尊卑不陳王教不得不一二之則亂斯曩聖所以憲章國體宜而不惑也通才博採往往備其事修之家可以修之國及朝則不可斯豈不遠耶省所陳果亦未能了有之與無矣縱其了猶謂不可以參治而況都無而當以兩行耶充等三上章執奏曰臣等雖誠愚蔽不通遠旨至乾乾夙夜思循王度寧苟執偏管而亂大倫直以漢魏逮晉不聞異議尊卑憲度無或暫虧也今沙門之守戒專專然及為其禮一而已矣至於守戒之篤亡身不恪曷敢以形骸而慢禮敬哉每見燒香祝願必先國家欲福裕之備情無極已奉上崇順出於自然禮儀之簡蓋是專一守法是以先聖御世因而弗革也然天網恢恢疎而不失臣等慺慺以為不令致拜於法無虧因其所利而惠之使賢愚莫敢不用情則上有天覆地載之施下有守一修善之人謹復陳其愚淺願蒙省察氷議遂寢何充字次道廬江潛人魏光祿大夫宴之孫少以文義見稱初為王敦掾敦兄含守廬江貪污敦甞於坐稱之曰家兄在郡定佳廬江士人稱之充正色曰充即彼郡人所聞異此敦默然坐客皆為不安充宴然自若丞相庾亮甞薦之於明帝曰何充器局方概有萬夫之望若能總錄朝端為老臣副及充拜尚書令推能用功不私樹恩世甚重之初阮裕甞戲之曰卿志大宇宙勇邁前古充審其故裕曰我圖數千戶郡尚未能卿圖作佛不亦大乎卒年五十有五其後門世事佛甚精厥孫尚之及點胤等並建大義闡明佛法云康帝嶽改建元治二年蜀勢穆帝聃改永和在位十七年蜀改嘉寧涼張重華後趙佛圖澄諫殺太子宣後趙改太寧即帝位尋死而國亂前燕儁天竺佛圖澄至洛自言百餘歲常服氣自養能積日不食善誦呪役使鬼神腹旁有孔以綿塞之夜讀書則拔綿出光照室又每臨溪從孔中出腸胃洗濯還納腹中能聽鈴音言吉凶莫不奇驗會洛陽寇亂潛伏草野以觀時變時石勒屯葛陂多殘殺澄杖錫謁勒勒命試以道術澄取滿鉢水呪之俄青蓮花生鉢中光色耀目勒由此神敬延之軍中未幾劉曜求戰以決雌雄左右以為未可勒以訪澄澄曰相輪鈴音云秀支替戾岡僕谷劬禿當此羯語也秀支軍也替戾岡出也僕谷劉曜胡位也劬禿當捉也言軍出捉得劉曜又令童子潔齋三日取麻油合臙脂躬自塗於掌中舉手示童子燦然有輝童子驚曰有軍馬一人白皙以朱絲縛肘澄曰此即曜也勒遂出戰果生擒劉曜勒稱趙王行皇帝事敬澄彌篤每舉事必咨而後行勒殂弟季龍襲其位徙都鄴城尤傾心事澄下令衣以綾錦乘雕輦朝會引見常侍御史悉助舉輿升殿太子諸公扶翼而前主者唱大和尚坐者皆起勅司空季農朝夕問候時支道林聞之曰澄公其以季龍為鷗鳥耶及晉軍侵淮泗季龍怒曰吾奉佛供僧返更致寇佛無神矣澄入見曰陛下前身為商人經罽賓寺設大會會有六應真吾其一也有聖者曰此檀越報盡為雞乃王晉地今陛下為天子豈非奉佛供僧而致耶疆場侵噬有國之常何為怨謗三寶興毒念乎季龍悔謝因問曰佛法不殺朕為天下掌生殺恐違佛戒澄曰帝王事佛在恭儉慈忍顯讚法道不為暴虐不害無辜民有為惡化之不悛者其可不罰乎但殺不可濫刑不可不恤耳尚書張離家富事佛而所為不法澄曰事佛在清淨無欲君雖崇飾寺塔而貪冒不已無益也及將去世詣辭季龍驚曰大和尚遽棄我國有難乎澄曰出生入死道之常也修短分定無由增損但道貴行全德貴不怠苟德行無玷雖死如生咸無焉千歲尚何益哉然有可恨者國家存心佛理建寺度僧當蒙祉福而布政猛虐賞罰交濫特違聖教致國祚不延也季龍號慟嗚咽澄安坐而逝後有沙門自雍州來見澄入關以聞季龍命發塜視之唯塊石存焉季龍大惡之歎曰石吾姓也大和尚埋我而去其能久乎未幾石氏果滅澄度弟子數千萬人凡居其所國人無敢向之涕唾每相戒曰莫起惡心大和尚知汝其道化感物如此自大教東來至澄而盛論曰大覺璉禪師有云妙道之意聖人甞遇之於易由生民已來淳朴未散則三皇之教簡而素春也及情竇日鑿則五帝之教詳而文夏也時與世異情隨日遷故三王之教密而嚴秋也至周衰先王之法壞禮義亡迨為秦漢則無所不至而天下至有不忍願聞者於是我佛世尊之教入東土示以性命之理教以慈悲之行冬也旨哉斯言觀澄公區區西來當石勒季龍磣暴虓噬之際而能憫物垂軌示以玄言德祥導以慈悲之行卒使二暴革心道化融洽於戲天有四時循環以生成萬物而聖人之教迭相扶持以化成天下厥有以哉趙石祗魏冉閔前秦符健符子朗世尊入滅一千三百年矣燕改元璽涼張祚符生涼張玄靚立改升平帝加元服符堅燕改壽光釋涉公本蜀人也預言多驗遊化至長安時天大旱堅命師祈雨呪龍鉢中其雨沛然恪加敬事師不食五穀日行五百里是年示滅而歲復旱堅謂祕書朱彤曰涉公若在豈使朕焦心于雲漢哉其思仰如此秦改甘露燕慕容暐沙門于法開蘭公徒弟也善放光法華尤精醫法甞值婦人在草危急開曰此易治耳主人宰羊欲祀神開令取肉為羹進竟因氣針之須臾羊瘼裹兒而出或問法師高明剛簡何以醫術經懷答曰明六度以除四魔之病調九候以療風寒之疾自利利人不亦可乎哀帝丕改隆和治四年栴檀瑞像改興寧涼張天錫立是年哀帝詔法師竺潛講般若於禁中甞著屐至殿中人聚觀歎道德高風初不省有市朝時簡文輔政沛國劉惔甞遇潛於簡文座中嘲曰道人亦遊朱門乎對曰君自見朱門貧道以為蓬戶及辭還剡山支遁寓書求買沃州小嶺歸隱潛答曰欲來當給未聞巢由買山而隱也寧康二年卒武帝下詔曰法深理悟虛遠風鑑清高棄宰輔之榮襲染衣之素山居世外篤懃匪懈方賴宣道以濟蒼生奄從遷謝用痛于懷其賜緡錢十萬助建塋塔潛字法深凡中國勅葬沙門自潛而始法師支遁字道林與謝太傅安王右軍羲之厚善安守吳興以書抵遁略曰思君日積北辰尤甚知欲還剡自治為之愴然人生如寄耳自頃風流得意事殆磨滅都盡唯終日戚戚遲君一來以晤言消遣之一日千載也及竺潛辭闕有詔遁繼講法於禁中一時名士殷浩郄超孫綽柏彥表王敬仁和充王坦之袁彥伯並與結方外交天下想見其標致者劉系謁于白馬寺談莊周以適性為逍遙遁曰不然桀跖以殘虐為性豈亦逍遙乎於是注逍遙篇學者宗之王濛甞極精思作數百語詣遁曰與君別久而君了不長何也濛慚汗曰絳鉢之王何也郄超甞問謝太傅曰遁談何如嵆中散太傅曰嵆努力裁得半耳又曰何如殷浩太傅曰亹亹論辨恐當抗衡超拔淵源殷有慚德超後與親舊書曰林公神理所通玄拔獨悟數百年來紹隆大法令真理不絕一人而已太和二年廢帝海西公在位遁抗表辭還山有詔資給敦遣諸公祖餞于征虜亭蔡子叔者先至近道林坐適起而謝萬亟趨其處子叔還合褥舉萬投諸地萬曰幾損我面子叔曰吾初不為卿面計其為當時所慕如此晚居山陰講維摩許詢為都講遁通一義眾意詢不能難及詢設難又意遁不能通而賓主之難相尋無窮聽者多言自得遁旨詰之輒失著即色遊玄聖不辯知等論有遺其馬者畜之曰吾愛其神駿耳有遺其鶴者縱之曰冲天之物豈耳目玩哉君子多其達及卒戴逵過其塔歎曰德音未遠而拱木已繁計神理綿綿不與氣運俱盡也郗超字嘉賓少有曠世之度談論義理精微標志慕佛加好行檀大將軍桓溫辟為參軍時王珣同府珣為主簿超美髯珣身短小府中語曰髯參軍短主簿能令公喜能令公怒謝安王坦之詣溫府溫先令超臥帳中听其論事俄風動帳開安笑曰郄生可謂入幕之賓矣超喜隱遁聞拂衣者必為起屋具器用遺之支道林每謂其造微之功足參正始甚重之又與汰法師厚善甞約先歿者凡幽冥報應當以相報俄而汰卒一夕見夢曰向與君約報應之事今皆不虛願君無忘脩德以昇濟神明超由是循道彌篤云秦改建元廢帝奕改太和在治五年大教東被三百年矣釋道安者姓衛常山扶柳人圖澄之門學家世英儒早失覆廕為表兄所養早年讀書一覽無忘十一出家而能日記萬言終為緇林奇表寧康初安於襄陽檀溪寺建浮圖鑄銅像能起自行至方山而止光明燭天傾都瞻拜歡呼動山谷秦主符堅送外國金飾倚像金縷結珠彌勒等安每講設以作證一夕像光照室視之頂有舍利焉習鑿齒襄陽高士先以書通好廼詣安自稱曰習鑿齒安曰彌天釋道安相得歡甚即以書抵謝東山稱安蓋非常勝士恨公不一見耳孝武帝聞安名詔曰法師以道德照臨天人使大法流行為蒼生依賴宜日食王公祿所司以時資給安固辭不受未幾符堅攻陷襄陽得安而喜謂左右曰吾以十萬師取襄陽得一人半耳左右問為誰曰安公一人習鑿齒半人也安入關沙門萬數皆隨師姓而名安曰師莫如佛世也應沙門宜以釋為氏及增一阿含經至廼云四河入海無復異名四姓出家同稱釋氏遂與符合焉世益重之又藍田得古鼎容二十有七斛腹有篆文朝無識之者有以問安安曰魯襄公所鑄也由是符堅勅三館學士有所疑皆師於安國人語曰學不師安義不禁難時符氏東極滄海西併龜茲南包襄陽北盡沙漠唯建康未服堅雅意欲取而有之群臣諫不從太尉符融者叩頭請安為蒼生一言安諾及堅出東苑命安升輦同載僕射權翼進曰臣聞天子法駕侍中陪乘道安毀形寧可參廁堅怒曰安公道德可尊朕以天下易輿輦之榮未稱其德即詔翼扶安登輦於是翼跪而掖之堅顧謂安曰朕將與公南遊吳越整六師以巡狩登會稽以觀滄海不亦樂乎對曰陛下應天御世富有八州居中而制四海宜棲神無為與堯舜比隆今欲以百萬之師求厥田下下之土東南地區勢卑氣厲昔舜禹遊而不返始皇適而不歸以貧道觀之未見其可平陽公懿戚石越重臣皆憂國至深其論可聽堅曰非區域不廣也朕欲簡天心明大運所在耳順時巡狩且有格言儻如高論則帝王無省方之文乎安曰必欲往宜駐蹕洛陽枕戈畜銳傳檄江南如其不服伐之未晚堅不納太元七年堅自將步騎百萬次壽春為晉徐州刺史謝玄所敗單騎遁還安每疏經義必求聖證一日感龐眉尊者降安出所製似之尊者欽歎以為盡契佛心仍許以密助弘通安識其為賓頭盧也因設日供祀之今供賓頭自安而始門弟子通其業者數十人知名于世有法遇者傳教長沙門徒數百有私飲者遇縱而不舉安兼知之即封荊以寄遇抱荊而泣曰董眾無狀而遠遺師憂於是俯伏躬受其譴太元十四年正月晦日安命其徒具浴忽見異僧出入隙中安以生處問之僧指西北即雲開見樓閣如幼出曰彼兜率天也是夕有敷百小兒皆就浴而去識者以為應真之侶也二月八日跏趺而逝安貌侻而姿黑博學善詞章諺曰漆道人驚四隣左臂有肉方寸許隆起如印時號印手菩薩著僧尼軌範及法門清式二十四條世遵行之論曰法源濫觸之初由佛圖澄而得安由安而得遠公是三大士化儀軌則或無以異至於出處操尚若相戾者何哉大抵晉室渡江自明帝之後當代時君雖無可稱者然而朝廷紀綱法度未始或虧當是之際故遠公得以遂其高天子臨潯陽而詔不出山若澄安二公失身偏霸之朝萬一不區區俯仰曲徇其情彼季龍符堅其肯容之高臥山林而不為之屈耶此古所謂易地皆然三大士有之矣孟軻氏稱伯夷伊尹柳下惠皆曰聖人者良以其道通方而善趨時也世謂澄安之操不逮遠公吾弗信矣孫綽字興公父楚有重望綽博學美文辭與高陽許詢俱有高尚之志初隱稽山放情山水作遂初賦以見志友道林問綽曰君何如許答曰高情遠志弟子早已伏膺然一詠一吟許將生面甞作天台賦示友人范榮期曰卿試以擲地當作金聲榮期曰恐此金聲非中宮商然每至佳句輒云應是我輩語於吾道多有論撰具見弘明等集年五十八卒史臣稱綽有匪躬之節不徒文雅而已許詢字玄度高陽人魏中領軍允曾孫也澡心學佛甚為江左諸公卿仰慕簡文帝高其風每月白風恬思清言妙理必造焉至其亹亹簡文不覺前席達旦忘倦帝謂親友曰玄度才情故未易有劉真長為時譚宗而與結清言友每謂人曰吾不見玄度幾為輕薄令尹又甞曰清風明月何甞不思玄度王珣與弟瑉捨宅為寺今虎丘是也符堅滅燕晉司馬桓溫末年奉法有尼造之溫敬而不倦浴必移晷訝而私覿見尼揮刃自割截支分臠有頃尼出溫以情問尼曰君志若遂形當如之時溫方謀問鼎聞此悵然乃止尼遂辭不測所之簡文帝昱改咸安是年慧星現帝詔竺法曠禳之曠曰陛下當勤修德政以賽天譴貧道當盡情帝乃齋懺災遂滅東晉孝武帝曜改寧康改太元栴檀瑞像是年到長安住一十七年後秦姚萇西秦乞伏國仁後涼呂光後燕慕容垂苻丕後秦改白雀太元九年法師惠遠以秦亂來歸于晉遠出雁門賈氏少為儒生博極群書尤邃周易莊老甞與弟惠持造安法師席下聞出世法而悅之歎曰九流特粃糠耳遂出家安門徒數千遠居第一座及關中擾亂安散其徒皆諄諄規誨而遣之遠別獨不與一言遠怪問安曰若汝吾何言哉遂自荊州將之羅浮抵潯陽見匡山愛之廬於山陰大守桓伊為剏精舍一昔風雷拔樹鼓沙石蕩平基致木于土時以為神運焉初太尉陶侃鎮廣州有漁于海得文殊像送寒溪寺寺甞經火而像屋無恙其後侃鎮武昌使人迎之十輩不能舉既而叢力致之舟舟輒沒遂失其像時謠曰侃唯劍雄像以神標可以誠致難以力招及遠剏寺心祈之於是像冷然自至時晉室微而天下奇才多隱居不仕若彭城劉遺民豫章雷次宗雁門周續之新蔡畢頴之南陽宗炳張士民李碩等從遠遊并沙門千餘人結白蓮社於無量壽像前建齋立誓期生淨土及聞羅什法師入關遠望風欽敬遺書通好詞曰去歲得姚右軍書且承德聞仁者曩日殊域越自外境于時音譯未交聞風而悅頃承懷寶來游則一日九馳徒情欣雅味而無由造盡寓目望途增其勞佇夫旃檀移植則異物同薰摩尼吐曜則眾珍自積且滿願不專美於絕代龍樹豈獨善於前踪今往比量衣裁願登高座為著之什答曰既未言面又文詞殊隔導心之路不通得意之緣圮絕傳譯來貺粗述德風比何如必備聞一途可以蔽百經言末後東方當有護法菩薩勗哉仁者善弘其事夫才有五備福戒博聞辯才深智兼之者道隆未具者凝滯仁者備之矣所以寄言通好因譯傳心豈其能盡粗酬來意耳損所致比量衣裁欲令登法座時著當如來意但人不稱物以為媿耳今往常所用鍮石雙口澡灌可以備法物數也并遺偈一章曰既已捨染樂心得善攝否若得不馳散深入實相否畢竟空相中其心無所樂若悅禪智惠是法性無照虛誑等無實亦非停心處仁者所得法幸願示其要遠復答以偈曰本端竟何從起滅有無際一微涉動境成此頹山勢惑想更相乘觸理自生滯因緣雖無主開塗非一世時無悟宗匠誰將握玄契來問尚悠悠相與期暮歲初中國未有涅槃常住之說但云壽命長劫遠曰佛是至極至極則無變無變之理豈有窮哉乃著法性論略曰至極以不變為性得性以體極為宗羅什見論歎曰遠未及見經暗與理會豈不妙哉秦王姚興致書餉遠龜茲細縷雜變像以伸欵敬安城侯姚嵩獻珠像并釋論曰大智論新記龍猛所作法師當冠以敘文以昭示萬世此邦道人同所欽聞也遠以大論文廣謙讓不諾乃抄其要為二十卷而別敘之桓玄輔政勸安帝沙汰僧尼詔曰沙門有能伸述經牒演說義理律行修整可宣寄大化者聽依所習不者悉令罷道唯匡山道德所居不在搜簡遠以書抵玄陽縱而陰奪之遂停其詔遠甞稽考禪宗別傳之旨源流所自及祖師達磨之來遂皆符合云陶淵明隱居柴桑從遠問道深相敬仰謝靈運投名入社遠拒之不內及宗炳著明佛論顏延之析達性論周顒駁夷夏論鄭道子著神不滅論皆稟遠是正焉至隆安中桓玄重申庾氷之義欲沙門盡敬王者朝廷承風旨多與玄合因以問遠曰此一代大事不可使朝廷失體也得八座書今以似君君其件件詳論不敬之意以釋其疑便當行之遠答其書并著沙門不敬王者論五篇劇陳所以不拜之意玄始意堅及得遠論即緩其事未幾篡位乃下書曰佛法弘大所不能測推奉主之情欲興其敬今事既在己宜體謙冲應諸道人勿復致禮也安帝避玄還次潯陽詔遠見于行在輔國何無忌勸遠一出遠固辭以疾帝再詔問勞勅九江太守歲時送米資奉卜居三十年影不出山迹不入俗送客以虎溪為限弟惠持亦有高行蓮社眾數千持居第一座太尉王珣甞問豫章刺史范寗遠公與持孰愈寗曰賢弟兄也珣曰但令如弟所未易有況復賢耶遠臨終其徒進蜜漿者遠懼違律令左右檢律未終卷遂合掌西面而逝年八十有三有匡山集三十卷行于世宋朝明教大師契嵩過遠影堂列六事題之其辭曰陸脩靜異教學者而送過虎溪是不以人而棄言也陶淵明耽湎于酒而與之交蓋簡小節而取其達也跋陀高僧以顯異被擯而延且譽之蓋重有識而矯嫉賢也謝靈運以心雜不取而果沒于刑蓋識其器而慎其終也盧循欲叛而執手求舊蓋自信道也桓玄震威而抗對不屈蓋有大節也大凡古今人情莫不畏威而苟免忘義而避疑好名而昧實黨勢而忍孤飾行而畏累自是而非人孰有道尊一代為賢者師肯以片言而從其人乎孰有夙稟勝德為行耿潔肯交醉鄉而高其達乎孰有屈人師之尊禮斥逐之客而申其賢乎孰有拒盛名之士不與於教而克全終乎孰有義不避禍敦睦故舊而信道乎孰有臨將帥之威在殺罰暴虐之際守道不撓而全其節乎此固遠公識量遠人獨出於古今矣若其扶荷至教廣大聖道垂裕於天人者非蒙乃能盡之其聖歟賢耶偉乎大塊噫氣六合清風遠公之名聞也四海秋色神山中聳遠公之清高也人龍僧鳳長揖巢許遠公風軌也白雲丹壑玉樹瑤草遠公棲處也劉程之字仲思彭城人少孤事母以孝聞才藻自負不委氣于時俗雖寒餓在己威福當前其意湛如也司徒王謐承相桓玄侍中謝琨太尉劉裕咸嘉其賢欲相推薦程之力辭乃之匡山託于遠公遠曰官祿巍巍何以不為程之曰君臣相疑疣贅相虧晉室無磐石之固物情有累卵之危吾何為哉遠然其說大相器厚太尉亦以其志不可屈與群公議遺民之號旌焉時雷次宗周續之畢潁之張秀實宗炳等同依遠公遠曰諸君之來豈宜忘淨土之遊乎有心焉當加勉勵無宜後也以程之最文使誌其事號蓮社誓文其辭曰維歲在攝提格七月戊辰朔二十八日乙未法師釋惠遠真感幽興霜懷特發乃延命同志息心正信之士雷次宗劉程之等百有二十三人集于廬山之陰般若臺精舍阿彌陀佛像前率以香花敬薦而誓惟茲一會之眾夫緣化之理既明而三世之傳顯矣遷感之數既符則善惡之報必矣推交臂之潛論悟無常之期切審二報之相催知險阻之難援此其同志諸賢所以夕惕宵勤仰思攸濟者也蓋神者可以感涉而不可以迹求必感之有物則幽路咫尺苟求之無方則渺茫何津今幸以不謀而感僉心西境叩篇開信亮情天發乃機象通於寢夢欣歡百於子來於是雲圖表暉景侔神造功由理諧事非人運茲實天啟其誠冥運求萃者矣可不克心克念重精疊思以凝其慮哉然景續參差功福不一雖晨期云同而夕歸攸隔即我師友之眷良可悲矣是以慨然胥命整衿泫堂等施一心亭懷幽極誓茲同人俱遊絕域其有警世絕倫首登神界則無獨善於雲嶠忘兼全於幽谷先進後升勉思彙征之道然後妙觀大儀啟心真照識以悟新形由化革藉芙蕖於中流蔭瓊柯以詠言飄靈衣於八極沈香風以窮年體忘安而彌穆心超樂以自怡聽三途而緬謝傲天宮而長辭紹眾靈而繼軌指太息以為期究茲道也豈不弘哉太元初符秦盛時德星屢現太史奏外國當有智人入輔及秦主攻襄陽得法師道安喜以為應安謙讓不敢當因勸秦主迎龜茲國法師鳩摩羅什堅從之即遣驍騎將軍呂光以鐵騎七萬伐龜茲謂曰若獲羅什馳驛送歸光軍至什謂龜茲王白純曰國運替矣有就敵從日下來宜供承之勿抗其鋒鈍不納拒之大為光所破遂獲羅什光見什齒少凡人戲之妻以龜茲王女什苦辭以為不可光飲以醇酒同閉室中遂為所逼及光還而符堅已敗因僭王姑臧父子相繼皆庸材不知道什蘊深解混居其國亡所宣化秦主姚萇者西戎羌也符堅之敗萇為宿將率其部屬反叛堅與之戰不利遂為萇縊殺之于佛寺萇襲其位都雍關改長安為常安在御八年符堅領鬼兵白日入宮刺中其陰出血石餘而崩子興即位降帝號而稱天王未幾干戈寢息風化大行嘉祥沓現及樹連理剏生於殿庭咸謂智人入國之瑞乃遣姚碩德伐涼呂隆迎羅什法師至秦主深加禮遇待以國師大闡經論震旦宣譯至符秦并什法師等兩朝出經律論三藏凡八百餘卷云符丕改大安西秦改建義北朝魏雷氏曰太祖道武皇帝珪前秦符登後秦改建初涼改大安燕改建興西秦乞伏乾歸西秦改太初第二十六祖不如蜜多者南印度德勝王之太子也既受度得法至東印度彼王名堅固奉外道師長爪梵志暨祖將至王與梵志同覩白氣貫于上下王曰斯何瑞也梵志預知尊者入境恐王遷善乃曰此魔來之兆耳何瑞之有即鳩諸徒眾議曰不如蜜多將入都城誰能挫之弟子曰我等各有呪術可以動天地入水火何患哉尊者至先見宮牆有黑氣乃曰小難耳直詣王所王曰師來何為祖曰將度眾生曰以何法度祖曰各以其類度之時梵志聞言不勝其怒即以幻法化大山於尊者頂上尊者指之忽在彼眾頭上梵志等怖懼投尊者尊者愍其愚惑再指之化山隨滅乃為王演說法要俾趣真乘又謂王曰此國當有聖人而繼於我是時有婆羅門子年二十許幼失父母不知名氏或自言纓絡故人謂之纓絡童子遊行閭里匃求度日若常不輕之類人問汝何行急即答云汝何行慢或問何姓乃云與汝同姓莫知其故後王與祖同車而出見纓絡稽首於前尊者曰汝憶往事否曰我念遠劫中與師同居師演摩訶般若我轉甚深修多羅今日之事蓋契昔因尊者又謂王曰此童子非他即大勢至菩薩是也此聖之後復出二人一人化南印度一人緣在震旦四五年內却返此方遂以昔因故名般若多羅付法眼藏偈曰真性心地藏無頭亦無尾應緣而化物方便呼為智尊者付法已即辭王曰吾化緣已終當歸寂滅願王於最上乘毋忘外護即還本坐跏趺而逝化火自焚王收舍利塔而瘞之當東晉孝武帝太元十三年戊子歲也後涼改麟加栴檀瑞像此下至江南住一百七十三年矣前秦符崇改延初後秦姚興改皇初安帝德崇後涼改龍飛後燕慕容寶北魏改皇始南燕慕容德南涼禿髮烏孤此涼改業西涼李暠竺僧朗京兆人也專以講說為任而疎食布衣志耽物外自皇始移上太山薙茅居之時聞風而造者百有餘焉道德凝懷千里哲人競湊芳聲播遠五朝天子移風貢物飛符孰能並駕一符堅書曰皇帝敬問太山朗和尚大聖應期靈權超逸蔭蓋十方化融無外若四海之養群生等天地之育萬物養生存死澄神寂妙朕以虛薄生與聖會而隔萬機不獲輦駕今遣使人安車相請庶冀靈光逈蓋京邑今并奉紫金數斤供鍍形像績綾三十疋奴子三人可備洒掃至人無違幸望納受想必玄鑒見朕意焉既請已師禮事之二晉武帝曜書曰皇帝敬問太山朗和上叡德光時聲飛東嶽乃至思與和上同養群生至人通微想明朕意今遣使者送五色珠像一軀光錦五十疋象牙簞五領金鉢五枚到願受納三後燕成武帝慕容垂書曰皇帝敬問太山朗和上澄神靈緒慈蔭百國凡在含生孰不蒙潤朕承籍纂統方夏事膺昔蜀不恭魏武含慨今二賊不平朕豈獲安又元戎克興狂掃暴亂至人通靈隨權指化願兵不血刃四海混伏委心歸依久敬何已今遣使者送官絹一百疋袈裟三領綿五十斤幸為呪願四魏太祖道武皇帝書皇帝敬問太山朗和上承妙聖靈要須經略已命元戎上人德同海嶽神算遐長冀助威謀克寧荒服今遣使送素絹二十端白㲲五十領銀鉢三枚到願受納五南燕慕容德親與齊州朗和上建神通寺與師書曰敬問太山朗和上遭家多難災禍屢臻昔在建熙王室西越賴武王中興神武御世大啟東夏拯拔區域遐邇蒙蘇天下幸甚天未忘災武王即宴永康之始東傾西蕩京華播越每思靈闕屏營飲淚朕以無德生在亂兵遺民未幾繼承天祿幸和上大思神祇蓋護使者送絹百疋并假東齊王奉高山荏二縣封給書不盡意稱朕心焉五朝御啟師悉回答恐煩不錄見唐弘明集改隆安北涼改神璽後燕改永康後燕慕容盛北魏是年即帝位改元天興道武下詔曰夫佛法之興其來遠矣濟益之功冥及存沒神蹤遺法信可依憑勅有司于京師建飾容像修整宮舍令信向之徒有所居正是歲作浮屠殿二所謂耆闍須彌別構禪房法座莫不嚴具焉後秦改弘始後燕改長樂後涼呂纂改咸寧北涼改天璽南涼利鹿孤是年什法師卒鳩摩羅什此翻童壽天竺人也家世勛烈父鳩摩羅炎有美節避相位出家龜茲王聞請為國師以妹妻焉遂生什日誦千偈三萬餘言大小乘宗莫不該覽符秦建元十三年德星現之苻堅使呂光西討及聞堅敗據姑臧稱涼弗獲師面姚秦弘始三年三月庭樹生連理逍遙園有葱變茝以表智人應入中國九月呂隆來降十二月二十日迎師居逍遙園興以國師禮待之甚見優寵仍命譯經論三百餘卷資學三千拔萃有八曰道生僧肇道融僧叡道恒僧影惠觀惠嚴等各有著述知別傳明可謂一時之盛千載光華又舉僧䂮為僧正以政僧事沙門惠叡精誠遠到隨什傳寫每與叡言西方辭體特重文制其宮商體韻以入管絃為善凡覲王者必有贊德經偈皆其式也甞歎曰吾著大乘阿毘曇非迦旃延比也時無深識者因悽然而止獨與秦王著實相論二卷秦王機政之暇躬與什對譯尋覽舊經多所紕繆什釐正之甞講經草堂寺及朝臣沙門數千眾肅容觀聽一日王謂什曰法師才明超悟海內無雙可使法種不嗣哉遂以宮嬪十人逼令受之什亦自謂每講有二小兒登吾肩欲障也自是不住僧房別立廨舍諸僧有効之者什聚針盈鉢謂曰若相効能食此者乃可畜室耳舉已進針如常饍諸僧愧止初在龜茲隣國諸王會同每請什說法必跪伏座前命什踐肩而登座甞與母謁大月氏國北山尊者北山謂其母曰善護此沙彌年三十五毘尼無缺度人如優波毱多不爾正俊法師耳杯渡比在彭城聞什入關歎曰吾與此子戲別三百年矣相見杳然未期遲於來世耳什甞升座每曰譬如臭泥中生蓮華但取其華勿取臭泥也居秦才九年而疾口出三番神呪令外國弟子誦之以自救未及致力轉覺危殆於是力疾集眾告別曰因法相逢殊未盡心方復後世惻愴可言自以闇短謬充傳譯所出經論唯十誦律未及刪繁若義契佛心焚身之日舌不焦壞言訖而逝闍維日舌果若紅蓮色而不壞云論曰漢光武生於南陽而南陽無賤士羅什至關中而奇才畢集經稱聖賢出世皆有因中同行開士隨從下生以佐佑其化信不誣矣方魏晉以來大法草昧西域沙門至者例以神迹顯化中國雖有奇傑閒出然多囿情外學迨什公之來然後大法淵源始淳學者得以盡心方等而蔑視老莊蓋什公有力於法門豈小補哉特以宿障之累致其居關中才九年所蘊十未行一而不克壽秦王有致什之功而弗能成其美嗚呼使什公峻德梵行副其所蘊獲永天年以光大教之序雖彌勒出世尚何加焉法師道䂮以奉律精苦為秦王所重自什公入關僧尼以萬數頗多愆濫秦王患之遂置僧正下詔曰大法東遷於今為極僧尼寖多宜設綱領宣授遠視以濟頹緒䂮法師早有學誼晚以德稱可為國僧正給輿吏力資侍中秩傳詔羊車各二人又以僧遷禪惠為悅眾以法欽惠斌為僧錄班秩有差尋加親信仗身白從各三十人時師子國有婆羅門號聰明為異道之宗聞什在關中馱其書至乞與僧辨論關中沙門相視缺然什謂法師道融曰子可以當之融顧外道經書未讀乃密使人錄其書目一覽即誦剋日議論秦主與公卿大集婆羅門以能博觀為誇融數其書并秦地經史三倍之什乘勝嘲曰卿乃未聞秦有博學者乎敢輕遠來於是婆羅門愧服再拜融足下而去法師道恒幼事後母以孝聞母亡去為沙門從什公遊什愛其才與道標齊名秦主雅聞二人有經綸術業令尚書姚顯宣旨敦勉罷道輔政恒標抗表陳情略曰漢光武成嚴陵之節魏文帝全管寧之高陛下天縱之聖議論每欲遠輩堯舜今乃冠巾兩道人反在光武魏文之下主復命什䂮等勉諭之必欲遂其心什䂮等奏章敘其事略曰惟聖人能通天下之志恒標業已毀除鬚髮著不正之衣今使處簪紳之朝非其志也且大秦龍興異才輩出如恒標等未為卓越主又下書於是舉眾懇乞乃得寢恒歎曰名進真道之累乃與標去入琅邪山終世不出法師僧叡幼有盛名及從羅什受業妙悟絕倫秦王甞問司徒姚嵩曰叡公誰可比嵩曰未見歸宿及朝會公卿大集叡風神朗徹主指以謂嵩曰四海僧望也叡講成實論什公曰此諍論中有七處破毘曇子能辦乎叡舉以應問皆當其意什歎曰子真精識傳譯有賞音吾何恨焉法師僧肇幼家貧為人傭書遂博觀子史尤善莊老蓋其粗也年二十為沙門名震三輔什公在姑臧肇走依之什與語驚曰法中龍象也及歸關中詳定經論四方學者輻湊而至設難交攻肇迎刃而解皆出意表著般若無知論什覽之曰吾解不謝子文當相揖耳傳其論至匡山劉遺民以似遠公公撫髀歎曰以為未甞有也復著物不遷等論皆妙盡精微秦主尤重其筆札勅傳布中外肇卒年三十有二當時惜其早世云涼呂隆改神鼎北涼沮渠蒙遜後燕慕容熙改光始改元興南涼傉檀元興元年天竺弗多羅尊者至秦義學沙門數百人從之於中寺出十誦梵本什公翻譯及半而弗多卒會沙門曇摩流支至亦善毘尼匡山遠公聞而喜走書關中勸流支出其律足成之流支乃與什公續而終焉律儀大備自此而始天竺尊者佛陀耶舍至姑臧聞什公受秦宮女歎曰什如好綿其可使入棘刺乎什聞耶舍為已遠來恐相失而返勸秦王迎之使至耶舍曰明旨遠降便當驛馳副檀越待士之勤脫如見禮羅什則貧道當在北山北矣使還王欽佇不已復遣使盡禮致之耶舍乃肯來王郊迎別剏精舍處之供設如王者耶舍一無所受時至分衛一食而已善毘婆沙論而髭赤時號赤髭毘婆沙後遊匡山為遠公所重躬自負鐵於紫霄峯頂鑄塔以如來真身舍利藏其中今存焉元興二年太尉桓玄久懷篡奪及升宰輔以震主之威下書令沙門致拜君親玄與八座書重申何庾議沙門不敬王者以謂庾意在尊主而禮據未盡何出於偏信遂淪名體夫佛之為化雖誕以范浩推乎視聽之外以敬為本此處不異蓋所期者殊非恭敬宜廢也老子同王侯於三大原其所重皆在於資生通運豈獨以聖人在位而比稱二儀哉將以天地之大德曰生通生理物在乎王者故尊其神器而禮實惟隆豈是虛相崇重義在君御而已沙門之所以生生資存亦日用於理命豈有受其德而遺其禮沾其惠而廢其敬哉于時尚書桓謙中書王謐等抗諫曰今沙門者意深於敬不以形屈為禮如育王禮比丘足魏文侯之揖干木漢光武之遇子陵皆不令屈體況沙門之人也於是亟其書咨于遠公遠嘅然惜之曰悲夫斯乃交喪之所由千載之否運懼大法之將淪感往事之不忘故著論五篇究敘微意庶後之君子崇敬佛教者或詳覽焉沙門不敬王者論在家第一原夫佛教所明大要以出處為異出處之人凡有四科其弘教通物則功侔帝王化兼治道至於感俗悟時亦無世不有但所遇有行藏故以廢興為隱顯耳其中可得論者請略而言之在家奉法則是順化之民情未變俗迹同方內故有天屬之愛奉主之禮禮敬有本遂因之而成教本其所因則功由在昔是故因親以教愛使民知有自然之恩因嚴以教敬使民知有自然之重二者之來實由冥應應不在今則宜尋其本故以罪對為刑罰使懼而後謹以天堂為爵賞使悅而後動此皆影響之報而明於教以因順為通而不革其自然也何者夫厚身存生以有封為滯累深固在我未忘方將以情欲為苑囿聲色為游觀沈湎世樂不能自免而特出是故教之所檢以此為涯而不明其外耳其外未明則大同於順化故不可受其德而遺其禮沾其惠而廢其敬是故悅釋迦之風者輒先奉親而獻君變俗而投簪者必待命而順動若君親有疑則退求其志以俟同悟斯乃佛教之所以重資生助王化於治道者也論者立言之旨貌有所同故位夫內外之分以明在三之志略敘經意宣寄所懷沙門不敬王者論出家第二出家則是方外之賓迹絕於物其為教也達患累緣於有身不存身以息患知生生由於稟化不順化以求宗求宗不由於順化則不重運通之資息患不由於存身則不貴厚生之益此理之與形乖道之與俗反者也若斯人者因誓始於落簪立志形乎變服是故凡在出家皆遯世以求其志變俗以達其道變俗則章服不得與世典同禮遯世則宜高尚其迹夫然故能拯溺俗於沈流拔幽根於重劫遠通三乘之津廣開天人之路如令一夫全德則道洽六親澤流天下雖不處王侯之位亦已協契皇極在宥生民矣是故內乖天屬之重而不違其孝外闕奉主之恭而不失其敬從此而觀故知超化表以尋宗則理深而義篤照太息以語仁則功末而惠淺若然者雖將面冥山而游步猶惑恥聞其風豈況與夫順化之民尸祿之賢同其孝敬者哉沙門不敬王者論求宗不順化第三問曰尋老氏之意以天地得一為大王侯以順體而尊終於義存於此斯沙門所以抗禮萬乘高尚其事不爵王侯而沾其惠者也沙門不敬王者論體極不兼應第四問歷觀前史上皇已來在位居宗者未始異其原本本不可二是故百代同典咸一其統所謂唯天為大惟堯則之始此則非智有所不照自無外可照非照有所不盡自無理可盡以此推視聽之外廓無所寄理無所寄則宗極可明今諸沙門不悟文表之意而惑教表之文其為謬也固已全矣若復顯然驗此乃希世之聞答曰夫幽宗曠邈神道精微可以理尋難以事詰既涉乎教則以因時為檢雖應世之具優劣萬差至於典成在用咸即民心而通其分分至則心其智之所不知而不關其外者也若然則非體極者之所不兼兼之者不可並御耳是以古之語大道者五變而形名可舉九變而賞罰可言此但方內之階差而猶不可頓說況其外者乎請復推而廣之以遠其類六合之外存而不論者非不可論論之或乖六合之內論而不辨者非不可辨辨之或疑春秋經世先王之志辯而不議者非不可議議之或亂此三者皆其身耳目之所不至以為關鍵而不關視聽之外者也因此而求聖人之意則內外之道可合而明矣常以為道法之與名教如來之與堯孔發致雖殊潛相影響出處誠異終期則同詳而辨之指歸可見理或有先合而後乖有先乖而後合先合而後乖者諸佛如來則其人也先乖而後合者歷代君王體極之至斯其流也何以明之經云佛有自然神妙之法化物以權廣隨所入或為靈仙轉輪聖帝或為卿相國師道士若此之倫在所變現諸王君子莫知為誰此所謂先合而後乖者也或有始剏大業而功化未就迹有參差故所受不同或期功於身後或顯應於當年聖王即之而成教者亦不可稱算雖抑引無方必歸塗有會此謂先乖而後合者也若命乖而後合則擬步通塗者必不自涯於一檢若令合而後乖則釋迦之與堯孔歸致不殊斷可知矣是故自乖而求合則知理會之必同自合而求乖則悟體極之多方但見形者之所不兼故或眾塗而駭之而異耳因茲而觀天地之道功盡於運化帝王之德理極於順通若以對夫獨絕之教不變之宗固不得同年而語其優劣亦以明矣沙門不敬王者論形盡神不滅第五問曰論旨以化盡為至極故造極者必違化而求宗求宗不由於順化是以引歷代君王使同之佛教令體極之至以權君統此雅論之所託自必於大通者也求之實當理則不然何者夫稟氣極於一生生盡則消液而同無神雖妙物固是陰陽之化耳既化而為生又化而為死既聚而為始又散而為終以此而推固知神形俱化原無異統精粗一氣始終同宅宅全則氣聚而有靈宅毀則氣散而照滅散則反所受於本本滅則復歸於無物反覆終窮皆自然之數耳孰為之哉若反本則異氣數合則同化亦為神之處形猶火之在木其生必並其毀必滅形離則神散而罔寄木朽則火寂而靡託理之然矣假使同異之分昧而難明有無之說必存乎聚散聚散氣變之總名萬化之生滅故莊子曰人之生氣之聚聚則為生散則為死若死生為彼之徒則吾又何患古之善言道者必有以得之若果然耶至理極於一生生盡不化義可尋矣答曰夫神者何耶精極而為靈者也精極則非封象之所圖故聖人以妙物為言雖有上智猶不能定其體狀窮其幽致而談者以常識生疑多同自亂其為誣也亦已深矣將欲言之是乃言夫不可言今於不可言之中復相與言依俙神也圓應無主妙盡無名感物而動假數而行感物而非物故物化而不滅假數而非數故數盡而不窮有情則可以物感有識則可以數求數有精粗故其性各異智有明闇故其照不同推此而論則知化以情感神以化傳情為化之母神為情之根情有會物之道神有冥移之歸悟徹者及本惑理者逐物耳古之論道者亦未有所同請弘之明之莊子發玄音於大宗稱皇帝之言形有美而不化又云火傳於薪猶神之傳於形此曲從養生之談非遠尋其類者也就如來論假令形神俱化始自天本愚智資生同稟所受問所受者為受之於形耶受之於神耶若受之於形凡在有形皆化而為神矣若受之於神是為以神傳神則丹朱與帝堯齊聖重華與瞽瞍等靈其可然乎如其不可固知冥緣之合著於在昔明闇之分定於形初雖靈鈞差運猶不能變性之自然況降茲已還乎驗之於理則微言而有徵校之以事可無惑於大通論成後有退居之賓步朗月而宵游相與共集法堂因而問曰敬尋雅論大歸可見殆無所間一日試重研究蓋所未盡亦少許處耳意以為沙門德式是變俗之殊制道家之名器施於君親固宜略於形敬今所疑者謂甫創難就之業遠期化表之功潛澤無現法之効來報玄而未應乃令王公獻供信士屈體得無坐受其德陷乎早計之累虛沾其惠同夫素飡之譏耶主人良久曰請為諸賢近取其類有人於此奉宣時命遠通殊方九譯之俗問王當資以糇糧錫以輿服否答曰然主人曰類可尋矣夫稱沙門者何耶謂其能蒙俗之幽昏啟化表之玄路方將以兼忘之道與天下同往使希高者揖其同風漱流者味其餘津若然雖大業未就觀其超步之跡所悟固已弘矣然則運通之功資存之益尚未酧其始誓之心況三業之勞乎又斯人者形雖有待情無近寄視夫四事之供若雀蚊之過乎其前耳濡沫之惠復焉足語哉眾賓於是始悟冥塗以開轍為功息心以淨畢為道乃忻然怡衿詠言而退魏改天賜改義熙南燕慕容超改太上夏赫連勃勃西涼改建初天竺尊者佛馱跋陀自義熙二年至長安什公倒屣迎之以相得遲暮為恨議論多發藥跋陀曰公所譯未出人意乃有高名何耶什曰吾以年運已往為學者妄相粉飾公雷同以為高可乎從容決未了之義彌增誠敬秦太子姚泓延至東宮對什論法什問曰法云何空答曰眾微成色色無自性故色即空又問既以極微破色空復云何破一微答曰以一微故眾微空以眾微故一微空沙門寶雲譯出此語不省其意皆謂跋陀所計微塵是常更申請之跋陀曰法不自生緣會故生緣一微故有眾微微無自性則是空矣寧當言不破一微乎時秦尚玄化沙門出入宮闕者數千跋陀隤然而已偶謂弟子曰昨見天竺五舶俱發應合至矣又其徒自言得初果僧正道䂮曰佛不許言自所得法五舶之論何所窮詰弟子輕言誑惑於律有違義不同處跋陀遂渡江入匡山見遠公議論不為遠屈遠高之遣書關中雪其枉後於江都謝司空寺譯華嚴經六十卷感二青衣童子每旦自庭沼中出炷香添瓶不離座右暮夜則潛入治中日以為常至譯經畢遂絕迹不見夏改龍升後燕高雲淵明陶潛字元亮為彭澤令解印去居柴桑與廬山相近時訪遠公遠愛其曠達招之入社陶性嗜酒謂許飲即來遠許之陶入山久之以無酒攢眉而去南涼改嘉平北燕馮跋西秦改更始魏明元皇帝嗣沙門法果戒行精至開演法籍是歲明元皇帝進加僧統言允愜賜封輔國宜城子忠信侯安城公之號師皆固辭帝親幸其居以門巷狹小不容輿輦更廣大之瞻敬慰問若此年八十餘卒帝三臨其喪追贈老壽將軍趙胡靈公法師法顯自西域還初顯於隆安二年同惠景曇整等入西域求法渡流沙迷失路以日準東西視人骨處進行遭熱風惡鬼不顧至葱嶺積雪有毒龍飛砂路盤空而進不顧皆萬仞險處梯而過者七日以繩為梁躡而濟者水闊八十步漢張騫甘英皆所未至也過小雪山寒甚惠景股栗而死顯哭之慟收涕孤征又三十餘國至中天竺去王舍城三十里入一寺問耆闍崛山路僧曰日暮矣彼多師子且食人不可往顯念吾欲瞻靈境幸至而晚今夕若死吾志不酬身非所愛乃畏師子乎顯既至日已夕遂留山中流涕拜曰我不自知至此也坐樹下誦經夜三更師子蹲踞舐齕顯以手循之曰欲肉醉我遲誦經畢乃可耳於是妥尾而去明日歸老僧植杖立揖不答徐去有少年來顯問耆年謂誰曰頭陀大迦葉也顯追之至山有石塞岩竇不得往至南天竺得摩訶僧祇律泥洹等經留三年學梵字以經像附商至師子國同侶皆無存翩然自止會有以紈扇供佛者顯見之動東歸之思又二年達于青州太守李嶷躬迎之護送入于京師西秦熾盤北涼改玄始西域三藏曇無讖由龜茲至姑臧涼王沮渠蒙遜素奉大法讖居久之遍曉華言譯大般涅槃大集等經六十餘萬言猶以涅槃品數未足復還西域訪求得之至涼譯成四十二卷凡一萬偈讖神異頗多時拓跋珪王中山聞讖思一瞻禮遣使來迎遜不許珪再遣高平公李順策拜遜涼王加九錫諭之曰曇無讖道德廣大朕思一奉見可馳驛送至遜曰臣奉事朝廷亡所負前表乞留讖今復來追此臣師也有死則已欲往則不可也順曰朝廷欽王忠義故顯加殊禮今乃以一道人虧損大功不忍一朝之忿吐所不當言失朝廷待遇之意切為大王不取也遜曰如公之言誠美第恐情不副此耳遜竟不遣讖於是拓跋珪銜之道進者從讖求授菩薩戒讖曰當自悔七日乃未既而詣讖讖忽怒進曰此宿障也遂精修三年夢中感釋迦世尊為授戒法是夕十餘人同夢如進所見於是復詣讖望見大喜曰善哉已感戒矣今為汝作證及固辭西歸遜怒其去已密遣親信中路刺殺之初讖出關日謂送者曰業期至矣雖上聖不能逃非愛死而固欲相遠也未幾遜心愧悔白日見鬼以劍刺之而卒其國為魏所併夏改鳳翔道生法師天縱妙悟初涅槃後品未至生熟讀久之曰阿闡提人自當成佛此經來未盡耳於是文字之師交攻之誣以為邪說於律當擯生白眾誓曰若我所說不合經義願於此身即見惡報若實契佛心願舍壽時據師子座於是袖手南來入虎丘山竪石為聽徒講涅槃經至闡提有佛性處曰如我所說義契佛心不群石皆首肯之後游匡山居銷景岩聞曇無讖重譯涅槃後品至南京果言闡提皆有佛性生慰喜不自勝遂誓死奉法魏改神瑞後秦泓魏改泰常西涼李歆夏改昌武次年改真興恭帝德文改元熙治二年是年梁誌公生右西秦改建弘西涼冠軍恂改永建北朝魏泰常五年光祿卿崔浩被讒帝命浩以公歸第因修服食養性之術初嵩山道士寇謙之修張道陵術自言甞遇老子降命謙之繼道陵為天師授以辟穀輕身之術及科戒二十卷使之清正道教又遇神人李譜文云老子之玄孫也授以圖籙真經六十餘卷并出天宮靜輪之法謙之奉其書獻于太武朝野多未之信崔浩獨師事之從受其術且上書贊明其事太武忻然使謁者奉玉帛牲牢祭嵩嶽迎致謙之起天師道場於平城之南重臺五級道徒由此而盛宋司馬文正公曰老莊之書大旨欲同生死輕去就而為神仙者服餌修鍊以求輕舉鍊草石為金銀其為術正相戾矣是以劉歆七略敘道家為諸子神仙為方技其後有符水禁呪之術至謙之遂合而為一至今循之其訛甚矣崔浩不信佛老之書而信謙之之言其故何哉昔臧文仲祀鶢鶋孔子以為不智如謙之者其為鶢鶋亦大矣詩三百一言以蔽之曰思無邪君子之於擇術可不謹哉禪師玄高居夌𧂐山與沙門曇弘友善聞曇無毘自北山至涼妙禪觀高往親之旬日即悟無毘歎異以為勝己及無毘西歸有妖比丘嫉高譖於河南王世子曼曰高今聚徒將為國害曼信之欲殺高其父不許遂擯於河北居林陽堂山山蓋地仙所宅夜有鐘磬聲高門弟子百餘輩拔萃者玄紹有神力甞指地出水以給眾如紹者又十有一人河南王迎曇弘至問王何以擯高其人希世之瑞也王厚禮迎之高欲赴命山中草木為摧偃亂石塞路高曰吾志弘道自滯岩竇無益也路乃可行王郊迎之禮以為師後游涼土沮渠蒙遜禮遇尤勤弟子僧印自謂得阿羅漢果高假以神力使於定中見十方無盡世界及聞諸佛所說之法各各不同即於一夏尋其所見不盡方生愧懼明年魏使請高入于平城拓跋燾在位益加誠敬令太子晃師事之齊著作魏收著魏書佛老志其略曰釋氏之學聞於前漢武帝元狩中霍去病獲昆耶王及金人率長丈餘帝以為大神列於甘泉宮燒香禮拜此則佛道流通之漸也及開西域遣張騫使大夏還云身毒天竺國有浮圖之教哀帝元壽中景憲受大月氏王口授浮圖經後漢明帝夢金人項有日光飛行殿庭傅毅始以佛對帝遣中郎蔡愔等使於天竺寫浮圖遺範仍與沙門迦葉摩騰竺法蘭還洛陽得四十二章經及釋迦立像帝令畫工圖之置清涼臺及顯節陵緘經於蘭臺石室浮圖或言佛陀聲相轉也譯云淨覺言滅穢明道為聖悟也凡其經旨大抵言生生之類皆因行業而起有過去當今未來三世神識常不滅也凡為善惡必有報應多積勝業陶冶麁鄙經無數形藻練神明乃至無生而得佛道其閒階次心行等級非一皆緣淺以至深藉微而為著率在於積仁順蠲緣欲習虛靜而成通照也故其始修心則依佛法僧謂之三歸若君子之三畏也又有五戒去殺盜婬妄言飲酒大意與仁義禮智信同奉持則生天人勝處虧犯則墮鬼畜諸苦又善惡生處凡有六道焉諸服其道者則剃落髮須釋累辭家結師資遵律度相與和居治心修淨行乞以自給謂之沙門或曰桑門亦聲相近也其根業各差謂之三乘聲聞緣覺及以大乘取其可乘運以至道為名也上根者以修六度進萬行整度億流彌歷長遠登覺境而號為佛也本號釋迦文此譯能仁謂德充道備戡濟萬物也降於天竺迦維羅衛國王之子於四月八日從母右脇而出姿相超異三十二種天降嘉瑞亦三十二而應之以二月十五日而入涅槃此云滅度或言常樂我淨明無遷謝及苦累也又云諸佛有二義一者真實謂至極之體妙絕拘累不得以方處期不可以形量限有感斯應體常湛然二者權應謂和光六道同塵萬類生滅隨時脩短應物形由感生體非實有權形雖謝真體不遷但時無妙感故莫得常見耳斯則明佛生非實生滅非實滅也佛既謝往香木焚屍靈骨分碎大小如粒擊之不壞焚之不焦而有光明神驗謂之舍利弟子收奉竭香花致敬募建宮宇謂之為塔猶宗廟也故時稱為塔廟者是矣於後百年有王阿育者以神力分佛舍利役諸鬼神造八萬四千塔布於世界皆同日而就今洛陽彭城姑臧臨淄皆有育王寺蓋承其遺迹焉而影迹爪齒留於天竺中途往來者咸言見之初說教法後皆著錄綜覈深致無所漏失故三藏十二部經如九流之異統其大歸終以三乘為本後有羅漢菩薩相繼著論讚明經義以破外道皆傍諸藏部大義假立外問而以內法釋之傳於中國漸流廣矣漢初沙門皆衣赤布後乃易以雜色云論曰唐太宗世既修晉書復有勸修南北七朝史者太宗以元魏書甚詳故特不許以今攷之信然也凡佛老典教於儒者九為外學或欲兼之自非夙薰成熟願力再來莫能窺其彷彿況通其旨歸而祖述源流者乎異哉魏書佛老志不介馬而馳遷固之間御靡旌以摩荀楊之壘步驟雍容有足觀者然則魏收兼三聖人難兼之學平四作者不平之心厥書獨見信於後世顧不美哉宋雷氏曰高祖武皇帝裕改永初西秦改建弘西涼冠軍恂改永建四月上殂營陽王義符改景平文帝義隆改元嘉魏世祖太武帝燾改始光夏赫連昌改承光北燕有女人化男子魏崔浩自比張良元嘉三年神僧杯渡初出冀州如清狂者挈十木杯渡水必乘之因號焉甞自孟津乘杯絕岸至金陵時年四十許狀寒窶喜怒不常遇盛寒輒穴氷而浴或著屐登山或跣足市中行荷一蘆圈時造延賢寺沙門法意遇之尤勤忽棄去行瓜步欲登舟舟人不即應遂乘杯絕北岸廣陵村有李氏方飯僧渡徑入以蘆圈置庭中坐席上眾環目之渡自若座有怒者見蘆圈礙道移之饒力不能動渡食畢挈之而去笑曰四天王時有童子竊見圈中有四小兒皆長數寸眉目如畫及追之失所在由此顯迹及卒後復時時有人見之云西秦慕末改永弘二年夏滅之夏赫連定立二年改勝光次年魏滅之北涼改丞玄魏改神䴥天竺求那跋陀羅至金陵文帝遣使郊迎跋陀神情爽邁帝見之大悅命居祇桓寺屢延入內供養僕射何尚之彭城王義康南譙王義宣並師事之請講華嚴跋陀以未通華言乞觀音為增智力夜夢神力士易其頭旦起猶覺痛甚遂遍曉華言即為眾講之時以跋陀妙大乘宗旨因號摩訶衍北涼改義和北燕馮弘改大興魏改延和九年文帝幸大莊嚴寺設大會親同四眾地坐及齋眾疑日過午不敢下箸帝曰日才午耳法師道生在席即曰白日麗天今天言方中何謂過耶舉鉢便食一眾從之帝大悅下詔留生止都下一時巨公王弘范泰顏延之等皆造門結友生每以經文未能達諸佛之旨而學者多滯聞見因著善不報論頓悟成佛論二諦論佛性有常論法身無色論佛無淨土論應有緣論皆網羅舊說發其淵奧皎如日星又明年正月庚子升法座詞音朗潤聽者悟悅俄麈尾墮地隱几而化北涼牧虔是歲謝靈運以謀叛棄市初靈運與顏延之齊名其文縱橫俊發過於延之深邃則弗及襲封康樂侯居會稽與隱士王弘之孔淳之放蕩為娛太守孟顗事佛精懇為靈運所輕甞謂顗曰得道須惠業文人生天當在靈運前成佛必在靈運後顗深恨此語及顗入朝屢為裁抑不得召用晚為臨川內史在郡游放不法為有司所糾司徒遣隨州從事鄭望生收之運即興兵叛逸遂有逆志望生追擒之送廷尉帝怜其才減死徙廣州既而復叛有旨棄市年四十九十一年天竺三藏求那跋摩初讓國出家解四阿含精貫三藏誦數百萬言屬國諸王皆從之稟受歸戒每謂諸王曰道在精通遇緣即應但依慈悲勿故發害意足矣遊闍婆國其王欲出家事跋摩群臣固請不可乃令國中曰若率土奉大和尚歸戒勿殺害賑給貧乏即從爾請於是群臣士民稽首遵命朝廷雅聞其名沙門惠觀等白於文帝請遣使致之有詔交州刺史津遣沙門道冲等航海邀之冲至跋摩欣然附舶抵廣詔聽乘驛詣闕道由始興愛其山類靈鷲為留周朞寺有寶月殿跋摩於東壁戲作定光儒童布髮像極妙夜輒有光甞在定累日不出寺僧遣沙彌候之見白獅子仰躡柱而戲彌空皆青蓮花沙彌驚走大呼寺僧爭至豁無所有至金陵引對帝迓勞殊勤因從容問曰寡人每欲持齋以身應物不獲所願法師遠來陋邦之幸何以教寡人對曰道在心不在事法由己不由人且帝王所修與匹夫異匹夫身賤名微言今不威倘不克己苦節何以為用帝王以四海為家萬民為子出一嘉言則士庶咸悅布一善政則人臣以和刑不夭命役不勞力則風雨時若寒暑應節百穀滋繁桑柘欝茂以此為持齋不殺亦大矣安在輒半日之飡全一禽之命然後為弘濟耶帝撫几歎曰俗迷遠理僧滯近教如法師之言可與論天人際矣命居祇桓寺講法華并十地品帝率公卿日集座下法席之盛前此未聞也摩即於寺譯菩薩善戒經等十八卷魏改太延十二年京尹蕭謨之請制建寺鑄像帝以問侍中何尚之吏部羊玄保曰朕少讀經不多比日彌復無暇因果之事昧然未究所以不敢立異者以卿輩時秀率皆信敬耳范泰謝靈運皆言六經法度本任濟世必求妙道當以佛經為指南比見顏延之析達性論宗炳難白黑論其說汪洋大明至理若使率土之民皆敦此化則朕坐致太平矣夫復何事昨蕭謨之請制即以相示委卿增損必有以戒遏浮󰣵無傷弘獎者以當著爾尚之對曰橫目之俗聞不敬信以臣庸陋獨有愚勤實懼缺薄上玷大法更蒙獎論重有愧耳然前代群英則不負明詔自渡江而來王導周顗庾亮王蒙謝安郗超王坦之王恭王謐郭文謝尚戴逵許詢及亡祖兄弟王元琳昆季范汪孫綽張玄殷凱或宰輔冠冕或人倫羽儀或致情天人之際或抗迹雲霞之表靡不倒心歸依其閒比對如蘭護開潛淵遁崇邃並亞迹黃中或不測人也近世道俗較論便爾若悉舉者夷夏漢魏奇傑輩出不可勝數惠遠云釋迦之化無所不可適道固自教源齊物亦為要務竊味此言有契至理何則百家之鄉千人持五戒則十人淳謹千室之邑百人修十善則百人和睦傳此風教以周寰區編戶億千則仁人百萬夫能行一善則去一惡去一惡則息一刑一刑息於家萬刑息於國此明詔所謂坐致太平者是也故圖澄適趙二石減暴靈塔放光符健損虐神道助化昭然可觀謨之請制不謂全非但傷蠹道俗本在無行僧尼然而情偽難分去取未易耳至土木之工雖若靡費且植福報恩不可頓絕臣比斟酌進退未安今日面奉德音實用忻抃羊玄保進曰此談蓋天人之學非臣愚所宜預聞切恐秦楚論強兵之術孫吳盡吞併之計無取於此帝曰此非戰國之具良如卿言尚之曰夫禮隱逸則戰士息貴仁德則兵氣消尚以孫吳為志動期吞併則將無取於堯舜之道豈特釋教而已哉帝悅謂尚之曰釋門之有卿猶孔氏之有季路也自是帝留神釋典益重玄化及顏延之著離識論及論檢勅法師惠嚴辨其同異酬酢終日帝笑曰卿等殆不愧支許矣文帝幸曲水公卿畢集帝命賦詩沙門惠觀詩先成奏之句有奇勝之韻帝悅以示百官皆歎服其才觀與惠嚴謝靈運等詳定大涅槃經頗增損其辭因夢為神人呵之曰乃敢妄以凡情輕瀆聖典觀等惶懼而止時有僧惠琳者以才學得幸于帝與決政事時號黑衣宰相致門下車蓋常不容迹琳妄自驕蹇見公卿纔寒暄而已著白黑論毀佛叛教遂感現報膚肉糜爛歷年而死論曰世智辯聰人情所歆慕以為英靈者也佛世尊則以為八難之一何哉靈運恃才傲世以謀叛伏誅惠琳毀形衣僧伽黎而竊與朝政既叛教矣復從而毀佛遂蒙惡報以死嗚呼蓋世智之為難也明矣觀嚴二人妄以凡情輕議聖典向使不遇神人呵之則世智之難亦幾不免大哉跋摩尚之對制之言可謂旨窮大體而識盡精微真天下之通論也是歲文帝詔求沙門能述生法師頓悟義者刺史庾登之以釋法瑗聞召對顧問瑗伸辯詳明何尚之歎曰意謂生公之歿微言永絕今復聞象外之談所謂天未喪斯文也未幾天保寺成詔瑗主之王景文至值其講歎曰所舉皆所未聞所指皆出意表真法中龍也湘宮寺成復移瑗居之帝臨幸聽法時以為榮魏太武燾即位改太平真君真君三年上詣道壇受籙是年北魏太武以戊寅平蕩中原江北盡臣伏又為寇謙之倚崔皓為天師故改真君之號迨今五年崔信寇術憎釋愈甚太子晃師事法師玄高崔皓妬晃讒於太武疑之令幽死晃求哀於高高為作金光明懺太武夢其先祖讓之曰不當以讒疑太子既寤以所夢語群臣臣下皆稱太子無過待之如初其相崔皓懼太子將不利於己白太武曰太子前實有謀仍結玄高以術致先帝恐陛下耳若不早誅必為大害太武大怒收玄高惠崇害之高弟子玄暢居雲中聞高遇害日馳六百里至魏闕泣曰和上神力當為我起於是高開眸曰大法應化隨緣盛衰盛衰在迹理恒亘然但惜汝等行如我耳或恐過之矣唯玄暢南渡汝等死後法當更興善自修心毋令中悔言訖即化沙門法進號呼曰聖人去世我何用生應聲見高於雲中進頂禮乞救高曰不忘一切寧獨棄汝耶曰和尚與崇公並生何所高曰我往惡處救護眾生崇已歸安養矣言訖不見世祖時道士寇謙之字輔真雍州人早好仙道修張魯之術服食餌藥歷年亡效有仙人成公興求謙為之弟子相與入華山居石室興採藥與謙之服能不飢又共入嵩山石室尋有異人將藥與謙之皆毒蟲臭物謙之懼走興歎息曰先生未仙正可為帝王師耳未幾興仙去謙守志嵩山忽遇大神乘雲駕龍導從百靈集於山頂稱太上老君謂謙之曰自天師張陵去世以來地上曠職汝文身直理吾故授汝天師之位錫汝雲中新科二十卷自開闢以來不傳於世汝宣吾新科清整道教除去三張偽法租米錢稅及男子合氣之術大道清虛寧有斯事專以禮度為首加之以服食閉練使玉女九疑十二人授謙之導引口訣遂得辟穀氣盛顏色鮮麗云是歲即元嘉二十三年魏太武三月西伐長安與崔皓皆信重寇謙之而奉其道皓特不喜佛每言於魏主以為佛法虛誕為世費害宜悉除之及魏主討蓋吳至長安入佛寺沙門飲從官酒從入其室見大有兵器出白太武武怒曰此非沙門所用必與蓋吳同謀欲為亂耳命有司按誅合寺僧閱其財產大有釀具及州郡牧守富人所寄物以萬計又為窟室以匿婦人皓因說帝將誅天下沙門毀諸經像帝從之寇謙之切諫以為不可皓不從先盡誅長安沙門焚燒經像還宮勅臺下四方命一依長安法詔曰昔後漢荒君信惑邪偽以亂天常自古九州之中未甞有此誇誕大言不本人情叔季之世莫不眩焉由是政化不行禮儀大壞九服之內掬為丘墟朕承天緒欲除偽定真復羲農之治其餘一切蕩除滅其蹤跡自今已後敢有事胡神及造形像泥人銅人者門誅自王公已下有私養沙門者限今年三月十五日過斯不首身死有司宣告征鎮將軍刺史諸有浮圖形像及一切經皆擊破焚燒沙門無少長悉坑之太子素好佛法屢諫不聽乃緩宣詔書使遠近預聞之得各為計沙門多亡匿獲免收藏經像唯塔廟在魏境者無復孑遺魏真君九年天師寇氏勉帝以京之東南地建靚輪天宮奏曰陛下以真君御世開古未有應受符命帝然之遂受符錄建靚輪天宮令極高大不聞雞犬之音要與天神交接工力萬計經年不成其寇謙之惡疾死功遂止真君十一年崔皓甞見妻郭氏讀金剛經乃奪之火焚棄廁初崔皓為魏司徒自恃才略及魏主所寵任專制朝權太武以皓監祕書其黨閔湛者勸皓刊所撰國史于石以彰直筆皓從之於是刊石立於郊壇書魏先世事皆詳實往來見者咸以為言北人無不忿恚相與譖皓於帝以為暴陽國惡帝大怒使有司按皓罪狀皓惶惑不能對執皓檻車置于城南道側使衛士路人行溲其面呼聲嗷嗷徹于道曰此吾投經溺像之報也凌遲而死時年七十矣崔寇二家悉夷五族坐及僚屬凡百二十人皓既勸魏主除蕩釋氏及經像毀廢皓行路見遺像必停車溺之及族誅尸無收者又積怨在人於是競溺皓尸至糜潰乃止論曰崔皓之不智司馬溫公論詳矣大抵拓跋氏起自沙塞未遷都時性殘忍殺人如甘美飲食其俗習然也初太子晃被讒而玄高等數僧受誅頗見其無辜矣及罷釋氏沙門誅而坑之者豈勝道哉此雖虜人性凶亦崔皓當權用法如此既而皓被讒迹其所坐蓋作史之失在唐世不過黜官榮投之荒裔而已假令誅之亦不過一已乃遂夷滅五族何哉蓋以無辜而施於人也深則其報之於己也必厚此天道常數而不易者也至於吾釋之經像於皓庸有傷害哉而皓每見必停車而溺之及皓未旋踵而尸亦為人溺之至糜潰而止嗚呼皓不畏聖人之言而欺天也又如此故天復為之速報以警動乎人世也可不戒哉可不戒哉魏改正平世尊示滅一千四百年矣魏朝元會沙門曇始振錫至宮門吏白太武曰趣斬之刃下無傷又白臨殿陛矣太武抽佩劍自斬之亦不能傷劍微有󰇝如線令收捕投虎檻中虎皆怖伏不敢瞬左右請以天師試之虎即虓吼太武大驚延始上殿再拜悔謝魏書佛老志云沙門惠始清河張氏子初聞羅什出經詣長安見之學習禪定於白渠北晝入城聽講夕還處靜三輔識者高之武帝滅姚氏留子義真鎮長安及義真為赫連屈局所敗始身被刃而無傷屈局怒召始於前以所佩劍自擊之又不能害乃懼而謝後至魏多所化導自初習定至卒五十餘年未甞寢臥跣行足不沾泥愈加鮮白世號白足阿練若太武深加敬禮始預知終期齋潔端坐僧徒滿側泊然而寂停尸十日容色不變閱十餘年改葬貌亦如存舉世歎異及葬日送者萬餘人皆號慕哭之慟中書監高允為傳頌其德云魏太武以癘作二月五日卒矣魏文成帝𤀹改興安二十九年魏太武帝殂吳王立未幾而薨高宗文成帝即位乃太武之孫也群臣勸請興復釋氏下詔曰夫為帝王者必祇奉明靈顯彰仁道其能惠著生民濟益群品雖在往古猶序其風烈是以春秋喜崇明之禮祭典載功施之族況釋教如來功濟大千惠流塵境尋生死者歎其達觀覽文義者貴其妙門助王政之禁律益仁智之善性排撥群邪開演正覺故前代已來莫不崇尚亦我國家常所尊事世祖太武皇帝開廣邊荒德澤遐被沙門道士善行純誠如惠始之倫無遠不至風義相感往往如林夫山海之深寧免奸婬之儔得容假託講寺之中致有兇黨是以先朝因按假亹戮其有罪所司失旨一切禁斷景穆皇帝每為慨然值軍國多事未遑修腹朕承鴻緒君臨萬邦思述先志以隆斯道今制諸州郡眾居之所各聽建佛圖一區其有好樂道法欲為沙門性行素篤鄉里所明者聽出家於是天下承風朝不及夕往時所毀圖寺經像並還修復有罽賓王種沙門師賢者東游涼城至魏值罷教權假藥術守道不改於復教日即為沙門同輩五人高宗親為下髮命師賢為僧統明年有旨於五級大寺為太祖已下五帝鑄釋迦文像五尊各長丈有六尺用赤金二十五萬斤云武帝駿改孝建魏改興光第二十七祖般若多羅者東印土人也既得法已行化至南印度彼王名香至崇奉佛乘尊重供養度越倫等又施無價寶珠時王有三子其季開士也尊者欲試其所得乃以所施珠問三王子曰此珠圓明有能及此否第一子月淨多羅第二子功德多羅皆曰此珠七寶中尊固無踰化非尊者道力孰能受之第三子菩提多羅曰此是世寶未足為上於諸寶中法寶為上此是世光未足為上於諸光中智光為上此是世明未足為上於諸明中心明為上此珠光明不能自照要假智光光辨於此既辨此已即知是珠既知是珠即明其寶若明其寶寶不自寶若辨其珠珠不自珠珠不自珠音要假智珠而辨世珠寶不自寶者要假智寶以明法寶然則師有其道其寶即現眾生有道心寶亦然尊者歎其辨慧乃復問曰於諸物中何物無相曰於諸物中不起無相又問於諸物中何物最高曰於諸物中人我最高又問於諸物中何物最大曰於諸物中法性最大尊者知是法嗣以時尚未至且默而混之及香至王厭世眾皆號絕唯第三子菩提多羅於柩前入定經七日而出乃求出家既受具戒尊者告曰如來以正法眼付大迦葉如是展轉乃至於我我今囑汝聽吾偈曰心地生諸種因事復生理果滿菩提圓華開世界起尊者付法已即於座上起立舒左右手各放光明二十七道五色光耀人踊身虛空高七多羅樹化火自焚空中舍利如雨收以建塔當宋孝武帝孝建元年甲午歲也孝建元年宋孝武帝舉兵誅元凶而求那跋陀羅逃民間其後王玄謨軍梁山孝武令軍中得跋陀者驛馳至臺俄得之送金陵引見帝曰企德日久乃今始遇間關來歸亦有恨乎曰亡所恨但念夙緣遇此遂成熟耳帝慰之且戲曰尚念譙王乎對曰古人不忘一飯王飯我十年乃敢遽忘耶念當從陛下求為王長修冥福帝悽然改容中興寺成有旨命住持帝宴東府公卿畢集召跋陀至皤然清癯孝武望見謂謝莊曰摩訶衍有機辯當戲之必能悟人情跋陀趨升陛帝曰摩訶衍不負遠來唯有一在即應聲曰貧道客食聖朝三十載恩德厚矣所欠者一死耳帝大悅移席相促一座盡傾魏改大安孝武詔沙門道猷為新安寺鎮寺法主初文帝間惠觀頓悟之理孰精觀以猷對有旨召入大內盛集名流猷敷宣有緒法義粲然聞者開悟有攻難者猷必挫以釋之帝拊髀稱善至是為天下法主甚允時望法師寶亮居中興寺中書袁粲見而異之以書抵其師道明略曰比見亮公非常人也日聞所未聞不知歲之將暮然珠生合浦魏人取以照乘玉在邯鄲秦人請以華國天下之寶不可自專當與同之也自是亮名益重晚居靈味寺講席冠京邑弟子三千餘亮英氣駸駸逼人辭鋒錯逸議者或蔽於理亮釋之莫不渙然改大明是歲有羌人高闍反累及沙門曇標乃下詔付所司精加沙汰遂設諸條自非戒行精苦之者並令還俗詔雖嚴重竟不施行魏改和平大明六年九月右司陳言臣聞邃拱凝居非期弘峻拳跪盤伏豈止恭敬將以昭彰四維締制六寓故雖儒法支派名墨條流至於崇親嚴上厥繇靡爽唯浮圖教特異於此凌滅禮度偃居尊戚失隨方之妙迹迷至化之淵美臣聞佛以謙儉自牧以忠順為道不輕比丘逢人必拜目連大士遇長則禮寧有屈膝四輩而閒禮二親稽顙耆臈而直骸萬乘者耶故咸康剏議元興再述而事屈於偏黨道剉於餘分今鴻源遠洗群流仰鏡九仙贐寶百神󱞆職而畿輦之內含弗臣之民階席之間延抗禮之客懼非所以澄一風軌詳示景則者也臣等參議以為沙門接見皆當盡禮敬之容依其本俗則朝徽有序乘方兼遂矣制可法師僧遠聞而歎曰我剃頭為沙門本出家求道何關於帝王即日拂衣歸于林壑是歲吳郡朱靈期者自高麗還舶為風携至一洲洲有山因意登之十餘里聞午梵知有寺寺七寶所成見僧數輩皆石像欲返有呼靈期再拜得食食味香美非世間有也有人云此去金陵二萬餘里甞識杯渡道人否靈期曰識之其人指北壁一囊并瓶錫曰乃其鉢具耳今取附君并書又以青竹杖授之曰見杯渡即付之令一沙彌送至舶沙彌命靈期以竹杖置前水中三日而至石頭淮遂失竹杖有須渡來得鉢大笑曰我不見此鉢且四千年矣以擲雲中又接之乃去渡屢示寂已而復游於世復至齊諧家同呂道惠杜天期水丘熙三大士在焉諧大驚即再拜渡曰年大凶無忘修福業法意道人德高可親之以禳災俄門楣上一僧呼渡仰見之即辭去後不復見釋僧導京兆人也十歲從師所學弘大為王者之敬初姚興欽重出入同輦後帝悅其賢躬為壽春立光山寺勅開講首曰昔王宮托生雙林見滅自爾已來歲逾千載淳源永謝澆風不追給苑丘墟鹿園蕪穢九十五種以趣下為升高三界群生以火宅為淨土豈知上聖流涕大上悽惶者哉因即涕泗四眾為之改容廢帝業改景和魏文成帝末年疏勒國王遣使送佛袈裟一頂長二丈餘帝審是佛衣應有靈異置之猛火經日不然於是駭然心形俱肅信乎明帝或改太始魏獻文帝弘改永光魏改天安大教東被四百年矣魏改皇興魏是年建永寧寺浮圖七級高三百餘尺為天下第一又鑄釋迦文像高四十三尺用赤金十萬斤黃金六百斤又造三級石浮圖寶誌大士於是年往來皖山劍水之下髮而徒跣著錦袍俗呼為誌公面方而瑩徹如鏡手足皆鳥爪初金陵東陽民朱氏之婦上巳日聞兒啼鷹巢中梯樹得之舉以為子七歲依鍾山大沙門僧儉出家專修禪觀至是顯迹以剪尺拂子掛杖頭負之而行經聚落兒童嘩逐之或微索酒或累日不食甞遇食鱠者從求之食者分啗之而有輕薄心誌即吐水中皆成活魚時時題詩初若不可解後皆有驗邵碩者本康居國人大口醜目狀如狂小兒得侮慢時時從酒徒入肆酣飲後為沙門號碩公與誌最善出入經行不問夜旦意欲為之則去游益州諸縣皆以滑稽言事能發人歡笑因勸以善家家喜之將亡謂沙門法進曰願露骸松下然兩脚須著屐進諾之已而化舁其尸露之明日往視失所在俄有自󱡀縣來者曰昨日見碩公著一屐行市中曰為我語進公小兒見欺止與我隻履進驚問沙彌答曰舁尸時一履墮行急不及繫也明帝詔僧瑾為天下僧正止靈根寺帝多諱忌犯者必殺之瑾每匡諫賴免者甚眾時京邑諸師立二諦義有三宗宗各不同於是汝南周顒作三宗論以通其異然畏譏不敢傳法師智林者最有時望以書抵顒略曰切聞三宗論鉤深索隱盡眾生之情廓而通之盡諸佛之意使法燈有種勝利無窮借使國城妻子之施何以逮此哉傳者以為公畏譏評故欲中輟詎可特纏疑障自發現行乎顒得書戄然悟此論遂行于世矣元魏文皇帝宏改延興釋老志曰有魏孝文者聖天子也五歲受禪十歲服冕太和十八年遷都于洛二十年改姓元氏文章百篇冠絕今古初登詔誥假手有司太和以後並自運筆前後諸帝不能及之凡下七詔大興三寶帝建鹿野鹿苑二浮圖岩房禪室無不嚴麗改泰豫四月上殂太子昱立十歲後廢帝昱改元徽魏改承明順帝準改昇明魏改太和右宋八主六十年齊雷氏曰太祖高皇帝道成改建元是年高祖有事于鍾山因幸沙門僧遠所居遠床坐辭以老病不能出迎高祖將詣床下見之左右以房閤狹不容輿蓋遂駐蹕遣使勞問臥起而去遠居山凡五十餘年初猶有食食不繼㵎飲二十餘年天下仰其高行及終武帝致書沙門法獻曰承遠上無常弟子夜中已知遠去此玄甚得好處諸佳非一不復增悲也一二遲見法師方可敘瑞夢耳今為作功德所須可具疏來武帝頤改永明勅沙門法獻玄暢為天下僧主他日會于帝前對制稱名而不坐中興寺僧鍾對帝稱貧道武帝訝之以問中書王儉儉曰漢魏佛法未盛傳記無載者獨宋魏始盛而沙門多稱貧道而預坐晉庾氷桓玄皆欲屈之然竟不可行今亦稱貧道帝曰獻暢二師道行如此猶稱名朕以稱名乃得宜可著令以為定式初獻公慕法猛西遊自巴蜀出河南經芮芮國到于闐欲度葱嶺會棧道絕不得往獲佛牙一枝舍利十有五粒并經論梵夾而還暢公精究經律博貫子史百氏之言初華嚴未有疏暢首為之學者得以祖述焉風詣高簡弘道輔世有功國家莫年特聽肩輿入殿時稱黑衣二傑焉明教嵩禪師論曰近古高僧見天子不名預制書則曰師曰公鍾山僧遠鑾輿及門而床坐不迎虎溪惠遠天子臨潯陽而詔不出山當時待其人尊其德是故聖人之道振其徒尚德儒曰貴德何如以其近於道也後世之慕其高僧者交卿大夫尚不得預下士之禮其出其處不若庸人之自得況如惠遠之見天子乎僧遠之自若乎望吾道之興吾人之修其可得乎存其教而不須其人存諸何以益乎惟此未甞不涕下也魏始服袞冕乘御輦魏祀員丘方澤作孔子祠永明七年帝怒大士寶誌惑眾收逮建康獄是日國人咸見大士游行市井既而檢校仍在獄中其夕語吏曰門外有兩輿食金鉢盛飯汝可取之果文惠太子竟陵王送供至建康令呂文顯以聞帝悔謝迎至禁中俄有旨屏除後宮為家人宴誌例與眾暫出已而猶見行道于顯陽殿比丘七輩徒其後帝驚遣吏至問吏白誌久出在省中及視之身如塗墨焉帝益神敬之後在華林園忽重著三頂布帽亦不知自何而得之未幾而帝崩文惠太子豫章王相繼而殂果如其讖靈味寺沙門寶亮者欲以衲帔遺之未及有言誌忽來牽帔而去王仲熊問仕何所至不答直解杖頭左索與之仲熊初不曉後果至尚書左丞焉建武末平旦出門忽褰裳走過曰門上血腥及明帝遇害果以犢車載尸自此門出舍閹人徐龍駒宅而帝頸血流被門限初欝林多害宗室高士江必憂南康王問誌誌覆香爐灰示之曰都盡無餘徐陵兒時父携之謁誌誌拊曰天上石麒麟也陵後果顯于世沙門曇超者居錢塘靈苑山一夕有異人至曰此邦蒙師留蒼生之福然富陽民無故鑿山麓斷壞群龍之室龍忿不致雨今二百日矣欲法師一往誨龍為蒼生請福豈有意乎超曰此檀越事吾何能為哉神曰弟子力能吐雲不能致雨超諾之至赤庭山為龍說法俄大雨因止臨溪縣令聞超在辦舟迎之超即日遁還靈苑逸士顧歡隱居不仕尚黃老南史云歡以佛道二家教異學者互相非毀乃著夷夏論其略曰辨是與非宜據聖典道經云老子入關之天竺維衛國王夫人曰淨妙老子因其晝寢乘日精入淨妙口後年四月八日剖右腋而生墮地即行七步於是佛道興焉此出玄妙內篇佛經曰釋迦成佛有塵沙之數或為國師道士儒林之宗出瑞應本起試論之曰五帝三皇未聞有佛國師道士無過老莊儒林之宗孰出周孔右孔老非聖誰或當之然二經所說若合符契道則佛也佛則道也其聖則符其迹則反或和光以明近或耀靈以示遠道濟天下故無方而不入智周萬物故無物而不為其入不同其為必異各成其性不易其事是以端委縉紳諸華之容剪髮曠衣群戎之服全形守禮繼善之風毀貌易形絕惡之學豈伊同人爰及異物無盡世界聖人代興或昭五典或布三乘在鳥而鳥鳴在獸而獸吼教華而華言化夷而夷語雖舟車均於致遠而有川陸之節佛道齊乎達化而有夷夏之別若謂其致既均其法可換者是車可涉川而舟可行陸乎屢見刻有沙門守株道士互爭小大交相彈射或域道以為兩或混俗以為一是牽異以為同破同以為異則乖爭之由淆亂之本也尋夫聖道雖同而法有左右始乎無端終乎無末泥洹仙化各是一術佛號正真道稱正一一歸無死真會無生在名則返在實則合但無生之教賒無死之化切切法可以進謙弱賒法可以退夸強佛教文而博道教質而精精非麁人可信博非精人所能佛言華而引道言實而抑抑則明者獨進引則昧者競前佛經繁而顯道經簡而幽幽則妙門難見顯則正路易遵此二法之辨也聖匠無方方圓有體器既殊用教亦異施佛是破惡之方道是興善之術興善則自然為高破惡則勇猛為貴佛迹光大宜以化物道迹密微宜用為己優劣之分大略在茲歡雖同二法而意黨道教司徒袁粲託為沙門通公駁之略曰白日停光恒星隱照誕降之應事在老先固非入關方昭斯瑞又西域之記佛經之說俗以膝行為禮不慕蹲坐為恭道以三繞為虔不尚踞傲為肅豈專戎土爰及茲方襄童謁帝膝行而前趙王見周三環而上今佛法乘化或因或革清信之士容衣不改息心之人服貌必變變本從道不遵彼俗俗風自殊無患其亂孔老釋迦其人或同觀其設教其道必異孔老教俗為本釋氏出世為宗發軫既殊其歸亦異又仙化以變形為尚泥洹以陶神為先變形者白首為緇而未能無死陶神者使塵惑日損而湛然常住泥洹之道無死之地陶神若此何謂其同時何常侍鎮之覩顧歡和同二教大不平之以書抵歡劇言道教不足以擬釋氏歡答其書固自封執鎮之重與之書猥辱返釋究詳淵況既和光道佛而涇渭釋李觸類長之爰至碁弈然敷佛彌過精旨愈昧所謂馳走滅迹跳動息影焉可免乎輒復略諸近要以標大歸夫太極剖判兩儀妄立五陰合興形識謬彰識以流染因結形以愛滯緣生三皇之前民多顓愚專愚則巢居穴處飲血茹毛君臣父子自相胡越猶如禽獸又比童蒙道教所不入仁義所未移及其沈欲淪波觸涯思濟思濟則祈善祈善則聖應夫聖者何耶感物而遂通者也夫通不自通感不自感常在此通每自彼自彼而言懸鏡高堂自此而言萬像斯歸故知天竺者居娑婆之正域處淳善之嘉會故能感通於至聖中土於大千聖應既彼聲被則此覩日月之明何假離朱之察聞雷霆之音奚事子野之聽故卑高殊物不嫌同道左右兩儀無害天均無害天均則雲行法教不嫌同道則雨施夷夏夫道者一也形者二也道者真也形者俗也真既猶一俗亦猶二盡二得一宜一其法滅俗歸真必其違俗是以如來制軌玄劫同風假令孔老是佛則為韜光潛導匡救褊心立仁樹義將近順情是以全形守祀恩接六親攝生養性自我外物乃為盡善不為盡美蓋是有涯之制未鞭其後也何得擬道菩提比聖牟尼哉且佛教敷明要而能博要而能博則精疎兩級精疎兩級則剛柔一致是以清津幽暢誠視易准夫以視為員者易以手為員者難將不捨其所難從其所易耶道家經籍簡陋多生穿鑿至如靈寶妙真採撮法華制用尤拙如上清黃庭所尚服食咀石飡霞非徒法不可効道亦難同其中可長唯在五千之文全無為用全無為用未能違有違有為懷靈芝何養佛家三乘所引九流均接九流均接則動靜斯得禪通之理是三中之一耳非其極也禪經微妙境相精深以此締真尚未能至今云道在無為得一而已無為得一是則棄契千載棄契千載不俟高唱夫明宗引會導達風流者若當廢學精思不亦怠哉豈道教之筌耶敬尋所辨非徒不解佛亦不解道也反亂一首聊酬啟齒亂曰運往兮韜韜明玄聖兮幽幽翳長夜兮悠悠眾星兮晰晰太暉灼兮昇曜列宿奄兮消蔽夫輪桷兮殊材歸敷繩兮一制苟專迷兮不悟增上驚兮遠逝卞和慟兮荊側豈偏尤兮楚厲良箏蔑兮詖若焉相責兮智慧時復有朱常侍昭之因何鎮之書乃作難夷夏論而朱廣之作諮夷夏論並章分句解以破顧歡之蔽於淺也汝南周顒高僧惠通並著駁夷夏論歡之作遂不勝其謬矣復有法師紹正者著二教論其略曰佛明其宗道全其生守生者蔽明宗者通今道名長生不死名補天曹大乖老莊立言之旨齊文惠太子及竟陵王子良並酷好佛竟陵著淨住子四部二十卷闡揚佛教有吳興道士孟景翼者頗有時譽太子召入玄圃眾僧大會子良使景翼禮佛景翼弗禮子良送十地經與之景翼造正一論略曰佛以一音演說法老子抱一以為天下式一之為妙空玄絕於有境神化贍於無窮為萬物而無為處一數而無數莫之名而強號為一在佛為實相在道為玄牝道之大象即佛之法身以不守之守守法身以不執之執執大象但物有八萬四千行說有八萬四千法法乃至於無數行亦達於無央等級隨緣須道歸一歸一即回向向正即無邪邪觀既遣億善日新三五四六隨用而施獨立不改絕學無憂曠劫諸聖共遵斯一老釋未始於常分迷者分之而未合億善遍修遍修成聖雖十號千稱終不能盡終不能盡豈思議哉司徒中郎張融作門律云道之與佛逗極無二吾見道士與道人戰儒墨道人與道士辨是非昔有鴻飛天首積遠難亮越人以為鳧楚人以為乙人自楚越鴻常一耳以示汝南周顒顒難之曰虛無法性其寂雖同位寂之方其旨則別論所謂逗極無二為逗極於虛無為無二於法性耶足下所宗本一物而為鴻乙耳驅馳佛道無免二未未知高鑒緣何識本輕而宗之其有旨乎論曰自漢西域傳范曄論釋氏大概陳壽三國志則置而勿言唐太宗晉書則班班紀著沙門神異之迹未始輒有一言訾佛況佛化自晉抵南北朝始大振於天下賢哉魏收李延壽之作當世帝王公卿從事吾佛者未甞諱之而不書書之亦未甞以人事議佛也及顧歡傳則假乎當時群公評議二教而罪歡曰歡雖同二法而意黨道教嗚呼可謂良史矣陋哉歡翼之論猶昔人寶燕石者渠信有真玉哉元魏太和十六年下詔每四月八日七月十五日聽大州一百人為僧尼中州五十人下州二十人著之制令以為常准祀孔子於中書省欝林王照業改隆昌明帝鸞改建武魏改國姓元改永泰東昏侯寶卷改永元元魏宣武恪改景明道士陳顯明妄造道真步虛品經六十四篇和帝寶融改中興齊高帝蕭道成自戊午昇明二年四月受宋禪相襲七主二十四年傳譯華戎道俗二十人所出經律論傳錄等四十七部凡三百五十卷外國有所謂天竺沙門僧伽跋陀羅者師資相傳云佛涅槃後優波離結集律藏訖即於其年七月十五日受自恣竟以香花供養律藏便下一點置律藏前年年如是優波欲涅槃時付弟子陀寫俱陀寫俱付弟子須俱須俱付弟子悉伽婆悉伽婆付弟子目犍連子帝須帝須付弟子旃陀跋闍如是師師相付至今三藏法師法師將律藏至廣州臨上舶還本國時以律藏付弟子僧伽跋陀羅羅以永明六年共沙門僧猗於廣州竹林寺譯出善見毘婆沙一部十八卷即共安居以七年庚午歲七月望受自恣竟如前師法以香花供養律藏即下一點當其年凡得九百七十五點點是一年也至梁大同元年有隱士趙伯休於廬山遇苦行律師弘度得此點記年月伯休因問度曰自永明七年後云何不復見點度云自彼已前皆得道聖賢手自下點度乃凡夫止可奉持頂戴而已故不復點也伯休因舊點推至大同元年凡一千二十年今以此究參諸家傳記佛世尊誕生入滅之年並不相類大抵西域山川之廣國土之多佛化之盛各承一宗此亦一家之說不可廢故附著于此右蕭齊七主二十四年梁雷氏曰高祖武皇帝衍改天監道家太清經及眾醮儀十卷乃梁時陶弘景妄造武帝詔曰大士寶誌迹拘塵垢神游冥寂水火不能燋濡蛇虎不能侵懼語其佛理則聲聞以上談其隱淪則遁仙高者豈可以俗法常情空相疑忌自今中外任便宣化帝一日問誌曰弟子煩惑未除何以治之答曰十二帝問其旨云何答曰在書字時節刻漏中帝益不曉他日更問國祚有留難否誌指其頸示之帝曰朕享國幾何答曰元嘉元嘉帝喜以為倍宋文之年時革命之初帝臨政刻急誌假帝神力令見先君受極苦於地下由是䘏刑甞詔畫工張僧繇寒誌像僧繇下筆輒不自定既而以指釐面門分披出十二面觀音妙相殊麗或慈或威僧繇竟不能寫他日與帝臨江縱望有物泝流而上誌以杖引之隨杖而至乃紫旃檀也即以屬供奉官俞紹雕誌像頃刻而成神采如生帝悅以安內庭時法雲雲光二師俱有重望每講法天輒雨華帝疑其證聖夜於便殿焚疏請誌偕光雲三大士齋翌日誌獨赴而光雲俱未知帝由是益異其禮又甞與帝登鍾山之定林寺指前獨龍岡阜曰此為陰宅則永其後帝曰誰當得之曰先行者得之至十三年大士示寂帝憶其言以金二十萬易其地建浮圖五級其上鎮以無價寶珠勅王筠勒碑葬日車駕親臨致奠大士忽現於雲間萬眾歡呼聲震山谷自是道俗奉祀奇瑞顯應為天下萬一凡大士所為祕讖偈句多著南史為學者述大乘贊十篇科誦十四篇并十二時歌皆暢道幽致其旨與宗門冥合今盛傳于世是歲帝妃郄氏者初生有赤光照室器皿盡明及長性明惠善隷書讀史傳女工之事靡不閑習宋齊間諸王求婚父曄皆不許後以適帝生三女帝為雍州刺史而妃薨其性酷妬及是化為巨蟒入于後宮通夢於帝帝體將不安蟒輒激水騰涌或現龍形光彩照灼因於露井上為殿衣服委積置銀轆轤金瓶灌百味以祀之帝畢世不復議立皇后云天監三年四月八日帝率道俗二萬餘人升重雲殿親製文發願乞憑佛力永棄道教不在崇奉略曰經云發菩提心者即是佛心一切散善不得為喻弟子蕭衍比經荒逆耽事老君累葉相承深此邪法今捨棄奮習歸仗正因願使未來世童男出家廣弘經教化度含識共證菩提寧在正法中長淪惡道不樂歸依老子暫得神仙陟大乘心永離邪見正願諸佛證明菩薩攝受弟子蕭衍和南十一日勅門下曰大經中說九十六種唯一佛道是其正道餘皆邪也朕捨道以事諸佛正內之道公卿能入此誓者各可發菩提心老君周公孔子等雖是如來弟子化迹既邪止是世間之善不能革凡成聖是歲詔隱士何點點以巾褐入見帝帝賜之酒特除侍中點前席將帝須曰乃欲臣老子耶固辭不受復詔何胤胤謂使者曰吾年五十七矣月食四斗米不盡那復有宦情耶帝知不可致有旨給白衣尚書祿胤苦辭晚入虎丘之西寺講維摩經及將終夢天女六十餘人列于前及寤猶見之如故即具浴儼衣冠少頃而卒何氏自晉司徒充宋司徒尚之並建大義伸明佛法累葉遵承至胤姪侍中敬容而止五年帝注大品臣僚命法師法雲講之雲辭疾不赴帝遣使強起之曰將冀流通非高德無以憑也雲始從之雲最有譽當世雅為昭明太子所敬儒釋兩優為天下第一魏改永平八年魏主於式乾殿為諸僧及朝臣講維摩詰經時魏朝專尚釋氏不事經籍中書侍郎裴延雋上疏以為漢光武魏武帝雖在戎馬間未甞廢書先帝行師還都手不釋卷良以學問多益不可輟故也陛下升法座親講大覺凡在瞻聽塵蔽俱開然五經治世之楷模應務之所先伏願經書互覽孔釋兼存則內外俱周真俗斯暢時洛陽中國沙門之外自西域來者三千餘人魏主別立永明寺千餘間以處之遠近承風無不事佛比及延昌州郡凡一萬三千餘寺僧至二百萬十年詔法師僧旻入惠輪殿講勝鬘經帝臨聽公卿畢集有旨於莊嚴寺建八座法輪妙選奇傑番次主之時以旻為第一當講日聽者傾都堂無容足名士劉葉甞謂旻曰法師佛學有餘何故弘義多伸儒旨旻曰昔生公以頓悟通經次公以毘曇發論若貧道初不以儒釋限但據文義所向耳沙門道超者頻年力學慕旻公之講誓欲齊之夜夢神告之曰旻公毘婆尸佛時預宣法化君新發意者何能類之第自求成名不必苟齊也旻性謙冲不恃能矜物一時公卿道俗咸推仰之魏改延昌十一年有旨命寶亮法師授涅槃義疏帝為之序略曰離文字以設教忌心相以通道欲使珉玉異價涇渭分流制六師而正四倒返八邪而歸一味則法雨降而燋種受榮慧日昇而長夜蒙曉發迦葉之悱憤吐真實之誠言雖復三施等於前五大陳於後三十四問參差異辯方便勸發各隨意答舉要論經不出兩途佛性開其有本之源涅槃明其歸極之旨非因非果不起不作義高萬善事絕百非空空不能測其真際玄玄不能窮其妙門自非德均平等心合無生則金牆玉室豈易入哉下詔曰夫宗廟犧牲修行佛戒蔬食斷肉省貪絕欲天下水陸不令蒐捕又勅太醫不使肉藥公家織官錦帛並斷又造斷酒肉文及著淨業賦天監十三年誌公和尚示寂是年特進沈約卒約字休文婺州東陽人左目重瞳腰有紫誌少為書生名聞一時以風流見稱而肌體清癯時謂沈郎瘦甚為武帝所重官業具南史甞出意撰聲律以革古詩後世取則號曰四聲約甚精佛理著中食論理趣甚高其略曰人所以不得道者由於心神昏惑心神所以昏惑由於外物擾之擾之大者其事有三一則勢利榮名二則妖妍靡曼三則甘旨肥醲榮名難日用於心要無晷刻之累妖妍靡曼方之已深甘旨肥醲為累甚切萬事紜紜皆三者之枝葉耳聖人知不斷此三事求道無從可得乃為之法使簡而易從若也直云三事惑本並宜禁絕而此三事是人情所甚惑念慮所難遣雖有禁之之旨而事難卒從譬如方舟濟河豈不欲直至彼岸河流湍急會無直濟之理不得不從流靡久而獲至非不願速事難故也禁此三事事宜有端何則食之於人不可頓息其於情性三累莫甚故推此晚食併置中前自中之後清虛無事因此無事念慮得簡在始未專在久自習於是束以八支紆以禁戒靡曼之欲無由得前榮名眾累稍隨事遣故云往古諸佛過中不飡此蓋是遣累之筌罤適道之捷徑而惑者咸謂止於不食此乃迷於向方不知厥路者也又甞著設會謂意謂如來在日眾居伽藍不置食具時至則分衛持鉢以福眾生今之僧徒一皆違廢不止不持中食甚者甘腴厨饍豐美飲食或遇請召得蔬蔌之具莫不顰蹙以為不能甘也此豈有志於道哉其論略曰出家之人本資行乞戒律炳然不許立厨帳并蓄淨人今既取足官寺行乞事廢或有持鉢登門便呼為僧徒鄙事既為眾所鄙恥不復行乞悠悠後進求理者寡將謂乞食之業不可復行由淨飯王子轉輪之貴持鉢行乞以福施者豈不及千載之外凡庸沙門躬命僕竪自營口腹者乎行乞受請二事不殊今不復行乞又不赴請則行乞之法於此永冥此法既冥則僧非佛種佛種既離則三寶墜地矣約有文集百餘卷行于世是年魏胡太后作永寧石窟二寺極土木之美而永寧尤盛有金像高丈八尺如中人者又十軀為浮圖九級築基下及黃泉其高九十丈上立剎復高十丈每夜靜鈴鐸聲聞十餘里佛殿如太極殿三門如端門僧房千楹玉珠錦綉駭人心目未幾雷電火爇其塔遠近咸見烟焰中有塔升空而沒後月餘有自東州來者云此日見塔乘空飛海上而望海者時亦見之魏孝明帝詡魏改神龜會稽沙門惠皎以寶唱所撰名僧傳頗多浮汎因著高僧傳十四卷始元漢永平十年終于是歲凡四百五十三載二百五十有七人附見者二百餘人開其德業大略為十例其自敘曰前古撰集多曰名僧然名者實之賓也若實行潛光則高而不名若寡德適時則名而不高茲焉用紀高而不名則備今錄世以為確論釋僧朗者常誦法華風度凝遠飲啗不常每出一狗一猴隨之日循乞得飲膳即置木盂中食畢舉其餘以飼猴狗善作龜藏或時手足頭頸俱縮不見又甞登舟初無篙力朗坐其中猴狗馴側舟自泝流而上法師道英初隱太行山禪宴樹枝縈結如蓋覆之居久之棄去行龍臺澤觀游魚愛之即解衣入水宴坐深淵七日而出又甞隆冬覩嚴氷愛其瑩澈就臥其上信宿而起晚居蒲州普濟寺一日講起信至真如門奄爾氣絕眾意其逝矣有都講識之即謂眾曰此入滅盡想耳三日乃甦矣改普通魏改正光普通元年帝於禁中築圓壇將稟受歸戒妙選德行尤異者為之師朝議以惠約法師望高詔至約以禮遜讓不許夏四月丁巳帝行問道禮稟約為師授具足戒方羯磨次甘露降于庭有三足烏二孔雀歷階馴伏帝大悅賜約別號智者自是入朝必設特榻處之而帝座其側凡太子諸王公卿道俗從約授戒者四萬八千人沙門雖在耆艾亦重稟授獨法雲公曰吾既戒矣其可以佛法為人事耶於是議者高之時有達禪師者得水觀三昧每入此定有窺之者唯見清水凝渟滿室沙門道僊從達遊得火光三昧所居之室玄夜大明焉帝留神法門時釋子多縱率主僧懦不能制帝患之欲自以律行僧正事詔下京城大德無敢議者獨藏法師以為佛法淵博非一人能盡之執不奉詔帝訝之召入光華殿問狀藏面陳大旨秉執有據帝不能奪遂從之藏退謂諸僧曰上以佛法為己任誠當推順然衣冠家子弟十輩猶不能俱稱父意今糅雜五方之眾而以一己好惡繩之戒律將廢矣諸君不慮此何也法雲公歎曰教理深致未能多謝一日之事良可愧服帝自受具寢處略同沙門雖宮禁每亦恣僧游覽獨禁御座而已藏公一日昇殿登之左右呵止之藏曰貧道定光金輪之裔寧愧此座倘見殺不慮無受生處帝聞置之弗罪藏少時遇相者曰法師壽不過三十一藏歲懼日誦金剛般若至期夢前人復來告曰法師以般若力故壽倍僧矣又甞夢維摩詰降其房與語臨別以素麈尾遺之而去藏自是玄辯日新矣魏正光元年孝明帝加元服命沙門道士講道於禁中時道士姜斌沙門曇謨最對論帝曰佛與老子同時否姜斌曰按開天經云老子西入化胡佛充侍者明是同時曇謨最曰老子當周何年而生斌曰定王三年生簡王四年仕於周敬王四年年八十五西入化胡最曰吾佛以周昭王二十四年誕生穆王五十二年滅度自世尊滅度至定王三年凡三百四十五年老子方生及敬王元年老子西游則世尊示寂已四百二十五年矣據此相去懸遠而言化胡無乃謬乎斌曰佛生周昭之世有何文記最曰周書異記漢法本內傳並有明文斌曰孔子制法於佛逈無文記何也最曰孔子有三備十經謂天地人也佛之文言出於中備斌曰孔子聖人何假十乎最曰佛是眾聖之王達一切含識先後際吉凶終始不假卜筮自餘小聖雖曉未然必藉蓍龜方通休咎時侍中劉騰宣勅曰姜斌論無宗旨宜退席又問開天經何從而得是誰所說可疾取來及取經至帝命群臣詳定真偽時太尉蕭綜太傅李寔洎公卿大夫百六十餘人覽畢劾奏曰老子止著五千文更無他說今姜斌所據文詞鄙俚宗旨乖謬既瀆先師又罔聖德罪當惑眾制可將抵以刑三藏菩提流支奏解斌特流馬邑曇謨最善大小乘有律行初在邯鄲說律感異比丘六十餘輩降席聽戒流支每見稱為東方開士焉魏書佛老志曰道家之源出於老子其自言也先天地生以資萬類上處玉京為神王之宗下在紫微為飛仙之主千變萬化有德不德隨機應物厥迹無常授軒轅於峨嵋教帝嚳於牧德大禹聞長生之訣尹喜受道德之旨至於丹書紫字升玄飛步之經五石金光妙有靈洞之說不可勝紀其為教也咸蠲去邪累澡雪精神積行樹功累德增善乃至白日升天長生世上是以秦皇漢武甘心不息勞心竭思所在追求終莫之致退恨於後故有欒大徐氏之誅然其道惑人効學非一靈帝置華蓋於濯龍設壇場而為禮及張陵授道於鶴鳴因傳天宮章本千有二百弟子相授其事大行齋祠跪拜各有成法於是三元九府百二十宮一切諸神咸所統攝又稱劫數頗竊佛經及其劫終稱天地俱壞其書多有禁祕非其徒不得輒觀至於化金銷王行符勅水奇方妙術万等千條上云羽化飛天次稱消災減禍故好異者往往而尊事之初文帝入賓于晉從者云登仙伊闕太祖好老子之言誦詠不倦天興中儀曹郎董謐上服食仙經數十篇乃置仙人博士立仙坊煮煉百藥封西山以供其薪蒸令死罪者服之多死無驗久之太祖意少懈乃止魏用正光曆鑄鐵錢民盜鑄者多物價騰踊魏改孝昌改大通上幸同泰寺捨身初祖菩提達磨大師天竺南印度國香至王第三子也王薨師出家遇二十七祖般若多羅付以大法因問我既得法宜化何國多羅曰汝得法已俟吾滅度六十餘年當往震旦國闡化曰彼有法器堪繼吾宗千載之下有留難否多羅曰汝所化方得菩提者不可勝數吾滅度後彼有劫難水中文布善自降之汝至時南方不可久留聽吾偈曰路行跨水復逢羊獨自悽悽暗度江日下可怜雙象馬二株嫩桂久昌昌復演八偈皆預為讖至多羅示寂師演化本國會其姪異見王者輕毀三寶師遣其徒波羅提微現神力攝化歸正師以震旦緣熟即別其眾而異見王枉駕見師曰告之曰當勤修福行護持三寶吾去非晚一九即回王泣曰叔既有緣在彼非吾所留唯願不忘父母之國事畢早回遂具大舟實以眾寶王躬率臣僚送至海濱師同商馭舟達于南海廣州刺史蕭昂舘之以表聞奏有詔迎見師入朝帝問朕即位以來造寺寫經度僧不可勝數有何功德師曰並無功德帝曰何以並無師曰人天小果有漏之因雖有非實帝曰何謂真功德師曰淨智妙明體自空寂如是功德不於世求帝曰何為聖諦第一義曰廓然無聖帝曰對朕者誰曰不識帝不省玄旨師遲留數日遂度江之魏止於嵩山少林寺終日壁觀而已有僧神光者因神人發起來見師師端坐不顧會天大雪光立雪中至積雪過膝師憫而問曰汝久立雪中求何事耶光曰唯願大慈開甘露門廣度群品師曰諸佛無上妙道曠劫難逢豈小德小智輕心慢心欲冀真乘徒勞勤苦光聞誨勵喜不自勝即以利刀自斷左臂置於師前師曰諸佛最初求道重法忘身汝今斷臂吾前求亦可矣光承其言即易名惠可復問曰諸佛法印可得聞乎師曰諸佛法印匪從人得曰我心未寧乞師與安師曰將心來與汝安可曰覓心了不可得師曰與汝安心竟久之為可等略辨大乘入道四行其辭曰夫入道多雲要而言之不出二種一理入二行入理入者謂藉教悟宗深信含生同一直性但為客塵妄想所覆不能顯了若捨妄歸真凝住壁觀無自無他凡聖一等堅住不移更不隨於文教此則與理冥符無有分別寂然無為名之理入行入者有四一報冤行二隨緣行三無所求行四稱法行謂報冤行者凡修道人若受苦時當念我從往昔無數劫中棄本逐末流浪諸有多起冤憎違害無限今雖無犯是我夙殃惡業果熟非天非人所能見與甘心忍受都無怨恨作是觀時與理相應體冤進道故名報冤行隨緣行者眾生無我並緣業所轉苦樂齊受皆從緣生若得勝報榮譽等事皆是過去夙因所感緣盡還無何喜之有得失從緣心無增減喜風不動冥順於道名隨緣行無所求行者世人長迷處處貪著智者悟真安心無為萬有皆空無所希冀三界久居猶如火宅有身皆苦誰得而安了達此處息念無求故經云有求皆苦無求乃樂是則無求真為道行故名無所求行稱法行者性淨之理因之為法此理眾相斯空無染無著無此無彼經云法無有我離我垢故智者信解此理應當稱法而行法體無慳於身命財行檀捨施心無慳惜達解三空不倚不著但為無垢稱化眾生而不取相此為自行亦復利人莊嚴菩提之道檀施既爾餘五亦然為除妄想修行六度而無所行是名稱法行大同元年十月師將示寂道副尼總持道育惠可等侍側曰時將至矣汝等蓋各言所得乎時道副曰如我所見不執文字不離文字而為道用師曰汝得吾肉尼總持曰我今所見如慶喜見阿閦佛國一見更不再見師曰汝得吾皮道育禪師曰四大本空五陰非有而我見處無一法可得師曰汝得吾骨大師惠可即禮三拜復依位而立師曰汝得吾髓即顧謂可曰世尊以正法眼藏付囑大迦葉展轉傳授以至於吾吾今付汝汝當護持并授汝袈裟以為法信可跪受其衣願聞指示師曰內傳法印以契真心外付法衣以定宗旨後代澆薄疑慮競生謂吾西土汝乃此方憑何得法以何為證或遇難緣但出此衣用以表信其化無礙至吾滅後二百餘年衣止不傳法周沙界潛符密契千萬有餘汝當闡化勿輕未悟一念回機便同本有聽吾偈曰吾本來茲土傳法救迷情一花開五葉結果自然成又曰吾有楞伽經四卷亦付與汝即是如來心地要門吾自離南印來此東土見赤縣神州有大乘氣象遂逾海越漠為法求人際會未諧如愚若訥今得汝傳授吾意已終乃與其徒往禹門千聖寺有期城太守楊衒之問曰西天五印師承為祖其道云何師曰明佛心宗行解相應名之曰祖衒之曰弟子素奉三寶而智慧昏蒙願師慈悲開示宗旨師以偈答之曰不覩惡而生嫌不觀善而勤措不捨智而近愚不拋迷而就悟達大道兮過量明佛心兮出度不與凡聖同纏超然名之曰祖衒之聞偈乃稽首曰願師慈忍久住世間師曰吾化緣已畢傳法得人吾即逝矣是日端坐而寂門人奉全身葬熊耳山定林寺明年魏使宋雲西域回遇師于葱嶺手携隻履翩翩獨邁雲問師今何往曰西天去及雲歸朝具言其事門人啟壙唯空棺隻履存焉梁武帝聞師顯化始末如此遂親撰碑刻石于鍾山論曰昔嵩明教著傳法正宗記稱達磨住世凡數百年諒其已登聖果得意生身非分段生死所拘及來此土示終葬畢乃復全身以歸則其住壽固不可以世情測也傳燈錄云師以九月二十一日至廣州刺史以表聞奏帝遣使齎詔迎之師以十月一日至金陵然自廣至金陵亡慮三千餘里將命者往而復師方啟行豈以十日之間能歷三千里乎又謂魏孝明帝欽師異迹三屈詔命師竟不下少林及師示寂宋雲自西域還遇師于葱嶺孝莊帝有旨令啟壙如南史普通八年即大通元年也孝明以是歲四月癸丑殂師以十月至梁蓋師未至魏時孝明已去世及其子即位未幾為爾朱榮所弑乃立孝莊帝由是魏國大亂越三年而孝莊殂又五年而分割為東西魏然則吾祖在少林時正值其亂及宋雲之還則孝莊去世亦五六年其國至於分割久矣烏有孝莊令啟壙之說乎奮唐史云後魏末有僧達磨航海而來既卒其年魏使宋雲於葱嶺回見之門徒發其墓但有隻履而已此乃實錄也又謂光統律師菩提流支數下毒害師師遂不救嗚呼甚哉光統流支法門龍象詎能爾乎是皆立言者誤也雖然吾宗從上來事昭昭若揭日月而行故二祖禮三拜後依位而立當爾之際印塵劫於睡息洞剎海於毫端直下承當全身負荷正所謂通玄峯頂不是人間入此門來不存知解者也抑烏有動靜去來彼此時分而可辯哉魏莊帝子攸改中大通九月上幸同泰寺舍身群臣以錢一億萬奉贖回宮十月上幸同泰寺升座講涅槃經十一月講般若經是年四月昭明太子薨太子諱統字維摩天監元年生於󰊉府三日而建康平識者以為天命所集幼聰睿三歲受孝經論語五歲遍讀五經悉能諷誦八歲於壽光殿講孝經名儒重臣畢集座側太子詞吐華暢淵源無滯皆欽服以為聖童年十二於內省決獄剖斷平允自是數使聽訟賴活者不可勝數性慈孝美容止讀書數行俱下過目憶誦無違帝既留心內典躬自講說太子亦天性好佛凡釋部經論披覽略遍於東宮別立惠義殿專為法集之所招引名僧撰次法事儀注及立三諦等義世咨美之母薨每哭輒動絕水漿不入口帝勅左右宣旨曰毀不滅性聖人所制不勝哀比於不孝有我在那得自毀如此即可強進飲粥太子奉旨始進粥體素肥腰帶十圍至是減削過半帝尋委以軍國政事太子處決無留滯引納天下奇材賞愛無倦東宮有書凡二萬餘卷群賢畢集文雅之盛由晉已來未之有也甞游後池乘綵文舸摘芙蕖以嬉姬人蕩舟沒溺而出感疾動股恐貽帝憂不以聞遂薨天下哭之如喪其親焉劉勰者名士也雅為太子所重撰文心雕龍五十篇家貧不婚娶依沙門僧裕遂博通經論區別部類而為之序定林寺藏經即其銓次也中書令沈約絕重其文常置几桉間凡都下寺塔及名僧碑碣皆出其手累官通事舍人表求出家先燔須自誓帝嘉之賜法名惠地安定王朗改中興節閔帝恭改普泰右魏自太祖西魏孝武修改永熙大通五年義烏雙林大士者姓傅氏名翕法號善惠年十六納劉氏女妙光為室生二子普建普願甞有西域沙門嵩頭陀者見大士曰吾與汝毘婆尸佛所同發誓今兜率宮衣鉢現在何日當歸因命臨水觀其影見圓光寶蓋大士笑謂之曰爐鞴之所多純錢良醫之門足病人度生為急何思彼樂乎居無幾常見釋迦金粟定光三如來放光襲其身大士喜曰吾得首楞嚴三昧即舍田宅及賣妻子得錢五萬以設法施會遂於松山之頂因雙檮樹剏寺而居故名雙林日自營作夜則行道有偈云空手把鋤頭步行騎水牛人從橋上過橋流水不流復一日於山頂繞連理雙樹行道感七佛相隨釋迦前引維摩接後唯釋尊頻顧大士共語由是異迹日顯是年正月十五日遣弟子傅暀致書於朝其辭曰雙林樹下當來解脫善惠大士白國主救世菩薩今欲修上中下善悉能受持其上善略以虛懷為本不著為宗無相為因涅槃為果其中善略以治身為本治國為宗天上人間果報安樂其下善略以護養眾生勝殘去殺普令百姓皆稟六齋今聞皇帝崇法欲申論義未遂襟懷故遣弟子傅暀告白暀投書太樂令何昌昌曰約法師猶置啟翕是國民又非長老殊無謙卑豈敢進達暀燒手御路昌乃馳往同泰寺詢皓法師勸速呈二月十一日進書帝覽之遽遣詔迎既至帝問曰從來師事何人答曰從無所從來無所來師事亦爾昭明太子問大士何不論義答曰菩薩所說非長非短非廣非狹非有邊非無邊如如正理復有何言帝曰何為真諦答曰息而不滅帝曰息而不滅此則有色有色故鈍如此則居士未免流俗答曰臨財無苟得臨難無苟免帝曰居士大識禮答曰一切諸法不有不無大千世界所有色像莫不皆空百川叢注不過於海無量如法不出真如如來何故於三界九十六道中獨超其最視一切眾生有若赤子天下非道不安非禮不樂帝默然大士辭退異日帝於壽光殿講金剛經聖師云大士能耳帝即召大士大士對帝執拍板講經唱成四十九頌遂還雙林至陳太建元年四月將示寂謂其徒曰此身甚可厭惡眾苦所集要在護持三業精勤六度若墮地獄卒難得脫常須懺悔又曰吾滅已不得移寢床七日當有法猛上人持像及鐘來鎮于此弟子問既歸寂後形體如何曰山頂焚之問若不遂復何如曰勿用棺斂但累甓為壇移尸於上屏風周繞絳紗覆之上建浮圖隨意安立又問諸佛滅度時皆說功德師之發迹可得聞乎曰我從第四天來為度汝等次補釋迦故大品云有菩薩從兜率天來諸根猛利疾與般若相應即吾身是也言訖跏趺而逝壽七十有三至七日上人法猛果持織成彌勒像及九乳鐘來鎮龕所須臾不見大士道具十餘事晉天福中錢王發塔取靈骨十有六片皆紫金色并道具就府城南建龍華寺塑像安置大士甞著心王銘一篇其辭曰觀心空王玄妙難測無名無相大有神力能滅千災成就萬德體性雖空能施法則觀之無形呼之有聲為大法將心戒傳經水中鹽味色裏膠青決定是有不見其形心王亦爾身內居停面門出入應物隨情自在無礙所作皆成了本識心識心見佛是心是佛是佛是心念念佛心佛心念佛欲得早成戒心自律淨律淨心心即是佛除此心王更無別佛欲求成佛莫染一物心性雖空貪瞋體實入此法門端坐成佛到彼岸已得波羅蜜慕道真士自觀自心知佛在內不向外尋即心即佛即佛即心心明識佛曉了識心離心非佛離佛非心非佛莫測無所堪任執空滯寂于此漂沈諸佛菩薩非此安心明心大士悟此玄音身心性妙用無能改是故智者放心自在莫言心王空無體性能使色身作邪作正非有非無隱顯不定心性雖空能凡能聖是故相勸好自防慎剎那造作還復漂沈清淨心智如世黃金般若法藏盡在身心無為法寶皆淺非深諸佛菩薩了此本心有緣遇者非去來今東魏孝靜善見改天平改大同惠約法師垂誡門人言訖合掌而逝帝輟朝三日素服哭之葬誌公塔之左方甞從約授戒者四萬八千人皆服緦麻哭送至塔約甞所乘青牛垂淚悲鳴及雙鶴繞塔哀唳彌月而去作皇基寺陶弘景號山中宰相東魏定州孫敬德虔事觀音為賊橫引坐罪臨刑念救苦觀音刀三斫不傷三換刀俱折有司以聞高歡歡為表請免死敬德還家事像項有三痕今世謂高王經出此也李胤之得佛舍利遂大赦東魏改元象東魏元象元年有使西域回至葱嶺見達磨隻履單己而西還門徒啟壙禮之唯存隻履東魏改興和佛祖傳法偈按禹門太守楊衒之銘系記云東魏靜帝興和二年庚申西魏文帝大統六年梁武大同六年高僧雲啟往西域求法至龜茲國遇天竺三藏那連耶舍欲來東土傳法雲啟曰佛法未興且同止此遂將梵本譯為華言雲啟去游印土那連親將至西魏值時多故乃入高齊以宣帝禮遇甚厚廷居石窟寺以齊方受禪未暇翻譯別經乃將龜茲與之合所譯祖偈因緣傳居士萬天懿乃殷勤扣問深悟玄旨遂將校勘昭玄沙門曇曜同天竺三藏吉迦夜所譯付法藏失於次序兼無偈讖寫本進去魏朝證其差謬付法藏傳乃魏武真君年中崔浩寇謙之邪說毀滅佛法至文成帝和平中重興故缺梁簡文帝聞魏有本遣使劉玄運往彼傳寫歸建康流布江表唐貞元中金陵沙門惠炬將此祖偈往曹溪同西天勝持三藏重共參校并唐初以來傳法宗師機緣集成寶林傳光化中華嶽玄偉禪師集貞元以來出世宗師機緣將此祖偈作其基緒編為聖胄集開平南嶽三生藏惟勁頭陀又錄光化以後出世宗匠機緣亦以祖偈為由集成續寶林傳宋景德中吳僧道原集傳燈錄進于真宗勅翰林學士楊億工部員外李淮太常丞王曙同議校勘具奏詔作序編入大藏頒行天聖中附馬都尉李遵勗參石門聰禪師發明因緣聚禪學僧列此祖偈世系事緣成廣燈錄上仁宗御製序文勅入大藏流通建中靖國元年沙門惟白將此祖偈以為標本成續燈錄進上他宗不知其原謂七佛偈無譯寡聞淺識一至妄謬良可笑也時隱士阮孝緒陳留人也家世仕宦父彥大尉從事中郎孝緒年十三通五經大旨十六丁家難終喪入鍾山聽講久之母有疾緒在席心驚而歸合藥須生人參躬入鍾山採求未獲忽一鹿在前心異之至鹿息處果得人參藥成母疾得愈齊尚書令王晏來候之緒惡其人穿籬而遁及晏被誅以非黨獲免甞以鹿林為精舍環以林池杜絕交游世罕得而見之御史中丞任昉欲訪焉而不敢進乃指鹿林謂其兄曰其室則邇其人甚遠繇是朝貴絕於造請唯與裴子野交好天監末累召不赴天子以為苟立虛名以要顯譽故二何孝緒並得遂其高焉南平元襄謂曰昔君大父舉不以來游取累吾弟獨執其志何也緒曰若麕䴥盡可參馭何以異乎騄驥哉鄱陽忠烈王其姊夫也歲時之饋一無所受與劉著作同年劉卒緒曰吾其幾何即辨後事數日而亡壽五十八孝緒博極群書無一不善精力強記為學者所宗既卒門人諡曰文貞處士初漢劉歆著七略齊王儉著七志孝緒普通四年著七錄前五曰內篇六曰佛法錄七曰仙道錄謂之外篇劉歆七略則以道家為諸子以神仙為方技王儉七志則先道而後佛孝緒七錄則先佛而後道蓋所宗有不同亦由其教有淺深也七錄內外圖書總四萬四千五百二十六卷凡天下之遺書祕記盡於此矣內佛法錄經律論等五部凡五千四百卷至隋文帝仁壽間嘉則殿書凡三十七萬卷及唐開元中祕府以甲乙丙丁四部為次列經史集四庫并唐之學者所著之書共八萬二千三百七十四卷今唐書藝文志四部著錄者凡五萬二千一百卷不著錄者二萬七千六百三十卷共七萬九千八百三十卷其間釋部特載僧俗二十五家所著之書凡三百九十五卷而已此古今書籍之數也東魏改武定沙門尚圓為武陵王遣宮中鬼怪一稱南無佛陀鬼皆失所自爾安靜是年黃門侍郎顧野王玉篇成上自天監以來事佛長齋日止一食惟菜羹糲飯改中大同改太清太清三年夏四月逆賊侯景陷臺城以甲士五百人自衛帶劍上殿拜訖帝神色自若使引向三公坐榻謂曰卿在戎日久無乃為勞景惶懼不能對出謂左右曰吾每據鞍臨敵矢石交下了無所怖今見蕭公使人畏慴豈非天威難犯吾不復見之矣及景自稱大丞相而徵求無已帝憤之遂寢疾然齋戒不衰日夕念佛不絕於口獨皇子侍側五月丙辰大測不能進膳久而口苦索蜜未至而舉手曰荷荷遂崩於淨居殿年八十有六帝日角龍顏舌文八字項有浮光身映日無影右手文成武字幼甞蹈空而行所居之室常若雲氣人或遇者體輒肅慄前後受命符端凡六十餘事及即位太極殿常有六龍各守一柱其神奇異瑞自書契以來人君皆所未有幼而好學六藝備閒棊登逸品至於陰陽緯候卜筮占決草隷尺牘騎射並洞精微雖登大位萬機多務猶手不釋卷然燭測光常至戊夜撰通史六百卷金海三十卷五經義注講疏等合二百餘卷贊序詔誥銘誄箴頌牋奏諸文凡一百二十卷晚奉佛道日止一食膳無鮮腴唯豆羹糲飯而已或遇事擁不暇就食日才過中便嗽口而坐製涅槃大品淨名三惠諸經義記數百卷聽覽餘暇即於重雲殿同泰寺講說名僧碩學四部聽眾常萬餘衣布衣木綿皂帳一冠三載一被二年自五十外便斷房室不飲酒不取音樂非宗廟祭祀大會饗宴及諸法事未甞舉樂勤於政事每冬月四更竟即勅把燭看事執筆觸寒手為皴裂然仁愛不斷親親及所近倖愆犯多縱捨坐是政刑珥紊每決死罪常矜哀流涕然後可奏性方正為居小殿暗室常理衣冠小坐暑月未甞褰袒雖見內竪小臣如遇嚴賓焉諡曰武皇帝廟號高祖史官魏徵曰高祖固天攸縱聰明稽古道亞生知學為博物允文允武多藝多才爰自諸生不󰊋之度屬昏凶肆虐天倫及禍糾合義旅將雪家冤曰紂可伐不期而會龍躍樊漢電擊湘郢剪離德如振槁取獨夫如拾遺其雄才大略固不可得而稱矣既懸白旗之首方應皇天之眷而布澤施仁悅近來遠開蕩蕩之王道革靡靡之商俗大修文學盛飾禮容鼓扇玄風闡揚儒業介胃仁義折衝樽爼聲振寰區澤周遐裔干戈載戢凡數十年濟濟焉洋洋焉魏晉以來未有若斯之盛也然不能息末敦本斵雕為樸慕名好事崇尚浮華抑揚孔墨流連釋老或終夜不寐或日旰不食非弘道以利物唯餙智以驚愚且心未遺榮虛廁蒼頭之位高談脫屣終戀黃屋之尊夫人之大欲在乎飲食男女至於軒冕殿堂非有切身之慈高祖屏除嗜欲眷戀軒冕得其所難而滯其所易可謂神有所不達智有所不通矣論曰魏鄭公論梁武帝可謂天下仁人之言也而新唐史蕭瑀傳贊亦曰梁蕭氏興江左實有功在民厥終無大惡以浸微而已故餘祉及其後裔以此驗鄭公之論益可詳矣然韓退之甞曰梁武餓死臺城蓋謂其屏嗜欲絕午後食至臨終齋戒不衰在恣情豐美享用者視之近乎餓死耳猶孔子稱伯夷叔齊餓死首陽其微意乃所以成其美焉豈謂不得食而餓死哉凡謂得失成敗如魏鄭公之言乃春秋責備賢者之旨得不為萬世之公道哉簡文綱改大安右東魏十六年北齊雷氏曰高祖神武帝歡文襄帝澄文宣帝洋沙門慧文禪師當齊高之世獨步河淮法門非世所知履地戴天莫知高厚閱中論發明論是龍樹所說故遙稟焉是為台宗二祖北齊尊者侯景元帝繹改承聖西魏廢帝欽世尊示滅一千五百年矣承聖元年三藏真諦將歸天竺至廣州刺史歐陽顏延之制止寺沙門東愷等請譯起信俱舍等論諦有氣宇風神爽邁顏之子紇居別墅在河渚間諦每訪紇以坐具敷水面跏趺其上飄然往還坐具略不霑潤或不敷具即折荷葉而濟時好事多圖畫而奉祀之荊山居士陸法和少隱江陵清溪山服勤沙門執弟子禮及長出游語音巴楚容色異常以操行絕等為梁湘東王所重即以間散甚為諸公欽敬初侯景始降法和知其必叛以語朱元英元英不了其意未久景圍京城元英求策和曰取果宜待熟景遣將任約擊湘東王法和就乞軍禦之對壘赤沙湖賊因風縱火燒廬法和以白羽揮風風即返約軍大潰士卒求約不獲法和曰洲際有水剎約在其下也可往擒之果得約抱剎仰頭出鼻法和捨之謂王曰他日當得力約後果立効法和所至江湖必立放生池切戒殺生湘東王即位是為元帝以法和為郢州刺史始法和欲大舉定魏帝不許法和笑曰吾甞不希釋梵天王坐處豈窺人王位耶但於空王佛所與王有因緣如不能用則奈業何帝敗歸齊齊宣帝喜其來封太尉賜甲第法和乞為佛寺身居偏室日手持香爐行道體佛燒香凝坐預期死日時至坐去尸縮三尺許題壁曰十年天子為尚可百日天子急如火周年天子遞代坐又曰二母生三天兩天共五年指婁太后也人懼塗削之終不能去其神異如此承聖二年北齊高帝詔僧稠禪師稠將啟行而峯巒振響飛走悲鳴如是者三日而止稠至京師降蹕迎候命入宮授菩薩戒盡停五坊鷹犬及傷生之具禁境內屠殺稠留禁中四十日出居外寺尋有旨罷講席俾沙門盡習禪觀稠入諫帝以為弘通教理漸誘童蒙正賴講授願勿禁也從之及宣帝即位甞謁稠稠床坐不迎其徒有勸迎者稠曰昔賓頭盧尊者迎阿育王起行七步致王失國七年貧道雖寡德冀帝獲福耳俄以此被譖帝銜之將復入寺按其不敬誅之稠已知之及帝入寺預出十里許候之帝怪問稠曰恐身血污伽藍故遠來就刃耳帝懼然悔謝謂其臣楊遵曰朕不明幾妄黷聖師即奉之如故因從容啟帝曰陛下前身羅剎也今好殺蓋餘習耳帝問何以知之稠請以盆貯水自呪之命帝臨觀果自形正羅剎之狀仍有群羅剎隨之帝大驚自是絕葷終日坐禪禮佛行道如旋風焉敬帝方智西魏恭帝廓改紹泰後梁雷氏曰宣帝詧北齊勅二教角試天保六年九月下詔勅諸沙門與道士達者十人親自對校于時金陵道士陸修靜等初為梁武所棄遂奔入魏至是頗盛而齊文帝復事佛靜等忌之詣闕請與釋子角法有旨令上統法師剋日較勝負至期大集公卿修靜等以術呪僧衣鉢及宮殿梁柱皆舉震動諸僧相顧缺然無對於是萬眾諠譁得以道流為勝修靜等雀躍魚視高自矜誇以己為神仙輩也又言沙門現一我即現二今以小術誘之耳帝顧謂上統曰佛門豈無人哉統曰方術小技儒俗鄙之況出家人也既承天命令拒可令最下座僧對之于時有法師曇顯不知何許人居下位被酒昂兀而坐統令二人扶上高座登而笑曰向呪衣柱而飛動者我故開門試卿術耳令取稠禪師衣鉢置地使呪之靜徒併力作法逾時不能動帝勅取衣一加十輩並不能舉顯即自取置諸梁上使呪梁柱亦不能動顯又曰我先醉耳有所聞云沙門現一我當現二果爾否靜曰然顯乃翹一足曰我正現一請卿現二靜徒默無所為相顧慚縮失色獨修靜更欲以頰舌勝之即曰爾佛自言為內內即小也以道家為外外即大也顯應聲曰然則天子居九重之內亦應小於百官耶靜氣咽無對群臣皆呼萬歲忻躍而罷顯風度弘曠趣向叵測後不知終帝親鑒臧否於十月乙卯朔日也是月丙辰文帝詔曰法門不二真法在一求之正路寂泊為本祭酒道者中世假妄俗人未悟乃有祗崇麴󱞙是味喪昧虛宗既乖仁祀之源復違祭典之式宜從禁止無或遵風應道士自謂得神仙者可上三爵臺飛騰遠舉不能爾者並宜改迷歸正詣昭玄上統剃度出家繇是齊境道流遂絕矣杜弼字輔言中山曲陽人年十三進士甄琛問策下筆如流王澄見所答歎曰王佐才也仕高歡甚見敬使魏帝知弼深於佛理問經中佛性法性何異弼曰正是一理帝曰說者言法性寬佛性狹如何弼曰在寬成寬在狹成狹若論性體非寬非狹帝曰既言成寬成狹何得非狹非寬弼曰若定是寬則不能成狹若定是狹亦不能為寬以非寬非狹故能寬能狹所成雖異能成常一帝曰善奉使稱旨既還文襄問政要弼曰天下大務莫過刑賞二端賞一人而天下喜罰一人而天下服二事得中自然盡善文襄悅曰言雖不多於理甚要改太平右西魏二十五年後齊敘曰元魏將季其祚分崩肅宗孝明帝崇尚佛法胡太后親臨國政一紀之內天下晏然及帝崩太后死高歡誅賊爾朱榮於鄴燒洛陽宮室奉清河郡王立于鄴凡一十七載扶翼魏朝至太清三年武帝崩歡亦先殞世子澄襲相王位未幾而殂魏靜帝乃遜位於高洋即歡之第三子也世族武川仍都鄴下神用卓詭智愚混兼十餘年間教法中興僧至二百餘萬寺院凡四萬餘所六主相承二十有八年為周所滅齊書著作王劭述佛曰釋氏非管窺所及率爾妄言之又引列禦寇書述商太宰問孔子聖人事又黃帝游華胥氏之國華胥氏之國在佛游神而已此之所言髣髴於佛石符姚世經譯遂廣蓋欲柔伏人心故多寓言以方便不知是何神異浩蕩之甚乎其說人身心善惡世事因緣以慈悲喜捨常樂我淨書辨至精明如日月非正覺孰能證之凡在順首莫不歸念達人則謹其身口修其定慧平等解脫究竟菩提及僻者為之不能通理徒務費竭財力功利煩濁猶六經皆有所失未之深也已矣右梁五十七年後周雷氏曰敘曰周之藝祖宇文覺者即魏大丞相泰之世子也泰舉高陽王為帝遷都長安號西魏凡一十八年廢帝更立齊王為帝四年而泰薨覺承魏禪當年被廢立弟毓為帝四年而殂乃立弟邕邕即周武帝也閱十餘年至建德初惑於道士張賓等妖言惡黑衣之讖除廢釋氏毀寺院四萬餘所僧三百萬悉令還俗洎滅齊未幾改元宣政五月而殂太子贇立自稱天元皇帝大象二年五月崩太子衍立明年二月禪位于隋周五主凡二十五年國除初宇文泰及大冡宰字文護並崇重佛法與西域三藏十餘人宣譯經論天文等凡百餘卷云周太祖文皇帝孝閔帝覺陳雷氏曰高祖武皇帝改元永定周閔帝敘曰有梁祚微禍難自作東魏賊侯景因隙來奔高祖建義內之封為河南王乘寵作亂遂陷臺城先是梁湘東王出鎮荊陝使王僧辨陳霸先等平金陵未幾湘東王為西魏所滅侯景既誅僧辨仍為霸先所殺太平元年梁敬帝遜位霸先即帝位于金陵以姓為國蓋吳興長城下里人也世本甚微自云漢太丘長陳寔之裔身長九尺二寸鬚長三尺垂手過膝神明高敬有大志略眾所推重既臨大寶復梁舊政崇重釋氏金陵舊來七百餘寺侯景焚蕩幾盡陳高祖悉皆修復翻經講道不替前朝自創國至禎明三年凡五主三十三年國入于隋其二十四年與周同政九載與隋同政時天竺優禪尼國三藏法師拘那陀羅陳言真諦十四年間隨處譯經論疏傳等四十八部凡二百三十二卷云真觀法師釋門龍象也時徐僕射領軍禦世欲僧兵之師馳書勉止其言傷怛足以發回向之心又著無性因緣論周明帝文帝篟改天嘉周沙門稠禪師乃魏跋陀三藏之資也受具往嵩山少林又抵覃懷王屋之柏岩寺解二虎鬪由是舉世知名齊乾明元年示寂于龍山雲門寺齊孝昭帝演改皇建周武帝邕改保定法師洪偃雅為文帝所重及齊使崔武子有專對才朝廷憚之帝以偃才學兩優命館伴武子武子加嘆而歸由是朝儀欲奪其志斂以冠巾偃聞命即絕食以死自誓帝以其確誠從之時稱偃四絕謂姿容德行文章草隷臨終謂其徒曰世人為貪心之所暗貪己則惜落一毫貪他則永無厭足至於身死之後高其墳重其槨必謂九泉之下還結四隣一何可歎今瞑目之後以脯腊鄙形布施飛走及卒弟子如其誡有文集二十卷詔藏祕閣法師寶瓊陳宣帝命為僧統綏禦有法四眾安之屢入重雲殿講道帝尊之為師初梁魏間僧統盛飾杖直僭擬官府至瓊奏罷之每出從數頭陀杖笠而已于時海東有十二國聞瓊道德不可見遣使奉金帛求瓊畫像其為天下敬慕如此及卒法師曇衍繼為僧統亦有重名衍初生下四十齒已具舉世異之後梁世宗巋改天保齊武成湛改太寧又改河清周齊後主緯旃檀瑞像至此三百六十七年在淮南是年衛元嵩上疏減僧初周武崇佛氏天保六年嵩上十一條省寺減僧云僧多怠惰貪財冒利不足欽尚召百僧入內道場七日伺過不得無何乃止嵩後感惡疾而卒世尊曰獅子身中蟲嵩何不當之矣改天康周廢帝伯宗改光太大教東被五百年矣台宗三祖惠思禪師姓李氏武津人也少以寬慈頂生肉髻耳有重輪象視牛行與世自異夢梵僧勉令出俗辭親入道及稟具戒日唯一食不受別施聞北齊惠文聚徒眾法清淨乃往歸依從受正法性樂苦節營僧為業於三七日中得宿命智而習漏未盡後於定中放身倚壁未至間霍爾開悟法華三昧大乘法門一念明達十六特勝背舍徐入便自通徹不由他悟示眾曰道源不遠性海非遙但向己求莫從他覓覓亦不得得亦非真侯在大蘇弊於烽警山侶不遑安處將四十餘僧徑趣南岳時陳光大二年六月二十三日也至即告曰吾至此滿十年耳先是梁僧惠海居衡嶽寺及見師欣然讓之時稱思大和上或問何不下山教化眾生思答曰三世諸佛被我一口吞盡有何眾生可化甞不豫因念曰病由業生業由心起心緣不起外境何狀業病與身都是雲影作是觀已身遂輕安陳高祖徵至都安置栖玄寺甚蒙咨揖久之辭還南岳師曰寄迹茲山止十年耳期滿當移時眾不識其旨及還大集門學連日說法苦切呵責聞者寒心陳大建九年丁酉六月二十二日咸聞異香師更攝心諦坐至盡頂煖身軟顏色如生春秋六十有四師奉菩薩三聚淨戒至如繒纊皮革多由損生故其服章率皆以布寒則艾衲用犯風霜至於所被法衣都無蠶服縱皆受法不云得成若乞若得蠶綿作衣准津結科斬捨定矣約情貪附何由縱之唯南嶽獨斷高遵聖檢也今之列其派者華裾茜服恣尚鮮麗得無恧乎宣帝頊改大建周武天和四年帝命名儒僧道伸述三教利病沙門道安作二教論二十篇以儒道九流為外教釋氏為內教意謂上古朴素墳典之誥未弘淳風日澆丘索之文乃著苞綸七典統括九流咸為治國之謀並是修身之具若派而分之數應為九若總而合之則同屬儒宗今乃一化之內令九流爭川大道之世使小成競辨豈不上傷皇極莫大之風下開拘放鄙蕩之弊哉及闡譯內興奏之于朝久而無報安勤於奉母凡薪水飲食皆自力營進其徒有代之者安曰吾母也豈可勞人哉及周武廢教以安宿望欲官之安以死拒絕尋以大教堙阨號慟而卒周武天和四年謠言黑衣武以猜為心有道士張賓之等譎詐罔上私構其黨以黑釋為國忌以黃老為國祥帝納其言信道輕釋親受符錄躬服衣冠是年己丑三月十五日召三教名士文武百官二千餘人帝御正殿量述三教以道最先出於無名之前超乎天地之表議者紛紜弗定至二十日依前集論是非更廣帝曰儒道二教此國常遵佛教後來朕意不立僉議陳理無由除削至四月初更依前集雖極言陳無得面從也又各理伸弗克定矣遂勅司隷大夫甄鸞詳審二教至于天和五年鸞詳二教上笑道論三卷其表略曰切以佛道二教事迹不同出沒隱顯變通亦異幽微妙密未易詳度且一件相對佛者以因緣為宗道者以自然為義自然者無為而成因緣者積行乃證春秋傳曰君所謂可而有否焉臣獻其可以去其否臣亦何人奉勅降問敢不實答其道德二篇可為儒林之宗疑紕繆者去其兩端請量刪定按五千文曰上士聞道勤而行之中士聞道若存若亡下士聞道則大笑之不笑不名為道臣諏率下士見為笑道論三卷合三十六條三卷者笑其三洞之名三十六條者笑其道經有三十六部戰汗上呈心魂失守周武至五月十日大集群臣詳鸞上論以為傷蠧道法不愜本圖火焚而已論具如弘明集周大夫甄鸞者寔高識君子也弗知懼大敵而勇於小敵者焉王令詳定二教優劣直以正見剖析無使遍意在懷而著此論褒貶臧否詩曰豈弟君子求福不回其此之謂夫傷哉火矣又上道安所著二教論二十篇帝詳審諸以問朝宰無有抗者遂寢其事其論略曰鍊心之術名三乘內教也救形之術名九流外教也道無別教即在儒流漢書藝文志曰儒家者流蓋出于司徒之官助人君順陰陽明教化者也游文於六經之中留意於五德之際祖述堯舜憲章文武宗師仲尼其道最高也道家者流蓋出史官清虛以自守卑弱以自持此君人者面南之術合於堯之克讓易之謙謙是其所長也陰陽家者流蓋出於羲和之官敬順昊天曆象日月敬授民時此其所長也法家者流蓋出理官信當辟罰以輔禮制易曰先王以明罰勸政此其所長也名家者流蓋出於禮官古者名位不同禮亦數異孔子曰必也正名乎名不正則言不順言不順則事不成此其所長也墨家者流蓋出清廟之官茅屋採椽是以貴儉養三老五更是以墨兼愛選士大射是以上賢宗祀嚴父是以有鬼此其所長也縱橫家者流蓋出於行人之官孔子曰誦詩三百使於四方不能專對雖多亦奚以為又使乎使乎言其當權受制宜受命而不受詞此其所長也雜家者流蓋出於議官兼儒墨含名法知國體之有此見王制無不貫之此其所長也農家者流蓋出於農稷之官播五穀勸耕桑以足衣食故八政曰一曰食二曰貨此其所長也若派而別之則應有九若總而合之則同屬儒宗其論文之作內外該括文詞峭拔義理淳簡誠可敬也齊改武平周改建德周廢釋建德三年五月十七日周武終成妬忌信張賓之議欲偏廢釋教因大集百僚命沙門與道士辯優劣預令張賓之飾詭辭以挫釋子冀即其義負而擠之于時法師知󱟣對帝抗酬辭吐精壯帝意賓不能制即逞天威垂難辭左右叱炫聽制旨炫安詳應對陳義益高陪位大臣莫不動容欽歎帝不能屈明日詔下遂兼道教罷之齊改隆化周伐齊至鄴齊王緯走獲之封為溫國公幼主恒改承化右高齊五主二十八年宇文周并之周武承光二年滅北齊據鄴都用韋孝寬楊堅等眷東平高氏召前修大德並赴殿下帝登座序廢立義其略曰六經儒教禮義忠孝於世有宜故須存立且真佛無相遙敬表心佛經廣歎崇建浮圖徒廢民財凡是經像皆毀滅之一切僧尼並令還俗朕意如此諸大德謂理何如于時沙門大統五百餘人咸以王威震赫決諫難從關內已除義非孤立眾各默然下勅催答並相顧無色俛首垂淚于時有沙門惠遠者姓王氏乃曇始和上之門資也聲名光價乃自惟曰佛法之寄四眾是依豈以杜言謂能通理遂排眾出對曰陛下統臨大域得一居尊隨俗致詞憲章三教詔云真佛無相誠如天旨但耳目生靈賴聞經佛藉像表真今若廢之無以興敬帝曰虛空真佛咸自知之何假經像遠曰漢明已前經像未至此土含生何故不知虛空是佛帝時無答遠曰若不藉經教自知有法者三皇以前未有文字人應自知有五常等法當時諸人何故但識其母不識其父同於禽獸帝又無語遠曰若以形像無情事之無福故須廢者則國家七廟豈是有情而妄相尊事帝又不答乃曰佛經外國之法此國不須國家七廟上代所立朕亦不以為是將同廢之遠曰若以外國之經非此用者仲尼所說出自魯國秦晉之地亦應廢而不行又以七廟為非將亦廢者則是不尊祖考祖考不尊則昭穆失序昭穆失序則五經無用前存儒教其義安立若是則三教同廢將何治國帝曰魯邦之與秦晉封域乃殊莫非王者一化故不類佛經七廟之難帝無以通遠曰若以秦魯同遵一化經義通行者其震旦之與天竺國界雖殊莫不同在閻浮四海之內輪王一化何不遵佛經而令獨廢帝又無答遠曰退僧還家崇孝養者孔經亦云立身行道以顯父母即是孝行何必還家帝曰父母恩重交資色養棄親向疎未成至孝遠曰若如是者陛下左右皆有二親何不放之乃使長假五年不見父母帝曰朕亦依番上下得歸侍奉遠曰佛亦聽僧冬夏隨緣修道春秋歸家侍養故目連乞食餉母如來檐棺臨葬此理大通未可獨廢帝又無答遠抗聲曰陛下今恃王力自在廢滅佛法是邪見人阿鼻地獄下揀貴賤陛下何得不怖帝悖然作色大怒直視於遠曰但令百姓得樂朕亦不辭地獄諸苦遠曰陛下以邪法化人現種苦業當共陛下同趣阿鼻何處有樂可得帝屈無對所圖意盛更無所答但云僧等且還有司錄取論僧姓字帝已行虐師知時不濟隱居楚澤青蓮山養道造涅槃等疏有擲筆凌空之驗武既怒佛道二宗俱被廢滅東川寺觀凡四萬餘區並賜王公僧道三百萬人悉充軍民財產並收入官帝以為得志焉傷哉法師靜藹者聞詔下慨然曰食周之粟而忘其事謂之忠乎即詣闕奉表求見武帝許之及引對極陳毀教禍福報應之事指證明白帝為改容顧業已成既行之詔不可返因謝遣之藹退而泣曰大教阨塞吾何忍見之遂遁入終南山帝尋欲官之遣衛士求藹藹聞徙入太一曰衛士不獲而返藹以法滅號泣七日夜聲不絕撰三寶錄二十卷假設主賓抑揚飛伏廣羅文義弘贊大乘并錄見聞事實藏諸岩洞庶後代之再興耳尋告弟子曰吾生無補于世將事捨身眾號泣不許因令侍者出山藹瀝血書偈一篇遂坐磐石留一內衣自條其肉布於石上引腸胃掛于松枝五臟皆外見餘筋肉手足頭面咼拆都盡以刀割心捧之而卒侍者歸山猶見捧心而坐餘骸並無遺血但見白乳傍流凝於石次聞者靡不流涕時年四十有五云周武承光三年既克齊改元宣政帝癘疾稍作五月一日歸長安延壽殿癘甚二十四日遷雲陽宮六月一日殂子贇立于同州唐吏部尚書唐臨冥報記云自言外祖為隋僕射封齊公親見文帝問死還活者初死見周武帝云為我上聞大隋天子昔日與我共食倉庫玉帛亦我儲之我今為滅佛法受大極苦願帝為我助作功德也帝以庫藏不敢私費乃化天下人各一錢為追福懺罪也周宣帝贇釋任道琳者以學業淹博得近周武議論二十餘日酧酢七十番周武窮極精思不能屈甞許以復教會其崩不果至是道琳伸請尤力帝從之周宣帝二月二十六日詔曰佛法弘大前古共崇詎宜沈隱舍而不行自今應王公下逮黎庶並宜修事知朕意焉四月二十六日復詔曰教義幽深神奇弘大雖以廣開化儀通其修事而崇奉之徒勿須剪髮以乖大道宜視菩薩儀範權服冠纓所司條為儀注於是琳等妙選舊沙門懿行貞粹聲望卓異者百二十人入陟岵寺仍舊住持周靜帝衍更名闡周改大定右宇文周隋高祖文皇帝名堅改年開皇上殂太子立設無礙會舍身後主叔寶改元至德隋初行甲子曆後梁琮改禎明右陳五主三十三年後梁三主三十四年隋文帝開皇十年序曰天命有隋膺斯五運帝君榮祐宅此九州所以誕育之初神光洞發君臨已後靈瑞競臻故使天兆龜文水浮五色地開泉醴山響萬年雲慶露甘珠明石變聾聞瞽視啞語躄行禽獸見非常之祥草木呈難紀之瑞是知昔聞七寶匪局金輪今則神異四時遍知玉燭往以赤若之歲黃屋馭宸土制水行興廢毀之佛日火乘木運啟嘉號於開皇高祖以周靖帝大定二年黃龍降於舊第卿雲見於城闉二月十三日周以帝祚歸禪在隋景命既臨服黃簪皂廢官依漢三省佛日還曜法水潛通其冬有周沙門齎西域梵經二百餘部膺期而至下勅所司訪人翻譯開皇二年仲春之月便就宣傳季夏詔以龍首之山川原秀麗卉木滋阜宜建都邑凡城殿門縣園寺皆以大興為額三寶慈化自此而興萬國仁風緣茲遠大伽藍欝峙法宇交臨開士肩聯信心踵接及仁壽啟號寶塔是興百有餘州皆陳瑞應于斯時也四海靜浪九州無塵大度僧尼將三十萬崇緝寺宇向有五千翻譯道俗二十四人所出經論垂五百卷及煬帝嗣籙卜宅東都仍於洛濱上林園置翻經館四事供養無乏于時今敘一朝兩代三十七年祖師顧儒高僧法匠十有五人顯大隋我教之隆盛焉法師曇延姿度環異身長九尺六寸垂手過膝目光外射才望與惠遠相捋述諸經義疏議者謂標舉綱目遠不逮延文句愜當延不逮遠齊太祖從之問道給月俸會周使周弘正來聘大臣舉延接伴弘正恃才氣出人上見延悠然意消及還求延畫像并所著疏論而歸帝益重之進位昭玄上統周武廢教延遁入太行山及隋受禪即日削髮以沙門謁見文帝大悅下書復教久之歲旱有旨命延率眾祈雨雨不降帝問故對曰事由一二帝遣京尹蘇成問一二之意延曰陛下躬萬機之政群臣致股肱之力雖通治體然俱愆玄化欲雨不雨事由一二也帝識其意勅有司擇日於正殿設儀命延授以八戒群臣以次受訖方炎威如焚而大雨沛然傾注帝悅自是延每入朝必親手奉御饌供之臨終以表辭帝託以外護帝哭之哀甚葬日百僚縞素送之內史薛道衡文祭略曰往逢道喪玄綱落紐棲心幽岩確乎不拔高位厚祿不能回其慮嚴威峻法不足懼其心經行宴坐夷險莫二戒德威儀始終如一聖皇啟運像法再興卓爾緇衣欝為稱首屈宸極之重申師資之義三寶由之弘護二諦藉以宣揚信足以追踪澄什超邁安遠矣釋尼智僊者河東蒲坂劉氏女也少出家有戒行長通禪觀時言吉凶成敗事莫不奇驗居般若寺會文帝生於寺方季夏盛暑乳母遽扇之帝寒甚幾絕不能啼左右大驚尼就視之曰兒天佛所祐宜勿憂也即舉之呼曰那羅延因以為小字抱詣太祖語曰兒來處絕倫俗家穢雜不宜留請為養之太祖遂割宅為小門通寺以鬼委僊視育後皇妣來抱忽見兒為龍驚墮于地僊失聲曰奚為觸損我兒令晚得天下及帝稍長僊密告之曰汝後大貴當自東方來佛法時滅賴汝而興及周武廢教僊隱其家內著法衣戒行彌篤至是帝果自山東來入為天子大興釋氏僊前此而卒帝對群臣稱阿闍黎以為口實又云朕興由佛法而好食麻豆前身定從道人中來少時在寺長育至今樂聞鐘磬之聲是年關輔旱帝引民就食洛州先是律師靈藏者帝為布衣交至是命藏陪駕既而趣向藏者極盛帝聞之手勅曰弟子是俗人天子律師是道人天子有樂離俗者任師度之藏由是度人前後數萬間有譖之者帝曰律師化人為善弟子禁人為惡言雖有異意則無殊是年李士謙卒士謙字約少喪父事母以孝聞其族長伯瑒每歎曰此子吾家顏子也善天文術數自以少孤未甞飲酒食肉如此積三十年雅好舉止約以戒定有謂其修陰德士謙笑曰夫陰德其猶耳鳴唯己知之人無得而知者今吾所作仁者皆知何陰德之有最善玄言客有疑佛報應之說士謙喻之曰積善餘慶積惡餘殃豈非休咎之徵耶佛曰輪轉五道無復窮已而賈誼亦云千變萬化未始有極至若鮌為黃熊杜宇為鶗鴂褒君為龍牛哀為虎君子為鵠小人為猿彭生為豕如意為犬黃母為黿宣武為鼈鄧艾為牛徐伯為魚羊祜前身李氏子此皆佛家變異形報之驗客人曰邢子才云世有松柏化為樗櫟僕以為然士謙曰此不類之談也變化皆由心業豈關木乎又問三教優劣士謙曰佛日也道月也儒五星也客不能難而去論曰北史史官蔣沈等記李君之事詳悉如此豈非心懷佛德盡已之誠不敢欺󱝺後之來者歟士謙以日月星方三教然乍觀似有優劣至若照明世界運轉生靈則一德也是三者闕一則安立不成故易曰乾道變化各正性命賢哉李君吾見其深於性命之大原也二祖惠可大師示寂於開皇十三年三月十六日也師虎牢人少博極群書尤精玄理及覽佛經超然自得遂出家依龍門香山寶靜禪師得度具戒年甫四十忽一日定中神告曰將證聖果無滯於此須臾頓覺頭痛如刺欲行求治空中有聲曰此換骨耳非常痛也因以告師師視其頂有五峯隆起乃曰神既助汝可行求道吾聞天竺達磨近至少林宜往依之師至少林投機授法語載達磨章中及少林歸寂師繼闡玄化甞至北齊遇一居士不言姓氏且曰弟子身纏風恙請師懺罪師曰將罪來與汝懺居士良久曰覓罪了不可得師曰與汝懺罪竟宜依佛法僧住曰今見師已知是僧未審何名佛法師曰是心是佛是心是法法佛無二僧寶亦然曰今日始知罪性不在內不在外不在中間其心亦然佛法無二也師器之即為剃髮云是吾寶也宜名僧璨授具戒畢乃告之曰達磨大師來自天竺以正法眼藏密授於吾吾今付汝并達磨信依汝當護持無令斷絕聽吾偈曰本來緣有地因地種花生本來無有種花亦不曾生汝受吾教宜處深山未可行化當有國難曰師既預知願聞示誨師曰昔達磨傳般若多羅讖記云心中雖吉外頭凶吾校年代正在汝身當審前言勿罹世難然吾亦有夙累今要償之師於鄴都隨宜行化經三十四年乃晦迹混俗或過屠門或入酒肆有怪而問之者答曰我自調心非關汝事最後於筦城縣匡救寺三門下談無上道聽者雲集有辯和法師者於寺中講涅槃經學徒聞師說稍稍別去和不勝憤興謗于邑宰翟仲侃侃惑其說加師以非法遂怡然委順年一百有七識真者謂師償債葬磁州淦縣東北七十里唐德宗諡大祖禪師天台智者禪師示寂於開皇十七年十一月二十四日師諱智顗字德安姓陳氏頴川人有晉遷都寓居荊州華容縣梁散騎益陽公起第三子母徐氏夢香煙五彩縈回在懷欲拂去之聞人語曰宿世因緣寄託王道福德自至何以去之誕育之夜室內洞明信宿其光乃止憶先靈瑞呼為王道臥必合掌坐必面西年長時口不妄噉見像便禮逢僧必敬七歲喜往伽藍諸僧訝其情志口授普門品初啟一遍即得二親遏絕不許更誦志學之年仕梁承聖屬元年淪沒北度硤川依乎舅氏尋討名師年十有八投湘州果願寺法緒出家授以十戒仍北度詣惠曠律師北面橫經具蒙指誨又詣光州大蘇山南嶽禪師受業心觀乃於北山行法華三昧始住三夕誦至藥王品心緣苦行至是真精進白解悟便發見共思師處靈鷲山七寶淨土聽佛說法思為印可甞令代講思躬執如意在座觀聽語學徒曰此吾徒之義兒恨其定力少耳於是師資改觀名聞遐邇學成往辭思思曰汝於陳國有緣往必利益思既入南嶽大師詣金陵綿歷八周語默每思林澤乃夢岩崖萬重雲日半垂其側滄海無畔見一僧搖伸手臂挽師上山以夢通告門人咸曰此天台山也因挾道南征隱淪斯岩陳少主降勅徵入前後七使師乃赴都迎入太極殿之東堂講智論及金陵敗覆策杖荊湘會大業在蕃任總淮海承風佩德欲遵戒法致書累請師初陳寡德次讓名僧後舉同學三辭不免開皇十一年十一月二十三日於楊州設千僧會為王授戒未幾王入朝師旋台嶽躬率禪門行光明懺仍立誓曰若於三寶有益者當限此餘年若其徒生願從速化不久告眾曰吾當卒此地矣誡曰宜各默然吾將去矣言已端坐如定而卒於天台大石像前春秋六十七矣弟子章安親傳戒法焉改仁壽初文帝龍潛時遇梵僧以舍利一裹授之曰檀越他日為普天慈父此大覺遺靈故留與供養僧既去求之不知所在帝登極後甞與法師曇遷各置舍利於掌而數之或少或多竟不能定遷曰諸佛法身過於數量非世間所測帝始作七寶箱貯之至是海內大定帝憶其事是以岐州等三十州各建塔焉是年六月十三日詔曰仰惟正覺大慈大悲救護眾生津濟庶品朕歸依三寶重興聖教思與四海之內一切人民俱發菩提共修福業使當今現在爰及來世永作善因同登妙果宜請沙門三十人諳解法相兼堪宣導者各將侍者二人散官一人薰陸香一百二十片分送舍利往前三十州建塔每州僧三百六十人為朕及皇太子后妃諸王內外官僚士庶懺悔及於相州戰場立寺七日行道任人布施限十文而止所施之錢以供營塔若少不充役正下及用庫物別外州郡僧尼普為舍利設齋限十月十五日午時同下石函總管刺史下至縣尉自非軍機停務七日專檢校行道務盡誠敬副朕意焉是日帝親以七寶箱奉三十舍利自內而出置于御座之桉與諸沙門燒香禮拜願弟子常以正法護持三寶救度一切眾生乃取金瓶瑠璃瓶各三十以瑠璃瓶盛金瓶置舍利於其內薰陸為泥塗蓋而印之諸沙門各奉而行初入州境總管刺史夾道步引四部大眾威儀齋肅共以寶蓋旛幢華臺像輦佛帳經輿香山香鉢種種音樂盡來供養圍繞讚唄依阿含經舍利入拘尸那城法於是沙門對四部大眾作是唱言至尊以菩薩大慈無邊無際哀愍眾生切於骨髓故分布舍利共天下同作善因又引經文種種方便訶責之教導之深至懇惻涕零及宣讀懺悔文至舍利將入函沙門高奉寶瓶巡示大眾人人拭目諦視共覩光明哀戀號泣聲響震地凡是安置之處悉亦如之帝於十月十五日午時在大興宮之大殿西面執珪而立延請佛像及沙門三百六十人旛蓋香花讚唄音樂自大興善寺來居殿堂帝燒香禮拜降御東廊親率文武百僚素食齋戒及舍利入塔訖帝曰爾佛法重興必有感應其後處處表奏皆如其言三年文中子王通既冠慨然有濟世之志西遊長安見帝坐大極殿召見因奏太平策十有二道尊王道推󰊉略稽古驗今恢恢乎運天下於掌上帝大悅曰得生幾晚天不以生賜朕也下其議於公卿公卿不悅時將有蕭牆之憂通知謀之不用也作東征之歌而歸乃續詩書正禮樂修元經贊易道九年而六經大就門人自遠而至者河南董常太山姚義京兆杜如晦趙郡李靖南陽程元扶風竇威河東薛收中山賈瓊清河房元齡鉅鹿魏徵太原王珪溫彥博頴川陳叔達等咸稱師北面受王佐之道餘往來受業者千餘人大業中累徵不就十三年疾病聞江都有變泫然而興曰生民厭亂久矣天其或者將啟堯舜之運吾不與焉命也遂卒門人諡曰文中子甞為中說以擬論語其周公篇曰詩書盛而秦世滅非孔子之罪也玄虛長而晉室亂非老莊之罪也齋戒修而梁國亡非釋迦之罪也易不云乎苟非其人道不虛行或問佛文中曰聖人也曰其教何如曰西方之教也中國則泥又曰觀皇極讜議三教於是乎一矣通弟績亦著書號東臯子文中子講道于白午之磎弟子捧書北面環堂成列講罷程生退省于松下語及周易薛收歎曰不及伏羲氏乎何辭之多也俄而有負苓者皤皤然委擔而息曰吾子何歎也薛收曰叟何為者而徵吾歎負苓者曰麗朱者赤附墨者黑蓋漸而得之也今吾子所服者道而猶歎是六腑五臟不能受也吾是以問收曰收聞之師易者道之蘊也伏羲畫卦而文王繫之不逮省文矣吾是以歎負苓者曰文王焉病伏羲氏病甚者也昔者伏羲氏之未畫卦也三才其不立乎四序其不行乎百物其不生乎萬象其不森乎何營營乎而費畫也自伏羲氏泄道之密漏神之幾分張太和磔裂先氣使天下之智者詭道逆出曰我善言象而識物情陰陽相磨遠近相取作為剛柔同異之說以駭人志於是知者不知而大朴散矣則伏羲氏始兆亂者安得羸歎而嗟文王負其苓而行追而問之居與姓名不答文中子聞之曰隱者也石室論曰宋司馬文正公曰文中子云佛聖人也審如文中子之言則佛之心可見矣弟今言禪者好為隱語以相迷大言以相勝使學者倀倀然益入於迷妄因廣文子之意作解禪頌六首果如此言雖中國亦可行矣不然則吾所不知也其卒章曰言為百世師行為天下法為賢為大聖是名佛菩薩噫文正公繼孔孟荀楊為大賢者也庸有不知佛哉觀其頌則文正公平生所為皆佛菩薩之心也特禪之一法雖吾門亦標表以為教外別傳自非積三二十年息心絕慮則莫能究其旨謂之隱語大言似是而實非也何則東臯子猶以伏羲畫卦泄道之密漏神之機分張太和磔裂元氣使知者不知大朴散矣矧不立文字之禪直指人心於語言形迹之表詎可常程義理而求其言說耶是不獨文正公文中子楊孟諸賢未暇留神吾徒傳教大法師輩固有不知而興謗者故先德云千人萬人中撈摝一箇半箇而已夫豈易信也哉闍那崛多西天竺人也帝時至長安大興善寺奉勅譯法華等經是年示滅仁壽初詔曰皇帝敬問章洪山之南谷智舜禪師冬月極寒味道安隱勉勗蒼生成就聖業惟慈願力朕實嘉焉今遣開府盧元壽宣朕意起禪師赴闕舜以疾辭不赴初舜從稠禪師出家習定或時覺有妄念即以錐刺股由是塵慮不入至不得已或出一言不過戒定慧而已如是十餘年稠奇之曰汝於人事殆無心哉而今而後可與言道矣後辭入贊皇山好事者奉米麪供之舜辭去一不受或問故舜曰山居橡栗足以禦飢何煩於人其簡易如此見啗肉者必慘容戒之曰六道殊形汝無不經一切有命皆女父母一切有生皆女曩形而食其肉者是食女父母女心安忍哉聞者悛革也煬帝廣冬煬帝有事于南郊詔僧道並同俗拜道流莫敢言諸沙門例不奉詔帝詰之曰詔條久頒卿等固不奉命何也時法師明瞻者對曰陛下若使准制罷道則微軀敢不奉命如知大法可崇則法服之下僧無敬俗之禮帝曰何以致拜周武瞻曰周武任威縱暴仁德不施不足為有國者法陛下聖政惟仁不枉非罪是以貧道得盡忠言帝默然而罷有司以瞻抗對將抵以罪瞻曰所坐者瞻也願不以非律加吾徒帝壯其不撓而不問凡敬主之議由此而絕焉是歲三祖僧璨大師示寂師或云徐州人初以白衣謁二祖既授衣屬周武廢教往來司空山積十餘年人無識者隋開皇十二年有沙彌道信禮師曰願和尚大慈乞與解脫法門師曰誰縛汝曰無人縛師曰何更求解脫乎信於言下大悟服勞九載授具戒已屢驗以玄犍知其緣熟乃付衣說偈曰花種雖因地從地種花生若無人下種花地盡無生并付法衣曰吾既得汝能事已畢即優游江國歷羅浮諸山復還舊止士民樂其歸相率致供師為四眾說法已於法會大樹下儼立合掌而逝十月十五日也唐玄宗諡曰鑑智禪師著信心銘一篇其辭曰至道無難唯嫌揀擇但莫憎愛洞然明白毫釐有差天地懸隔欲得現前莫存順逆違順相爭是為心病不識玄旨徒勞念靜圓同太虛無缺無餘良由取捨所以不如莫逐有緣勿住空忍一種平懷泯然自盡止動歸止止更彌動唯滯兩邊寧知一種一種不通兩處失功遣有沒有從空皆空多言多慮轉不相應絕言絕慮無處不通歸根得旨隨照失功須臾反照勝却前空前空轉變皆由妄見不用求真唯須息見二見不住慎莫追尋才有是非紛然失心二由一有一亦莫守一心不生萬法無咎無咎無法不生不心能隨境滅境逐能沈境由能境能由境能欲知兩段元是一空一空同兩齊含萬象不見精麁寧有偏黨大道體寬無易無難小見狐疑轉急轉遲執之失度必入迷路放之自然體無去住任性合道逍遙絕惱繫念乖真昏沈不好不好勞神何用疎親欲取一乘勿惡六塵六塵不惡還同正覺智者無為愚人自縛法無異法妄有愛著將心用心豈非大錯迷生寂亂悟無好惡一切二邊良由斟酌夢幻虛花何勞把捉得失是非一時放却眼若不寐諸夢自除心若不異萬法一如如如體玄兀爾忘緣萬緣齊觀復歸自然泯其所以不可方比止動無動動止無止兩既不成一何有爾究竟窮極不存軌則契心平等所作皆息狐疑淨盡正信調直一切不留無可記憶虛明自照不勞心力非思量處識智難測真如法界無他無自要急相應唯言不二不二皆同無不包容十方智者皆入此宗宗非促延一念萬年無在不在十方目前極小同大忘絕境界極大同小不見邊表有即是無無即是有若不如是必不須守一即一切一切即一但能如此何慮不畢信心不二不二信心言語道斷非去來今始平令楊宏率道士名儒入智藏寺啟曾義法莚命法師惠淨與道士余永通論議永通欲先立義淨曰道流入寺義有主賓汝安得先於是淨問老子云有物混成先天地生吾不知其名字之曰道且道體一故混耶體異故混耶若體一故混則正混之時已自成一是則一非道生若體異故混且未混之時已自成二然則二非一起矣永通茫然不知所對無言而罷煬帝窮奢極侈乘龍舟錦帆沿汴而下入于楊州天下諸侯反叛稱帝王者各據一方凡五十二處太原唐公李淵起義兵而來救駕矣唐師至江都帝以手琢案曰渠有奇相渠得之矣十一月唐師入京遙尊為太上皇立代王侑為帝紹隋室也恭帝侑改義寧神僧法喜者貌寢陋年若四十許嶺表父老咸言兒時見之談晉宋間事歷歷可聽又自言甞從東林遠公游語默不常然皆為吉凶之兆煬帝幸維楊聞其有異召之俄一日繞宮中遍索羊頭帝惡之以付廷尉手足銀鐺禁衛嚴甚喜日丐于市飲食自若有司以聞帝命按視封鑰如故及啟戶視之唯見袈裟覆黃金骨骨皆連鎖遽以白帝勅長安王怛覈實如狀詔以香泥樹骨塑之是夕喜以泥像起行言笑如故遂釋其禁未幾示疾命甞所善者去其薦置身簀上下以熾炭炙之數日半身紅爛即死葬之香山寺側後數歲有自海南歸者見喜無恙其人發塚視之唯空棺爾計是時喜已三百餘歲矣及煬帝於江都遇弑方悟喜索羊頭之驗云石室論曰唐牧之云昔有相士稱文帝當有天下後果篡奪得之周末楊氏為八柱國公侯相繼久矣一旦以男子偷竊位號不三十年老壯嬰兒皆不得其死彼知相法當曰此為楊氏禍乃可謂善相者牧之之論誠為警絕然文帝削平天下混一海字君臨萬國者二十四年剏置禮樂法度多為唐所遵用仁壽間天下戶至八百七十萬以唐疆宇之廣歷五朝至天寶末纔九百餘萬戶隋文開統而身及太平固一代之英主也惜其末年任一楊素而弗獲其終嗚呼豈唯隋文而已哉凡魏晉以來符石姚劉二蕭陳高宇文楊氏十三朝興亡因果循環之驗皆毫末無差吾教所以誕敷六合有大益於天下國家者其言因果報應之事與天道大合有以助天為勸沮也故鴻經廣論深切著明必欲人人自信因即如是果亦如之莫可逭也儒雖曰其事好還然未伸勸沮之理此所以牧之唯詆隋文而不遠推累朝積習循環之弊獨唐家之興則異於彼故其運祚靈長益足以為天下之至鑑右隋三主凡三十八年唐雷氏曰高祖神堯皇帝淵改武德七廟制帝受隋禪百官拜舞僧但山呼拱立一面鄂國公尉遲敬德金吾衛將軍劉文靖奏曰僧未登聖俱是凡夫何乃高揖王侯父母反拜孰可忍也帝令定儒釋優劣編入朝典議訖表聞不合拜上定租稅法七年二月丁巳高祖釋奠於國學召名儒僧道論義道士劉進喜問沙門惠乘曰悉達太子六年苦行求證道果是則道能生佛佛由道成故經曰求無上道又曰體解大道發無上心以此驗之道宜先佛乘曰震旦之於天竺猶環海之比鱗洲老君與佛先後三百餘年豈昭王時佛而求敬王之道哉進喜曰太上大道先天地生欝勃洞靈之中煒燁玉清之上是佛之師也乘曰按七籍九流經國之典宗本周易五運相生二儀斯闢妙萬物之謂神一陰一陽之謂道寧云別有大道先天地生乎道既無名曷由生佛中庸曰率性之謂道車胤曰在己為德及物為道豈有頂戴金冠身披黃褐鬢垂素髮手執玉璋居大羅之上獨稱大道何其謬哉進喜無對已而太學博士陸德明隨方立義遍析其要帝悅曰三人皆勍敵也然德明一舉輒蔽之可謂賢矣遂各賜之帛太史令庾儉恥以術官薦傅奕自代奕在隋為黃冠甚不得志既承革政得志朝廷及為令有道士傅仁均者頗閑曆學奕舉為太史丞遂與之附合上疏請除罷釋教事十有一條其略曰佛在西域言妖路遠漢譯胡經恣其假託故使不忠不孝削髮而揖君親游手游食易服而逃租賦演其妖書述其邪法偽啟三途謬彰六道恐訹愚夫詐欺庸品凡百黎庶通識者稀不究根源信其矯妄仍追既往之罪虛擬將來之福至有躬造惡逆觸法抵刑方乃獄中禮佛口誦梵言曉夕忘疲視免其罪且死生壽夭本於自然刑德威福關之人君而愚僧矯託皆言由佛竊人主權攘造化理其為害政良可悲也書曰惟辟作福惟辟作威惟辟玉食臣無有作福作威玉食害于而家凶于而國自五帝三王皆未有佛法君明臣忠年祚長久至漢明始立胡祠令西域乘門自傳其法西晉已前不許中國之人髠髮出家洎符石亂華乃弭厥禁政虐祚短皆由佛教致災梁武齊宣尤足為戒昔褒姒一女熒惑幽王致亡其國況今僧尼十萬刻繪泥像以耗天下者乎陛下以十萬之眾自相夫婦十年滋產十年教訓自可足食足兵四海免蠶食之患百姓知威福所自則妖妄之風息而淳朴之化還也且古今忠諫鮮不逮禍近北齊章仇子他獻言僧尼縻損國家塔寺虛費金帛為諸僧尼附會宰相依託妃主陽讒陰謗子他卒死都市及周武入齊首封其墓臣雖不敏竊希其踪疏奏不報九年太史令傅奕前後七上疏請除罷釋氏詞皆激切帝春秋高而優柔無斷頗信之以其疏付群臣雜議大臣皆言佛法興自累朝弘善遏惡冥助國家理無廢棄獨太僕卿張道源附奕稱其奏合理宰相蕭瑀廷斥奕曰佛聖人也奕為此議非聖人者無法請寘嚴刑奕曰禮本於事親終於事君此則忠孝之禮著臣子之道成佛逾城出家逃背其父以匹夫抗天子以繼體悖所親瑀非出於空桑而反尊無父之教臣聞非孝者無親瑀之謂矣瑀曰地獄正為此人設也帝復以奕疏頒示諸僧問出家於國何益時法師法琳者姓陳氏頴川人祖因從宦寓襄陽後住長安齊法寺作破邪論二卷博引圖史及道教經籍大略申明佛教徹萬法之源而孔老立言特域中之治未陽遠塗非盡究竟之理凡出家者守志明道弘善興福啟迪昏迷利國非淺法師明概作決對奕謗佛僧事八條法師惠乘作辯正論十喻九箴破道士李仲卿十異九迷之謬琳等奉表奏上并致啟秦王而門下典儀李師政著內德論三篇開陳佛化之益仍自序而進之其詞曰若夫十力調御運法舟於苦海三乘汲引坦夷途於火宅勸善進德之廣七經所不逮戒惡防患之深九流莫之比但窮神知化其言宏大而可驚去惑絕塵厥軌清邈而難蹈華夷仕庶朝野文儒各附所安鮮味斯道自非研精以考真妄沈思而察苦空無以立匪石之信根去若亡之疑蓋遠則淨名妙德弘道勝而服勤近則天親龍樹悟理真而敦悅羅什道安之篤學究玄宗而益敬僧睿惠遠之歸信迄皓首而彌堅邁士安之淫書甚宣尼之翫易千金未足驚其視八音不能改其聽聞之博而樂愈深思之深而信彌篤皆欲罷而不能則其非妄也必矣我皇誕膺天命弘濟區宇覆等蒼旻載均厚地掃氛祲清八表救塗炭寧兆民五教惟敷九功惟敘總萬古之徽猷改百王之餘弊網羅庶善崇三寶以津梁芟夷群惡迸四部之稊莠遵付囑之遺旨弘紹隆之要術功德崇高昊天罔喻但縉紳之士祖述多途各師所學異論蠭起或謂三王無佛而年永二石有僧而政虐損化由於奉佛益國在於廢僧苟明偏見未申通理博考興王足證浮偽何則亡秦者胡亥時無佛而土崩興佛者漢明世有僧而國治周除佛寺而天元之祚未永隋弘釋教而開皇之令無虐盛衰由布政治亂在庶官歸咎佛僧實非通論且佛唯弘善不長惡於臣民戒本防非何損治于家國若人人守善家家奉戒則刑罰何得而廣禍福無由而作騏驥雖駿不乘無以致遠藥石徒豐未餌焉能愈疾項籍喪師非范增之無算石氏興虐豈浮圖之不仁但為違之而暴亂未有遵之而凶虐由此觀之亦足明矣復有謂正覺為妖神比淨居於淫祀訾而謗之無所不至聖朝勸善立伽藍以崇福迷民興謗反功德以為尤此深訕上非徒毀佛愚竊撫心而太息所以發憤而含毫者也忝賴皇恩預霑法雨切磋所惑積稔於茲信隨聞起疑因解滅昔甞苟訾而不信今則篤信而無毀近推諸己廣以量人凡百輕毀而弗欽皆為討論之未究若令探賾索隱功齊於澄什必皆深信篤敬志均於名僧矣師政學匪鉤深識不臻妙少有所聞微去其惑謹課庸短著論三篇辨惑第一明邪正之通蔽通命第二辨殃慶之倚伏空有第三破斷常之執見覈之以群言考之以眾善上顯聖朝之淨福下析淫祀之虛非徒有斯意實乏其材屬詞鄙陋援證膚淺雖竭愚勤何宣聖德庶同病於未愈者聞淺譬而深悟也如藩籬之卉或蠲疾於腹心藜藿之飡儻救餒於溝壑若金丹在目玉饌盈桉顧瞻菲薄良足陋矣內德論辨惑篇第一其略曰有辨聰書生謂忠正君子曰蓋聞釋迦生於天竺修多出自西胡名號無儔於周孔功德靡稱於典謨寔遠夷所尊若非中夏之師儒逮攝摩騰之入漢及康僧會之游吳顯舍利於南國起招提於東都自茲厥後乃尚浮圖沙門盛洙泗之眾精舍類王侯之居既營之于󱊜塏又資之以膏腴擢修幢而曜日擬甲第而當衢王公大臣助之以金帛農商富族施之以田廬其福利之焉在何遵崇之有餘也未若銷像而絕鑴鑄貨泉可以無費毀經以禁繕寫筆紙不為之貴廢僧以從編戶益黍稷之餘稅壞塔以補不足廣賑恤之仁惠欲詣闕而効愚忠上書而獻斯計竊謂可以益國而利民矣吾子以為何如乎忠正君子曰是何言之過歟余昔篤志於儒林又措心于文苑頗同吾子之言論良由聞法之遲晚賴指南以去惑幸失途之未遠每省過而責躬則臨飡而忘飯子若博考而深計亦將悔迷而知返矣竊聞有太史令傅君者又甚於曩日之惑焉內自省於昔迷則十同其五矣請辯傅君之惑言以釋吾子之邪執傅謂佛法本出於西胡不應奉之於中國余昔同此惑焉今則悟其不然矣夫由余出自西戎輔秦穆而開伯業日磾生於北狄侍漢武而除危害臣既有之師亦宜爾何必取其同俗而捨於異方乎師以道大為尊無論於彼此法以善高為勝不計於遐邇若夫尚仁為美去欲稱高戒積惡之餘殃勸為善以邀福百家之所同七經無以易但褊淺而未深至齷齪而不周廣其恕己及物孰與佛之弘乎其覩未知本孰與佛之遠乎其勸善懲惡孰與佛之廣乎其明空析有孰與佛之深乎由此觀之其道妙矣聖人之德何以加焉豈得生於異域而賤其道出於遠方而棄其寶夫絕群之駿非唯中邑之產曠世之珍不必諸華之物漢求西域之名馬魏收南海之明珠貢犀象之牙角採翡翠之毛羽物生遠域尚於此而為珍道出遐方獨奈何而可棄若藥物出於戎夷禁呪起於胡越苟可以蠲邪而去疾豈以遠來而不用之哉夫滅三毒以證無為其蠲邪也大矣除八苦而致常樂其去疾也深矣何得拘夷夏而計親疎乎況百億日月之下三千世界之內則中在於彼域不在此方矣傳計詩書所未言以為修多不足尚余昔同此惑焉今又悟其不然矣夫天文曆象之祕奧地理山川之卓詭經脈孔穴之診候針藥符呪之方術詩書有所不載周孔未之明言然考之吉凶有時而徵矣察其行用而多効矣且又周孔未言之物蠢蠢無窮詩書不載之法茫茫何限信乎書不盡言言不盡意何得拘六經之局教而背三乘之通旨哉夫能事未興於上古聖人開務於後世故棟宇易橧巢之居文字代結繩之制飲血茹毛之饌則先用而未珍火化粒食之功雖後作而非弊彼用捨之先後非理教之通蔽豈得以詩書早播而得隆修多晚至而當替人有幼噉藜藿長飯粱肉少為布衣老遇侯服豈得以藜藿先獲謂勝粱肉之味侯服晚遇不如布衣之貴乎萬物有遷三寶常住寂然不動感而遂通化身示隱顯之迹法體絕興亡之數非初誕於王宮不長逝於雙樹何得論生滅于赴感計修促于來去乎傅氏譽老子而毀釋迦讚道書而非佛教余昔同此惑焉今又悟其不然矣夫釋老之為體一而不二矣同蠲有欲之累俱顯無為之宗老氏明而未融釋典言臻其極道若果是佛固同是而無非佛若果非道亦可非而無是理非矛盾之異人懷向背之殊既同眾狙之喜怒又似葉公之愛畏至如柱下道德之旨漆園內外之篇雅奧而難加清高而可尚竊甞讀之無間然矣豈以信奉釋典而苟訾之哉抑又論夫死生無窮之緣報應不朽之旨釋氏之所創明黃老未之言及不知今之道書何因類於佛典論三世以勸刑出九流之軌躅若目覩而言之則同佛而等其照若耳聞而放之則師佛而遵其說同照則同不當非相師則師不可毀譽道而非佛何謬之甚哉傅云佛是妖魅之氣寺為淫邪之祀此其未思之甚也妖唯作㜸豈弘十善之化魅必憑邪寧興八正之道妖猶畏狗魅亦懼猫何以降帝釋之高心摧天魔之神力又如圖澄羅什之侶道安惠遠之儔高德高名非醉非狂豈容捨愛辭榮求魑魅之邪道勤身苦節事魍魎之妖神又自昔東漢至我大唐代代而禁妖言處處而斷淫祀豈容捨其財力放其士民營魑魅之堂塔入魍魎之徒眾又有宰輔冠蓋人倫羽儀王導庾亮之徒戴逵許詢之輩置情天人之際抗迹煙霞之表並稟教而歸依皆厝心以崇信豈容尊妖奉魅以自屈乎良由覩妙知真使之然耳又傅氏之先毅字武仲高才碩學世號通人辯顯宗之祥夢證金人之冥感釋道東被毅有功焉竊揆傅令之才識未可齊於武仲也何為毀佛謗法與其先之反乎吳尚書令闞澤對吳主孫權曰孔老二家比方佛法優劣遠矣何以言之孔老設教法天以制用不敢違天諸佛說法天奉而行不敢違佛以此言之實非比對愚謂闞子斯論知優劣之一隅矣凡百君子可不思其言乎夫大士高僧觀於理也深矣明主賢臣謀於國也忠矣而歷代寶之以為大訓何哉知其窮理盡性道莫之加故也傅氏觀不深於名僧思未精於前哲獨師心而背法輕絕福而興咎何其為國謀而不忠乎為身慮而不遠乎大覺窮神而知化深觀過患而豫防惟可齡之易盡嗟五福而難常命川流而電逝業地久而天長三塗極迍而杳杳四流無際而茫茫憑法舟而利濟藉信翮以翱翔宜轉咎而為福何罔念而作狂也傅云趙時梁時皆有僧反況今天下僧尼二十萬眾此又不思之言也若以昔有反僧而廢今之法眾豈得以古有叛臣而棄今之名士隣有逆兒而逐己之順子皆有亂民而不養今之黎庶乎夫普天之下出家之眾非雲集於一邑實星分於九土攝之以州縣限之以關河無徵發之威權有憲章之禁約縱令三五兇險一二闡提既無緣於烏合亦何憂於蟻聚且又沙門入道豈懷亡命之謀女子出家寧求帶甲之用何乃混計僧尼之數當同梟鏡之黨架虛以亂真蔽善而稱惡君子有三畏豈當如是乎夫青衿有罪非關尼父之失皂服為非豈是釋尊之咎僧干朝憲尼犯俗刑譬誦律而穿窬如讀禮而驕倨但以人稟頑嚚之性而不遷於善非是經開逆亂之源而令染於惡人不皆賢法實惟善何因怒惡而反善咎人而棄法若夫口談夷惠而身行桀蹠耳聽桀蹠而口廢詩禮然則人有可誅之罪法無可廢之過但應禁非以弘法不可以人而賤道竊篤信于妙法不苟黨於沙門至於耘稊稗以殖嘉苗肅奸危以清大教所深願矣所深願矣傅云道人土梟皆是貪逆之惡種此又不思之言也夫以捨俗修道故稱道人學道離貪逆若云貪菩提道逆生死流則僖子興言未及斯旨觀沙門之律行也行人所不能行止人所不能止具諸釋典可得而究蠕動之物猶不加害況為梟鏡之事乎嫁娶之禮尚捨不為況為禽獸之心乎何乃引離欲之上人匹聚塵之下物援有道之賢俊比無知之庶類毀大慈之善眾󰁨不祥之惡鳥謂道人為逆種以梵行比獸心害善一何甚乎反正頓如此乎余昔每引孝經之不毀傷以譏沙門之法去鬚髮謂其反先王之道失忠孝之義今則悟其不然矣若夫事君親而盡節雖殺身而稱仁虧忠孝而偷存徒全膚而非義論美見危而致命禮防臨難而苟免何得一概而訶毀傷雷同而顧膚髮割股納肝傷則甚矣剔鬚落髮損乃微焉立忠不顧其命論者莫知咎求道不愛其毛何獨以為過湯恤烝民尚焚軀以祈澤墨敦兼愛欲磨足而至頂況夫上為君父深求相利須髮之毀何足顧哉夫聖人之教有殊途而同歸君子之道或反經而合義則泰伯其人也廢在家之就養託採藥而不歸棄中國之服章依剪髮以為飾反經悖禮莫甚於斯然而仲尼稱之曰泰伯可謂至德矣其故何也雖迹背君親而心忠於家國形虧百越布德全乎三讓故泰伯棄衣冠之制而無損於至德則沙門捨縉紳之容亦何傷乎妙道雖易服改貌違臣子之常儀而信道歸心願君親之多福苦其身意修出家之眾善遺其君父延歷劫之深慶其為忠孝不亦多乎浪謂沙門為不忠未之信矣傅又云西域胡人因埿而生是以便事埿瓦此又未思之言也夫崇立靈像摸寫尊形所用多塗非獨埿瓦或彫或鑄則以鐵木金銅圖之繡之亦在丹青縑素復謂西域士女遍從此物而生乎且又中國之廟以木為主則謂制禮君子皆從木而育邪親不可忘故為之宗廟佛不可忘故立其形像以表罔極之心用申如在之敬欽聖仰德何失之有哉夫以善為過者故亦以惡為功矣傅又云帝王無佛則國治年長有佛則政虐祚短此又未思之言也則謂能仁設教皆闡淫虐之風菩薩立言專弘桀紂之事以實論之殊不然矣夫殷喪大寶災興姐已之言周失諸侯禍由褒姒之笑三代之亡皆此物也三乘之教豈斯尚乎佛之為道慈悲喜捨齊物而等怨親與安樂而救危苦古之所以得其民者佛既弘之矣民之所以逃其上者經甚戒之矣羲軒舜禹之德在六度而苞籠羿浞癸辛之咎總十惡以防禁向使桀遵少欲之教紂順大慈之道伊呂無以用其謀湯武焉得行其計可使鳴條免去國之禍牧野息倒戈之亂夏后從洛汭之歌楚子違乾溪之難然則釋氏之化為益非小延福祚於無窮遏危亡於未兆傅謂有之為損無之為益是何言與是何言與佛何讐而誣之至此佛何負而疾之若讐乎傅又云未有佛法之前人皆淳和世無篡逆此又未思之言也夫九黎亂德豈非無佛之年三苗逆命非當有法之後夏殷之季何有淳和春秋之時寧無篡逆寇賊奸宄作士命於皐陶玁狁孔熾蕩伐勞於吉甫而傅謂佛興篡逆盜法佛猶戒之豈長篡逆之亂乎一言之競佛亦防之何敗淳和之道乎惟佛之為教也勸臣以忠勸子以孝勸國以治勸家以和弘善示天堂之樂懲非顯地獄之苦不唯一字以為褒豈止五刑而作戒乃謂傷和而長亂不亦誣謗之甚哉亦何傷於佛日乎但自淪於苦海矣輕而不避良可悲夫於是書生心伏而色愧避席而謝曰僕以習俗生常違道自佚忽於所未究翫其所先述背正法而異論受邪言以同失今聞佛智之玄邃乃知釋教之忠質豁然神悟而理攄足以蕩迷而祛疾雖從邪於昔歲請歸正於茲日謹誦來戒以為口實矣論曰昔司馬文正公譏元魏崔浩昧於擇術若傅令者不善擇術尤可數也方天意大啟唐祚而太宗以大權聖人示現出世為千載道德盛明之主豈易遇哉有文中子者身任百世師儒出河汾間凡太宗一時宰輔若凌煙閣上諸公皆北面稱師受王佐之道當是時使傅令稍知向方預出王氏之門則其施設縱非公台之任亦不失為名卿才大夫徒以卜史占候下技位貌既卑無以自逞乃以夙昔私憾謗黷大教規竊聲譽及太宗登位天下文明諸公雍容廟堂論道經邦制禮作樂雖堯舜之運亡以加也此時奕之學素荒而伎且索矣抱慚自廢于家其無聊而斃也可知矣妙哉李君內德論熟覽之蓋天下精識讜論也其通命一篇以儒所謂命釋所謂業原始要終合而通之尤為警絕惜辭多未能具載云是歲夏四月太子建成秦王世民怨隙已成將興內難而又邊境屢優軍國務殷傅奕妄生毀佛乞行廢教之請復云云未決及法琳等諸僧著論辨之合李黃門內德論同進之于朝帝由是悟奕等譽道毀佛為協私大臣不獲已遂兼汰二教而施行焉五月辛巳詔曰釋迦闡教清淨為先遠塵離垢除去貪欲所以弘宣勝業修植善根開導愚迷津梁庶品是以敷演經教檢括學徒調懺身心捨諸染著衣服飲食咸資四輩自大覺遷謝道法流行末代陵遲漸以虧損乃有猥殘之侶規自尊高游墮之民苟辟徭役妄為剃落託號出家嗜欲無厭營求不已致有出入閭里周旋闤闠驅策畜產聚積貨財耕織為生沽販為業事同偏戶迹等齊人進違戒律之文退無禮典之訓或有躬行劫掠身自穿窬造作奸訛交通豪猾每罹憲網自蹈重刑瀆玷真如虧損妙法譬夫稂莠有穢嘉苗類若淤泥混乎清水又伽藍之地本曰淨居栖心之所理尚幽清近代以來多立寺舍不求間曠之地唯趨諠雜之方繕綵崎嶇甍宇殊錯拓舛隱慝誘納奸邪或有接延䣑邸隣近屠沽塵埃滿室腥羶盈路徒長輕薄之心有虧崇敬之義且老氏垂化本實冲虛養志無為違情外物全真守一是謂玄門驅馳世務尤乖宗旨朕應期御宇興隆教法志思利益情在護持欲使玉石區分薰蕕有辨長存妙道永固福田正本澄源宜從沙汰諸僧尼道士女冠有精勤練行守戒律者並令就大寺觀居止供給衣食不令乏短其不能精進無行業弗堪供養者並令罷道各還桑梓所司明為條式務依教法違制之坐悉宜停斷京城留寺三所觀二所其餘天下諸州各留一所餘悉毀之六月四日秦王以府兵平內難高祖以秦王為皇太子付以軍國政事是月癸亥大赦天下停前沙汰二教詔甲子高祖遜于位稱太上皇太子即位于東宮是為太宗太宗文皇帝世民改貞觀帝對群臣太息曰今大亂之後其難治乎魏徵對曰大亂之治譬飢人之易食帝曰古不云乎善人為邦百年而後勝殘去殺徵曰此不為聖哲之論聖哲之治其應如響蓋不其難僕射封德彝曰不然三代之澆詭日滋秦任法律漢雜󰊉道皆欲治而不能非能治而不欲徵書生好虛論徒亂國家不足聽徵曰五帝三王不易民而教行帝道而帝行王道而王顧所行何如耳黃帝戰蚩尤七十而戰勝其亂因致無為九黎害德顓頊征之既克而治桀為亂湯放之紂無道武伐之湯武身及太平若人漸澆詭不復撲今當為鬼為魅尚安得而化之哉德彝不能對然復以為不可帝雅以徵對為然他日帝甞召傅奕賜之食而謂曰佛道微妙聖迹可師且報應顯然屢有徵驗汝獨不悟其理何也奕曰佛是西方桀黠欺詸夷狄及流入中國尊尚其教皆邪僻纖人摸寫莊老玄言飾其妖妄無補於國家有害於百姓帝惡其言不答自是終身不齒放宮女三千七月蝗害稼帝在苑中掇蝗而言曰民以穀為命而汝害之是害吾民也百姓有過在予一人汝而有靈當食朕身無害吾民將吞之左右恐致疾遽求代帝曰所貴移災朕躬何疾之避遂吞之由是終帝世蝗不為害冬十二月癸酉詔曰有隋失道九服沸騰朕親總見戎致茲明罰其有桀犬嬰此湯羅銜鬚義憤終乎握節各狥所奉咸有可嘉日往月來逝川斯遠切恐九泉之下向淪鼎鑊八難之間永纏氷炭愀然疚懷無忘興寢所以樹立福田濟其營魄可於建義以來交兵之處為義士凶徒殞身戎陣者各建寺剎招延勝侶望法鼓所振變災火於青蓮清梵所聞易苦海於甘露所司量定處所并立寺名支配僧徒及修院宇具於事條以聞稱朕矜哀之意仍命虞世南李伯樂褚遂良顏師古岑文本許敬宗朱子奢等為碑銘以紀功業禁笞背法十月天下斷獄死罪二十有九人東南薄海西極于嶺北窮玄塞戶不夜閉旅不齎糧取給於路米斗三錢天下大治蠻夷君長衣冠帶刀宿衛帝喜謂群臣曰此魏徵勸朕仁義之効也惜不令封德彝見之因追念初平天下時手誅千餘人不及享太平即以御服施諸寺命僧禮懺薦擢焉詔僧尼拜父母縱死囚四百還家七年三藏法師玄奘游天竺求法達于王舍城奘生洛州偃師陳氏隋季出家具戒博貫經籍每慨前代譯經多所訛略志游西土訪求異本以參訂焉以三年冬抗表辭帝制不許即私遁自原州出玉關抵高昌高昌王麴文泰奉奘行資護送達于罽賓從僧伽論師決俱舍因明大毘婆沙等論至大林國從婆羅門學中論及異道典籍時婆羅門七百餘歲至僕底國從伏光法師學對法宗顯理門等論至那伽羅國從月胄論師學眾事分毘婆沙至祿勒那國從闍那屈多三藏學經部毘婆沙及薩婆多部辨真等論至麴闍國從毘邪犀那三藏學二毘婆沙王有勝兵十萬雄冠西域奘與胡商八十許人渡殑伽河彼俗以人祀天奘與諸商被執以奘風度特異將戮以祭俄大風作塵沙漲天晝日晦暝彼眾震懼以奘為聖人遂釋之至中天竺遇大乘居士為奘開瑜伽師地即入王舍城彼預聞奘至具禮郊迎之安置那蘭陀寺寺七寶所成僧以萬數奘見上方戒賢論師時春秋一百有六道德為西土宗師號正法藏國主以十城租賦奉之奘啟以求法意賢咨嗟流涕曰吾頃疾病且死忽夢文殊大士謂吾曰汝未應厭世後三年震旦有大沙門從女受道自爾已來今三稔矣於是慰喜交集有同宿契焉奘見王王給象車從者三十輩日供上饌饌有龍腦香乳蘇蜜及大人米米香聞百步然國產不多唯君長與后及主法上德與焉奘寓其國從正法藏窮探大乘祕奧日益智證云九年十月法師玄琬卒于延興寺遺表陳聖帝明王賞罰三寶不濫痛愍沙門犯法不應與民同科乞付所屬以僧律治之并上安養論三德論各一卷帝嘉納有詔傷悼遣皇太子臨弔勅有司給葬具唐勅葬沙門由琬而始十一月詔曰三乘結轍濟度為先八正歸依慈悲為主流智慧之海膏澤群生剪煩惱之林津梁品物任真體道理叶至仁妙果勝因事符積善朕欽若金輪恭膺寶命至德之訓無遠不思大聖之規無幽不察欲使人免蓋纏家臻仁壽比緣喪亂僧徒減少華臺寶塔窺戶無人紺髮青蓮櫛風沐雨眷言凋毀良用憮然其天下諸州有寺之處宜度僧尼數以三千為限其州有大小地有華夷當處所度多少有司詳定務取德業精明其往因減省還俗及私度白衣之徒若行業可稱通在取限必無人可取亦任其開數比聞多有僧徒溺於流俗或假託鬼神妄傳妖怪或謬稱醫巫左道求利或灼鑽膚體駭俗驚愚或造詣官曹囑致贓賄凡此等類大虧聖教朕情在護持必無寬貸自今宜令所司依附六律參以金科明為條制十年皇太子問張士衡曰事佛營福其應如何對曰事佛在清淨仁恕如貪惏驕虐雖傾財事之無損於禍且善惡必報若影赴形聖人之言備矣為君明為臣忠為子孝則福祚永反是則禍至矣時太子有逆志故士衡因對以箴之帝幸洛京下詔曰老君垂範義在清虛釋迦貽則理存因果求其教也汲引之迹殊途論其宗也弘益之風各致然大道之興肇于遂古源出無名之始事高有形之外況是國家先宗宜居釋氏之右自今已後齋供行位至於稱謂道士女冠可在僧尼之前庶敦返本之俗暢於九有貽於萬葉京邑沙門各陳極諫有司不納時有沙門智實者洛下賢僧也丰度雋頴內外兼明携諸宿德隨駕表奏於關口其略曰僧某等言年迫桑榆始逢太平之世貌同蒲柳方值聖明之君竊聞父有諍子君有諍臣實等雖在出家仍在臣子之列有犯無隱敢不陳之伏見詔書國家本繫出自柱下宗祖之風形於前典頒告天下無德而稱今道士在僧尼之上奉以周旋豈敢拒詔尋其老君垂範治國治家所佩服章初無改易不立觀宇不領門人處柱下以全真隱龍德而養性今道士等不遵其法所著冠服並是黃巾之徒實非老子之裔行三張之鬼術棄五千之玄言反同張陵謾行章醮從漢以來常以鬼道化於浮俗妄托老君之後即是左道之苗若在僧尼之上誠恐國家同流有損國化遂以道經及漢魏諸史佛先道後之事具陳如左帝壯其志於教遣宰相岑文本諭旨遣之實固執不奉詔帝震怒杖實于朝堂民其服流之嶺表而卒年三十有八初實得罪有譏其不量進退者實曰吾固知已行之詔不可易所以爭者欲後世知大唐有僧耳聞者莫不歎惜十二年尚書虞世南卒帝手勅魏王泰曰虞世南與我猶一體也拾遺補過無日暫忘當代名臣人倫準的吾有小失必犯顏而諍之今其云亡石渠東觀之中無復人矣痛惜豈可言耶未幾帝賦往代興亡詩一篇輒歎惜曰鍾子期死伯牙不復鼓琴朕此詩將何所示令褚遂良持詣世南靈帳讀畢焚之冀其神識感悟焉明年夢世南進讜言有如平生因下詔曰故禮部尚書文懿公虞世南德行純備文為辭宗夙夜盡心志存忠益奄從物化忽移時序昨因夜夢倏覩斯人兼進讜言有若平生之日追懷遺美良用悲悼宜資冥福申朕思舊之情可即其家齋五百僧造佛像一軀秋八月詔三學秀異於弘文殿論議道士蔡子晃問法師惠淨曰法華稱序品第一未審序第何分淨曰如來入定放光現瑞假遠開近為破二之鴻基啟一真之由致此其序也第者為居一者為始故曰序品第一晃難曰第者弟也為弟則不宜稱一言一則不應稱弟兩言矛盾何以會通淨曰向不云第者為居一者為始先生不省名義安能難人晃忙亂曲為之詞淨乘勝剉折遂蒙慚而退淨雅與房玄齡厚善尤為太常褚亮所敬亮甞謂人曰淨俯視安遠顧蔑生肇真當世獨步也及天竺三藏波頗那羅譯大莊嚴論詔淨筆授并勅趙郡王孝恭詹事杜正倫同監護十三年方士秦世英譖法師惠琳著論訕毀皇宗有旨捕琳琳知之變服自繫詣闕請譴制旨曰據爾論有念觀世音者臨刑不傷今詳罪犯當坐大辟賜假七日爾可勤念之貴臨刑自免琳奉制一無所念至期詔問所念觀音感應如何對曰隋季失德四海沸騰陛下廓清寰宇道洽生靈琳自七日已來不念觀音唯念陛下帝訝其言遣御史韋琮問琳所以念朕之狀對曰觀音至聖垂形六道上天下地皆為師救陛下御臨宸極萬國歡心文治至平靈鑒無外聖與觀音齊等所以唯念陛下且琳挺志蓋弘宣釋氏之法以助皇化冀民懼報應畏刑罰而遠惡也琳何求而敢訕謗哉陛下察琳忠於所事則所謂臨刑自免若唯讒是信則琳伏尸無地琮奏其語有旨免刑流于益州定嫂叔甥舅服華嚴法師法順卒順生杜氏亦稱杜順如晦族長也長安萬年人以陳永定二年生少為隋文帝所重給月俸供之有病者師對之危坐少頃即愈或生而聾者順召之與言耳即聰或生而啞者順就與之悟即能言或狂而顛者順使人領住向之禪定少選彼即拜謝而去又甞臨溪隨侍者懼不可濟順率同涉水即斷流其神迹類如此而順隤然初不以介意尤邃華嚴宗旨帝素敬重之甞引入宮禁導迎善氣妃主戚里諸貴奉之有如生佛集華嚴法界觀門弟子智儼尊者傳其教傅奕感報於十四年秋卒暴而亡冥報記曰奕初與傅仁均薛蹟同司太史仁均先死蹟昔欠仁均錢五千未償後夢仁均索討蹟問先所欠錢當付與誰仁均曰付與埿人又問埿人者誰曰傅奕也是夕溤長命少府亦夢同焉又多見先亡者問佛經之虛實彼曰實也曰傅奕毀法當受何報彼曰配越州埿人長命入殿庭告蹟蹟亦言如之時有唐臨在側蹟送錢與奕及告其夢不數日奕果暴亡或為埿犁中人也相國蕭瑀字時文梁明帝子也九歲封新安王國除入隋晉王妃實瑀姊官右千牛甞疾不肯呼醫自信天命嘆曰吾更餘年則從此遁矣及晉王踐祚姊為后聞其言召責之以其不安小官後病損拜內史侍郎以直言事頗為煬帝憎隋亂瑀出為河池郡守唐高祖入關以書招之因挈郡歸封宋公委以樞要帝不名呼為蕭郎瑀家世貴胄自武帝以來皆奉佛清修瑀及其孫勉精嚴尤甚太宗即位屢入相既而房杜得君事任稍分瑀不能無少望甞乞度為僧帝許之瑀尋度不能而止事兩朝凡五入相位年七十四薨瑀性忠鯁雅薄福貴善屬文通儒柳顧輩皆高其才唐史稱之曰梁蕭氏興江左實有功在民厥終無大惡以寖微而亡故餘祉及其後裔自瑀逮遘八葉宰相名德相望與唐盛衰世家之盛古未有也十五年五月戊辰帝幸宏福寺召大德道懿等五人賜座諭以剏寺為專一追崇穆太后言發涕零懿及左右皆哽咽逡巡自製疏施絹二百疋自稱皇帝菩薩戒弟子令回向罷顧謂道懿等曰頃以老子是朕先宗故令名位在前卿等應恨恨也道懿曰陛下尊祖宗降成式懿等蒙荷國恩安閑學道詔旨初下咸皆歡悅詎敢有恨帝曰尊祖重親有生之大本故先老子以別親疎之序非不留心於佛也自有國以來未甞剏立道觀凡有功德並歸僧舍雖往日操戈臨陣亦未始縱威濫殺今所在戰場皆立佛寺至於太原舊第亦以奉佛朕存心如此卿等想未諭也道懿等遽起趨謝帝曰少坐此是朕意不述則人不知天時向熱寺宇未備今所施可別造經寮令僧眾寬展行道十六年三藏玄奘法師發王舍城入祇羅國國主郊迎之已而問曰而國有聖人出世作小秦王破陣樂試為我言其為人奘粗陳帝神武削平天下躬行堯舜之治其王大驚東向稽首曰我當朝覲與師偕行也奘因出所撰制惡見論似之王欽歎曰此論一出可謂日光既昇螢火奪明矣即以青象名馬助奘馱經而還圖功臣於凌烟閣八月四日原州松昌鴻池谷忽有五石皆青質白文成字曰高皇海出多子李元王八十年太平天子李世民千年太子李治書燕山人士樂大國主尚汪譚獎文仁邁千古大王五王六王七王十風毛才子七佛八菩薩及上果佛田天子文武貞觀昌大聖延四方上不治示孝仙戈八為善原州奏于朝字初若不甚顯及群公擬定遂粲然明著十一月辛卯有事于南郊詔遣使以玉帛詣原州鴻池谷祭之曰嗣天子諱祚繼鴻業君臨㝢縣宿興旰食無忘於政道德齊禮愧於前修天有成命表瑞徵符文字粲然曆數惟永既旌高廟之業又錫眇身之祚迨於皇太子治亦降貞符具紀李氏于石言仰瞻宵漢空名大造甫惟寡薄彌增寅懼敢因大禮重薦玉帛上謝冥靈之貺以伸祗慄之誠十九年正月丙子法師玄奘齎經像歸于京師留守房玄齡館于宏福寺以表聞帝壬辰奘如東都二月己亥見于儀鸞殿帝曰師去何不相報對曰當去時表三上以誠願微淺不蒙諒許無任慕道之至乃輟私行專擅之罪惟深愧懼帝曰師出家與俗殊隔能委命求法惠利蒼生朕甚嘉焉固不煩為愧但念山川阻遠方俗異心怪師能達也對曰奘聞乘疾風者造天地而非遠馭龍舟者涉江海而不難自陛下握乾符清四海德籠九域仁被八區淳風扇炎景之南聖威震葱嶺之外所以戎夷君長每見翔雲之鳥自東來者猶疑發於上國斂衽而敬之況玄奘圓頂方親承化育者耶既賴天威故得往還無難帝曰此長者之言朕何敢當因廣問雪嶺以西印度之境玉燭和氣物產風俗八王故迹七佛遺蹤並博望之所不傳班馬無得而載者奘既親游其地記憶無遺隨問而對皆有條理帝大悅曰師所經一百餘國可盡掇其山川風俗撰大唐西域記以遺後來不亦美乎奘奉詔將罷帝謂侍臣曰昔符堅稱道安為神器舉國遵敬朕觀法師詞吐溫雅風節貞峻非徒不愧古人實過之遠甚司徒長孫無忌曰誠如明詔道安雖高行博識然弘法之功固不如法師躬趨聖域討論眾妙究探宗極者矣時車駕將問罪高麗聞法師之還期暫引見及對談論不覺日莫帝曰匇匇言不盡懷欲共法師東行省方觀俗指揮之暇別更談敘可乎對曰玄奘遠歸兼有病疾不堪陪駕帝曰師向能孤游絕域今此行如跬步耳尚何辭對曰陛下東征六軍奉衛伐亂誅姦必有牧野之功昆陽之捷玄奘無所裨助虛負道路之費且兵刃交戰佛制沙門不得觀視惟陛下矜察帝嘉納而止奘因奏西域所獲梵本經論凡六百五十七部乞就嵩山少林寺為國宣釋帝曰朕頃為穆太后剏宏福寺極為虛靜可就彼翻譯所須並與玄齡平章奘因進曰百姓無知見奘遠歸妄有窺看不徒妨廢法務兼慮不測之患願得監門官以防釁隙帝悅曰此言可謂保身之計當為處分及罷即別有旨差官監護二十年七月辛卯法師玄奘表上新譯菩薩藏經六門陀羅尼經顯楊聖教論大乘雜集論凡五部五十八卷請帝為聖教序降手勅曰省書具悉雅意法師夙標高行早出塵表泛寶舟而登彼岸搜妙道而闢度門弘闡大猷蕩除眾罪朕學淺心拙在物猶迷況佛道幽微豈能仰讚側請為序非己所聞奘重表請曰伏奉墨勅猥垂獎諭祗奉綸言精守振越玄奘行業空疎謬參緇侶幸屬九瀛有截四海無虞憑皇靈以遠征恃國威而訪道窮遐冐險雖勵愚誠纂異懷荒實資朝化所獲經論蒙遣翻譯見成卷軸志有銓序伏惟陛下睿思雲敷天華景爛理苞繫表調逸咸英跨千古以飛聲掩百王而騰實切以神力無方非神思不足銓其理聖教玄遠非聖藻何以序其源故乃冐犯威嚴敢希題目宸睠冲邈不蒙矜許撫躬累息相顧失圖奘聞日月麗天既分輝於戶牖江河紀地亦流潤於巖崖雲和廣樂不祕響於聾瞶金玉奇珍豈鞱彩於愚瞽敢緣此理重有干祈伏乞雷雨曲垂天文俯照配兩儀而同久與二曜而俱縣然則鷲嶺微言假神筆而弘遠鷄園奧典託英詞而宣揚豈止區區梵眾獨荷恩榮蠢蠢迷生方超塵累而已制許之作翠微宮於終南山是歲帝得祕讖云唐三世而後女主武王代有天下遂密召太史令李淳風訪其事對曰臣據術推之其兆已成今在陛下宮中矣逾三十年當有天下誅唐子孫殆盡帝曰疑似者殺之何如對曰天命不可易且真王者不死徒使疑似之戮淫及無辜今既在宮已是陛下眷屬更三十年又當衰老老則心慈雖受終易姓於陛下子孫或不甚損今若戮之即當復生少莊嚴毒況又立讐則陛下子孫必無遺類帝善其言而止二十二年六月帝在玉華宮召法師玄奘至乃曰朕在京苦暑故就此宮泉石既涼氣力稍佳然憶法師故茲相屈涉塗當大勞也奘謝曰四海黎庶依陛下而生聖躬不安則率土煌灼伏聞鑾輿至此御膳順宜凡預含靈孰不無蹈願陛下永保崇高與天地無極玄奘庸薄猥蒙齒召銜荷而來不覺為勞帝以法師德業冲博儀表絕倫欲令罷道共康庶政因曰昔三五帝王靡不以六合務廣萬機事殷不能遍理故周憑十亂舜託五臣翼亮朝猷弼諧邦國彼盛明之后且爾況朕寡昧而不寄眾哲哉意欲法師脫緇服掛纁衣升鉉路以陳謀坐槐庭而論道師意何如對曰玄奘微生伏奉明詔稱三五之君不能獨治寄諸賢哲共而成之此陛下盛德含光謙讓之詞在理則不爾也何哉使臣能至治桀紂柏靈之君豈無臣耶以此而言不必由也伏惟陛下聖哲之治一人紀綱萬事咸得其緒況撫運已來天地休平中外寧晏皆陛下不荒不矜不麗不侈兢兢業雖休勿休居安思危為善承天之所致也餘何預焉請粗陳其梗概陛下經緯八紘驅駕豪傑戡定禍亂崇闡雍熙聰明文思之德體元合極之姿皆天之所授無假於人一也敦本棄末崇儒尚德移澆風於季俗反淳政於上古賦遵薄制刑用輕典九州四海稟識懷生俱沐恩波咸遂安逸此又聖心自化無假於人二也至道旁通深仁遠洽東逾日域西邁崑丘南盡炎州北窮玄塞彫題鼻飲之俗卉服左衽之人靡不候風瞻雨稽顙屈膝獻琛貢寶充委夷邸此又天威所感無假於人三也獫狁為患其來自久五帝所不止三王莫能制遂使渭河為被髮之野酆鄗為鳴鏑之場中國陵遲匈奴得逞殷周已來不能攘弭至漢武窮兵衛霍盡力雖收枝葉根本猶存自是而後無聞良策陛下御圖一征斯殄傾巢倒穴無復孑遺澣海燕然之域盡入提封單于弓騎之人俱充臣妾若言由人則虞舜已來賢輔多矣何因不獲故知有道斯得無假於人四也高麗小蕃失禮上國煬帝總天下之師三自征伐攻城無傷半堞掠卒不獲一人虛喪六軍狼狽而返陛下暫行提數萬騎摧駐蹕之強陣破遼蓋之堅城振旅凱旋俘馘三十餘萬用兵御將其道不殊隋以之亡唐以之得故知由主無假於人五也天地交泰日月光華和氣氤氳慶雲紛郁五靈見質一角呈奇白狼白狐朱雁朱草昭章雜沓無量億千不可遍舉皆應德而至無假於人六也明詔乃欲比喻前王寄功十亂切為陛下不取總復須才今亦伊呂多矣玄奘庸陋何足以預之至於守戒緇門闡揚遺法此其誠願伏乞天慈終而不奪帝大悅曰師所陳並上玄垂祐及宗廟之靈卿士之力朕安能自致哉師既欲敷揚妙道亦不固違高志中書令褚遂良曰今四海廓清九域寧晏皆陛下聖德實如法師之言帝笑曰不如此珍裘豈一狐之腋大廈必眾材共成何有君能獨濟法師欲自全雅操故濫相光飾耳因問比譯何經對曰瑜伽師地論帝曰明何等此對曰此彌勒大士所造明十七地義曰何謂十七地奘曰六識相應地有尋有伺地無尋唯伺地無尋無伺地三摩呬多地有心地無心地聞所成地思所成地修所成地聲聞地獨覺地菩薩地有餘依地無餘依地是為十七及標舉綱目陳列大義帝深愛焉遣使取論入宮凡一百卷帝自詳覽覩其詞義宏奧非向所聞謂侍臣曰朕觀法師新譯經論猶瞻天噉海莫極高深頃既軍國務殷未暇委尋今而後知宗源杳曠顧儒道九流猶汀瀅之方溟渤耳因勅有司揀祕書手寫新譯經論各九部令宣賜九道總管展轉流布冀率土之內同稟未聞之法司徒長孫無忌中書令褚遂良奏曰佛教冲玄天人莫測言本則甚深語門則難入伏惟陛下至道照明輝光昱日澤霑遐界化溢中區擁護五乘建立三寶致法師當叔葉而秀質閒千載而挺生陟重險以求經履危塗而訪道見珍異俗具獲真文歸國飜宣若庵摩之始說精文奧義猶金口之新開皆陛下聖德所感臣等愚瞽預此見聞苦海波瀾舟航有寄況天慈廣遠使布之九州蠢蠢黔黎俱飡妙法臣等億劫忻逢不勝慶幸六月帝撰大唐三藏聖教序成御慶福殿百官陪位宣法師玄奘升殿賜座勅弘文館學士上官儀以序對群臣宣讀霞煥錦舒極褒揚之美其辭曰蓋聞二儀有像顯覆載以含生四時無形潛寒暑以化物是以窺天鑑地庸愚皆識其端明陰洞陽賢哲罕窮其數然而天地包乎陰陽而易識者以其有象也陰陽處乎天地而難窮者以其無形也故知像顯可徵雖愚不惑形潛莫覩在智猶迷況乎佛道冲虛乘幽控寂宏濟萬品典御十方舉威靈而無上抑神力而無下大則彌於宇宙細則攝於毫釐無滅無生歷萬劫而不古若隱若顯運百福而長今妙道凝玄遵之莫知其際法流湛寂揖之莫測其原固知蠢蠢凡愚區區庸鄙投其旨趣能無疑惑者哉然則大教之興基於西土騰漢庭而皎夢照東域而流慈昔者分形分迹之時言未馳而成化當常現常之世民仰德而知遵及乎晦迹歸真遷儀越世金容掩色不鏡三千之光麗像開圖空端四八之相於是微言廣被拯含類於三塗遺訓遐宣導群生於十地然而真教難仰莫能一其旨歸曲學易遵邪正於焉紛糾所以空有之論或習俗而是非大小之乘乍沿時而隆替有玄奘法師者法門之領袖也幼懷貞敏早悟三空之心長契神情先包四忍之行松風水月未足比其清華仙露明珠詎能方其朗潤故以智通無累神測未形超六塵而逈出敻千古而無對凝心內境悲正法以陵遲棲慮玄門慨深文之訛闕思欲分條析理廣彼前聞截偽續真開茲後學是以翹心淨土往游西域乘危遠邁仗策孤征積雪晨飛塗閒失地驚沙夕起空外迷天萬里山川潑烟霞而進影百重寒暑躡霜露而前蹤誠重勞輕求深願達周游西宇十有七年窮歷異邦詢求正教雙林八水味道飡風鹿苑鷲峯瞻奇仰異承至言於先聖受真教於上賢探賾妙門精窮奧義一乘五律之道馳驟於心田八藏三篋之文波騰於口海爰自所歷之國總將三藏要文凡六百五十七部譯布中夏宣揚勝業引慈雲於西極注法雨於東垂聖教闕而復全蒼生罪而還福濕火宅之乾焰共拔迷途朗愛水之昏波同臻彼岸是知惡因業墜善以緣升升墜之端唯人所記譬夫桂生高嶺零露方得泫其華蓮出綠波飛塵不能污其葉非蓮性自潔而桂質本貞良由所附者高則微物不能累所憑者淨則濁類不能沾夫以卉木無知猶資善而成善況乎人倫有識不緣慶而求慶方冀茲經流施將日月而無窮斯福遐敷與乾坤而永大於是御筆親書綴于新經之首法師奉表謝曰六爻探賾局於生滅之場百物正名未涉真如之境遠惟羲冊覩奧不測其神遐想軒圖歷選普歸其美恭惟陛下玉毫降質金輪御天廓先王之九州掩百千之日月廣利代之區域納恒沙之法界遂使給孤精舍盡入提封貝葉靈文咸歸冊府玄奘往因振錫聊謁崛山經途萬里怙天威如咫步匪乘千葉詣雙樹如食頃搜揚三藏盡龍宮之所儲研究一乘窮鷲嶺之遺旨並已載於白馬還獻紫宸尋蒙下詔勅使翻譯玄奘識乖龍樹謬忝傳燈之榮才異馬鳴深愧瀉瓶之敏所譯經論紕舛尤多遂荷天威留神製序文超象繫之表理括眾妙之門忽以微生親聞梵響踊躍歡喜如聞授記無任感荷之極手勅答曰朕才謝珪璋言慚博達至於內典尤所未聞昨製序文深慚鄙拙穢翰墨於金簡標瓦礫於珠林忽得來書謬承褒讚循躬省慮彌益厚顏善不足稱虛勞致謝時皇太子覩聖序遂撰述聖記法師進啟奉謝帝復覽新譯菩薩藏經愛其辭旨微妙因詔皇太子撰菩薩藏經後序其辭曰蓋聞羲皇至賾精粹止於龜文軒后幽通雅奧窮於鳥篆考丹書而索隱殊昧實際之源徵錄錯以研幾蓋非常樂之道猶且事光圖史振薰風於八埏德洽生靈激堯波於萬代伏惟陛下轉輪垂拱而化漸鷄園勝殿凝旒而神交鷲嶺總調御於徽號匪文思之所窺極般若於綸言豈象繫之所擬由是教覃溟表咸傳八解之音訓浹寰中皆踐四禪之軌遂使三千世界盡懷生而可封百億須彌入提封而作鎮尼蓮德水邇帝里之滄池舍衛庵園接上林之茂苑雖復法性空寂隨感必通真乘深妙無幽不闡所以大權御極導法流而靡窮能仁撫運拂劫石而無盡體均相具不可思議校美前王焉可同年而語矣爰自開闡地限流沙震旦未融靈文尚隱漢皇精感託夢想於玄宵晉后翹誠降修多於白馬有同蠡酌豈達四海之涯取譬管窺寧窮七曜之奧洎乎皇靈遐暢威加鐵圍之表至聖發明德被金剛之際恒沙國土普襲衣冠開解脫門踐真實路龍宮梵說之偈畢萃清室猊吼貝葉之文咸歸冊府灑茲甘露普潤芽莖乘此惠雲遍霑翾走豈非歸依之勝業聖政之靈感者乎菩薩藏經者大覺義宗之要旨也佛修此道已證無生菩薩受持咸登不退六波羅蜜關鍵所資四無量心根力斯備蓋彼岸之津涉正覺之梯航者焉貞觀年中身毒歸化越熱坡而頒朔跨懸渡而輸琛文軌既同道路無壅法師玄奘振錫尋真出自玉關長驅奈苑於天竺力士生處訪獲此經歸而奏上降旨翻譯於是畢功余以問安之暇澄心妙法之寶奉述天旨微表讚揚式命有司綴于卷末帝自是情信日篤平章法義不輟於口與法師相得之深無時暫閒凡衣服臥具頻詔換易如家人焉八月丙申賜奘百金磨衲并寶剃刀奘奉表謝略曰忍辱之服彩合流霞智惠之刀銛逾切玉謹當衣以降煩惱之魔佩以斷塵勞之網帝自伐遼而還氣力不逮平昔有憂生之慮既遇法師留神大教稍遂平復因問欲植法門之益何所宜先奘對曰眾生寢惑非惠莫啟惠芽抽植法為之資弘法須人即度僧為最帝悅九月乙卯詔曰隋季失御天下分崩四海塗炭八埏鼎沸朕屬當戡亂親履兵鋒亟犯風霜宿于馬上頃加藥餌猶未痊除比日以來方遂平復豈非福善之致耶京城及天下諸州寺各度僧五人十月車駕還京師勅有司於北闕紫微殿西南剏弘法院留奘居禁中晝則陪御談論夜分就院譯經十二月皇太子為文德皇后剏大慈恩寺成詔選京城宿望五十大德各度侍者六人入居新寺是月丙辰太子備寶車五十乘迎諸大德并綵亭寶剎數百具奉安新獲梵夾諸經及瑞像舍利等勅太常九部樂及長安萬年音樂京城諸寺花旛導引入寺帝御安福門樓執爐致敬經像過盡始罷皇情大悅二十三年四月帝幸翠微宮法師玄奘陪駕每談敘淵奧帝必攘袂曰與法師相值恨晚耳未盡弘法之意夏五月不豫詔太尉長孫無忌中書令褚遂良入臥內囑曰公等忠烈著在朕心昔漢武託霍光劉備囑諸葛亮朕之後事一以委卿太子仁孝必須盡誠輔導永保社稷無忌等叩頭流涕帝復執太子手曰無忌遂良在國家事汝無憂矣是年崩于含風殿年五十有三唐史贊曰甚矣至治之君不世出也禹有天下傳十有六王而少康有中興之業湯有天下傳二十八王而其甚盛者號稱三宗武王有天下傳三十六王而成康之治與宣之功其餘無所稱焉雖詩書所載有時闕略然三代千有七百餘年傳七十餘君其卓然著見於後世者此六七君而已嗚呼可謂難得也唐有天下傳世二十其可稱者三君玄宗憲宗皆不克其終盛哉太宗之烈也其除隋之亂比迹湯武致治之美庶幾成康自古功德兼隆由漢以來未之有也至其牽於多愛復立浮圖好大喜功勤兵於遠此中材庸主之所常為然春秋之法常責備於賢者是以後世君子之欲成人之美者莫不歎息於斯焉論曰君子謂立言之難其實非難特為好惡所欺耳如歐陽文忠公作太宗本紀贊雖筆高語奇傑出諸史至貶太宗復立浮圖好大喜功勤兵於遠類中材庸主所為而不取予謂文忠責備之深而為好惡所欺也方貞觀之世天下昆蟲草木咸被其澤至於日月霜露所至之國皆欵關而修職直獨高麗莫離支叛逆阻命太宗身任千載道德英雄之主其肯坐視之留為子孫憂而不少假經略乎蓋其威德之盛其勢之必然非好大喜功之謂也昔黃帝平蚩尤七十戰而勝其亂高宗伐鬼方三年而後克太宗舉偏師而陰山平臨駐蹕而高麗服然黃帝高宗經孔子而未甞少貶文忠特以為太宗之疵庸詎非責備之過與以太宗盛德大業如此猶曲貶之將恐後之君子懷免貶之難而無意於功名也文忠徒欲高尚其事而不知此亦自蹈好大之失矣至於復立浮圖乃所以和順道德而齊天地鬼神之心以開濟天下後世之人為無窮之益也文忠以為不當則是太宗暗於取舍矣使太宗果暗於此則當時房杜王魏之流亦因循戶祿而暗於取舍者耶或曰文忠慕韓愈為人故不得不爾嗚呼文忠何忍哉慕人毀佛而兼棄太宗之道德是不為好惡所欺耶孔子立名教者也老氏則非毀之及孔子刪禮則曰吾聞諸老聃云然孔子亦以人而廢言乎亦若世情之好惡耶況真佛也者耶聖凡本有之體毀之乃所以自毀之也詎傷於真佛哉甞聞文忠一昔夢為勇士數輩攝至太宗之庭太宗怒而責曰吾文武勳烈如此不能逃子之貶何也文忠震懼而寤後欲追改之而業已進書頒行矣遂不克改甞慨然曰平懷最難此殆非偶然而云耳唐高宗治改永徽世尊示滅一千六百年矣四祖道信大師示寂師姓司馬世居河內後徙蘄州生而超異幼慕空宗諸解脫門宛如夙習既紹祖位攝心無寐脇不至席者僅六十年隋大業末領眾至吉州值群盜圍城七旬不解萬眾惶怖師憫之教誦摩訶般若既而賊眾望雉堞間若有神兵乃相謂曰城中必有異人遂即引去武德中始居破頭山學徒奔湊甞一日於黃梅道中逢一小兒骨相秀異師曰汝何姓答曰姓即有不是常姓師曰是何姓答曰是佛性師曰汝無性耶答曰性即空故師默識其為法器令侍者詣其母求之出家母以夙緣故了無難色以至傳衣付法偈曰華種有生性因地華生生大緣與信合當生生不生遂以學徒委之一日告眾曰吾甞游廬山登絕頂望破頭山見紫雲如蓋下有白氣橫分六道汝等會否眾皆默然忍大師曰莫是和上他後橫出一枝佛法否師曰善貞觀末太宗嚮師道味欲瞻風彩詔赴京師師上表遜謝前後三返竟以疾辭第四度命使者曰如果不起即取首來使至山諭旨師乃引頸就刃神色怡然使異之回以狀聞帝彌加歎慕就賜珍繒以遂其志及是忽垂誡門人曰一切諸法悉皆解脫汝等各自護念流化未來言訖安坐而逝壽七十有二塔于本山明年四月八日塔戶無故自開儀相如生爾後門人不敢復閉代宗諡大醫禪師云雁塔成太宗二十二年上在春宮日天陰掌疼問及左右對曰應是太子洞玄下針處于是思報昊天追崇福業命有司擇地為母文德順聖皇后建慈恩寺凡十餘院一千八百九十七間度僧三百員勅奘三藏為上座盛事如碑所載至今永徽三年帝用七宮亡者衣物財帛而建此塔於慈恩寺其基四面各一百四十尺倣西域制度而有五級并象輪露盤高一百八十尺層層中心皆葬舍利不啻萬顆上層以石為室南面立碑載二聖所製三藏聖教序記乃尚書右僕射河南公褚遂良筆也西域之制以塔為方墳然有四類輪王一級聲聞四級獨覺十二級菩薩如來十三級各有所表也四年禪師惠寬卒生楊氏父為道士號三洞先生姊信相生而知道終日凝然禪寂寬五六歲日與信相譚論俱非世事家世奉道寬獨不喜父詬厲使拜天尊寬不得已跪之鐵像蹶然崩壞舉族驚異因錄每與信相所論言句先是龍懷寺禪師曇相臨終語弟子會曰吾報緣當生廣漢綿竹峰頂楊氏家後七年汝來見吾言訖而逝其後會頗忘之一昔夢相責以負約會驚寤遂造峯頂而扣其扉寬曰扣扉者誰會遽曰弟子會也寬笑曰何以知吾而稱子會曰得師聲猶昔日聲也遂相見其父出所錄每與信相譚論示之蓋大莊嚴等論會即奉寬再歸龍懷寺落髮由是神異日顯俗呼聖和上其姊信相亦隨出家甞因淨惠寺異僧入定滿寺紅焰亘然而人未識之信相曰此火聚尊者入火光三昧耳因入其寺入水觀一室湛然唯水不見其形異僧欽歎以為得果時亦號聖尼寬十世為大僧今十生記存焉累朝賜諡不一五年中天竺國摩訶菩提寺遣僧致法師玄奘書并獻方物其辭曰微妙吉祥世尊金剛座側摩訶菩提寺諸多聞眾所共圍繞上座惠天致書摩訶支那國於無量經律論妙盡精微木叉阿遮利耶敬問無量少病少惱我惠天苾芻今造佛大神變讚頌及諸經論比量智等今附苾芻法長將往此無量多聞長老大德阿遮利耶智光亦同前致問鄔波索迦日授稽首和南今共寄白㲲一雙示不空心路遠莫怪其少願領彼須經論錄名附來當為抄送木叉阿遮利耶願知及法長辭還奘答長老智光書其略曰往年使還承正法藏大師無常奉問摧割不能已已嗚呼苦海舟沈人天眼滅遷奪之痛何可述歟昔大覺潛輝迦葉紹宗洪業商那遷逝鞠多闡其嘉猷今法將歸真法師次任其事惟願清辭妙辨共四海而弘流福智莊嚴與五山而永久玄奘所將經論已翻瑜伽師地論等大小三十餘部即日大唐天子聖躬萬福率土安民以輪王之慈敷法王之化所出經論並蒙神筆製序令所司抄寫國內流行爰及隣邦亦俱遵奉雖居像季之末而教法光榮邕邕穆穆亦不異室羅筏逝多林之化也伏願照知頃信度河失經一馱今錄名于後有便請為附來并有片物供養願垂納受是歲特旨度沙彌窺基為大僧入大慈恩寺參譯經正義基姓尉遲代郡人母裴夢掌月輪吞之而孕誕夕神光盈室甫六歲能著書初法師奘公於西域得一童子敏悟絕倫因携之詣宗宗呼基出拜奘使誦所著兵書且數千言奘數目童子及基誦畢奘紿之曰此古書耳宗未之信奘令西域童子覆誦之不差一字宗大怒以基竊古書罔已將殺之奘就丐出家基曰聽我御葷色晚膳即從出家不然寧伏劍死不為餓死奘愛其俊而許之遂從入道每覽疏記過目成誦義亦頓解善大小乘既參譯經從奘受瑜伽唯識宗旨著論凡百部時號百本論師然性豪侈每出必治三車亦號三車法師六年五月法師玄奘譯因明論沙門神泰等各造義疏釋之法師栖玄者以其論示尚藥奉御呂才才深藝之士也頗毀其文作因明注解破義圖輕薄者聽信之秋七月譯經法師惠立致書左僕射于志寧斥其謬辭曰聞諸佛之立教文言奧遠旨義幽深等圓穹之寥廓類滄波之浩澣談真如之性相居十地而尚迷說小草之因緣處無生而猶昧況有縈纏八邪之網沈淪四倒之流而欲窺究宗因辨彰其理者無乃惑哉切見大慈恩寺翻經法師惠基早樹智力夙成行潔珪璋操逾松杞遂能躬游聖域詢稟微言擅三藏於胸懷苞四含於掌握嗣清徽於曩哲扇遺範於當今實季俗之舟航信緇林之龜鑑者也所翻聖教已三百餘軸中有小論題曰因明詮論難之旨歸序催邪之軌式雖未為玄門之要妙亦非造次之所知近聞尚藥呂奉御以常人之資竊眾師之說造因明圖釋宗因義不能精悟好起異端苟覓聲譽妄為穿鑿排眾德之正說任我慢之󱠅心媒衒公卿之前囂諠閭巷之側不慚顏厚靡勌神勞數易炎涼心猶未已然奉御於俗事少間遂謂真宗可了何異鼷鼠見釜竈之堪陟乃言崑閬之不難蛛螫覩棘林之易羅遂謂扶桑之可網不量涯分無以異斯況大音希聲大辯若訥所以淨名契理杜口毘耶尼父德高恂恂鄉黨未聞誇矜自媒而獲縉紳之推仰也立致書其事稍息冬十月丁酉太常博士柳宣以其事寢作歸敬書并偈檄譯經大德求畢其說於是法師明𤀹答還述頌并書極大尊嚴而訓呂才妄舉柳宣得書即劾呂才列奏其事有旨集公卿學士領才詣慈恩寺見法師受辭悔謝而退改顯慶正月丙寅立代王弘為皇太子是日於慈恩寺齋僧五千員勅黃門侍郎薛元超主其事因問法師玄奘前代翻經之式對曰漢魏既遠未可詳論晉宋已來翻經皆有監閱詳緝之官故符堅時曇摩難提譯經黃門趙整執筆姚興時羅什譯經興及姚嵩執筆後魏菩提流支譯經侍中崔光筆授以至梁陳周隋之代並亦如之貞觀初年波頗那羅譯經先帝勅趙郡王孝恭詹事杜正倫監護今特闕如又大慈恩寺莊麗輪奐今古罕儔尚未建碑貧道懷此二寺願聞之於上也元超奏其語制可是月壬申朝會中書令崔敦禮宣勅曰大慈恩寺法師玄奘新翻經論文義須精宜令左僕射于志寧吏部尚書來濟禮部尚書許敬宗黃門侍郎薛元超中書侍郎李義府杜正倫時為看閱或不穩處隨事潤色朝罷遣內給事王君德報法師曰承須友人助翻經已為處分于志寧等其慈恩寺碑朕望自作不知師意如何且令相報奘奉旨即率眾詣闕抗表陳請未幾高宗親製大慈恩寺碑文成遣長孫無忌遍示群公其辭曰蓋聞乾坤締構之初品物權輿之始莫不載形厚土藉覆穹蒼然則二曜輝天靡測盈虛之像四溟紀地豈究波瀾之極況乎法門虛寂出生不滅之前聖教牢籠示有無形之外故以道光塵劫化洽生靈緬惟王宮發迹蓮披起步之花神沼騰光樹曲高堤之𠏉演德音於鹿苑會多士於龍宮福已罪之群生興將滅之人代能使下愚抱道骨碎寒林之野上哲欽風身沒雪山之偈絲流法雨清火宅以辭炎輪昇惠日皎重冥而歸晝朕逖覽緗史詳觀道義福永劫者其唯釋教歟文德皇太后憑柯瓊樹疏派泉源德照塗山道光媯汭流芬彤管彰懿則於八紘垂訓紫宮扇徽猷於萬古遽而乾精掩月永戢貞輝坤維絕紐長淪茂毓撫奩鏡而增感望陟屺以何追仲由興歎於千鍾虞丘致哀於三失朕之罔極實有切於終身故載懷興緝剏斯金地却背邠郊點千莊之樹錦前臨終嶽吐百仞之峯蓮左面八川皎池光而分鏡右隣九達飛羽蓋以連雲抑天府之奧區信上京之勝地迹其彫軒架逈綺閣凌虛丹空曉烏煥日宮之泛麗素天初兔鑒月殿而澄輝薰徑秋蘭疎亭佩紫芳岩冬桂蜜戶叢丹燈皎繁花焰轉心中之鶴幡標逈剎綵縈天外之虹飛陛參差含文露而栖玉輕簾舒卷網靨面而編珠霞班低岫之紅池漠泛烟之翠鳴珮與宵鍾合韻和風共晨梵分音豈直香積天宮遠慚輪奐閬風仙闕遙愧彫華而已哉有玄奘法師者實真如之冠冕也器宇凝邃若清風之肅長松縟思繁蔚如綺霞之輝逈漢騰今照古之智挺自生知蘊寂懷真之誠發乎齠齓孤標一代邁生遠以照前逈秀千齡架澄什而光後以為淳風替古澆俗移今悲巨夜之長昏痛微言之永翳遂投迹異域廣飡祕教乘杯雲漢之外振錫烟霞之表滔天巨海浸驚浪而󰊋游亘地嚴霜犯悽氛而獨逝平郊散敘衣單雪嶺之風曠野低輪肌弊流沙之日遐征月路影對宵而暫雙遠邁危峯形臨朝而永隻思窮妙境探賾至真心罄玄津研幾祕術通昔賢之所不達悟先典之所未聞遂得金牒東流續將絕之教寶偈西徙補已闕之文時睠靈基栖心此地弘宣奧旨葉重翠於祇林遠闢幽關波再清於定水朕之虔心八正肅志雙林冀延景福式資冥助奉願皇太后逍遙六度神游丹闕之前偃息四洲魂升紫極之境悲夫玉燭易往促四序於炎涼金箭難留馳六龍於晷漏恐波遷樹在移溟海以變桑田地是勢非淪高岸而為幽谷於是敬刻貞石式旌真境銘不錄三月庚申百僚奉表美揚聖製別詔禮部尚書許敬宗送碑文示法師玄奘甲子奘率徒詣闕奉表謝曰造化之功既播物而成教聖人之道亦因辭而見情然則畫卦垂文空談形於器宇設爻分象實未越於寰域羲皇之德尚見稱於前古姬后之風亦獨高於後代豈若開物成務闡八正以摛章詮道立言證三明而導俗理窮天地之表情該日月之外校其優劣斯為盛矣共惟陛下金輪在運玉曆乘時化洽四洲仁覃九有道苞前聖功茂乃神縱多能於生知資率由於天至始悲奩鏡即剏招提俄樹勝幢乃敷文律若乃天華欵發睿藻波騰吞筆海而孕龍宮掩詞林而苞鶴樹內該八藏外覈六經奧而能典宏而且密使祇園遺迹託寶思而彌高奈苑餘芳假瓊章而不朽豈直抑揚夢境昭晰迷途諒以鎔範四天牢籠三界者矣奘以其文宜得聖筆自寫因抗表勸請制不許再表遂許之四月八日奘率京城僧尼備幢旛寶輦香花梵儀扣芳林門迎御製碑勅太常九部樂并長安萬年二縣樂戲及戚里侯王耆耋送之是日以雨不克十四日遂迎之舊史本紀云帝御安福門樓觀法師玄奘迎御製大慈恩寺碑導從以天竺法儀其徒甚盛帝望之大悅五月法師玄奘寢疾勅尚藥奉御蔣孝章針醫上官琮專視病又遣北門使者伺氣候遞報消息奘因陳先朝以釋氏名位次道流之下先帝晚年許為改正又永徽初勅僧尼罪犯情難知者同俗法推鞠奘慮疾病委頓永隔天顏附內使以聞即日勅使報曰所陳但佛道名位先朝處分事須平章其同俗勅即為除落師宜安意將息奘疾尋愈十一月會天后難月命入宮祈福及分難神光滿宮自庭燭天因號佛光王初帝甞謂奘曰若生男子即聽出家至是奘奉表請許佛光王出家紹隆三寶制可二月幸洛陽詔奘陪駕五月奘辭還陳留改葬父母勅有司給葬具六月召法師惠立與道士張惠先辨二教先後大臣臨證惠先義負金陵牛頭山法融禪師者潤州廷陵人也姓韋氏年十九學通經史尋閱大部般若曉達真空忽一日歎曰儒道世典非究竟法般若正觀出世舟航遂隱茅山投師落髮後入牛頭山幽棲寺北岩之石室有百鳥銜花之異唐貞觀中四祖遙觀氣象知彼山有奇異之人乃躬自尋訪問寺僧此間有道人否曰出家兒那箇不是道人祖曰阿那箇是道人僧無對別僧云此去山中十里許有一懶融見人不起亦不合掌莫是道人祖遂入山見師端坐自若曾無所顧祖問曰在此作什麼師曰觀心祖曰觀是何人心是何物師無對起曰師自何來甞識道信大師否曰即貧道是也融再拜請示心法祖曰夫百千法門同歸方寸河沙妙德盡在心源一切戒定慧門神通變化悉自具足不離汝心一切煩惱業障本自空寂一切因果皆如幻夢無三界可出無菩提可求人與非人性相平等大道虛曠絕思絕慮如是之法汝今已得更無欠少與佛何殊汝但任心自在莫作觀行亦莫息心莫起貪嗔莫懷愁慮蕩蕩無礙任意縱橫不作諸善不造眾惡行住坐臥觸目遇緣皆是佛之妙用快樂無憂故名為道融曰心既具足復誰是佛又誰為心祖曰非心不問佛問佛非不心融曰既不許作觀行於境起時如何對治祖曰境緣無好醜好醜起於心心若不強名妄情何由起妄情既不起真心任遍知汝但隨心自在無復對治即名常住法身無有變易吾受璨大師頓宗法門今以付汝汝諦受吾言可止此山當有五大士紹汝玄化祖付法已歸于雙峯師至顯慶二年閏正月二十三日終於建初寺壽六十四臈四十一窆于雞籠山會送者萬餘人廣如傳燈具載夏四月追僧道各二七人入宮論議道士李榮以本際立義法師義褒徵曰既標本際為道本於際耶際本於道耶榮曰互得褒曰若道本於際際為道本則亦可際本於道道為際源榮曰亦通耳褒曰若本際與道互得相返則亦可自然與道互相法也榮曰道法自然自然不法道褒曰若爾則道本於際本際不本於道矣榮意前言之失不復主義以他語嘲褒褒正色曰對萬乘之前立論申明邪正以簡帝心豈以他辭塵瀆天聽榮慚服帝嘉之令引榮退席揖黃頤對褒談論極莫而罷是歲法師玄奘抗表辭入嵩山少林寺專意譯經降御札報曰省表知欲晦迹岩泉追遁遠而架往託慮神寂軌澄什以標今仰揖風規是所欽尚朕業空學寡靡究高深然以淺識薄聞未見其可法師津梁三界汲引四生智皎心燈定凝意水非情塵之所翳豈識浪之能驚道德可居何必太華疊嶺空寂可舍豈獨少室重巒幸戢來言勿復重請則市朝大隱不獨貴於前賢見聞弘益更可珍於即代奘進啟奉謝略曰昔季重蒙魏君之禮唯敘睽離惠遠辱晉后之書才令給米未覩辭兼空寂可舍之旨誨示大隱市朝之情故知人主之懷窮真罄俗綜有該無超羲軒而更高駕曹馬而逾遠者矣時奘公道震天下謀欲禁止舊經唯弘新典有禪師法冲者善楞伽宗旨雅為房梁公所重因見奘而諫之曰聞君將廢罷舊經不許弘宣此未可也法師頃依舊經入道今若棄舊崇新則法師亦當返初復依新經出家可乎奘悟而止四年帝在合璧宮追僧道論義法師會隱立五蘊義法師神泰立九斷知義道士李榮黃壽不知名義茫如夢海雖事往返而廓落無歸遂勅道士立義於是李榮立道生萬物義法師惠立問曰先生立道生萬物未審此道是有知耶是無知耶榮曰人法地地法天天法道既為天地之法豈曰無知立曰必若有知則合唯生於善何故亦生於惡既善惡升沈叢雜混生則無知矣請試劇陳之如上古未開闢時何不早生今日聖明子育黔黎與之榮樂乃先誕共工蚩尤桀紂幽厲之徒而殘賊斯民耶人臣之中何不唯生稷契夔龍之輩而使飛廉惡來靳尚新莽之儔諛諂其君致邦國傾亂耶羽族之中何不唯生鸞鳳嘉禽而更生梟鏡惡鳥乎毛群之中何不唯生麒麟驊騮復生豺狼豪蝟乎以至草木等類美惡不同既混糅俱生不別善惡則道無知不能生物云何得稱天地取法而生萬物乎據佛世尊窮理盡性之教則天地萬物是業眾生以業力故所感不同以善業勝者則琉璃為地黃金為道瓊樹蔭陌玉葉垂亭甘露充飡綺衣為座惡業多者沙壤為地瓦礫為衢稗飯充飢麻衣蔽體泥行雨宿霜穫暑耕皆自業所感無人使之吾子心迷不識妄言道生一何可憫榮愕然不知所對惠立乘機拂弄榮亦杜默遂赧然下座揖黃壽前席立老子名義法師會隱以老子國家先宗既難其名恐有觸犯即奏曰黃壽身預黃冠不知諱忌城狐社鼠猶事依憑國家遠承龍德之後陛下老氏子孫豈有對人子孫而公談祖諱至如五千言中大有好義壽不能標列而說聖人之名計罪論刑死有餘及帝肯首曰固當別立義壽既遭沮挫慚汗失圖雖事言對而次序乖越及罷帝曰朕觀二家之論宗旨竟未分明法師惠立驟對曰二家之論宗旨未明實如明詔何則眾僧立義道士不識其源既恥無辭遂讜𧬈謾語至如會隱立五蘊義黃頤以蔭名來難且蔭以覆蓋為宗蘊以積聚為義如色有十一聚在色名之下識有八種積在一名之中舉統以收稱為蘊義若以蔭名見難義理全乖又神泰立九斷知義道士生來未聞此名論座雖登不知發問之處無以遮慚遂浪作餘語由是宗旨不明光瀆天聽過在道士然佛法大宗因緣為最故云未甞有一法不從因緣生且如目見殿柱須具五緣一識心不亂二眼根不壞三藉以光明四有境現前五中間無障必具此緣方得見柱若曦光已沒龍燭未明縱有朱楹何由可見又如嘉穀陽和之月假水土人工則能萌芽夏盛甕中冬藏地陷緣不具故畢竟不生而人亦然內則業感為因外則父母為緣身方得生父母乖違終無生理乃至羽毛萬彙悉亦如之故經云深入緣起斷諸邪見由佛智慧窮法實相是稱無上正覺為人天師外道之輩則不如是或計諸法自然即同此方莊老或言無因或云宿作並是邪宗不明法本又對御說依他遍計圓成三性之義及辭出宮少選勅內給事王君德傳宣曰師等因緣義甚好何不早論詣道士李榮等傳勅曰何不學佛經於是榮等羞縮為之氣塞是歲帝勅奘三藏于玉華宮譯般若經至龍朔三年冬十月二十三日纔畢凡六百卷進上帝嘉歎曰朕以軍國務殷不及委讀今觀佛經之大若其瞻天望海莫測高深以儒道九流方之如河瀅之類溟渤也而世云三教齊致者是妄談耳屈僧拜俗詔帝初崇三寶後復憍慢四月十五日下詔令沙門致敬君親恐爽恒請至十六日勅付有司詳議是月二十一日大莊嚴寺威秀等上不拜表至二十五日沙門道宣等上雍州牧沛王倫不拜表二十七日宣等又上榮國夫人楊氏不拜俗啟及上敘佛教隆替事狀大意是前朝代興替然後引經不拜俗文梵網經云出家人法不向國王禮拜不向父母禮拜六親不敬鬼神不禮涅槃經第六卷云出家人不禮敬在家人四分律云佛令諸比丘相次禮拜不應禮拜一切白衣佛本行經五十三卷云輸頭檀王與諸眷屬百官次第禮佛足已佛言王今可禮優波璃并諸比丘足王聞佛教即從座起頂禮五百比丘足新出家者次第而禮薩遮尼乾子經云若謗聲聞辟支佛法及大乘法毀訾留難者犯根本罪僧道宣尋白朝宰群公伏見詔書令僧致敬君父事理深遠非淺情能測夫以出家之迹列聖齊規真俗之科百王同軌干木在魏高抗而謁文侯子陵居漢長揖而尋光武彼稱小道尚懷高蹈之門豈此沙門不垂閑放之美者矣沙門威秀等謹錄佛經沙門不合跪拜父母有損無益其文如左梵網如前順正理云國君不求比丘禮拜略曰玄教東漸六百餘載上代皇王無不依經敬仰也僧威秀等言竊聞真俗異區桑門割有生之戀幽顯殊服田衣無拜首之容理同越情道仍舛物伏惟陛下匡振遠猷提獎幽概既已崇之於國亦以行之於家足使捨俗無習俗之儀出家絕居家之敬護法斯在提福莫先自然教有可甄人知自勉不勝誠懇之至謹奉表以聞于時上表者眾不煩具錄備如弘明集至五月十五日大集文武百僚於中臺將議其事京邑沙門道宣等三百餘人競陳狀啟紛諍不定有司各以表聞一右司成令狐德業等五百三十九人表請不合拜一右兼司平太常閻立本等三百五十四人表請合拜帝覽已下詔朕啇確群議沈研幽頤然箕頴之風高尚其事遐想前代固亦有之今於君處勿須致拜其父母所慈育彌深祗伏斯曠更將安設自今已後即宜跪拜主者施行又至六月八日京邑老人程士顒等上表略曰且高尚之風人王猶有抗禮豈惟臣下及受跪拜之儀俯仰撫循無由啟處意願國無兩敬大開方外之迹僧奉內教便得立身行道不任私懷之至謹奉表以聞拜俗之條從茲泯定矣改龍翔帝苦風疾委政武后改麟德武后專恣二月初五日法師玄奘寢疾命弟子大乘光錄所譯經論凡一千三百三十有五卷造彌勒像十俱胝及疾革口誦色蘊不可得受想行識不可得眼界不可得乃至意識界不可得無明不可得乃至菩提不可得不可得亦不可得復令左右同聲三唱南謨慈氏如來應正等覺願與含識速奉慈顏南謨慈氏如來所居內院願捨壽必生其中遂右脇安臥而逝春秋六十有三是夕白虹四道自北亘南貫井宿直慈恩寺塔計聞于朝帝哭之甚哀顧左右曰朕失國寶矣輟朝三日自終及葬五降御札裒錄遺典勤恤喪事俄異僧奉旃檀末香至請依天竺法用塗法師之體大乘光等以掩龕日久不欲開其僧曰別奉進旨倘見拒即具奏遂啟龕而顏色如生香氣馥郁其僧塗畢恍然不見識者以為兜率內院人也夏四月勅準佛世尊故事斂以金棺銀槨塔于滻東門弟子神泰栖玄會隱惠立明𤀹義褒大乘光等皆法門龍象焉道造偽經天皇甲子西京諸觀道士郭行真等東明觀李榮姚義玄劉道合會聖觀田仁惠郭蓋宗等將隱沒道書重更修改私竊佛經改換文句人法名數三界六道五蔭十二入十八界三十七品大小法門並偷安道經并改長安經為太上靈寶元陽經改餘佛經別號勝牟尼經或云太平經等及改酒脯祭祀用乾棗香水以惑後人妖妄作矣沙門道世表聞以辯真偽其略曰竊聞白馬東遊三藏創茲而起青牛西逝二篇自此而興或闡玄玄以化民或明空空而救物檢之圖牒指掌可知所以發唱顯宗終乎此世釋教翻譯時代炳然文史備彰黎民不惑至如道家玄籍斯則不然唯老子二篇李聃親闡自餘經制皆雜凡情何者前漢王褒造洞玄經後漢張陵造靈寶經及章醮等二十四卷吳葛孝先造上清經晉世王浮造化胡經又鮑靖造三皇經齊朝陳顯明造六十四真步虛經梁陶弘景造太清經及眾醮儀十卷周武張賓之焦子順馬翼李運挑攬佛經一千餘卷隋輔惠祥改涅槃經為長安經笑道論曰道家妄註諸子三百五十卷為道經又按漢明帝時褚善信等總將道經諸子書等三十七部七百四十四卷晉葛洪神仙傳云老教所有度世消災之法凡九百三十卷符書等七十卷宋太始七年陸修靜答明帝云道家經書并藥方符圖等一千二百二十八卷云一千九十卷已行於世一百三十八卷猶在天宮又檢玄都目錄妄取藝文志書名矯注八百八十四卷為道經今玄都經目云依宋陸氏所上之目乃有六千三百六十三卷云二千四十卷見有其本四千三百二十三卷並未見據此前數目有無不同虛妄明矣增加卷目添足篇章依傍佛經改頭換尾或言名山唱出或云仙洞飛來何乃黃領獨知英賢不覩書史無聞典籍不記請問道士後世之經為是老子別陳為是天尊更說縱其說也應有時方師資說處代年邦月復是如何如其有據容不㳅行若也妄言理須焚剪伏願當今明朝由是郭行真等捨邪歸正啟願文具如佛道論改乾封尊老君為玄元皇帝米斗五錢大教東被六百年矣用麟德曆南山律師道宣卒師京兆錢氏父吏部尚書申母夢月輪貫懷而孕又夢梵僧語之曰所孕者梁僧祐律師也處胎彌十二月而生九歲遍覽群書十二善習文墨十五師日嚴頵公十六誦法華兩旬而徹十七落髮二十依首師進具戒三衣唯布常坐一食武德四年再依首師學律性好禪那期修正定頵曰戒淨定明慧方有據始聽未閒持犯焉識七年徙居終南紵麻蘭若始製行事鈔正觀四年行般若三昧于清宮精舍經九十日龍化人形體覲聽法沙彌染心顧盻其女龍怒欲害之念師教誡頓息惡心攝毒吐井白師勿飲此水及往視之其井涌沸又於雲際寺行此三昧前後二十會常感天童為之給侍十九年偕奘公翻經弘福筆受潤文推為上首永徽元年復居紵麻乾封二年春天人告師曰師報緣將盡當生彌勒內宮十月三十日眾見空中旛華交列異香天樂天人同聲請師歸覲彌勒上聞之詔天下寺院圖形奉祀穆宗製讚曰代有覺人為如來使龍鬼歸降天神奉事聲飛五天辭驚萬里金烏西沈佛日東舉稽首歸依肇律宗主懿宗朝諡澄照師所撰刪定僧戒本刪定比丘尼戒本注僧戒本戒疏注羯磨經羯磨疏行事鈔比丘尼鈔拾毘尼義鈔亡物輕重儀章服儀歸敬儀正行懺悔儀新學教誡儀法華義苑釋迦方誌佛道論衡續高僧傳後續僧傳廣弘明集三寶感通記天人感通傳大唐內典錄改總章詔僧道會于百福殿定奪化胡經真偽百官臨證僧法明者預選入方三教首座議論紛紜明察其非是即排眾出曰老子化胡成佛之際為作華言化之耶為作胡語誘之若作華言則胡人未善必作胡語既傳此土須假翻譯未審道流所謂化胡經者於何朝代翻譯筆授證義當復為誰於是舉眾愕然無能應者公卿列辟咸服其切當忻躍而罷有勅搜聚天下化胡經焚棄不在道經之數既而洛京恒道觀桓彥道等奉表乞留詔曰三聖重光玄元統敘豈忘老教偏意釋宗朕志欵還淳情存去偽理乖事舛者雖在親而亦除義符名當者雖有冤而必錄自今道經諸部有記及化胡事者並宜削除有司條為罪制改咸亨上稱天皇后稱天后是歲讓和上四月八日生有白氣六道貫天太史奏聞有德之象當應空門帝曰在何方位史曰安康分野有頃金州太守韓偕具表奏聞帝曰道人之德國之善慶勅偕親詣撫恤兼厚賜養育之費一家蒙之後長出家果傳六祖心印住于南嶽光大教門也改上元是年五祖弘忍大師示寂師蘄州黃梅周氏子生而岐嶷兒時有異僧歎曰是子闕七種相不逮如來後遇信大師得法嗣化於破頭山咸亨中有盧居士者名惠能自遠來參師問汝自何來曰嶺南師曰欲求何事曰唯求作佛祖曰嶺南人無佛性若為得佛曰人即有南北佛性豈然師知其異乃訶之曰著槽厰去能禮足而退便入碓坊服勞於杵臼之間經旬月祖知付法時至遂告眾曰正法難解不可徒記吾言將為已任汝等各自隨意述一偈若語意冥符衣法皆付時會七百餘眾神秀居第一座學通內外眾所推仰秀亦自負無出其右者不復思惟乃於廊壁間書一偈曰身是菩提樹心如明鏡臺時時勤拂拭莫遣惹塵埃祖因行次見偈心知秀之所為因紿曰後代依此修行亦得道果眾聆此語人各諷誦他日能在碓坊聞偈乃問同列此誰為之同侶告以和上將欲付法各令述偈此乃秀上座所為能曰美則美矣了則未了同侶共訶其謬妄能至莫命童子引至廊間能自執燭令童子於秀偈側寫偈曰菩提本無樹明鏡亦非臺本來無一物何假拂塵埃祖復見此默念必能之所為因故為之語曰此誰作亦未見性眾以師弗許皆莫之顧即於是夕潛使人自碓坊喚能至告曰諸佛出世為一大事因緣隨機大小而引化之遂有十地三乘頓漸等法以為教門然以微妙祕密圓明真實正法眼藏付于上首迦葉展轉傳授二十八世至菩提達磨大師屆于此土得可祖承襲以至于吾吾今授汝并所傳袈裟用以表信汝善護持勿令斷絕聽吾偈曰有情來下種因地果還生無情既無種無性亦無生能受畢乃曰法則既受衣付何人師曰昔達磨初至人未之信故傳此衣以明得法今信心已熟衣乃爭端止於汝身勿復傳也且當遠引俟時行化所謂受衣之人命如懸絲能曰當隱何所祖曰逢懷且止遇會即藏能禮足捧衣而出通夕南邁眾皆未知祖由是三日不上堂眾疑之因致問祖曰吾道行矣又問衣法誰傳祖曰能者傳之眾意盧居士名能必此人也共力推尋能已不在至有相率而物色追之者祖既付法已復經四載而寂塔于東山代宗諡大滿禪師法雨之塔舊唐史云後魏末有僧達磨者本天竺王子以讓國出家得禪宗妙法云自釋迦相傳有衣鉢為記世相傳授達磨將衣鉢航海而來初至梁國武帝問以有為之事達磨不悅乃之魏隱于嵩山少林寺遇毒而卒其年魏使於葱嶺回見之門徒發其墓但有隻履而已達磨傳惠可可甞斷臂以求其法可傳僧璨璨傳道信信傳弘忍忍姓周氏黃梅人與信並住東山寺世謂其法為東山法門論曰舊史敘諸祖雖簡略然大要與寶林傳燈之說皆合至謂達磨遇毒而卒及魏使復於葱嶺見之則毒與卒果有之乎世稱五祖前身蓋栽松道者往見四祖將付以衣法俄惜之曰汝耄矣雖嗣化能復幾何倘再來可也五祖因託質周氏無父而生母幾受禍僅死而免四祖果忍死以遲其來卑以大法噫吾祖出入死生正游戲耳自非果位上聖孰能與於此哉改儀鳳北印度佛陀波利尊者至五臺清涼山逢一叟問曰爾來何為利曰求禮覲文殊叟曰帶佛頂尊勝呪來否利曰未也叟曰此土眾生滋惡而出家者犯四棄尤多不持此呪隨行遠來奚益能回取之以流此土可乎波利作禮而返以開曜元年取其呪至於長安有旨命日照三藏翻譯帝聞此呪靈驗特異祕之禁掖波利屢奏請布中外高宗不得已從之利即辭入五臺後不知終時南天竺有菩提流志習頭陀行從耶舍瞿沙受道為西域宗師名震中夏帝聞風而悅之因使西域有詔敦請改調露改永隆改開曜改永淳是歲慈恩法師窺基卒世壽五十有一有詔傷悼御製畫像贊勅葬樊川北渠近奘公之塋基貌豐碩長八尺氣概萬夫項上有玉枕十指紋皆盤折如印見者讋伏然心慈善誨人晚節祈生內院循戒彌篤甞造玉文殊像及金寫大般若經皆瑞應初南山宣律師以弘律名震五天感天厨供饌每薄基三車之玩甚不為禮基甞訪宣其日過午而天饌不至及基辭去天神乃降宣責以後時天曰適見大乘菩薩在此翊衛嚴甚故無自而入宣聞之大驚於是遐邇增敬焉先是奘公親授西域戒賢師瑜伽師地唯識宗而基盡領其妙恢廓源流天下後世尊之目為三乘法相顯理宗謂之慈恩教隱士孫思邈卒年百餘善莊老及陰陽推步醫藥之術尤重釋典世稱孫真人焉改弘道十一月上崩遺詔軍國大事取天后處分太子顯即位法師玄惲卒惲字道世或云名道世以避太宗偏諱故以字行三學洞貫甞慨教藏及古今圖史之博而學者難以備究因撰法苑珠林凡一百卷各開門類識者重其精博云高帝於是年崩中宗即位數月天后廢為廬陵王幽于房州天后臨朝稱制是為則天明年七月沙門十輩詣闕上大雲經盛稱則天當即宸極則天大悅賜十沙門紫方袍銀龜袋頒經于天下郡國各建大雲寺九月則天革唐命改國號周自稱聖神皇帝中宗顯改元嗣聖則天武后曌改元光宅改垂拱制母齊縗古者母亡朞年而已喪服篇云天無二日士無二主國無二君家無二尊以一制朞年禮也自天皇上元元年天后表請父在為母三年下詔依行至今垂拱始編入格歸政於帝帝固辭后乃臨朝始建明堂貞觀五年欲建明堂勅孔頴達等十人定議制度不成乃止天皇永徽三年宣問無式樣群儒執議不定又止乾封至三年下詔又令群儒取議復不克定而止焉天后垂拱二年又取議群儒創制垂拱四年正月五日功畢其制凡高二百九十四尺東西南北各三百尺而有三層下設四方中十二辰上設二十四氣鑄銕為槽二十四步為辟雍之水造舟為梁以通道路與前代制度有別夏曰世室殷曰垂屋周曰明堂也是年有慶山始出唐五行志曰垂拱二年九月雍州新豐縣有大風雷電震吼涌出一山高二十丈有池周三百畝池有龍鳳之形禾麥之異天后以為休應故名曰慶山改永昌改天授二月辛酉后策貢士於洛城殿殿試始此九月改元建國號曰周至朔同日用周正改如意又改長壽改延載改證聖九月又改天冊萬歲是歲則天加號天冊金輪聖神皇帝作七寶復聞于闐國梵本華嚴大經即遣使奉玉帛往求之并請彼國善梵學者一人隨經以來於是于闐主以實叉難提妙華嚴宗旨遣赴命則天見之大悅詔入大遍空寺同三藏菩提流志法師神測玄景復禮等翻譯華嚴則天時幸其寺親施供饌焉至聖曆二年十月八日功畢成八十卷天冊萬歲元年詔沙彌康法藏於太原寺開示華嚴宗旨方緒經題感白光昱然自口而出須臾成蓋停空久之萬眾歡呼嘆異都講僧恒奏其事則天悅有旨命京城十大德為藏授滿分戒賜號賢首詔入大遍空寺參譯經是歲詔嵩嶽惠安禪師入禁中問道與神秀禪師同被欽重則天甞問安甲子幾何對曰不記曰何以不記安曰生死之身有若循環環無起盡焉用記為況識心流注無有間斷見漚起者乃妄想耳從初識至動相滅時亦只如此何年月而可記乎則天嘆美久之時安春秋百餘而天下之人稱為老安國師改萬歲登封又改通天萬歲改神功改聖曆迎中宗于房陵立為太子姚玄崇相五月戊辰淨義三藏自西域還獲梵本經論四百餘部及金剛座真容舍利三百餘粒則天降蹕上東門迎勞安置佛授記寺未幾詔入大遍空寺同實叉難提等譯經證義明年十月新華嚴經成實叉難提等奉表奏上則天親製序引御太極殿宣示百官其護法弘通無出天后之德矣法師姓張齊州范陽人家世珪璋十五有西行志三十七歲方遂雅懷是年乃旋也天后重眉八字慶山佛現勅建寺宇李白生改久視十月復夏正詔斂天下僧錢日一文聚作大像於白馬阪宰相狄仁傑上疏諫曰為政之本必先人事陛下矜念群生迷謬弱喪無歸欲令像法兼行覩相生善然今之伽藍制過宮室窮奢極壯刻繪盡功寶技殫於綴嚴瓌材極於輪奐工不役鬼物不天來既皆出於民將何以堪之且生之有時用之無度編戶所奉常若不充痛切肌膚不辭捶楚游僧一說矯陳禍福剪髮解衣仍漸其少亦有離間骨肉事均路人身自納妻謂無彼我皆託佛法掛誤愚人里陌動有經坊闤闠尤多精舍化誘諄切倍於官徵法事供需嚴逾制勅膏腴物業水磑庄園富有其多不知厭斁逃丁辟罪駢集法門且一夫不耕猶受其弊浮食者眾又劫人財臣每念之實切悲痛昔梁武簡文捨施無算及三維浪沸五嶺烟騰列剎盈衢莫救危亡之禍緇衣蔽路豈有勤主之功況北風塵屢擾征役稍繁遽興此務力所未堪伏惟功德無量何必興建大像以勞費為名乎雖斂僧錢百未及一尊容既廣不可露居覆以百層尚憂未遍臣今兼採眾議咸以為如來設教以慈悲為主普濟群品是其用心豈以勞人而存虛飾哉疏奏則天不納論曰法師支遁曰沙門之於世也猶虛舟之寄大壑耳其來不以事退亦乘閑四海之內竟自無宅邦亂則振錫孤游道洽則忻然共萃蓋謂吾徒於天下固無事人也至末法敗道之徒苟安衣食者於狄梁公之論殆不可得而諱焉嗚呼是豈真沙門者所為哉疏謂如來設教以普濟群品為心詎以勞人而存虛飾此不獨匡則天之失抑有以輔吾佛之正教也與夫後世泛然排佛老以苟名者雲泥矣改大足又改長安則天將建大像御史張廷珪復上疏諫曰夫佛者以覺知為義因心而成不可以諸相見也經云若以色見我以音聲求我是人行邪道不能見如來此真如之果不可以外求也陛下信心歸依發弘誓願壯其塔廟廣其尊容已遍於天下久矣蓋有為住相布施非最上第一希有之法何以知之經云若人滿三千大千世界七寶以用布施其福甚多不如有人於此經中受持四句偈等為人演說其福勝彼如佛所說則陛下傾四海之財竭萬夫之力窮山之木以為塔寺極冶之金以為尊像勞則多矣費則甚矣其所獲福乃不若禪房之匹夫菩薩所作福德不應貪著蓋有為之法不足高也況此營建事因土木或開發盤礴峻築基階或塞穴洞通轉採斫碾壓虫螘動盈巨億豈佛標坐夏之義憫蠢動而不忍害其生乎又役鬼不可惟人是營通計工匠率多貧寠朝歐莫役勞筋苦骨簞食飄飲晨炊星飯飢渴所致疾疹交集豈佛標徒行之義愍畜產而不忍苦其力乎又營築之役僧尼是稅雖展轉乞匃窮乏尤多州縣徵輸星火逼迫或謀計靡所或粥賣以充怨聲載路和氣不洽豈佛標喜捨之義愍愚蒙而不忍奪其產乎且邊朔未寧軍裝日急天下虛竭海內勞弊伏惟陛下慎之重之思菩薩之行為利益一切眾生應如是布施則其福德若東西南北四維上下虛空不可思量矣何必勤於住相彫蒼生之業崇不急之務哉臣以時政言之則宜先邊境畜府庫養人力以佛教論之則宜救危苦滅諸相崇無為伏惟察臣之言行佛之行務以理為尚無以人廢言疏奏則天大悅御長生殿召見廷珪賜以金帛是歲詔賢首法師法藏於東都佛授記寺講新華嚴經至華藏世界感大地震動逾時乃息即日召對長生殿問帝網十重玄門海印三昧參合六相總別同異成壞之義藏敷宣有緒玄旨通貫則天驟聞茫然驚異伸請再三藏就指殿隅金師子為曉譬之能所謂一毛頭師子百億毛頭師子則天豁然領解由是集其語目為金師子章初雲華寺儼尊者傳杜順華嚴宗旨藏執侍儼盡傳其教及儼去世藏以巾幘說法於是京城耆德連名抗表乞度為僧凡藏落髮受具皆則天特旨又甞為則天以十圓鏡置八隅上下皆使相向中安佛像然燭照之則鏡鏡現像互相攝入及觀之者交羅齊現以表剎海十界普容無盡之旨藏沒清涼國師澄觀宗其教天下學者宗之目為一念圓融具德宗謂之賢首教初試武舉是年則天鑄像之費將具納言李嶠上疏諫曰臣聞佛法慈愍菩薩護持唯志利益群生非假修崇土木伏聞造像稅非戶口錢出僧尼非假州縣祗承不能濟辦且天下編戶貧弱者眾或傭力客作以濟糇糧或賣田貼舍以供王役今造像錢數已有一十七萬緡若以散施廣濟貧窮人與一千尚濟一十七萬戶拯飢寒之弊省勞役之勤順諸佛慈悲之心廣人主停毒之意則人神胥悅功德無量則天不納是冬像成率百僚禮祀中宗改神龍正月流房融于高州夏四月融於廣州遇梵僧般剌密諦齎楞嚴梵夾至刺史請就制止道場宣譯融筆授及譯經十卷畢般刺復携梵本歸于天竺是月中宗降御札召曹溪六祖惠能入京其辭曰朕請安秀二師宮中供養萬機之暇每究一乘二師並推讓云南方有能禪師密授忍大師衣法可就彼問今遣內侍薛簡馳詔迎請願師慈念速赴上京師以表辭疾願終林麓薛簡曰京城禪德皆云欲得會道當須坐禪集定若不因禪定而得解脫者未之有也未審師所說法如何師曰道由心悟豈在坐耶經云若見如來若坐若臥是行邪道何則無所從來亦無所去若無生滅是如來清淨禪諸法空寂是如來清淨坐究竟無證豈況坐耶簡曰弟子回朝主上必問願師慈悲指示心要令得見性明道祖曰道無明暗明暗是代謝之義明明無盡亦是有盡簡曰明喻智慧暗況煩惱學道人儻不以智慧照破煩惱生死憑何出離師曰若以智慧照煩惱者此是二乘小兒羊車等機上智大根悉不如是簡曰何謂大乘見解師曰明與無明其性無二無二之性即是實性實性者處凡愚而不減在聖賢而不增住煩惱而不亂居禪定而不寂不斷不常不來不去不在中間及其內外不生不滅性相如如常住不遷名之曰道簡曰師說不生不滅何異外道師曰外道將滅止生以生顯滅滅猶不滅生說無生我說本自不生今亦無滅所以不同外道汝欲知心要但一切善惡都莫思量自然得入清淨心體湛然常住妙用恒沙簡禮辭歸闕表上師語帝咨美久之尋遣使賜袈裟瓶鉢等諭天子嚮慕之意大通禪師神秀入寂中書令張說製碑曰譔夫總四大者成乎身矣立萬始者主乎心矣身是虛哉即身見空始同妙用心非實也觀心若幻乃等真如名數入焉妙本乖言說出焉真宗隱故如來有意傳要道力持至德萬劫而遙付法印一念而頓授佛身誰其弘之實大通禪師其人也禪師尊稱大通諱神秀本姓李陳留尉氏人也心洞九流懸解先覺身長八尺秀眉大耳應王󰊉之像合聖賢之度少為書生游問江表老莊玄旨書易大義三乘經論四分律儀說通訓詁音參吳晉爛乎如襲孔翠玲然如振金玉既獨鑒潛發多聞旁施逮知天命之年自拔人間之世企聞蘄州有忍禪師禪門之法胤也自菩提達磨天竺東來以法傳惠可可傳僧璨璨傳道信信傳弘忍繼明重迹相承五光乃不遠遐阻翻飛謁詣虛受與沃心懸會高悟與真乘同轍縷指忘識湛見本心住寂滅境行無是處有師而成即然燈佛所無依而說是空王法門服勤六年不捨晝夜大師歎曰東山之法盡在秀矣命之洗足引之並座於是涕辭而去退藏於密儀鳳中始隸玉泉名在僧錄寺東七里地坦山雄目之曰此正楞伽孤峯度門蘭若蔭松藉草吾將老焉雲從龍風從虎大道出賢人覩岐陽之地就去成都華陰之山學來如市未云多也後進得以拂三有超四禪升堂七十味道三千不是過也爾其開法大略則忘念以息想極力以攝心其入也品均凡聖其到也行無前後趣定之前萬緣盡閉發慧之後一切皆如特奉楞伽遞為心要過此以往未之或知久視年中禪師春秋高矣詔請而來趺坐覲君肩輿上殿屈萬乘而稽首洒九重而宴居傳聖道者不北面有盛德者無臣禮遂稱兩京法主三帝國師仰佛日之再中慶優曇之一現然處都邑婉其祕旨每帝王分座后妃臨席鴛鷺四匝龍象三繞時熾炭待礦故對默而心降時診飢投味故告約而義領一雨普霑於眾緣萬籟各吹於本分非夫安住無畏應變無方者孰能至爾乎聖敬日崇朝恩代積當陽初會之所置寺曰度門尉氏先人之宅置寺曰報恩軾閭名鄉表德非擬局厭諠輦長懷虛壑累乞還山既聽中駐久矣衰憊無他患苦魄散神全形遺力謝神龍二年二月二十八日夜中顧命趺坐泊如化域禪師武德八年受具于天宮寺至是年丙午復終于此寺蓋僧臘八十矣生於隋末百有餘歲未甞自言故人莫審其數也三界火心四部氷背榱崩梁壞雷動雨泣凡諸寶身生是金口故其喪也如執親焉詔使弔哀王侯歸賵三月二日冊諡大通展飾終之義禮也時厥五日假安闕塞緩及葬之期懷也宸駕臨訣至午橋王公悲送至伊水羽儀陳設至山龕仲秋既望還詔乃下帝諾先許冥遂夙心大常卿鼓吹導引城門郎監護喪葬是日天子出龍門泫金櫬登高駐蹕目盡迴輿自伊及江扶道哀侯旛花百輦香雲千里維十月哉生魄明即舊居後岡安神起塔國錢嚴飾賜逾百萬巨鍾蓋先帝所鑄群經乃後皇所錫金榜御題花旛內造塔寺尊重遠稱標絕初禪師形解東洛相見南荊白霧積晦於禪山素蓮寄生於坐樹則雙林變色泗水逆流至人違代同符異感百日卒哭也在龍華寺設大會八千人度二十七人二祥練縞也成就西明道場數如前會萬回菩薩乞施後宮寶衣盈箱珍價敵國親舉寵貴侑供巡香其廣福博因存沒如此日月逾邁榮落相推於戲法子永戀宗極痛慈舟之遽失恨涌塔之遲開石城之歎也不孤廬山之碑焉可作竊比夫子貢之論夫子也生於天地不知天地之高厚飲於河海不知河海之廣深強名其迹以慰其心銘曰額珠內隱匪指莫効心鏡外塵匪磨莫照海藏安靜風識牽樂不入度門孰探法要倬哉禪伯獨立天下功收密詣解却名假詣無所得解亦都捨月影空如現於悟者無量善眾為父為師露清熱惱光射昏疑冀將住世萬壽無期奈何過隙一朝去之嗟我門人憂心斷續進憶瞻仰退思付囑盡不離定空非滅覺念茲在茲敢告無學時岐王範及徵君盧鴻一皆勒碑製碣舊唐史有傳稱沙門被王者禮敬古未之有改景隆神僧萬回入宮賜號法雲公舘于集賢院給二美人奉事未幾忽求閿鄉河水左右倉皇莫能得又曰第穴堂前地可得也既得之回飲水畢湛然而逝賜號國公圖形集賢院初回幼能三千里致兄書朝往暮歸因號萬回高宗聞其名詔入宮度為沙門則天在位廷之禁中賜錦衣令宮人給侍莊惠太子始生則天抱之示回回曰此西域樹精養之宜兄弟及安樂公主怙韋后將謀逆回遇之望塵唾曰血腥不可近未幾安樂果誅玄宗在蕃甞私謁回回拊其背曰五十年太平天子睿宗為相王每將出回必告市人曰天子來少頃而相王至其神異類如此示寂于長安醴泉里壽七十四矣論曰法雲公甞有偈曰明暗兩忘開佛眼不繫一法出蓮叢真空不壞靈智性妙用甞存無作功聖智本來成佛道寂光非照自圓通熟味厥旨蓋大乘了悟之言也而法雲特以小乘神異顯化至於佛菩薩出世宏正法眼必涵光混世未始泄露密機直至臨終方有付囑然則法雲章章顯異抑聖賢之權與是年七月庚辰下詔曰釋典玄宗理均迹異拯人化俗教別功齊自今每緣法事聚集僧尼道士女冠等宜齊行並集初太宗以老子為皇宗升於釋氏之上至則天朝復在釋氏之下今此已往遂為永式令齊班並集云國師惠安卒誡其徒曰吾氣盡將尸置林中恣野火焚之偶神僧萬回至與安握手言論其徒側聆俱莫之省至八日合戶偃身而寂春秋一百二十八其徒奉命舁尸林中果野火至闍維之得舍利八十粒五粒最巨而紫紅色光焰奪目詔留禁中云是歲再詔于闐國三藏實叉難提至帝降蹕迎勞備兩街法儀旌幢鼓吹迓之載以青象安置薦福寺難提風神宏曠儀韻秀整善大小乘通華梵語泗洲大士僧伽詔入宮供養度惠儼惠岸木叉三人為侍者帝親書所居寺額曰普光王未幾遷止薦福寺明年京畿旱有旨命大士致雨僧伽以瓶水散洒即有濃雲自所居而涌大雨傾注又明年二月示寂壽八十有三神采如生勅就薦福寺塑身建塔即穢氣滿城帝炷香祝之許送歸淮言訖異香郁然傾都歎異遂奉全身歸泗洲普光王寺建塔帝甞問法雲公萬回曰僧伽何如人對曰觀音大士化身耳神化事迹具如蔣頴叔所著傳大師自西國來唐高宗時至長安洛陽行化歷吳楚間手執楊枝混于緇流或問師何姓即答曰我姓何又問師是何國人師曰我何國人尋於泗上欲構伽藍因宿州民賀跋氏捨所居師曰此本為佛宇令掘地果得古碑云香積寺即齊李龍建所創又獲金像眾謂然燈如來師曰普光王佛也因以為寺額云乾符中諡證聖大師是歲召律師道岸入宮為妃主授歸戒因留禁中別日帝至諸師皆辟席岸獨逡巡長揖而已帝高其量圖形于林光宮御製讚曰戒珠皎潔惠流清淨身局五篇心融八定學妙真宗貫通實性維持法務綱紀德政律藏冀兮傳芳像教因而光盛時以為榮焉八月乙卯以高宗舊第興聖寺有柹樹天授中枯死至是忽重榮因大赦天下賜百官封爵普度僧尼道士凡數萬九月詔三藏菩提流志於北苑白蓮池甘露亭譯大寶積經勅中書陸象先尚書郭元振宰相張說潤文經成凡五十九會總一百二十卷是年三月勅東都留守韋安石齎詔起嵩山沙門一行赴闕行辭疾不赴遁入荊州當陽山舊唐史云行姓張氏初名遂剡國公公瑾之孫武功令擅之子少聰敏覽觀子史甞詣道士尹崇借太玄經讀之數日而還崇曰此經精微吾尋積年尚未曉子宜研究無忽也行曰已究其義因出所撰太衍玄圖并義決崇覽之大驚因與談其淵奧退謂人曰此後生顏子也由此知名於世初武三思慕其學行就請結交行遁匿辟之尋出家遍歷天下訪求異術至天台國清寺見別院古松數十門有流水行立門屏聞僧於庭中布算聲而語其徒曰今日當有弟子自遠來求吾算法已合到門豈無人導引乎即除一算曰門前水當西流弟子亦至矣行返顧溪水果已西流遂承其言遽趨入再拜咨求其法彼盡授與之遂洞曆象陰陽推步之學回入嵩山依普寂禪師參決禪門宗旨及遁當陽山又從律師惠悟學毘尼凡經籍一覽畢世不忘唐睿宗旦改景雲初改太極又改廷和又改先天先天元年三十三祖惠能大師示寂姓盧氏其先范陽人父行瑫武德中左官于南海之新州遂占籍焉三歲喪父其母守志掬養及長家貧師樵采以給一日負薪至市中聞客讀金剛經悚然問客曰此何法得於何人客曰此名金剛經得於黃梅忍大師歸告於母以為法尋師直抵黃梅忍大師一見默識之後傳衣法令隱于懷集四會之間儀鳳元年正月八日屆于南海及返曹溪雨大法雨一日示眾曰諸善知識各各淨心聽吾說法汝等諸人自心是佛更莫狐疑外無一物而能建立皆是本心生萬種法故經云心生種種法生心滅種種法滅若欲成就種智須達一相三昧一行三昧若於一切處而不住相於諸法中不生憎愛亦無取舍不念利益成壞等事安閒恬靜虛融淡泊此名一相三昧若於一切處行住坐臥純一直心不動道場即成淨土名一行三昧若人具二三昧如地有種能含藏長養成就其實一相一行亦復如是我今說法猶如時雨普潤大地汝等佛性譬如種子遇茲沾洽悉得發生承吾言者決獲菩提依吾行者定證妙果師說法度人往來學者嘗逾千數明年七月辭歸新州故宅國恩寺其徒泣曰師歸當復來不師曰葉落歸根來時無口又問師之法眼何人傳受師曰有道者得無心者通至國恩寺以八月三日示眾曰吾受忍大師衣法今為汝等說法不付其衣蓋女等信根已熟決定無疑堪任大事聽吾偈曰心地含諸種普雨悉皆萌頓悟花情已菩提果自成復謂眾曰其法無二其心亦然其道清淨亦無諸相女等不用觀靜及空其心此心本淨無可取舍各自努力隨緣好去吾涅槃時至珍重即跏趺而逝於是山林變白鳥獸哀鳴綵雲香霧連日不開既時廣州都督韋據率韶新二郡官吏迎奉全身歸于曹溪寶林寺建塔真身今尚存焉舊唐史曰則天聞神秀名詔至都肩輿入殿親加跪禮勅當陽山剏度門寺以旌其德時王公已下及京城士庶聞風爭來謁見望塵拜伏日以萬數初神秀與惠能同師弘忍而行業相埒及忍卒能住韶州廣果寺韶陽山中舊多虎豹一夕去盡遠近驚歎咸歸伏焉秀嘗奏則天請召能赴闕能固辭秀復自作書重邀之能謂使者曰吾形貌矬陋北土見之恐不敬吾法又先師以吾南中有緣亦不可違及中宗召之竟不度嶺而卒天下散傳其法謂秀為北宗能為南宗玄宗隆基改開元二年十月十七日永嘉玄覺禪師示寂姓戴氏丱歲出家博貫三藏精天台止觀圓妙法門與東陽策禪師偕謁六祖師至振錫繞祖三匝祖曰夫沙門者具三千威儀八萬細行大德自何方而來生大我慢師曰生死事大無常迅速祖曰何不體取無生了無速乎師曰體即無生了本無速祖曰如是如是師乃具威儀參禮須臾告辭祖曰返太速乎師曰本自無動豈有速耶祖曰誰知非動師曰仁者自生分別祖曰女甚明得無生之意師曰無生豈有意耶祖曰無意誰當分別曰分別亦非意祖曰善哉善哉少留一宿時謂一宿覺及回學徒奔萃著證道歌一篇梵僧傳歸天竺彼皆欽仰目為東土大乘經又著禪宗悟修圓旨十篇及觀心十門並盛傳于世三月八日玄宗遣禮部郎中張洽齎詔詣當陽山起沙門一行赴闕行以再命不許辭赴之有旨安置光泰殿帝數訪以安國撫民之要行啟陳無隱未幾永穆公主出降詔依太平公主故事優厚發遣行諫以為高宗末年唯有一女所以特加優禮而太平竟以驕僭得罪不應引以為例帝納其言遽追勅但依常禮其忠諫多類此或謂行優於憶誦帝一日命出宮籍示之行閱畢令內侍執本對帝復之不差一字帝驚異顧謂左右曰聖人也自是頻召咨質佛心之要行雍容啟沃聖眷日隆天下之人以帝從之問道稱為天師焉嵩嶽元珪禪師示寂師居嶽之龐塢一日有異人峨冠盛服擁衛而至珪曰善來仁者胡為而至彼厲聲曰師寧識我耶珪曰吾觀佛與眾生等吾一目之豈分別耶曰我此嶽神也能生殺於人師安得一目我哉珪曰吾本不生汝安能殺吾視身與空等視吾與汝等汝能壞空與汝乎使果能之吾則不生不滅也況汝不能焉能生殺我耶神稽首曰我聰明正直過於餘神詎知師有廣大智慧願授以正戒令我度世珪曰汝既乞戒即既戒矣所以者何戒外無戒又奚戒哉神曰此理也我聞茫昧止求師戒我身願為門弟子珪即張座秉爐正几曰付汝五戒若能即曰能不爾即曰否神曰謹奉教曰汝能不婬乎神曰亦娶也曰非謂此也謂無羅欲也神曰能曰汝能不盜乎神曰無乏我也安有盜取哉曰非謂此也謂饗而福淫不供而禍善神曰能曰汝能不殺乎神曰實司其柄焉得不殺曰非謂此也謂有濫誤疑混也神曰能曰汝能不妄乎神曰我惟正直焉有妄哉曰非謂此也謂先後不合天心也神曰能曰汝不遭酒敗乎曰能曰如上是為佛戒也以有心奉持而無心拘執以有心為物而無心想身能如是則先天地生而不為精後天地死而不為老終日變化而不為動畢竟寂滅而不為休悟此則雖娶非妻也雖饗非取也雖柄非權也雖作非故也雖醉非惛也是謂無心而已無心則無戒無戒則無心無佛無眾生無汝亦無我無汝則孰為戒哉神曰我神通去佛幾何曰汝神通則十句五不能佛則十句七能三不能神竦然辟席曰可得聞乎珪曰汝能戾上帝東天行而西七曜乎曰弗能也珪曰汝能奪地祇融五嶽而結四海乎曰弗能也珪曰是謂五不能也佛能空一切相成萬法智而不能即滅定業佛能知群有性窮億劫事而不能化導無緣佛能度無量有情而不能盡眾生界是謂三不能也然定業亦不牢久無緣亦謂一期眾生界本無增減廓無一人能主有法有法無主是謂無法無法無主是謂無心如我解佛亦無神通也但能以無心通達一切法耳神曰我誠淺昧未聞空義師所授戒我當奉行今願報慈德効我所能師曰吾觀身無物觀法無常了然更有何欲神曰師必命我為世間事展我神功使已發心未發心信心不信心等人目我神蹤知有佛有神有能有不能有自然有非自然者師曰吾無用是為曰佛亦使龍神護法師寧墮叛佛耶第隨意示誨師不得已曰東岩寺之障莾然無樹北岫有之然而背非屏擁汝能移北樹於東嶺乎神曰既聞命矣恐昏夜必有喧動願師無駭即作禮辭去使門人送而且觀之見儀衛逶迤如王者之狀嵐靄煙霞紛綸間錯幢幡環佩凌空隱沒是夕果有暴風迅雷奔雲震電棟宇搖蕩宿鳥驚呼師謂眾曰無怖神與我契矣拂旦和霽則北山之松盡移東嶺森然行植焉師誡其徒曰吾沒後無令外知若為口實人將妖我矣師伊闕人姓李氏幼歲出家具戒得法于老安國師壽七十有三云論曰荊國王文公嘗問張文定公曰去孔子百年而有孟軻此後迨孔孟者為誰何吾道之寥寥乎文定沈吟久之曰有人第恐過之耳曰誰耶文定曰南嶽讓嵩山珪馬祖石頭丹霞無業若此類孔孟之教轡勒不住故歸釋氏矣文公深肯之其後張公無盡聞之歎曰達人之論也然嵩山蓋祖庭之旁出者也其感應超絕說法沛然如此則南嶽而下的傳正續宗師世教轡勒不住端可見矣二三公之讜論渠不信夫是歲天竺三藏法師無畏至京師帝嗣位之初一夕夢梵僧謁見風度環異及寤追憶不已因追畫工授以形段圖于殿壁及畏至入對帝熟視蓋夢中所見僧也竦然異之舘于西明寺寧薛諸王皆降禮欽重其後秋旱帝廉知無畏能致龍遣內使傳詔請雨畏難之奏以旱數當然若苦召龍恐暴物帝再遣諭旨人苦秋暑雖暴風疾雨適足快意畏諾之有司設壇儀華綵光麗畏笑曰是可以致雨耶命撤去之獨持滿鉢水以小刀攪之誦呪語百餘番即有微物如蚪龍從鉢矯首水面頃之復沈畏呪遣之白氣自鉢騰涌語詔使曰速歸雨即至矣詔使馳出回顧有雲如練自講堂盤旋而上頃刻風雷震電詔使趨入奏御衣巾已透濕於是震風凌雨飄蕩廬舍士民悚懼彌日而息又嘗霖霪逾時詔畏止之畏於寺揑泥媼五軀向之作梵語若斥罵者即刻而霽其神驗類如此帝敬之若神未幾通華言譯虛空藏毘盧遮那蘇悉地羯羅等經十餘部禪師一行三藏寶月等參預其事畏性簡靜好禪觀每勸學者習之累表求還帝堅留不許是歲廣州節度宋璟入曹溪禮祖塔誓曰弟子願畢世外護大法祈一祥瑞表信言訖微風飄香氤氳襲人俄而甘雨傾注唯遍一寺之內璟忻躍而去未幾召入與姚元崇相繼執政世稱姚宋為中興賢相朝廷以麟德曆署日蝕比不驗詔禪師一行改撰新曆行受詔推大衍數立術以應之較經史所書氣朔日名度數可考者皆合而著之久之道士邢和璞謂太史令尹愔曰一行其聖人乎昔洛下閎造太初曆嘗記曰八百年後當差一日必有聖人出世糾正之今年期差滿而一行推大衍數以糾數家之謬閎之言不誣矣愔亦以為然行復欲知黃道進退而太史無黃道儀表請剏置之制可帝注孝經并製序是歲沙門智昇上釋教經律論目錄凡二十卷銓次大藏經典及聖賢論譔凡五千四十八卷自是遂為定數十一年十月癸酉禪師一行製黃道儀成帝自為之銘詔安武成殿庭以示百官其儀準圓天之像具列宿赤道及周天度數注水激輪令其自轉一晝夜而天運周外絡二輪綴以日月令得運行每天東行一周日西行一度月行十三度以十九分度之二十九轉日有餘日月會三百六十五轉而日周天以木匱為地平令儀半在地下晦明朔望遲速有準立木人二於地平其一前置鼓以候刻至一刻則自擊之其一前置鍾以候辰至一辰亦自撞之皆於地中略施輪軸關鎖交錯相持當時稱其妙以為神功無幾銅鐵漸澁不能自轉遂藏之於集賢院是歲改政事堂曰中書門下省有登州文登縣郭行妻王氏生女鶴喙將喪自言酬先世甞齋之報以此示人沙門牛雲者少不慧因詣臺山禮文殊初至東臺見老人問曰胡為而來曰願見大聖求聰慧耳老人曰文殊居北臺爾往見之雲奉教趨北臺老人亦在彼矣雲意其即文殊也遂拜之老人曰汝沙門也不應禮俗士雲拜不已老人憐之為入定觀雲前身蓋牛也以嘗馳經故獲比丘報老人起定為雲言之復云汝性昏迷胸中有淤肉在當為汝钁去之因戒雲閉目無輒開雲如約頗覺老人以钁鋤其胸然不甚楚少頃心懷開豁頓異往時及開眸見老人現身為文殊妙相端嚴謂雲曰與汝聰明竟雲喜躍作禮及起身而文殊隱雲自是總持辨悟為時導師以夙因故牛雲稱焉日本國沙門榮叡普照等至于揚州奉僧伽黎十領其上綴以山川異物之狀蓋其國主附之以施中國高行沙門于時律師鑒真受其衣歎外國人有佛種性欲往化之會叡照等亦勸請遂附舶而東為惡風飄入魚蛇等海以真律行高皆脫禍既至日本彼王預知枉駕迎勞舘于毘盧遮那殿未幾請真授歸戒夫人群臣皆以次稟授日本自是始有律教三藏菩提流志卒春秋一百五十有六流志南印土國王之子以讓位出家高宗聞名有詔要之以垂拱中至京師凡四十年如華嚴寶積經等皆出其手帝及重臣敬之如生佛葬日特給鹵簿羽儀塔于龍門之西原賜諡曰開元一切遍知三藏名德之盛古未有焉時嵩山破竈墮和上者不稱名氏言行叵測初見老安國師契悟心要隱居嵩山山有廟靈甚殿中唯安一竈遠近祭祀烹宰無虛日師領徒入廟以杖擊竈三下云咄此竈泥瓦合成聖從何來靈從何起恁麼烹宰物命又擊三下竈乃傾破墮落須臾有一人青衣峨冠設拜師前曰我本廟竈神久受業報今蒙師說無生法得說此處當生天上特來禮謝師曰是汝本有之性非吾強言神再拜而去少遷徒眾問師某等久在和上左右未蒙指示竈神得何徑旨便得生天師曰我只向伊道是泥瓦合成別無道理為伊眾無語師良久云會麼眾云不會師曰本有之性為什麼不會眾僧乃禮拜師曰破也破也墮也墮也於是其眾皆悟玄旨後有義豐禪師舉問安國師國師歎曰此子會盡物我一如可謂如朗月處空無不見者只是難湊伊語脈豐曰未審什麼人湊他語脈安曰不知者又僧問物物無形時如何師曰禮即唯汝非我不禮即唯我非汝其僧禮謝師曰本有之物物非物也所以道若能轉物即同如來有僧從牛頭處來師曰來自何人法會僧進前叉手繞師一匝而出師曰牛頭會下不可有此人僧乃回上邊叉手而立師云果然果然僧却問應物不由他時如何師曰爭得不由他僧云恁麼即順正歸原去也師曰歸原何順曰若非和上幾錯招愆師曰猶是未見四祖時道理見後道將來僧乃繞師一匝而出師曰順正之道今古如然又僧侍立次師曰祖祖佛佛只說如人本性本心此外別無道理會取會取僧禮謝師以拂子打之曰一處如是千處亦然師後不知終是年十一月己丑禪師一行寢疾于華嚴寺舊唐史云帝一夕夢游其寺見一室繩床竹窓氣象蕭索及旦行以疾聞帝遣中使候問使還奏行居處之狀與所夢冥合帝歎久之有旨命京城十大德為行結壇祈福既而行疾少間詔陪駕幸新豐未幾行疾革帝親候問遂沐浴端坐而逝春秋四十有五帝哭之哀甚輟朝三日有詔傷悼聽停龕三七日與中外贍禮行容貌如生而鬢髮日長帝親製碑書之於石出內庫錢五十萬建塔銅人原諡曰大惠禪師帝嘗從容問國祚幾何有留難不行曰鑾輿有萬里之行社稷終吉帝驚問故不答退以小金合進之曰至萬里即開帝一日發合視之蓋當歸少許及祿山亂駕幸成都至萬里橋忽悟未幾果歸昭宗初封吉王而唐以昭宗而滅故云終吉有里媼素供行而媼一子坐殺人將之刑媼悲泣請救行怜之令弟子捕生物得雉豕七行日藏其一於甕中為梵語呪之七日北斗盡沒朝廷震驚太史奏將有變請避正殿禳之帝密以問行對曰此無他蓋妖魔也凡嗔心壞一切善慈心降一切魔若賜赦天下則妖不能為帝然之遂大赦媼子由是得免行日出一豕則一星現至七日而斗復如故其祕術多此類著易論十二卷大衍論二十卷開元大衍曆五十二卷七政長曆三卷釋氏系錄大衍玄圖心機算術括遁甲十六局六壬連珠歌六壬髓經天一太一經太一局遁甲經各一卷五音地里經十五卷宰相李吉甫奉詔撰一行傳一卷並見唐藝文志十六年詔特進張說曆官陳玄景等編次一行所撰大衍曆施用三月駕幸溫湯道由一行塔所帝為駐蹕徘徊令品官詣塔告以出豫之意賜帛五十疋令蒔塔前松柏其為聖眷如此宋史官歐陽文忠曰自太初至麟德曆凡二十三家與天雖近而未密至一行則密矣其倚數立法固無以易也後世雖有改作者皆依倣而已沙門道泓者生黃州與侍郎張敬之厚善能言吉凶亡不明驗嘗為中書張說視宅戒曰無穿東北壬隅也他日見說曰宅氣索然云何與說共視隅有三坎丈餘泓驚曰公富貴一世而已諸子將不終說懼將平之泓曰客土無氣與土脈不連譬身瘡痏補他肉無益也其後說諸子皆污祿山以斥死果如其言論曰歐陽文忠公雅嫉吾釋未始略有假借獨於唐志尊一行大衍之作而宋景文於方技篇削一行玄奘等傳而獨著道泓地理之說或者以為唐浮圖行業無足為二公取者故止於是而已夫豈然哉蓋大衍所以統天時地理則切於人事是宜史筆取也若吾釋之盛莫甚於唐凡三百年間以道德為天下宗師者不可悉數歐宋以為奉異方之教故諱之而不書猶春秋時雖老聃郯子之賢返不若江人黃人得書于經豈亦老氏不足取哉蓋國經之典凡禮樂刑政所及貴賤必書若吾浮圖大絕世累頴脫塵表者於刑政何與焉宜其不參於世典也由是言之歐宋黜吾釋其微意乃所以尊之也盛哉一行前膺洛下閎八百年之讖當時則明天子跪之稱為聖人及其製作施於後世縕天地貫幽明歷數百年而其術益驗果聖與賢耶吾弗得而知矣初以上生日為千秋節用大衍曆是年太師燕國公張說薨說為唐宗臣朝廷大述作多出其手為文屬思精壯尤善釋典嘗謫岳州而詩益悽婉時人謂得江山之助天下不稱姓而曰燕公著石刻般若心經序曰萬行起於心心人之主三乘歸於一一法之宗知心無所得是真得見一無不通是玄通如來說五蘊皆空人本空也如來說諸法空相法亦空也知法照空見空捨法二者知見復非空耶是故定之與慧俱空法中入此門者為明門行此路者為超路非夫行深般若者孰能證於此乎駙馬都尉滎陽鄭萬鈞深藝之士也學有傳僻書成草聖乃揮灑手翰鐫刻心經樹聖善之寶坊啟未來之華業佛以無依相而說法本不生我以無得心而傳今則無滅道存文字意齊天壤國老張說聞而嘉焉讚揚佛事題之樂石又製法池院二法堂贊并序曰法池西三歸院二法堂茲院長老初上禪師所造也禪師姓彭氏名知至性篤孝執親之喪七日不食微言密行志道探玄究易老莊太一之旨善正書擅鍾王品格其點畫婉秀毫縷必見如折槁荷磨文石筋理洒颯固非人力之所致也中朝名士山藪高尚法流開勝遠近慕焉及晚年專意於禪頌平生事業脫若遺塵矣常歎帝王父母許我出家雨露生成恩惟一揆依如來教剏是功德萬一乎獻福二宮潛祐七祖將與一切咸登道場於是三歸堂以長安元年辛丑子月望日癸卯立善法堂以開元元年癸丑丑月望日戊辰建禪師母弟仁婉弟子啟疑及沙彌令哲左右斯業實有力焉而作贊曰敬告諸佛子一心清淨觀欲求正真道當從信根入是佛虛空相是法微妙光定慧不相離是僧和合義人空法亦空二空亦復空住心三空寶是名三歸處至哉初上人建立善法堂彩翠三世佛莊嚴清淨眼能運無礙心普入於一切見若不染色知若不取識是名真實見亦名解脫知佛觀離生滅諸法等如是是歲定五服制蓋出自古至天后請母三年及盧氏駁議有異開元五年盧履氷上言眾議紛然自是卿士之家孝服有異今二十年蕭嵩等改修五禮勅下依行五服禮者一三年服為父曰斬衰哀情至切斬截其心為母曰齊衰次其父也然二十七箇月終矣十二月小祥二十五月大祥二十七月𧝓服更加一月心喪服之終也齊斬服以縗麻臣孝于君亦爾二期年服十三箇月為祖父等三大功九月為叔伯等四小功五月堂兄弟等五緦麻三月三從兄弟等內外族等餘如五服注疏全之八月壬申朔三藏金剛智告其徒曰白月圓時吾逝矣至時遶毘盧像頂梵夾退歸寢室跏趺而逝賜諡灌頂國師勅中書杜鴻漸撰紀德碑智西域人本王種出家從龍智阿闍黎傳密教及來東土初達南海廣州節度聞于朝有旨驛馳赴闕入見帝大悅館于大慈恩寺未幾夏旱詔智祈雨智結壇圖七俱胝像約開眸即雨閱三日像果開眸有物自壇布雲彌空斯須而雨帝特降詔褒美明年辭游雁門不允遂遷薦福寺為人語默興居容止凝粹喜慍不形于色見者莫測其涯所至必結灌頂道場弟子不空傳其教初不空事智智授以梵本悉曇章及聲明論不逾旬而誦之智奇其駿引入金剛道場以擲花驗之智以為勝己不空因求瑜伽五部智未之許不空擬入天竺求之智一夕夢京城佛像皆東行及寤以詰不空空啟以西游意智曰汝有授道之資吾何靳哉即授以五部及毘盧遮那經蘇息軌範及智沒不空奉遺教游天竺增廣其學是歲禪師義福卒舊唐史云福得法於神秀禪師初止藍田化感寺處方丈之室二十餘年未嘗出宇之外嘗隨駕幸東都蒲號二州刺史及官吏士民皆齎旛華迎之所在塗路充塞及卒有旨賜號大智禪師葬伊闕之上送者數萬人中書嚴挺之為製碑初神秀雖德行為禪門之傑得帝王欽重而未嘗聚徒開堂傳法至義福普寂始於京城傳教二十餘年人皆仰之恒州刺史韋濟奏方士張果有長年祕術自言數百歲矣則天嘗召之果徉死不赴今復見之帝聞遣中書侍郎徐嶠齎璽書迎之果至帝聞其變化不測而疑之時邢和璞者善算能知人壽夭帝令算果懵然莫知其甲子又有師夜光者善視鬼帝召果與之密坐令夜光視之夜光不能見帝聞飲菫汁無苦者真奇士會天寒以菫汁賜之果飲三巵醺然如醉顧左右曰非佳酒也傾之取鏡視齒則盡燋黑命左右取鐵如意擊齒墮盡更出神藥傅其齗寢頃之齒復粲然如故帝始信之將妻以公主果預知苦辭獲免後懇辭歸山下制曰恒州張果先生游方之外者也迹造高尚深入窈冥早渾光塵應詔城闕莫詳甲子之數且謂羲皇上人問以道樞盡會宗極今特行朝禮爰昇寵命可銀青光祿大夫號通玄先生其年果入恒山後不知終二十三年三藏無畏卒春秋九十有九詔鴻臚丞李現監護喪事塔于龍門之西山廣化寺藏其全身畏本釋種甘露飯王之後以讓國出家道德名稱為天竺之冠所至講法必有異相初在烏茶國演遮那經須臾眾會咸見空中有毘盧遮那四金字各尋丈排列久之而沒又嘗過龍河一托駝負經沒水畏懼失經遽隨之入水於是龍王邀之入宮講法不許彼請堅至為留三宿而出所載梵夾不濕一字其神異多類此是歲三藏不空於師子國從普賢阿闍梨求開十八會金剛灌頂及大悲胎藏建壇之法其王一日調象俄而群象逸莫敢禦之者不空遽於衢路安坐及狂象奔至見不空皆頓止跪伏少頃而去由是舉國神敬之論曰自大教東流諸僧間以神異助化是皆功行成熟契徹心源自覺本智現量發聖絕非呪力幻術所致也殆自東晉尸利密已降宣譯祕呪要其大歸不過祀鬼神驅邪妄為人禳災釋患而已其間往往不無假名比丘自外國來挾術驚愚有所謂羅漢法者正公󱠗邪術下劣之技亦猶道家雷公法之類也茲豈高道巨德弘禪主教者齒哉及開元中西域金剛智無畏不空三大士始傳密教以玄言德祥開佑至尊即其神功顯効幾與造化之力均焉故三大士雖宏密教抑本智現量發聖與嘗慨資治通鑑稱貞觀中有僧自西域來善呪術能令人立死復呪之使蘇太宗擇飛騎中壯者試之皆如其言因以問傅奕奕曰此邪術也臣聞邪不干正請使呪臣必不能行帝命僧呪奕奕初無所覺須臾僧忽僵仆若為物所繫遂不復蘇此恐好事者曲為之辭何則若使果有是則僧非真僧呪非真呪正謂邪術耳固不足以張吾教之疵也矧萬萬無此理向使彼能自西域遠至長安厥術能死人而復蘇乃不暇自衛其身對常人無故而僵死雖兒童莫之信也又當是時三大士者雖俱未至若京城大德僧惠乘玄琬法琳明贍諸公其肯坐視絕域偽僧破壞教門不請峻治乃留帝命傅奕辨耶佛制戒律雖春蹊生草猶不許比丘踐之恐害其生況說斷人命呪傳于世乎故予謂好事者曲為之辭斷可見矣始建置州學二十六年沙門法秀者夢異僧勸置袈裟五百領施回向寺僧既覺歎異遂乞匃造之然遍訪所謂回向寺者咸無得焉一日道逢一僧逆而問曰託置袈裟今成未秀曰成矣僧曰吾導女入回向寺女可裹糧載燧從吾以往秀曰諾翌日隨之入終南山行二日至深絕處所見唯雲物掩苒嵓洞崎嶇進遇石壇共止其上僧命秀鑽燧出火炷香望層霄拜之忽雲開見崖半有朱門高聳剎旛飛揚秀忻然與之攀躋而上漸聞午梵清圓鐘磬交作須臾望見其寺有額曰回向其僧即趨而入命閽者授秀舘因具儀謁上方老宿次見諸僧皆奇偉雍穆相勞問明日秀出袈裟遍寺施之老宿謝畢携秀入一空房呼侍者取尺八俄頃侍者持玉簫至老宿曰此唐天子舊居之室也向在此好聲樂故降為人主久當復歸秀止再宿不得留老宿授與玉簫并袈裟囑曰持歸獻唐天子即遣僧送秀出寺行未遠回望而雲霧四合秀慨歎而還詣闕表上所寄帝覽之因取玉簫調弄宛如夙御焉其後燕沈香亭詔李白為辭帝吹玉簫楊妃起舞歡甚疑飄搖而仙去封孔子文宣王長者李通玄唐宗子也開元二十八年順世長者以七年至太原盂縣有高仙奴者識其為大賢舘之齋中每旦唯服棗十顆柏葉餅如七大者一枚終日濡毫臨紙未嘗接人事如是三稔遷馬氏古佛堂側築土室以居盡日危坐而已閱十年忽囊負經書而去行二十里偶一虎當途馴伏玄撫之曰吾將著論釋華嚴經能為擇棲止處不即以經囊負其背而隨之至神福山原下土龕之前蹲駐玄取其囊置龕中虎即妥尾而去其龕瑩潔廣六七肘圓轉上下稱之蓋天設以卑有道非人力所為也長者著論之夕心窮玄奧口出白光以代燈燭于時忽有二女子容華絕世皆可笄年衣布衣俱以白巾幪首日為長者汲泉炷香奉紙墨每於卯辰之間輒具淨饌置長者前齋畢徹器則引去莫測所之如是五載至長者著論畢遂滅迹不見長者美髭髯朗眉目丹唇紫肥冠樺皮衣麻衣長裙博袖散腰徒跣而行放曠人天靡所拘執嘗一日出山遇里人高會燕樂長者就語之曰汝等好住吾將歸矣眾驚其去有送入山者至龕而謝遣之即於是夕煙雲凝布嵓谷震蕩有二白鶴翔空哀唳其餘飛走悲嗚滿山翌日里人共往候之則已端坐示寂于龕中壽九十有五華嚴論四十卷決疑論四卷會釋二卷十門玄義排科釋略及緣生解迷十明論各一卷十玄六相普賢行願華嚴緣觀偈贊詩賦等里人聚於方山逝多蘭若大曆中沙門超廣始獲之遂行于世十二月青原行思禪師示寂吉州安城人也姓劉氏幼年出家初見六祖問當何所務即不落階級祖曰汝曾作什麼師曰聖諦亦不為祖曰落何階級師曰聖諦尚不為何階級之有祖深器之及居青原有沙彌希遷者見師師云子何方而來曰曹溪師曰將得什麼來曰未到曹溪亦不失師曰恁麼則用去曹溪作什麼曰若不到曹溪爭知不失遷問曹溪還識和尚不師曰汝今識吾不曰識又爭識得師曰眾角雖多一麟足矣他日又問遷汝什麼處來曰曹溪師乃竪起拂子云曹溪還有這个麼曰非但曹溪西天亦無師曰子莫曾到西天不曰若到即有也師曰未在更道曰和尚也須道取一半莫全靠學人師曰不辭向汝道恐已後無人承當又令遷往南岳和尚處下書曰汝達書了速回吾與汝个鈯斧子住山遷至彼未呈書便問不重己靈不求諸聖時如何讓曰子問太高生何不向下問遷曰寧可永劫沈輪不慕諸聖解脫讓便休遷回師問子返甚速書達不遷曰信亦不通書亦不達師曰作麼生遷舉前話了便云去時蒙和上許鈯斧子便請師垂下一足遷禮謝辭往石頭即石頭和上是也及是師既歸寂門人咸尊為七祖焉時京都興唐寺禪師普寂卒舊唐史云寂生河東馬氏少時遍尋高僧學經律師事神秀凡六年秀奇之盡以道授之秀入京因薦與則天得度為僧秀歿天下好釋氏者咸師事之中宗聞其高行特下制令代神秀統其法眾開元十三年有旨移寂於都城居止時王公士庶爭來禮謁寂嚴重少言來者難見其和悅之容遠近尤以此重之及卒凡京城士庶曾謁見者皆制弟子之服有勅賜號大照禪師葬日河東尹裴寬及其妻子並衰麻列于門徒之次士庶傾城哭送市易幾廢改天寶九月太子詹事嚴挺之卒少有風操累登顯用皆著聲績天下引領望其為相帝亦知其賢欲遂相之晚為李林甫所抑欝欝不得逞至是預為墓誌曰天寶元年挺之自絳州刺史抗疏陳乞天恩允從許養疾歸間兼授太子詹事前後歷三十五官每承聖恩常忝獎擢不盡驅策駑蹇何階仰答鴻造春秋七十無所展用為上士所悲其年九月寢疾于洛陽之私第以某月某日葬于大照和上塔次之西禮也盡忠事君叨載國史勉拙從事或布人謠陵谷可以自紀文章焉用為飾初挺之師事大照禪師惠義深明釋典及遺葬大照塔次示不忘其德見舊唐史帝遣中使楊庭光入司空山采常春藤光因詣無相寺問本淨禪師曰弟子慕道斯久願和上慈悲略垂開示師曰天下禪宗碩學咸會京城天使足可啟決貧道猥山傍水無所用心楊再拜師曰天使休禮貧道天使為求佛耶問道耶曰弟子昏昧未審佛之與道其義云何曰若欲求佛即心是佛若欲會道無心是道曰云何即心是佛曰佛因心悟心以佛彰若悟無心佛亦不有曰云何無心是道曰道本無心無心名道若了無心無心即道庭光跪受回闕具以山中所遇聞奏即勅庭光齎詔起師以是冬十二月到京安置白蓮亭明年正月上元日追兩街名僧碩學赴內道場共師闡揚佛理有遠禪師者問如禪師所見以何為道師曰無心是道遠曰道因心有何得言無心是道師曰道本無名因心名道心名若有道不虛然窮心既無道憑何立二俱虛妄總是假名遠曰禪師見有身心是道以否師曰山僧身心本來是道遠曰適言無心是道今又言身心本來是道豈不相違師曰無心是道心泯道無心道一如故言無心是道身心本來是道道亦本是身心身心本既是空道亦窮源無有遠曰觀禪師形體甚小却會此理師曰汝只見山僧相不見山僧無相遠曰請禪師於相上說出無相師曰淨名經云四大無主身亦無我無我所見與道相應大德若以四大有主是我若有我見窮劫不可會道也遠慚汗而退如遠者又七人往復論道師皆縱口詞辯傾注帝及四眾莫不稱善而罷三年南嶽懷讓禪師示寂元和中名儒張正甫製其碑曰天寶三載觀音大師終于衡岳春秋六十八僧臘四十八元和十年故大師弟子道一之門人曰惟寬懷暉感塵劫遽遷塔樹已拱懼絕故老之口將貽後學之憂丕若貽謀思揚祖德乃列景行託於廢文強名無跡以慰乎罔極之思曰自騰蘭演教于此土也殆將千歲達磨傳心至六葉也分為二宗不階初入頓入佛慧曹溪教旨於是乎傳弘而信之觀音其人也大師諱懷讓京兆杜氏其先因家安康即為郡人髫年駿發聰悟絕眾群言所涉一覽無遺居常而未或好弄在醜而不可褻近嘗默觀止水因而顧影形儀顒若宛在鏡中三反厥像如初沛然而心乎獨得還步未輟聞於空中曰佛法津梁俟子而大既應付囑爾盍勉之乃深割愛線亟從剃落以荊土律藏之微密也大士智京在焉攝衣從之既進而儀法峻整冠於等輩以嵩嶽禪之泉海也長安長老在焉稽首咨之既授而身心自在超出塵垢厭離文字恩會宗元周法界以冥搜指曹溪而遐舉能大師方弘法施學者如歸涉其藩閫者十三焉躋其堂室者又十一焉師以後學弱齡分於末席虛中而若無所受善閉而唯恐有聞能公異焉置之座右會一音吹萬有衍方寸彌大千同焉而友暢異焉而脗合同受祕印因為宗師乃陟武當窮棲十霜朅來衡岳終焉是託般若勝概有觀音道場宴居斯宇因以為號或微言析理辯士順風而杜其口或杖屨將撰山靈借留而現於夢遠自梁益近從荊吳雲趨影附風動川至靈山聖會古今一時至矣哉未始聞也一公見性同德弘教鍾陵欝為名家再揚木鐸而施及寬暉繼傳心燈共鎮國土乃追琢琬琰揭于故山揚其耿光以示來劫其受法弟子亦序列于左式明我教之有開焉立楊太真為貴妃矣道士吳筠是年詔見于大同殿帝問道要對曰深於道者無如老子五千文其餘徒喪紙扎耳復問神仙治鍊法對曰此野人事積歲月求之非人主宜留意筠每陳皆名教世務以微言諷天子天下重之沙門嫉其見遇而高力士素事佛共短筠於帝筠知不得留辭還山下詔為立道館後徙茅山由會稽剡中卒初筠見惡於力士而斥故其文深詆釋氏議者譏其背向時浙西觀察使陳少游大惡筠所為因命法師神邕著論折之邕著翻迷論以訂其妄筠論遂廢給事中竇紹見邕論歎曰邕可謂塵外摩尼論中師子五月制天下度僧尼並令祠部給牒今謂之祠部者自此而始也是歲不空三藏自西域還詔入內結壇為帝灌頂賜號智藏國師時方士羅思遠者以術得幸有旨令與不空驗優劣他日會于便殿思遠持如意向之言論次不空就取如意投諸地令思遠舉之思遠饒力不能舉帝擬自取不空笑曰三郎彼如意影耳即舉手中如意示之思遠欽服而罷不空凡祈禱必張繡座手持木神誦呪擲之神自立于座四眾環視必見其神目吻瞬動所禱雖造化之功可奪朝野奉之如佛焉是年鳳凰現世尊示滅一千七百年矣潤州鶴林寺徑山大師玄素卒左補闕李華製碑其略曰嗚呼菩提位中六十一夏父母之生八十五年赴哀泣者可思量否至有浮江而奠望寺而哭十里花雨四天香雲幡幢蓋網光蔽日月以其月二十一日四眾等號捧全身建塔于黃鶴山西原象法也州伯邑宰執喪師之禮率申哀慕江湖震悼曩於寺內移居高松互偃涅槃之夕猗桐雙枯虎狼哀號聲破山谷人祇慘慟天地晦冥及發隱登原風雨如掃慈鳥覆野靈鶴徊翔有情無情德至皆感門人法鏡法海親奉微言繕崇龕座菩薩戒弟子故吏部侍郎齊翰故刑部尚書張均故江東採訪使劉日正故廣東都督梁昇故潤州刺史徐嶠韋昭理故給事中韓延賞故御史中丞李丹道流人望莫盛於此弟子嘗聞道於徑山猶樂正子春之於夫子也洗心瞻仰天漢彌高鏡公門人悟甚深者大理評事楊詣過去聖賢諸功德藏志之所至無不聞知魯史從告況乎傳信其文曰濁金清鏡在爾銷鍊磨之瑩之功至乃見膏漬注然光明外遍陽升律應草木皆變啟迪瘖瞽唯吾大師息言成教捨法興悲辰極不動風波自移境由心寂道與人隨沓然玄默湛入無為性本非垢云何淨除身心宴寂大極淪胥內光無盡萬境同如甘露正味琉璃妙器遍施大千無同無異度未度者化周緣備道樹忽枯涅槃時至我生無滅隨世緣因吉祥殿上應化諸天寂寂靈塔滔滔逝川恒沙劫壞智月常圓西蕃寇圍涼州帝命三藏不空祈陰兵救之空誦仁王密語數番有神介冑而至帝親見之問曰神謂誰空曰北方毘沙門天王長子也空誦密語遣之數日涼州捷報有神兵至威武雄盛賊畏懼卷甲而去帝悅詔天下軍壘皆立毘沙門天王祠左溪玄朗法師卒朗如意中得度就會稽叩宗法師商略律部依恭禪師研究心法行頭陀教初南岳惠文禪師悟法華宗旨以授惠思禪師思授天台智顗顗授章安灌頂頂授縉雲智威威授東陽惠威朗奉事東陽盡傳其道重山深林怖畏之地獨處岩穴凡三十年宴坐左溪因以為號每曰泉石可以洗昏蒙雲松可以遺身世吾以此始亦以此終建立精舍約而不陋跪懺其間奉觀音上聖願生兜率親近彌勒心不離定口不嘗藥或衣弊食絕布紙而綻掬泉而齋如繒纊之溫如滑甘之飽或問萬行俱空云何苦行答曰本無苦樂妄習為因眾生妄除我苦隨盡又問山水自利如聚落何對曰名香挺根於海岸如來成道於雪山未聞籠中比夫寥廓也一日告門人曰吾五印道成萬行無得戒為心本爾等師之言訖而逝春秋八十有二弟子神邕玄淨法燈消辯湛然等數十人傳其教補闕李華誌其碑陰略曰禪師誨人匪勌謂不待眾一欝多羅四十餘載一尼師壇終身不易食不重味居必遍廈非披閱聖教不空然一燭非瞻禮尊儀不虛行一步其微細修心皆循律法之制是以遠方沙門隣境耆宿擁室填門若冬暘夏陰不召而自至也其後翰林梁肅深得台教之旨趣嘗著天台法門議曰修釋氏之訓者務三而已曰戒定慧斯道也始於發心成於妙覺經緯於三乘導達於萬行而能事備矣昔法王出世由一道清淨用一音演法機感不同所聞益異故五時五味半滿權實偏圓小大之義播於諸部粲然殊流要其所歸無越一實故經曰雖說種種道其實為佛乘又曰開方便門示真實相喻之以眾流入海標之以不二法門自次兩得同詣祕密此教之所由作也洎鶴林滅而法網散神足隱而宗塗異各權所得互為矛盾更作其中或三昧示生四依出現應機不等持論亦別故攝論地持成實唯識之類分路並作非有非空之談莫能一貫既而去聖非遠其風東扇說法者桎梏於文字莫之自解習禪者虛無其性相不可牽復是此者非彼未證者謂證慧解之道流以亡反身口之事蕩而無章於是法門之大統或幾乎息矣既而教不終否至人利見惠聞惠思或躍相繼法雷之震未普故木鐸重授於天台大師大師像身子善現之超悟備帝堯大舜之休相相贊龍樹之遺論從南嶽之妙解然後用三種止觀成一事之因緣括萬法於一心開十乘於八教戒定慧之說空假中之觀坦然明白可舉而行是故教無遺法法無棄人人無廢心心無擇行行有所證證有其宗大師教門所以為盛故其在世也光照天下為帝王師範其去世也往來上界為慈氏輔佐卷舒於普門示現降德為如來所使階位境智蓋無得而稱焉於戲應跡雖往微言不墜習之者猶足以抗折百家昭示三藏又況聞而能思思而能修修而能信信而不已者歟斯人也雖曰未證吾必謂之近矣今之人正信者鮮啟禪關者或以無佛無法何罪何善之化化中人已下馳騁愛欲之徒出入衣冠之類以為斯言且不逆耳故從其門者若飛蛾之赴明燭破塊之落空谷殊不知坐致燋爛而莫能自出雖欲益之而實損之與夫眾魔外道為害一揆由是觀之此宗之大訓此教之旁濟其於天下為不侔矣自智者傳法五世至今湛然大師中興其道為予言之如此故錄之以繫于篇是歲魯山令元德秀卒德秀字紫芝河南人少孤事母孝舉進士不忍去左右自負其母至京師母亡廬墓側刺血寫佛經數千言絕筆感異香芬馥彌日而息食不鹽酪藉無茵席調南和尉德秀不及親在而娶不肯婚人以為不可絕嗣答曰兄有子先人得祀吾何娶為初兄子襁褓喪親無資得乳媼德秀自乳之數日涌流能食乃止家苦貧求為魯山令歲滿笥餘一縑駕柴車還愛陸渾佳山水乃定居家無僕妾歲饑或日一爨嗜酒陶然鼓琴以自娛房琯每見德秀歎息曰見紫芝眉宇使人名利之心都盡蘇源明嘗語人曰吾不幸生衰俗所不恥者識元紫芝也及卒家唯枕履簞瓢而已族弟元結哭之慟或曰子哭過哀禮與結曰若知禮之過而不知情之至大夫弱無固壯無專老無在死無餘人情所耽溺喜愛可惡者大夫無之生六十年未嘗識女色視錦繡未嘗求足苟辭佚色未嘗有十畝之地十尺之舍十歲之僮未嘗完布帛而衣具五味而飡吾哀之以誡荒婬貪佞綺紈粱肉之徒耳論曰凡諸史雜傳俱未有卓行篇唐史特設此題載元魯山數人而已觀魯山行己之操及其弟元結所稱儼然一高僧耳寘唐史數千人中遂嶄然傑出顧不美哉舊史稱其居母喪刺血寫佛經數千言絕筆感異香芬馥彌日而息而新史削之夫魯山居喪所為出乎至誠宋景文何嫌而削之若謂惡求福於佛佛固未嘗邀魯山魯山自為之而不疑何佛之嫌若以身體髮膚受之父母不應毀則乳亦婦人之事非男子有也魯山尚能出乳以食兄之子獨不當以血為母寫經何也景文深存名教然君子百行殊塗同歸奚必靳靳然以儒釋歉哉肅宗亨改至德元載五月逆賊安祿山陷長安玄宗幸蜀或謂車駕入蜀之初有守臣與祿山偕反者其人曾為閬守有畫像在路次玄宗忽見之不勝大怒命侍臣以劍斬像首其人時在陝西不覺其首無故忽墮于地及是駕至成都渡萬里橋悟一行金合當歸之讖於是洗然忘憂云秋七月皇太子即位于靈武是為肅宗旬日諸鎮節度兵至者數十萬乃以房琯為相兼元帥討賊未幾為祿山所敗于時寇難方剡或言宜憑福祐帝納之引沙門百餘人行宮結道場朝夕諷唄帝一夕夢沙門身金色誦寶勝如來名以問左右或對曰賀蘭白草谷有新羅僧名無漏者常誦此佛頗有神異帝益訝之有旨追見無漏固辭不赴尋勅節度郭子儀諭旨無漏乃來見于行在帝悅曰真夢中所見僧也既而三藏不空亦見于行宮帝併留之託以祈禳正月安祿山子慶緒使李猪兒弑祿山而自立九月副元帥郭子儀破安慶緒復京師十月帝至自靈武十二月太上皇至自西蜀未幾於內禁立道場講誦讚唄甚嚴宰相張鎬諫曰天子之福要在養人以一函宇善風俗未聞區區佛事能致太平願陛下以無為為心不以小乘擾聖慮帝不納尋勅五嶽各建寺妙選高行沙門主之聽白衣能誦經五百紙者度為僧或納錢百緡請牒剃落亦賜明經出身及兩京平又於關輔諸州納錢度僧道萬餘人進納自此而始改乾元復稱年史思明殺安慶緒復反是歲新羅僧無漏示寂于右閤門合掌凌空而立足去地尺許左右以聞帝驚異降蹕臨視得遺表乞歸葬舊谷有詔護送舊居建塔至懷遠縣下院輒舉不動遂以香泥塑全身留之下院是歲遣使詣韶州曹溪迎六祖能大師衣鉢入內供養詔南陽惠忠禪師赴闕忠越州諸暨人自受曹溪心印居南陽黨子谷中凡四十年足不下山門嘗示眾曰禪宗學者應遵佛語一乘了義契自心源不了義者互不相許如師子身虫夫為人師若涉名利別開異端則自他何益如世大匠斤斧不傷其手香象所負非驢所堪及是赴詔初安置千福寺一日帝問如何是十身調御忠起身而立曰會麼帝曰不會忠顧左右云與老僧過淨瓶來帝又問如何是無諍三昧答曰檀越踏毘盧頂上行帝曰此意如何忠曰陛下莫認自己清淨法身帝益不曉於是齋沐別致十問其一曰見性已後用布施作福否忠對無相而施合見性二曰日夕作何行業合得此道忠答無功而修合此道三曰或有病難將何道理修行抵擬忠對無功而修了業本空得不動轉四曰臨終時作麼生得清涼自在無疑忠以努力自信道為對五曰煩惱起時將何止息忠以本心湛然煩惱回歸妙用六曰見性已去用持戒念佛求淨土否忠對性即是佛性即是淨土七曰捨此陰了當生何處忠以無捨無生自在生為對八曰臨終時有華臺寶座來迎可赴否忠以不取相為對九曰作麼生得神通以佛國忠以見性如貧得寶如民得王對十曰只依此本性修定得作佛否忠對定得作佛佛亦無相無得乃為真得前十對皆廣有其辭今約科目為對耳帝由是凝心玄旨三月己丑詔天下州郡各置放生池冬十月昇州刺史顏真卿撰有唐天下放生池碑銘并序曰皇唐七葉我乾元大聖光天文武孝感皇帝陛下以至聖之姿屬艱虞之運無少康一旅之眾當祿山強暴之初乾鞏勞謙勵精為理推誠而萬邦胥悅克己而天下歸仁恩信侔於四時英威達于八表功庸格天地孝感通神明故得迴紇奚霫契丹大食循蠻之屬扶服萬里決命而爭先朔方河東平廬河西隴右安西黔中嶺南河南之師虓闞五年椎鋒而効死摧元惡如拉朽舉兩京若拾遺慶緒遁逃已蒙赤族之戮思明跧伏行就沸鼎之誅拯已墜之皇綱據再安之宗社迎上皇於西蜀申子道於中京一日三朝大明天子之孝問安侍膳不改家人之禮蒸蒸然翼翼然真帝皇之上儀誥誓所不及已歷選內禪生人以來振古及隨未有如我皇帝者也而猶嫗煦萬類憂勤四生乃以乾元二年歲次己亥春三月己丑端命左驍衛右郎將史元琮中使張廷玉奉明詔布德音始于洋州之興道洎山南劍南黔中荊南嶺南浙西諸道迄于昇州之江寧秦淮太平橋臨江帝郭上下五里各置放生池凡八十一所蓋所以宣皇明而廣慈愛也易不云乎信及豚魚書不云乎洎鳥獸魚鼈咸若古之聰明睿智神武而不殺者非陛下而誰昔殷湯克仁猶存一面之綱漢武垂惠纔致銜珠之答雖流水救涸寶勝稱名蓋事止於當時尚介祉於終古豈我今日動者植者水居陸居舉天下以為池罄域中而蒙福乘陀羅尼加持之力竭煩惱海生死之津揆之前古曾何髣髴微臣職忝方面生丁盛美受恩寖深無以上報謹緣臯陶奚斯歌虞頌魯之義述天下放生池碑銘一章雖不足雍容聖明萬分之一亦臣之精懇也碑銘不錄改上元尚書左丞王維卒維字摩詰臨終無病遺親故書數幅停筆而化工草隷善畫名盛於開元天寶間豪英貴人虛左以迎之寧薛諸王待以師友畫思入神至山水平遠雲勢石色繪工以為天機所到非由學致也客有以按樂圖示者無題識維曰此霓裳第三疊最初拍也客未然引工按曲乃信與弟縉皆篤志奉佛食不葷血衣不文綵別墅在輞川地奇勝有華子岡欹湖竹里館柳浪茱萸󱠀辛夷塢與裴廸游其間賦詩相酧為樂喪妻不娶孤居三十年母喪表請以輞川第施為佛祠改寶應四月庚戌楚州龍興寺尼真如恍若有人接之升天見天帝帝授以十三寶謂真如曰中國有災宜以第二寶鎮之甲子楚州刺史崔侁奉表獻于朝其一曰玄黃天符二曰玉雞三曰穀璧四曰西王母環二枚五曰碧色寶六曰如意珠七曰紅靺鞨八曰琅玕珠二枚九曰玉玦十曰玉印十一曰皇后採桑鉤十二曰雷公斧十三曰帝覽之大悅以置日中則白氣屬天名之曰定國寶帝以獻自楚州即皇太子始封之國又聞中原有災宜以第二寶鎮之遂詔皇太子攝政事大赦天下五月太上皇崩年七十有八帝自春至夏多不豫及太上皇崩哀感號慟致疾相距十四日而崩年五十四皇太子即位是為代宗唐代宗豫改年廣德改年永泰九月鑄金銅佛像於光順門率百僚拜祀之十月吐蕃寇逼京師內出仁王經輦送西明諸寺置百尺高座講之寇平帝夢六祖惠能大師請衣鉢歸于曹溪翌日遣中使送還是時寇難屢逼帝寖以為憂宰相王縉曰國家慶祚靈長福報所憑雖多難無足道者祿山思明毒流方煽而皆有子禍僕固懷恩臨敵而踣群戎來寇未及戰輒去非人事也帝由是篤意佛道修祠祀詔天下官司無箠辱僧尼禁中講誦仁王護國經詔命不空三藏重譯舊本帝親為之序官不空特進鴻臚卿是年詔法師良賁於大明宮之桃園造新仁王經疏成賁以表進呈略曰洗心滌慮扣寂求音發明啟自天宮加被仰憑佛力咸約經論演暢真宗亦猶集群玉於荊山約百川於溟海火生於木並兩曜而俱明識轉於如體一相而等照成道者法也載法者經也廣度群有同於大通足菩提心如陛下意帝覽之稱善改大曆元年道義禪師是年建金閣寺勅十節使助之以二稅七月始作盂蘭盆會于禁中設高祖太宗已下七聖位備鑾輿建巨旛各以帝號標其上自太廟迎入內道場鐃吹鼓舞旌幢燭天是日立仗百僚於光順門迎拜導從自是歲以為常癸未太廟二宮生靈芝帝賦詩美之百僚皆屬和大教東被七百年矣七月宰相杜鴻漸出撫巴蜀至益州遣使詣白崖山請禪師無住入城問法曰弟子聞今和上說無憶無念莫妄三句法門未審此三句是一是三無住曰無憶名戒無念名定無妄名慧然一心不生則具戒定惠非一非三也曰後句妄字莫非從心否無住曰從女者是曰有據否無住曰法句經云若起精進心是妄非精進若能心不妄精進無有涯又問師還以三句接人否對曰初心學人還令息念澄停識浪清水影現悟無念體寂滅現前無念亦不立也時庭樹鵶鳴公曰師還聞否曰聞鵶去矣又問師今聞否曰聞公曰鵶去無聲云何言聞無住顧四眾曰正法難聞各宜諦聽聞與不聞非關聞性本來不生今亦不滅有聲之時是聲塵自生無聲之時是聲塵自滅而此聞性不隨聲生不隨聲滅悟此聞性則免聲塵流轉乃至色香味觸亦復如之當知聞無生滅聞無去來公與僚屬喜躍稱善又問弟子頃著起信論疏二卷得名解佛法否曰夫造疏皆用心思量分別但可著成傳益初學據論云知一切法從本以來離言說相離文字相離心緣相畢竟平等無有變異唯是一心故名真如今相公著言說相著名字相著心緣相既著種種相何由體解佛法公稽首曰師今從理確論合心地法門實不思議然何由得不生不滅契解脫去答曰見境心不起名不生不生即不滅既無生滅即不被前塵所縛當處解脫公曰何謂識心見性答曰一切學道人隨念流浪蓋為不識真心不見本性真心者念生亦不順生念滅亦不依寂不來不去不定不亂不取不舍不沈不浮無為無相活鱍鱍平常自在此心體畢竟不可得無可知覺觸目皆如無非見性也鴻漸由是棲心禪悅嘗有詩云長願追禪理安能揖化源晚以疾辭宰相釋位三日而薨臨終沐浴儼朝服加僧伽黎剃鬚髮而逝遺命依沙門法葬論曰無住說法簡當明妙雅合首楞嚴所謂聞無生滅之旨宜乎聞者悟悅而信解也鴻漸靈武策立功臣家世奉佛其臨終剔髮鬚服僧衣遂與宋朝王文王公旦肖焉雖文正公巨德元勳完名高節卓冠名臣之表非鴻漸所能彷彿然暮年付囑諸子及其友楊文公大年丁寧曲折文公談苑著之甚詳茲可想見知佛之深而見道之明也嗚呼吾宗直指當人見聞覺知一段大事本爾現成柰何人自棄昧往往終身役役為他間事長無明者天下碌碌皆是若二公能自回頭存心後世打徹大事夫豈易得也哉清涼國師澄觀字大休會稽人姓夏侯氏生於開元戊寅身長九尺四寸垂手過膝口四十齒目光夜發晝乃不眴天寶七年出家至肅宗二年丁酉受具是年奉詔入內勅譯華嚴初至德中即以十事自勵曰體不捐沙門之表心不違如來之制坐不背法界之經性不染情礙之境足不履尼寺之塵脇不觸居士之榻目不視非儀之綵舌不味過午之餚手不釋圓明之珠宿不離衣鉢之側從牛頭忠徑山欽問西來宗旨授華嚴圓教於京都詵禪師至是大曆三年代宗詔入內與大辯正三藏譯經為潤文大德既而辭入五臺大華嚴寺覃思華嚴以五地聖人栖身佛境心體真如猶於後得智起世俗心學世間解繇是博覽六藝圖史九流異學華夏訓詁竺經梵字及四圍五明聖教世典等書靡不該洽至建中四年下筆著疏先求瑞應一夕夢金容當陽山峙光相顒顒因以手捧咽面門既覺而喜以謂獲光明遍照之徵自是落筆無停思乃以信解行證分華嚴為四科理無不包觀每慨舊疏未盡經旨唯賢首國師頗涉淵源遂宗承之製疏凡歷四年而文成又夢身為龍矯首南臺尾蟠北臺宛轉凌虛鱗鬣耀日須臾變百千數蜿蜓青冥分散四方而去識者以為流通之像也初為眾講之感景雲凝停講堂庭前之空中又為僧叡等著隨疏演義四十卷隨文手鏡一百卷云是年帝召國師惠忠入內引太白山人見之帝曰此人頗有見解請師驗之忠曰汝蘊何能山人曰忝識山識地識字善算曰山人所居之山是雄山是雌山山人茫然不能對忠曰識地否曰識忠指殿上地問曰此是何地答曰容弟子算方知忠曰識字否曰識忠於地上畫一畫曰此甚字山人曰是一字忠曰土上一畫是王字何謂一字耶又問能算否曰能忠曰三七是多少山人曰國師琉弟子三七豈非二十一忠曰却是山人算貧道三七是十何謂二十一復問更有何能答曰弟子縱有亦不敢向國師開口忠曰縱汝有能亦俱未是師却謂帝曰問山不識山問地不識地問字不識字問算不解算陛下何處得此懵漢來帝謂山人曰朕有國位不足為寶師乃國寶也山人曰陛下真識寶者矣是歲詔徑山道欽禪師至闕下帝親加瞻禮一日師在內庭見帝起立帝曰師何以起欽曰檀越何得向四威儀中見貧道帝悅謂忠國師曰朕欲賜欽師一名忠欣然奉詔遂賜號國一禪師後辭歸本山馬祖大師令門人智藏問十二時中以何為境師曰待汝回去時有信藏曰只今便回師曰傳語却須問取曹溪又僧問如何是祖師西來意師曰汝問不當曰如何得當師曰待吾滅後却向汝說至貞元八年示寂賜諡大覺禪師牛頭惠忠禪師示寂師得法於威師為牛頭宗第六祖平生一衲不易器用唯一鐺嘗有供僧穀二廩盜者窺伺虎為守縣令張遜者入山頂謁問師有何徒弟曰有三五人遜曰可得見否師敲床三下有三虎哮吼而出遜驚怖而退及移居莊嚴寺將建法堂有古樹群鵲巢其上師謂巢曰此地建堂女可速去言訖群鵲遷巢他樹及築基有二神人定其四角潛資夜役不日而成由是學徒雲集師有安心偈曰人法雙淨善惡兩妄直心真實菩提道場至是將終石室前掛鐺樹掛衣藤無故枯死師集眾布薩訖淨髮浴身是夕有瑞雲覆其院空中復有天樂之聲詰旦怡然坐化俄頃風雨暴作震折林木有白虹貫于岩󱐙云西域大耳三藏至京師自云得他心慧眼帝令入光宅寺請國師惠忠試驗忠問汝得他心通耶對曰不敢忠曰汝道老僧即今在什麼處三藏云和上是一國之師何得往天津橋看弄猢孫又問老僧即今在什麼處三藏曰和上是一國之師何得去西川看競渡忠第三問語亦如前三藏良久罔知去處忠叱曰這野狐精他心通在什麼處三藏無對論曰四祖下融大師橫說竪說猶未知向上關棙子此黃蘗運公語也以黃蘗大機大用逸格手段作如是說則其然矣異時學人相似語言以為禪道者凡貶剝諸方往往猶不止於此嗚呼世謂學不躐等矧吾宗單傳心印用以了生死者其可以躐等乎觀牛頭諸祖道盛一時於死生之際感驗昭著有生而百鳥䘖花虎狼給侍者有滅而鳥獸哀鳴逾月乃止者有異香經旬而歇者有山林變白溪㵎絕流者有空中神旛從西而來遶山數匝者有所居舊院林木變白七日而復者及是忠禪師所感皆不思議事出於造化之表自非神德妙行蔽天地而不恥關百聖而不慚者曷以臻此邪如大耳三藏分證小果得五神通及見國師初二度國師以有所緣心則灼見其處及第三度國師入甚深祕密大寂定門大耳於是茫然不知然則證果有階級大道有淺深端不誣矣或謂巫咸相壺子揕擬國師者自性圓通與夫區區術數烏可同年而語哉是年大廣智三藏不空示疾誡門人曰普賢行願出無邊法門汝等勤而行之宜觀菩提心本尊大印直詮阿字了法無生證大覺身又命弟子趙遷執筆授所撰涅槃軌範以貽後世使準此送終以表辭帝詔遣內使賜湯藥勞問就加開府儀同三司肅國公食邑三千戶辭讓數四不允不空歎曰吾以法濟世不意垂死濫污封爵乃以先師金剛智所付法物因中使李憲誠進之遂沐浴更衣吉祥安臥而寂闍維頂骨不壞中含舍利光彩奪目御史嚴郢撰紀德碑太常徐浩書之于石其辭曰和上諱不空西域人也氏族不聞於中夏故不書玄宗燭知至道特見高仰迄肅宗代宗三朝皆為灌頂國師以玄言德祥開佑至尊代宗初以特進大鴻臚褒表之及示疾不起又就臥內加開府儀同三司肅國公皆牢讓不允特賜法號曰大廣智三藏大曆五年夏六月癸未滅度于京師大興善寺代宗為之廢朝三日贈司空追諡大辯正廣智三藏和上荼毘日詔遣中謁者齎祝文祖祭申如在之敬睿詞深切加薦令芳禮冠群倫舉無與比明年九月詔以舍利起塔于舊居寺院和上性聰朗博觀前佛法藏要旨緇門獨立邈蕩蕩其無雙稽夫真言字儀之憲度灌頂升壇之軌迹即時成佛之速應聲儲祉之妙天麗且彌地普而深固非未學所能詳也敢不概見序其大歸昔金剛薩埵親於毘盧遮那佛前受瑜伽最上乘義後數百年傳於龍猛菩薩龍猛又數百年傳於龍智阿闍黎龍智傳金剛智阿闍黎金剛智東來傳於和上和上又西遊天竺師子等國詣龍智阿闍黎揚搉十八會法法化相承自毘盧遮那如來至於和上凡六棄矣每齋戒留中導迎善氣登禮皆答福應較然溫樹不言莫可紀已西域隘巷狂象奔突以慈眼視之不旋踵而象伏不起南海半渡天吳鼓駭以定力對之未移晷而海靜無浪其生也母氏有毫光照燭之瑞其沒也精舍有池水竭涸之異凡僧夏五十享年七十自成童至于晚暮常飾供具坐道場浴蘭焚香入佛知見五十餘年晨夜寒暑未嘗有傾欹懈倦之色過人絕遠乃如是者後學陞堂誦說有師法者非一而沙門惠朗受補處之記得傳燈之旨繼明佛日紹六為七至矣哉於戲法子永懷梁木將絕本行託予勒崇昔承微言今見几杖光儀眇漢壇宇清愴綦書昭銘小子何讓銘曰嗚呼大士起我三宗道為帝師秩為儀同昔在廣成軒后順風歲逾三千復有肅公瑜伽上乘真語密契六葉授受傳燈相繼述者牒之爛然有第陸伏狂象水息天吳慈心制暴慧力降愚寂然感通其可測乎兩楹夢奠雙樹變色司空寵終辨正旌德天使祖祭宸衷悽惻詔起寶塔舊庭之隅下藏舍利上飾浮圖跡殊生滅法離有無刊石為碣傳之大都越州律師曇一卒補𨵈梁肅製其碑曰釋氏先律師諱曇一字覺胤報年八十僧夏六十一以大曆六年十二月七日滅度于越州開元寺遷座起塔于秦望山之陽製縗會葬者以千百數大師南陽張氏曾祖隋太常恒始家會稽之山陰大師誕鍾粹氣聰悟夙發幼學五經因探禹穴至雲門寺遂依沙門諒公出家景龍中剃度尋受具戒天縱辯慧益以軌儀翕然已為人望矣開元初西遊長安觀音亮律師見而奇之授以毘尼之學又依崇聖寺壇子法師學俱舍唯識從印度大沙門無畏受菩薩戒探道覩奧出類拔萃期月之間名動京師大師崖岸峻峙機神坦邁體識詳雅應用虛明得三藏之隱賾究諸宗之源底加以素解玄儒旁總曆緯長老聞風而悅服公卿下榻以賓禮由是與少保兗國公陸公象先賀賓客知章李北海邕徐中書安貞褚諫議庭誨為儒釋之遊莫逆之友其導世皆先之以文行弘之以戒定入蘭室而馨香自發臨水鏡而毫髮必鑑不知其所由然矣開元二十六年復歸會稽謂人曰三世佛法戒為根本本之不修道遠乎哉故設教以尸羅為主取鄴郡律疏合終南事鈔括其同異詳發正義學徒賴焉大凡北際河朔南越荊閩四分之宗自我而盛烈炬之破昏黑群流之赴㵎澤適來之時行化也如彼有為而生乘化而息草木潛潤慈雲無心適去之時處順也如此人世遷轉道存運往瞻望不見寂寥空山哀哉銘曰越水漫漫崇山回合大師化滅式建靈塔緬慕上士誕修淨法有威有儀不窪不雜德溥化洽雲從海納勒銘垂後千萬億劫是歲淮南節度使楊州牧御史大夫張延賞狀舒州三祖行實請諡于朝夏四月天子賜諡曰鏡智禪師刺史獨孤及製賜諡碑曰按前志禪師號僧粲不知何許人出見于周隋間傳教於惠可大師摳衣鄴中得道於司空山謂身相非真故示有瘡疾謂法無我故居不擇地以眾生病為病故所至必說法度人以一相不在內外中間故必言不以文字其教大略以寂照妙用攝群品流注生滅觀四維上下不見法不見身不見心乃至心離名字身等空界法同夢幻無得無證然後謂之解脫禪師率是道也上膺付屬下拯昏疑大雲垂廕國土皆化謂南方教所未至我是以有羅浮之行其來不來也其去無去也既而以袈裟與法俱付悟者道存影謝遺骨此山今二百歲矣皇帝即位後五年歲次庚戌某剖符是州登禪師遺居周覽塵跡明徵故事其荼毘起塔之制實天寶景戌中別駕前河南尹趙郡李公常經始之碑版之文隋內史侍郎河東薛公道衡唐相國河南房公琯繼論撰之而尊道之典易名之禮則朝廷方以多故而未遑也長老比丘釋湛然誦經於靈塔之下與㵎松俱老痛先師名氏未經邦國焉與禪眾寺大律師澄俊同寅叶恭亟以為請會是歲嵩山大比丘釋惠融至自廣陵勝業寺大比丘釋開悟至自廬江俱慕我禪師後七葉之遺訓日相與歎塔之不命號之不崇懼象法之根本墜于地也願申無邊眾生之弘誓以紓罔極楊州牧御史大夫張公延賞以狀聞於是六年夏四月上霈然降興廢繼絕之詔冊諡禪師曰鏡智塔曰覺寂以大德僧七人掃灑供養天書錫命煇煥崖谷眾庶踴躍謂大乘中興是以大比丘眾議立石于塔東南隅紀心法興廢之所以然某以謂初中國之有佛教自漢孝明始也歷魏晉宋齊及梁武言第一義諦者不過布施持戒天下惑於報應而人未知禪世與道交相喪至菩提達磨大師始示人以諸佛心要人疑而未思惠可大師傳而持之人思而未修迨禪師三葉其風寖廣真如法味日漸月漬萬木之根莖枝葉悉沐我雨然後空王之密藏二祖之微言始行於世間浹於人心當時聞道於禪師者其淺者知有為無非妄想深者見佛性於言下如燈照物朝為凡夫夕為聖賢雙峯大師道信其人道其後信公以傳弘忍忍傳惠能神秀秀公傳普寂寂公之門徒萬人陞堂者六十有三得自在惠者一曰弘正正公之廊廡龍象又倍焉或化嵩洛或之荊吳自是心教之被於世也與六籍侔盛於戲微禪師吾其二乘矣後代何迷焉庸詎知禪師之下生不為諸佛故現比丘身以救濁劫乎亦猶堯舜既往周公制禮仲尼述之游夏弘之使高堂后蒼徐孟戴慶之徒可得而祖焉夫以聖賢所振為木鐸其揆一也諸公以為司馬子長立夫子世家謝臨川撰惠遠法師碑銘今將令千載之後知先師之全身禪門之權輿王命之追崇在此山也則揚其風紀其時宜在法流某嘗味禪師之道也久故不讓其銘曰人之靜性與生偕植智誘於外染為妄識如浪斯鼓與風動息淫駭貪怒為刃為賊生死有涯緣起無極如來憫之為闢度門即妄了真以證覺源啟迪心印貽我後昆間生禪師俾以教尊二十八世迭付微言如如禪師應期弘宣世溷法滅獨與道全童蒙來求我以意傳攝相歸性法身乃圓性身本空我為說焉如如禪師道既棄世將二十紀朝經乃屆皇明昭賁億兆摸拜凡今後學入佛境界於取非取誰縛誰解萬有千歲此法無壞魯郡公顏真卿撰撫州寶應寺律藏院戒壇記曰如來以身口意業難調伏也淨尸羅以息其內行住坐臥四威儀攝善心也明布薩以昭其外故曰波羅提木叉是汝之師則憍陳如之善來迦葉波之尚法諸聲聞三歸約眾十四年以八敬度尼羯磨相承其致一也漢靈帝建寧元年有北天竺五葉門支法領等始於長安譯出四分戒本兼羯磨與大僧受戒至曹魏有天竺十尼自遠而來為尼受具後秦姚興弘始十一年有梵僧佛陀耶舍釋出四分律本而關中先行僧祇江南盛行十誦至元魏法聰律師始闡四分之宗聰傳道覆覆傳惠光光傳雲暉願願傳隱樂洪雲雲傳遵遵傳知首首傳道宣宣傳法勵滿意意傳法成成傳大亮道省亮傳雲一道岸超惠澄澄傳惠欽皆口相授受臻於壼奧欽俗姓徐洪州建昌人也蓋漢孺子之後年二十二尋師於臨川楮山後五歲削髮隸于高安龍崗寺遂受戒有唐義淨則譯經上足曰洪州之靈傑其秉宣羯磨者曰兩京滌法銳欽智度冲深神用高爽行無權實身絕開遮闡律藏而日月光明騁辯才而龍象蹴踏江嶺之外凜然風生開元末北游京師充福先大德常誦涅槃經而講之兼明俱舍論維摩金剛經又登講座其下日有二三千人由是名動輦轂屬祿山作亂杖錫南歸居于西山洪井雙嶺之間慕高僧觀顯之遺蹤於寺比剏置蘭若山泉之美頗極幽絕欽雖堅持律儀而志在弘濟好讀周易左傳下筆成章著律儀輔演十卷甞撰本州龍興寺戒壇碑頗見稱於作者三年真卿添刺撫州東南四里有宋侍中臨川內史謝靈運翻涅槃經古臺基局儼然軒陛摧圮高行頭陀僧智清者首事修葺安居住持明年秋七月真卿績秩將滿有觀察使尚書御史大夫趙國魏公願以我皇帝降誕之辰奏為寶應寺仍請山林高行僧三七人冬十月二十三日聖恩允許於是鼎新輪奐其興也勃焉乃請止觀大師法源法泉襄陽乘覺清涼善弘羅浮圓覺佛跡本喻餘杭惠達洎常州海通海岸等同住熏修以資景福僉以為學徒雖增毘尼未立明年三月乃請欽登壇而董木鐸焉仍俾龍崗道𠏉天台法裔招提智融白馬法胤衡嶽智覺同德義盈香城藏選龍興藏智開元明徹等同秉法事於是遠近駿奔道場側塞聖像放光而龍王不雨者四旬僧尼等三百五十七人而文士正議大夫前衛尉少卿張延臯脫俗歸真其法名曰壞網為稱首焉又欽此年已來為受具者凡一萬餘人江嶺湖海之間幅員千里像法於變皆欽化道之力焉臨川在嶺隅未嘗弘律於是二眾三百餘人請法裔敷演而依止之後有上都資聖寺高德曰還本律主偉茲能辯深嗟嘆而讚美之謂於寺東南置普通無礙禪院內立鎮國觀音道場請善弘居之以開悟心要雲一上足曰智融精持本事如會尊眾乃命智晃等於普通道場東置律藏院剏立戒壇以行欽公之來儀且施肇紀之不朽經營未幾壇殿欝興肅乎渡海浮囊分毫絕羅剎之請嚴身瓔珞照耀有摩尼之光則入佛位而披伽黎者名香普熏神足無極半月可勝紀而無絕乎有唐大曆辛亥歲行撫州刺史魯郡開國公顏真卿書而志之九年道士史華以術得幸因請立刃梯與沙門角法有旨兩街選僧剋日校勝負沙門崇惠者不知何許人常誦首楞嚴呪表請挫之帝率百僚臨觀史華履刃梯而上命惠登之惠躡刃而昇往復無傷惠承勝命聚薪于庭舉烈焰惠入火聚呼史華令入華漸汗不敢正視帝大悅而罷賜崇惠號護國三藏後不知終沙門圓澤者寓東都惠林寺與隱士李源厚善惠林即源舊第也父憕守東都為祿山所害源以故不仕常居寺中與澤談噱終日偶相率游峨嵋山源欲自荊州泝峽以往澤欲由長安斜谷源以為久絕人事不欲復入京師澤不能強遂自荊州舟次南浦見婦人錦襠負甖而汲者澤望而泣曰所不欲由此者為是源驚問故澤曰婦人孕三稔矣遲吾為之子不逢則已今既見之無可逃者公當以符呪助我令速生三日浴見願公臨顧以一笑為信後十三年於杭州天竺寺外當與公相見源悲哀具浴至暮而澤亡婦乳三日源往視之兒見源果軒渠而笑即具以語其家葬訖源返寺中後如期自洛之吳赴其約至期於葛洪井畔聞有牧童扣牛角而歌曰三生石上舊精魂賞月吟風莫要論慚愧情人遠相訪此身雖異性常存源曰澤公健否答曰李君真信士然世緣未盡且勿相近惟勤修不惰乃復相見又歌曰身前身後事茫茫欲話因緣恐斷腸吳越江山尋已遍却回煙棹上瞿塘遂隱不見源復歸惠林至長慶初年八十矣御史中丞李德裕表薦曰源天與至孝絕心祿仕五十餘年常守沈默理契深要一辭開析百慮洗然抱此真節棄於清世臣竊為陛下惜之穆宗下詔以源守諫議大夫不赴尋以壽終國師惠忠將終耽源問百年後有人問極則事作麼生忠曰幸自可憐生須要護身符子作麼乃入辭代宗代宗曰師滅度後弟子將何所記忠曰告檀越造取一所無縫塔帝曰請師塔樣忠良久曰會麼帝曰不會忠曰貧道去後有侍者應真却知此事以十二月九日右脇而寂門弟子奉全身於黨子谷建塔賜諡大證禪師帝尋召應真入內舉前語問之真良久曰聖上會麼帝曰不會真述偈曰湘之南潭之北中有黃金充一國無影樹下合同船瑠璃殿上無知識代宗嘗在便殿指天下觀軍容使魚朝恩謂忠曰朝恩亦解些子佛法朝恩即問忠曰何者是無明無明從何而起忠曰佛法衰相今現帝曰何也忠曰奴也解問佛法豈非衰相今現朝恩色大怒忠曰即此是無明無明從此起朝恩復抗聲曰有人言師今是佛得否忠曰朝廷有人言汝是天子果否朝恩伏地曰死罪死罪朝恩實非天子忠曰我不是佛所以二尊不並化朝恩曰師長作凡夫無成佛時耶恩曰我向後必當作佛汝姓什麼朝恩曰姓魚忠曰我向後作佛不名惠忠汝向後若作天子改却姓莫不姓魚否朝恩伏地曰死罪死罪朝恩此去實不敢向師論佛法忠謂帝曰幾帕殺此奴十二年宰相元載王縉有罪載伏誅籍其家鍾乳五百兩胡椒八百斛他物稱是縉貶括州刺史縉素奉佛不茹葷晚節尤謹妻死以第為佛祠初帝未知重佛每從容問縉所以然縉必開陳福業報應帝意向之由是宮中祀佛梵唄齋熏無少懈群臣承風旨言死生報應故人事置而不修議者以縉與杜鴻漸泥佛太過云米斗三文猫鼠同乳三月上崩太子即位十四年天柱山崇惠禪師示寂師彭州人得法於牛頭威禪師後居天柱寺僧問達磨未來此土還有佛法也無師曰未來時且置即今事作麼生曰某甲不會師曰萬古長空一朝風月良久又曰闍黎會麼自己分上作麼生干他達磨來與未來作麼他家來太似賣卜漢相似見汝不會為汝錐破卦文才生吉凶在汝分上一切自看僧問如何是解卜底人曰汝才出門時便不中也問宗門中請師舉唱答曰石牛長吼真空外木馬嘶時月隱山問如何是西來意曰白猿抱子歸青嶂蜂蝶䘖花綠蘂間及是遷化肉身不壞數百年猶在德宗适改年建中沙門惠超於五臺乾明寺錄出大廣智三藏不空所譯大乘瑜伽金剛性海曼殊室利千臂千鉢大教王經其序文曰大唐開元二十一年歲次癸酉正月一日於薦福寺道場內金剛三藏與僧惠超授大乘瑜伽金剛五頂五智尊千臂千手千鉢千佛釋迦曼殊室利菩薩祕密菩提三摩地法遂於其後受是法已不空三藏奉事經于八載至開元二十八載歲次庚辰四月十五日聞奏開元聖上皇於薦福御道場內至五月五日奉詔譯經即時焚燒香火起首飜譯三藏演梵本惠超筆授大乘瑜伽千臂千鉢曼殊室利經法教十二月十五日才訖天寶元年二月十九日三藏將此梵本及五天竺阿闍黎書並付與梵僧目叉難陀婆伽令送此經梵本并書將與五印土南天竺國師子國本師寶覺阿闍黎經今不回後於大曆九年十月再至大興善寺大師大廣智三藏和上邊復伸咨決大教瑜伽心地祕密法門復將千鉢曼殊經本至建中元年四月十五日到五臺山乾元菩提寺遂將舊飜唐言梵音經本於寺校證至五月五日惠超重與抄寫出一切如來大教王經瑜伽祕密金剛三摩地三密聖教法門述經祕義諸佛出世應物隨意志求者智鏡玄通念之者無憂不入根緣感赴必籍此經登菩提山除去邪執契傳二密得究瑜伽要祕法門窮理微妙身口意業用智修持戒定慧學顯現通達證如來地以信為首乘般若舟速超彼岸今述曼殊之德靈迹殑伽聖覺無方神力潛運以多塵劫悲願不住菩提一主無二尊現為菩薩自茲金色世界來其忍士清涼之山導引群品而即現燈現雲及萬菩薩信生奇特現光現相人皆發明正智為利益三世蒼生有趣悉證菩提也括富商錢出萬緡者官借其餘以供軍稅閒架改興元是年壽州毛罕妻生子毛債猪頭象耳騾足魚腮人身鐵杖自鞭金田掃地償盜常住錢債也南嶽明瓚禪師者不知何許人也初宰相李泌乾元中辭入衡嶽瓚隱居上封泌往謁之瓚誦經其聲先悲悽而後悅豫泌隱知音因謂曰將非避隱者有雲霄意乎瓚唾之曰莫相賊莫相賊泌色不為動瓚久之見泌立候不懈乃曰飯未泌曰未也瓚撥火出芋食與語久之辭去瓚撫其背曰好做十年宰相至是泌感事為帝言其高行有詔徵之使者至石窟宣麻命曰尊者起謝恩瓚寒涕垂頤凝坐略不以介意使者歎其淳正不之迫回奏其事帝咨美之數四不已瓚著歌一篇其辭曰兀然無事無改換無事何須論一段直心無散亂他事不須斷過去已過去未來猶莫算兀然無事坐何曾有人喚內外覓功夫總是癡頑漢糧不蓄一粒逢飯但知𡁉世間多事人相趁渾不及我不樂生天亦不愛福田饑來喫飯困來即眠愚人笑我智乃知焉不是癡鈍本體如然要去即去要住即住身披一破衲脚著娘生袴多言復多語由來轉相誤若欲度眾生無過且自度莫謗天真佛真佛不可見妙性及靈臺何曾受熏鍊心是無事心面是娘生面劫石可移動箇中無改變無事本無事何須讀文字削除人我本冥合箇中意種種勞筋骨不如林下睡兀兀舉頭見日高乞飯從頭𢫫將功用功展轉昏蒙取即不得不取自通吾有一言絕慮忘緣巧說不得只用心傳更有一語無過真與細如毫末大無方所本自圓成不勞機抒世事悠悠不如山丘青松蔽日碧㵎長流山雲當幙夜月為鉤臥藤蘿下塊石枕頭不奉天子豈羨王侯生死無慮更復何憂水月無形我常只寧萬法皆爾本自無生兀然無事坐春來草自青荊溪湛然禪師臨終告其徒曰大道無方無體生歟死歟其旨一貫吾歸骨此山報盡今夕聊與汝等談道而決夫一念無相謂之空無法不備謂之假不一不異謂之中在凡為三因在聖為三德爇炷則初後同相涉海則淺深異流自利利人在斯而已爾其志之言訖而化翰林梁肅題其碑陰曰聖人不興必有命世者出焉自智者以法付灌頂頂再世而至左溪朗道若昧待公而發乘此寶乘煥然中興其受業身通者三十有九人而縉紳先生高位崇名屈體受教者數十師嚴道尊遐邇歸仁自非命世亞聖曷以臻此改貞元二年翰林梁肅修天台止觀論成著止觀統例曰夫止觀何為也導萬化之理而復於實際者也實際者何也性之本也物之所以不能復者昏與動使之然也照昏者謂之明駐動者謂之靜明與靜止觀之體也在因謂之止觀在果謂之智定因謂之行果謂之成行者行此者也成者證此者也原夫聖人有以見惑足以喪志動足以失方於是乎止而觀之靜而明之使其動而能靜靜而能明因相待以成法即絕待以照本御大車以禦正乘大事而總權消息乎不二之場鼓舞於說三之域至微以盡性至頤而體神語其近則一毫之善可通也語其遠則重玄之門可𨶳也用至圓以圓之物無偏也用至實以實之物無妄也聖人舉其言所以示也廣其目所以告也優而柔之使自求之擬而議之使自至之此止觀所由作也夫三諦者何也一之謂也空假中者何也一之目也空假也者相對之義中道也者得一之名此思議之說非至一之旨也至一即三至三即一非相含而然也非相生而然也非數義也非強名也自然之理也言而傳之者迹也理謂之本迹謂之末本也者聖人所至之地也末也者聖人所示之教也由本以垂迹則為小為大為通為別為頓為漸為顯為祕為權為實為定為不定循迹以返本則為一為大為圓為實為無住為中為妙為第一義是一三之蘊也所謂空也者通萬法而為言者也假也者立萬法而為言者也中也者妙萬法而為言者也破一切惑莫盛乎空建一切法莫盛乎假究竟一切性莫大乎中舉中則無法非中自假則何法非假舉空則無法不空成之謂之三德修之謂之三觀舉其要則聖人極深研幾窮理盡性之說乎昧者使明塞者使通通則悟悟則至至則常常則盡矣明則照照則化化則成成則一矣聖人有以彌綸萬法而不差旁礴萬劫而不違燾載恒沙而不有復歸無物而不無寓名之曰佛強號之曰覺究其旨解脫自在莫大極妙之德乎夫三觀成功者如此所謂圓頓者非漸次非不定指論十章之義也十章者恢演始末通道之關也五略者舉其弘綱截流之津也十境者發動之機立觀之諦也十乘者妙用所修發行之門也始於正觀而終於見境者義備故也闕其餘者非修之要也乘者何也載物運者也十者何也成載之事也知其境之妙不行而至者德之上也乘一而已豈藉夫九哉九者非他相生之說未至者之所踐也故發心者發無所發安心者安無所安遍破者遍無所破爰至餘乘皆不得已而說也至於別其義例判為章目推而廣之不為繁統而簡之不為少如連環不可解也如貫珠不可雜也如懸鏡不可揜也如通川不可遏也議家多門非諍論也按經正義非虛說也辯四教淺深事有源也成一事因緣理無遺也噫止觀其救世明道之書乎非夫聖智超絕卓爾獨立其孰能為乎非夫聰明深達得意思象其孰能知乎今之人乃專用章句文字從而釋之又何疎漏耶或稱不思議境與不思議事皆極聖之域等覺至人猶所未盡若凡夫生滅心行三惑浩然於言說之中推上妙之理是猶醯雞而說大鵬夏虫之議層氷其不可見明矣今止觀之說文字萬數廣尋果地無益初學豈如暗然自修功至自至何必以早計為事乎是大不然凡所謂上聖之域豈隔闊遼敻與凡境杳絕與是惟一性而已得之謂悟失之謂迷一理而已迷而為凡悟而為聖迷者自隔理不隔也失者自失性不失也止觀之作所以離異同而究聖神使群生正性而順理者也正性順理所以行覺路而至妙境也不知此教者則學何所入功何所施智何所發譬如無目昧于日月之光行於重險之處顛踣墮落可勝己乎噫去聖久遠賢人不出庸昏之徒含識而已致使魔邪詭惑諸黨並熾空有云云為坑為阱有膠於文句不敢動者有流於漭浪不能住者有太遠而甘心不至者有太近而我身即是者有枯木而稱定者有竅號而稱慧者有奔走非道而言權者有假於鬼神而言通者有放心而言廣者有罕言而為密者有齒舌潛傳而為口訣者凡此之類自立為祖繼祖為家反經非聖昧者不覺仲尼有言道之不明也我知之矣由物累也悲夫隋開皇十八年智者去世至皇朝建中垂二百載以斯文相傳凡五家師其始曰灌頂其次曰縉雲威又其次曰東陽小威又其次曰左溪朗公其五曰荊溪然公須於同門中慧解第一能奉師訓集成此書蓋不以文辭為本故也或失則繁或得則野當二威之際緘授而已其道不行天寶中左溪始弘解說而知者蓋寡荊溪廣以傳記數十萬言網羅遺法勤矣備矣荊溪滅後知其說者適三四人古人云生而知之者上也學而知之者次也困而不學又其次也夫生而知之者蓋性德者也學而知之者天機深者也若其嗜欲深耳目塞雖學而不知斯為下矣今夫學者內病於蔽外役於煩沒世不能通其文數年不能得其益是則業文為之屨校梏足也棼句為之簸糠眯目也以不能之師教不領之弟子止觀所以未光大於時也予常戚戚於是整其宏綱撮其機要其理之所存教之所急或易置之或引伸之其義之迂其辭之鄙或薙除之或潤色之大凡浮疎之患十愈其九廣略之宜三存其一於是祛鄙滯導蒙童貽諸他人則吾豈敢若同見同行且不以止觀罪我亦無隱乎爾建中上元甲子首事筆削三年歲在析木之津功畢云爾般若三藏新譯大乘理趣六波羅蜜經成代宗皇帝親製敘文曰大朴既散有為遂作名利牽乎德巧智喪乎真愛惡攻乎性情因緣堅其染習內則百慮無節外則六根競誘天理滅而莫知道源迷而忘返淪溺苦海劫盡還初惟至人了萬物之宗越三界之表廓獨立而不改遍諸有而常然故能開導群迷濟拔流品六波羅蜜經者眾法之津梁度門之圓極也昔日月燈明如來為菩薩說歷劫曠遠真偈寂寥文殊師利於耆闍會中與彌勒菩薩語及其事成一切種智會無量義因唯佛能知唯佛能說教必有主其在茲乎是以釋迦如來為法而生俟時而現三身不異故處代而常離萬行無修故隨方而自在運慈悲之力開攝護之門因其六塵示之六度導於法分全證法身結習紛綸乘理而悟是真般若之旨也故有慈氏善問大音讚言天垂寶華雲集仙蓋甘露流液光明燭幽使迷方淺深皆得自然之慧恒沙億眾能通般若之知嘗試論之先儒有言誠者自成而道自導也夫誠己於內則不勉而中不思而得誠物於外則不言而應不為而成其內者證法之身其外者大悲之力德產之致密化育之功也夫春風吹發萬類咸滋旭日升畫群陰盡釋乾坤易簡之道是則大同神明幽贊之情孰云區別殊途一致其理固然朕虔奉丕圖保又烝庶思建皇極以升大猷遐想靈蹤期於叶契舍城妙說久祕梵文徒懷瀉瓶未啟遺夾微言不昧將或起予於是罽賓沙門般若受旨宣揚光宅沙門利言為之飜譯時大德則資聖寺道液醴泉寺超悟慈恩寺應真莊嚴寺圓照光宅寺道岸等法門領袖人中龍象證明正義輝潤玄文知釋迦之寶城識眾尊之滿字以貞元四年歲次戊辰十二月二十八日於西明寺譯成上進凡一部十卷神龍翊衛如從金口之傳梵眾護持無異毫光之現朕齋心滌慮仰味宗源聞所未聞寔為希有聊因暇日三復斯經雖法海甚深波流不讓舉其梗概昭悟將來二月江西馬祖大師道一示寂師漢州什邡人姓馬氏容貌豐偉牛行虎視引舌過準足有二輪文遇懷讓禪師密契心法始自建陽遷臨川次南康所至聚徒說法剏建禪林大曆中始居豫章開元寺嘗示眾曰汝等諸人各信自心是佛此心即佛達磨大師自南天竺國來此中華傳上乘一心之法令汝等開悟又引楞伽經文以印眾生心地恐汝顛倒不自信此一心之法各各有之故楞伽經云佛語心為宗無門為法門又云夫求法者應無所求心外無別佛佛外無別心不取善不取惡淨穢兩邊都不依怙達罪性空念念不可得無自性故故云三界唯心森羅及萬像一法之所印凡所見色即是見心心不自心因色故有但隨時言說即事即理都無所礙菩提道果亦復如是於心所生即名為色知色空故生即無生若了此意乃可隨時著衣喫飯長養聖胎任運過時復有何事汝受吾教聽吾偈曰心地隨時說菩提亦只寧事理俱無礙當生即不生師於開元示寂先是師甞經由豫章泐潭之石門愛其山水奇勝洞壑平坦顧謂其從曰吾朽質之日歸骨于此至是門弟子奉靈骨舍利建道場于石門相國權德輿為之碑宣宗賜諡大寂禪師得法弟子凡百三十有九人一為一方宗主轉化無窮禪宗至此大盛于世大珠惠海禪師者建州人初參馬祖祖問從何處來曰越州大雲寺來祖曰來此擬須何事曰來求佛法祖曰自家寶藏不顧拋家散走作什麼我這裏一物也無求什麼佛法師遂禮拜問那箇是惠海自家寶藏祖曰即今問我者是汝寶藏一切具足更無欠少使用自在何假向外求覓師於言下自識本心不由知覺禮謝畢服勞久之後以受業師年老歸奉養乃晦迹藏用外現癡訥撰頓悟入道要門一卷為好事竊出及馬祖見之即告眾曰越州有大珠圓明光透自在無遮障處也眾中有知師本姓朱者遂共尋訪師由是道望顯著說法彼翻海湧浩然無礙有頓悟門及廣語行于世迎佛骨六年石頭希遷禪師示寂師得法於清原天寶中居衡山南寺寺東有石其狀如臺乃結菴其上時號石頭和尚南嶽鬼神多見身聽法師皆與之授戒大曆中江西主大寂湖南主石頭往來憧憧並湊二大士之門嘗示眾曰吾之法門先佛傳授不論禪定精進唯達佛之知見即心即佛心佛眾生菩提煩惱名異體一汝等當知自己心靈體離斷常性非垢淨湛然圓滿凡聖齊同應用無方離心意識三界六道唯自心現水月鏡像豈有生滅汝等知之無所不備師初閱肇論云會萬物為己者其唯聖人乎遂豁然曰聖人無已靡所不已因著參同契其辭曰竺土大仙心東西密相付人根有利鈍道無南北祖靈源明皎潔枝派暗流注執事元是迷契理亦非悟門門一切境回互不回互回而更相涉不爾依位住色本殊質像聲元無樂苦暗合上中言明明清濁句四大性自復如子得其母火熱風動搖水濕地堅固眼色耳音聲鼻香舌醎醋然依一一法依根葉分布本末須歸宗尊卑用其語當明中有暗勿以暗相遇當暗中有明勿以明相覩明暗各相對比如前後步萬物自有功當言用及處事存函蓋合理應箭鋒拄承言須會宗勿自立規矩觸目不會道運足焉知路進步非遠近迷隔山河固謹白參玄人光陰莫虛度張滂請稅茶得錢四十萬緡茶稅之始也十二年宣河東節度使禮部尚書李詵備禮迎法師澄觀入京觀至有旨命同罽賓三藏般若翻譯烏茶國所進華嚴後分梵夾帝親預譯場一日不至即差僧寂光依僧欲云皇帝國事因緣如法僧事與欲清淨觀承叡旨翻宣既就進之帝命開示華嚴宗旨群臣大集觀陞高座曰我皇御宇德合乾坤光宅萬方重譯來貢東風入律西天輸越海之誠南印御書北闕獻朝宗之敬特回明詔再譯真詮光闡大猷增輝新理澄觀顧多天幸欽屬盛明奉詔譯場承旨幽贊抃躍競惕三復竭愚露滴天池喜含百川之味塵培華岳無增萬仞之高極虛空之可度體無邊涯大也竭滄溟而可飲法門無盡方也碎塵剎而可數用無能測廣也離覺所覺朗萬法之幽邃佛也芬敷萬行榮耀眾德華也圓茲行德飾彼十身嚴也貫攝玄微以成真光之彩經也總斯七字為一部之宏綱將契本性非行莫階故說普賢無邊勝行行起解絕智證圓明無礙融通現前受用帝大悅賜觀紫方袍號教授和尚其後相國齊抗鄭餘慶高郢請撰華嚴綱要三卷相國李吉甫侍郎歸登駙馬杜琮請述正要一卷又為南康王韋皐相國武元衡著法界觀玄鏡一卷僕射高崇文請著鏡燈說文一卷司徒嚴綬司空鄭元刺史陸長源請撰三聖圓融觀一卷節度使薛華觀察使孟簡中書錢徽拾遺白居易給事杜羔等請製七處九會華藏界圖心鏡說文十卷又與僧錄靈邃大師十八首座十寺三學上流製華嚴圓覺四分中觀等經律論關脈三十餘部皆古錦純金隨器任用云十五年清涼受鎮國大師號進加天下大僧錄四月帝誕節勅有司備儀贊迎教授和上澄觀入內殿闡揚華嚴宗旨觀陞高座曰大哉真界萬法資始包空有而絕相入言象而無迹妙有得之而不有真空得之而不空生滅得之而真常緣起得之而交映我佛得之妙踐真覺廓淨塵習寂寥於萬化之域動用於一虛之中融身剎以相含流聲光而遐燭我皇得之靈鑒虛極保合大和聖文掩於百王淳風扇於萬國敷玄化以覺夢垂天真以性情是知不有太虛曷展無涯之照不有真界豈淨等空之心華嚴教者即窮斯旨趣盡其源流故恢廓宏遠包納冲邃不可得而思議矣指其源也情塵有經智海無外妄惑非取重玄不空四句之火莫焚萬法之門皆入冥二際於不一動千變而非多事理交涉而兩忘性相融通而無盡若秦鏡之互照猶帝珠之相含重重交光歷歷齊現故得圓至功於頃刻見佛境於塵毛諸佛心內眾生新新作佛眾生心中諸佛念念證真一字法門海墨書而不盡一毫之善空界盡而無窮語其定也冥一心於無心即萬動而常寂海湛真智光含性空星羅法身影落心水圓音非叩而長演果海離念而心傳萬行忘照而齊修漸頓無得而雙入雖四心廣被八難頓超而一極唱高二乘絕聽當其器也百城詢友一道棲神明正為南方盡南矣益我為友人皆友焉遇三毒而三德圓入一塵而一心淨千化不變其慮萬境順通于道契文殊之妙智宛是初心入普賢之玄門曾無別體失其旨也徒修因於曠劫得其門也等諸佛於一朝諦觀一塵法界在掌理深智遠識昧辭單塵黷聖聰退座而已帝時默湛海印朗然大覺顧謂群臣曰朕之師言雅而簡辭典而富扇真風於第一義天能以聖法清涼朕心仍以清涼賜為國師之號朕思從來執身心我人及諸法定相斯為甚倒群臣再拜稽首頂奉明命由是中外台輔重臣咸以八戒禮而師之是歲廬山東林律大德熙怡卒許堯佐製其碑曰大師熙姓曹氏桂陽人也舊勳前烈垂休積慶史氏詳之矣夫真如不遠其要在乎無垢妙理不深其要在乎見性本於真實暢其虛無俾聆芳咀潤孜孜請益則大師之教也大師體識深靜風度端敏受具戒於南嶽修律儀於東林常趺坐一室而四方學者差肩繼踵發此柔軟納其歸依堯言玉振微文氷釋故崇德雅美臨壇持法垂五十年嘗以至德初隷東林寺居耶舍塔院數逾二紀而信心長者懷甘奉贄紛然並進監厨守藏不遑祇受既而悉歸精舍頒于眾僧大師率同門人布衣糲食而已故推己以見相因相而歸空搜閱精微鑽研旨要甞苦背悶而針石不能及也故於中夜累歎有神人撫背殊形駭物斯須乃去自茲窮討經論切磋心要加以律儀端靜受持勤至感通之應故難盡書至於山鹿歸仁林鳥効祉大師之室不足駭也大曆五年躋五老峯望彭蠡臨瀑布乃剏凌雲精舍為經行之地旁引泉竇以滌塵迷近躡松󱐙以求清涼丹崖雲岫勢若屏牖然趨風望景攀危輦重翼如而至者難以數記積十餘年乃至大林精廬淬法刃然惠炬俾夫恂恂圍繞者割其縛導其迷洗然而自得貞元中歸東林戒壇院以吾道已成吾教已行十五年秋七月召門弟子曰吾隨化還須臾寂滅僧臘五十報齡七十一大師精貫六藝旁達百氏甞與故太師魯國公顏真卿故丞相趙公憬故御史大夫盧公群今吏部侍郎楊公於陵為參禪之侶幽鍵洞發玄言兩得門人法粲等十餘人傳其教焉高僧傳誌熙怡異迹尤多而堯佐之文美雅故錄其文而不載其傳十六年逸士劉軻游廬山之黃石岩遇高僧異之因為記曰古老有言太極之氣積成山嶽洩為川瀆然則匡阜之境其大者乎庚辰歲山客劉軻來拾怪異自麓至頂却下半里餘次于黃石岩岩中有棲禪子不知其幾臘乃蹟其輕重頗見其宅心之地及問其住年但以手指松桂曰毫髮我植今環人臂烏飛兔走吾復何齒矧卯戌之昏旦霜炎之凍灰生落之榮顇去留之沿泝雖云云自彼而於我蔑如也於戲句非岩房峭絕僧行孤峙則人境兩失其宜也復何言哉觀夫雲煙雜乎履舄嵐靄生於襟袖群形浩擾併人眸子每煙雨初霽山光澄練泠泠仙語如在耳右況又聳凌競上冥冥焉知不能與洪崖接袂浮丘連駕盈縮造化吐納顥氣絕慚顏於厚面遠喧卑於臊穢乎不得而然者蓋鉤也餌也名為利鉤利為名餌吞鉤食餌手足羈鎖彼焉得跳躍於此乎夫禪子脫去桎梏四支宣展動與雲無心靜將石何機物我一致端邪徑塞僕所謂非斯人不能住斯境也禪師生宜春姓黃氏名常進以師久住遂以其姓易其岩名焉南嶽雲峯律師法證示寂師族郭氏色厲而仁行峻而周道廣而不尤功高而不有毅然居山之北峯以為儀表世之所謂賢人大臣者至南方咸用嚴事由其內者聞大師之言律儀莫不震動悼懼如聽誓命由其外者聞大師之稱道要莫不悽欷忻踴如獲肆宥故時推人師則專其首詔求教宗則冠其位凡度學者五萬人壽七十有八僧臘五十七河東柳子厚銘其塔復為之碑曰乾元元年某月日皇帝曰予欲俾慈仁怡愈洽于生人惟浮圖道允迪乃命五嶽求厥元德以儀于下惟茲嶽上于尚書其首曰雲峯大師法證凡蒞事五十年貞元十七年乃沒其徒曰詮曰遠曰振曰巽曰素凡三千餘人其長老咸來言曰吾師軌行峻特器宇弘大有來受律者吾師示以尊嚴整齊明列義類而人知其所不為有來求道者吾師示以高廣通達一其空有而人知其所必至元臣碩老稽首受教髫童毀齒踴躍執役故從吾師之命而度者凡五萬人吾師冬不燠裘飢不豐食每歲會其類讀群經俾聖言必出有以見其大又率其伍伐木輦土作佛塔廟洎經典俾像法益廣有以見其用將沒告門人曰吾自始學至去世未嘗有作焉然後知其動無不虛靜無不為生而知未始來沒而知未始往也其道備矣願刻山石知教之所以大其詞曰師之教尊嚴有耀恭夫子之詔維大中以告後學是効師之德簡峻淵默柔惠以直渙焉而不積同焉而皆得茲道惟則師之功勤勞以庸維奧祕必通以興祠宮遐邇攸從師之族由號而郭世德有奕從佛於釋師之壽七十有八惟終始罔闕丕冐遺烈厥徒蒸蒸惟大教是膺惟憲言是懲愽愽恢弘如川之增如雲之興如嶽之不崩終古其承之雪下一丈丹霞出家年六十四矣隱士陸羽卒羽字鴻漸初為沙門得之水濱畜之既長以易自筮得蹇之漸曰鴻漸于陸其羽可用以為儀乃以陸為姓氏名而字之師教以旁行書答曰終鮮兄弟而絕後嗣得為孝乎逃去為優人天寶中太守李齊物異之授以書貌侻陋口吃而辨上元中隱苕溪與沙門道標皎然善自號桑苧翁闔門著書召拜太子文學不就嗜茶著茶經三卷言茶之原之法之具尤備天下益知飲茶矣時鬻茶者至陶羽形置突間祀之為茶神初開元中有逸人王休者居太白山每至冬取溪氷敲其精瑩者煮茗共客飲之時覺林寺僧志崇取茶三等以驚雷笑自奉以萱草帶供佛以紫茸香待客赴茶者至以油囊盛餘滴以歸復有常伯熊者因慮仝茶詩深信飲茶之益乃取羽之論復廣著茶功御史李季卿宣慰江南知伯熊善煮茶召之伯熊執器而前季卿為再舉杯時又有舉羽者召之羽野服挈具而入季卿不為禮羽愧之更著毀茶論其後尚茶成風致回紇入朝驅馬市茶焉是歲東都聖善寺大師凝公卒翰林白居易作八漸偈弔之其序曰居易甞求心要於師師賜教焉曰觀曰覺曰定曰慧曰明曰通曰濟曰捨由是入於耳貫於心嗚呼今師之報身則化師之八言不化至哉八言實無生忍觀之漸門也故自觀至捨次而贊之廣一言為一偈謂之八漸偈蓋欲以發揮師之心教且明居易不敢失墜也既而升于堂禮于床跪而唱泣而去偈曰觀以心中眼觀心外相從何而有從何而喪觀之又觀則辨真妄覺惟真常在為妄所蒙真妄苟辨覺生其中不離妄有而得真空定真若不滅妄即不起六根之源湛如止水是為禪定乃脫生死慧專之以定定猶有繫濟之以慧慧則無滯如珠在盤盤走珠慧明定慧相合合而後明照彼萬物物無遺形如大圓鏡有應無情通慧至乃明明則不昧明至乃通通則無礙無礙者何變化自在濟通力不常應念而變二相非有隨求而見是大慈悲以一濟萬捨眾苦既濟大悲亦捨苦既非真悲亦是假是故眾生實無度者幽州盤山寶積禪師僧問如何是道師曰出僧曰學人未領旨在師曰去師上堂示眾曰心若無事萬象不生意絕玄機纖塵何立道本無體因道而立名道本無名因名而得號若言即心即佛今時未入玄微若言非心非佛猶是指蹤之極則向上一路千聖不傳學者勞形如猿捉影夫大道無中復誰先後長空絕際何用稱量空既如斯道復何說夫心月孤圓光吞萬象光非照境境亦非存光境俱亡復是何物禪德譬如擲劍揮空莫論及之不及斯乃空輪無迹劍刃無虧若能如是心心無知全心即佛全佛即人人佛無異始為道矣禪德可中學道似地擎山不知山之孤峻如石含玉不知玉之無瑕若如此者是名出家故導師云法本不相礙三際亦復然無為無事人猶是金鎖難所以靈源獨耀道絕無生大智非明真空無迹真如凡聖皆是夢言佛及涅槃並為增語禪德且須自看無人替代三界無法何處求心四大本空佛依何住󱈜機不動寂爾無言覿面相呈更無餘事珍重師將順世告眾曰有人貌得吾真否眾皆將寫得真呈師師皆打之弟子普化出曰某甲貌得師曰何不呈似老僧普化乃打筋斗而出師曰這漢向後如風狂接人去在師既奄化勅諡凝寂大師真際之塔是歲監察御史柳宗元送𤀹上人歸淮南序曰金仙氏之道蓋本於孝敬而後積以眾德歸於空無其敷演教戒於中國者離為異門曰禪曰法曰律以誘掖迷濁世用宗奉其有修整觀行尊嚴法容以儀範於後學者以為持律之宗焉上人窮討祕義發明上乘奉威儀三千雖造次必備甞以此道宣於江湖之人江湖之人悅其風而受賜攀慈航望彼岸者蓋千百計天子聞之徵至闕下御大明祕殿以問焉道揚本教頗甚稱旨京師士眾方且翹然仰大雲之澤以植德本而上人不勝顧復之恩退懷省侍之禮懇迫上乞遂無以奪由是杖錫東顧振衣晨往右司員外郎劉公深明世典通達釋教與上人為方外游始榮其至今惜其去於是合郎署之友詩以貺之退使孺子執簡而序之因繫其詞曰上人專於律行恒久彌固其儀形後學者歟誨於生靈觸類蒙福其積眾德者歟覲于高堂視遠如邇其本孝敬者歟若然者是將心歸空無捨筏登地固何從而識之乎古之贈禮必以輕先重故鄭商之犒先乘韋魯侯之贈後吳鼎今餞詩之重皆眾吳鼎也故乘韋之比得序而先之且曰由禮而不敢讓焉南嶽般舟和上卒柳子厚作第二碑其詞曰佛法至于衡山及津大師始修起律教由其壇場而出者為得正法其大弟子曰日悟和上盡得師之道以補其處為浮圖者宗世家于零陵蔣姓也和上心大而行密體卑而道尊以為由定發慧必用毘尼為之室字遂執業於東林恩大師究觀祕義乃歸傳教不覩文字懸判深微登壇蒞事度比丘眾歲凡千人者三十有七而道不慁以為去凡即聖必以三昧為之軌道遂服勤於紫霄遠大師修明要奧得以觀佛活入性海洞開真源道場專精長跪右遶不衡不倚凡七日者百有二十而志不衰初開元中詔定制度師乃居本郡龍興寺肅宗制天下名山置大德七人茲嶽尤重推擇居首師乃即崇嶺是作精室闢林莽刳岩巒殿舍宏大廊廡修直不命而𢼹力不祈而薦貨凡南方人顓念佛三昧者必由於是命曰般舟臺焉和上生十三年而始出家又九年而受具戒又十年而處壇場又三十七年而當貞元二十年正月二十七日化于茲室嗚呼無得而修故念為實相不取於法故律為大乘壞衣不飾揣食不味覆薦服役凡出於生物者擯而勿用不自知其慈攝取調御凡歸於正真者動而成群不自知其教萬行方厲一性恒如寂用之涯不可得也有弟子曰景秀嗣居法會欲廣其師之德延于罔極故申明陳辭俾刊之茲碑銘曰像教南被及津而尊威儀有嚴載闢其門吾師是嗣增𤀹道源度眾逾廣大明群昏乃興毘尼微密是論八萬總結彰於一言聲聞熙熙遐邇來奔如木既拔有植其根乃法般舟奧妙斯存百億冥會觀于化元同道祈祈功庸以敦如水期壅流之無垠帝求人師登我先覺赫矣明命表茲靈嶽于彼南阜齋宮爰作負揭致貨時靡要約袒奮程力不呼而諾是刈是鑿既塗既斲層架孔碩以延後學出不牛馬服不絮帛匪安其躬亦菲其食勤而不勞在用恒寂縱而不傲在捨恒得洪融混合孰究其跡懿茲遺光式是嘉則容貌往矣軌儀無極其徒追思賡薦茲石順宗誦改永貞是歲九月太尉中書令韋臯薨臯初生厥父飯僧祈福忽有應真尊者至齋畢乳媼抱兒求呪願尊者起謂眾曰此兒諸葛武侯也他日有美政於蜀宜以武字之言訖恍然不見其後臯游官出處節義功名大概與武侯相類治蜀二十有一年封南康群王有德在民四川至今奉祀之雅好釋氏法嘉州石像初成臯為之記略曰頭圍千尺目廣二丈其餘相好一一稱是世美其簡而雅又甞訓鸚鵡念佛鸚鵡斃以桑門故事闍維之得舍利臯為之記曰元精以五氣授萬類雖鱗介毛羽必有感清英純粹者矣或炳耀離火或稟其蒼精皆應乎人文以奉若時政則有革彼禽類習乎能言了空相於不念留真骨於已斃殆非元聖示現感於人心同夫異緣用一真化前歲有獻鸚鵡鳥者曰此鳥聲容可觀音中華夏有河東裴氏者志樂金仙之道聞西方有珍禽群嬉和鳴演暢法音以此鳥名載梵經智殊常類意佛身所化常狎而敬之始告以六齋之禁比及辰後非時之食終夕不視固可以矯激流俗端嚴梵倫或教持佛名號曰當由有念以至無念則仰首奮翅若承善聽其後或俾之念佛則默然而不答或謂之不念即唱言阿彌陀歷試如一曾無爽異余謂其以有念為緣生無念為真際緣生不答以為緣起也真際雖言言本空也每虛室戒曙發和雅音穆如笙篁靜鼓天風下上其音念念相續聞之者莫不洗然而嘉善矣嗚呼生有辰乎緣其盡乎以今年七月悴爾不懌七日而甚馴養者知將盡乃鳴磬而告曰將西歸乎為爾擊磬爾其存念每一擊磬一稱彌陀佛洎十擊磬而十念成斂翼委足不震不仆揜然而絕按釋典十念成往生西方又云得佛惠者歿有舍利知其說者固不隔殊類哉遂命以闍維之法焚之餘燼之末果有舍利十餘粒炯爾耀目瑩然在掌識者驚視聞者駭聽咸曰苟可以誘迷利世安往而非菩薩之化歟時有高僧惠觀甞詣三學山巡禮聖迹聞說此鳥涕淚悲泣請以舍利於靈山用陶甓建塔旌異之余謂此禽存而有道歿而有徵古之所以通聖賢階至化者女媧蛇軀以嗣帝中衍鳥身而建侯紀乎冊書其誰曰語怪而況此鳥有弘於道流聖證昭昭胡可默已是用不愧直書于辭是歲八月順宗遜于位皇太子立是為憲宗初順宗甞在東宮問佛光如滿禪師曰佛從何方來滅向何方去既言常住世今佛在何處答曰佛從無為來滅向無為去法身等虛空常住無心處有念歸無念有住歸無住來為眾生來去為眾生去清淨真如海湛然體常住智者善思惟更勿生疑慮帝又問曰佛向王宮生滅向雙林滅住世四十九又言無法說山河及大海天地及日月時至皆歸盡誰言不生滅疑情猶若斯智者善分別滿復答曰佛體本無為迷情妄分別法身等虛空未曾有生滅有緣佛出世無緣佛入滅處處化眾生猶如水中月非常亦非斷非生亦非滅生亦未曾生滅亦未曾滅了見無心處自然無法說帝聞大悅又甞問心要於清涼國師國師答之其略曰至道本乎其心心法本乎無住無住心體靈知不昧性相寂然包含德用該攝內外能深能廣非有非空不生不滅無終無始求之而不得棄之而不離迷現量則惑苦紛然悟真性則空明廓徹雖即心即佛唯證者方知然有證有知則慧日沈沒於有地若無照無悟則昏雲掩蔽於空門若一念不生則前後際斷照體獨立物我皆如直造心源無智無得不取不捨無對無修然迷悟相依真妄相待若求真去妄如棄影勞形若體妄即真似處陰影滅若無心妄照則萬慮都捐若任運寂知則眾行爰啟放曠任其去住靜鑑覺其源流語默不失玄微動靜未離法界言止則雙亡知寂論觀則雙照寂知語證則不可示人說理則非證不了是以悟寂無寂真知無知以知寂不二之一心契空有雙亡之中道唐憲宗純改元和信州鵝湖大義禪師者衢州須江人也姓徐氏李翱嘗問師大悲用千手眼作麼師云今上用公作麼有一僧乞置塔李尚書問云教中不許將屍塔下過又作麼生無對僧却來問師師云他得大闡提上詔入內於麟德殿論議有一法師問如何是四諦師云聖上一帝三帝何在又問欲界無禪禪居色界此土憑何而立禪師云法師只知欲界無禪不知禪界無欲法師云如何是禪師以手點空法師無對帝云法師講無窮經論只這一點尚不奈何師却問諸碩德曰行住坐臥畢竟以何為道有對曰知者是道師曰不可以知知不可以識識安得知者是道乎有對無分別是道師曰善能分別諸法相於第一義而不動安得無分別是道乎有對四禪八定是道師曰佛身無為不墮諸數安在四禪八定是道邪眾皆杜口師又舉順帝問尸利禪師大師眾生如何見性成佛尸利云佛性猶如水中月可見不可取因謂帝曰佛性非見必見水中月如何攫取帝乃問何者是佛性師對曰不離陛下所問帝默契真宗益加欽重師於元和十三年正月七日歸寂壽七十四勅諡惠覺禪師見性之塔時寒山子者不知其氏族鄉里隱於台州唐興縣寒岩故父老以寒山子稱之為人癯野好冠樺皮冠著木屐裘衲󰡖縷狀若風狂笑歌自若其所居近天台國清寺寺僧豐干者亦非常人也每自薪水力於杵臼以給眾用與寒山子為方外友先是豐干行赤城道中聞兒啼草菜間視之見孩童十餘歲問其出處初無言對心異之引歸寺令掃除以其得之於野因名拾得既長頭陀苦行精敏絕倫甚為豐干寒山所器與之偕遊三人者相得歡甚寺僧皆訝之然中心疑而莫之省也拾得日常滌器冀有殘䐹著以筒留餌寒山二子皆能詩或時戲村保寓事感懷輒有詩以見意或書石壁或樹葉間或酒肆中語皆超邁絕塵雖古名流未能髣髴也自述云元非隱逸士自號山林人在魯蒙白幘旦愛裹疎巾道有巢許操恥為堯舜臣獼猴罩帽子非學辟風塵又曰欲得安居處寒山可長保微風吹幽松近聽聲愈好下有斑白人喃喃誦黃老十年歸不得忘却來時道又曰有身與無身是我復非我如此審思量遷延倚岩坐足間青草生頂上紅塵墮以見世間人靈床施酒果又曰玉堂掛珠簾中有嬋娟子顏貌勝神仙容華若桃李東家春霧合西舍秋風起更足三十年還如甘蔗滓其句語若此者甚夥拾得甞掌供獻至食時對佛而食又於憍陳如像前訶斥之曰小根敗種何為者耶寺僧深怪之不使直供又伽藍神粥飯多為烏鳶所殘拾得杖擊神而嫚罵曰汝食猶不能護焉能護伽藍乎神遍夢寺僧曰拾得鞭我至旦互以語及一一皆同志是眾駭之豐干出雲遊貞元末閭丘胤出守台州欲之官我病頭風名醫莫差豐干偶至其家自謂善療此疾閭丘聞而見之干命水噀濡之須臾所苦頓除因是大喜甚加敬焉問所從來曰天台國清曰彼有賢達者不曰有之然不可以世故求也寒山拾得師利普賢示迹二子混干國清公若之官當就見不宜後也閭丘南來上事未久入寺訪豐干遺迹但見茆宇蕭條虎伏舍側復入寺謁二大士寺僧引至後厨閭丘拜謁二大士起走曰饒舌彌陀汝不識禮我何為遽返寒岩次日閭丘令遺贈寒山見使至罵曰賊賊遂隱入岩石拾得亦潛去後不知終荊州城東天皇道悟禪師協律郎符載撰碑其略云姓張氏婺州東陽人十四出家依明州大德祝髮二十五受戒於杭州竹林寺初參國一服勤五年大曆十一年隱于大梅山建中初謁江西馬祖二年參石頭乃大悟遂隱當陽紫陵山後於荊南城東有天皇寺頃因火廢僧靈鑑將謀修復乃曰苟得悟禪師為化主必能福我時江陵尹右僕射裴公稽首問法致禮迎至師素不迎送客無貴賤皆坐而揖之裴愈加敬石頭之道貽盛于此師患背痛臨終大眾問疾師驀召典座近前師曰會麼對曰不會師拈枕子拋於地上即便告寂壽六十坐三十五夏法嗣三世曰惠真曰幽間曰文賁實元和二年四月十三日也元和十三年四月十三日天王道悟禪師入寂唐正議大夫戶部侍郎平章事荊南節度使丘玄素撰碑云道悟渚宮人姓崔氏子玉之後胤也年十五依長沙寺曇翥律師出家二十三詣嵩山受戒三十三參石頭頻沐指示曾未投機次謁忠國師三十四與國師侍者應真南還謁馬祖祖曰識取自心本來是佛不屬漸次不假修持體自如如萬德圓滿師於言下大悟祖囑曰汝若住持莫離舊處師蒙旨已便反荊州去郭不遠結草為廬後因節使顧問左右申其端緒節使親臨訪道見其路隘車馬難通極目荒榛曾未修削覩茲發怒令人擒師拋於水中旌旆才歸乃見遍衙火發內外洪焰莫可近之唯聞空中聲曰我是天王神我是天王神節使回心設拜煙焰都息宛然如初遂往江邊見師在水都不濕衣節使重申懺悔迎請在衙供養於府西造寺額號天王師常云快活快活及臨終時叫苦苦又云閻羅王來取我也院主問曰和尚當時被節度使拋向水中神色不動如今何得恁麼地師舉枕子云汝道當時是如今是院主無對便入滅壽八十二夏六十三嗣法一人曰崇信即龍潭也論曰江西北蘭讓禪師湖塘亮長老問伏承師兄畫得先師真暫請瞻禮師以兩手撥胸開示之亮便禮拜師云莫禮莫禮亮云師兄錯也某甲不禮師兄師云汝禮先師真亮云因什麼教某甲莫禮師云何曾錯元和四年上問侍臣政之寬猛孰先宰相權德輿對曰唐家承隋苛虐以仁厚為先太宗皇帝見明堂圖即禁鞭背刑列聖所循皆尚德教故天寶大盜竊發俄而夷滅蓋本朝之化感人心之深帝曰誠如公言德輿善辯論開陳古今本末以覺悟人主為輔相寬和不為察察名文章雅正贍縟當時公卿侯王功德卓異者皆所為銘紀雖動止無外飾其醞藉風流自然可慕貞元元和間為縉紳羽儀德輿甞著草衣禪師宴坐記曰信州南嶽有清淨宴坐之地而禪師在焉師所由來莫得而詳初州人析薪者遇之于野中其形塊然與草木俱咨於州長乃延就茲地三十年矣州人不知其所以然也遂以草衣號焉足不蹈地口不甞味日無晝夜時無寒暑寂默之境一繩床而已萬有囂然此身不動其內則以三世五蘊皆從妄作然後以有法諦觀十二緣於正智中得真常真我方寸之地湛然虛無身及智慧二俱清淨微言軟語有時而聞涉其境之遠近隨其根之上下如雨潤萬物風行空中履其門閾皆獲趣入若非斡玄機於無際窮實相之源底則四時攻於外百疾生於內矣古所謂遺物離人而立於獨者禪師得之嗚呼世人感物以游心心遷於物則利害生焉吉凶形焉牽縻鞿瑣蕩而不復至人則反靜於動復性於情夭壽仁鄙之殊由此作也斯蓋世諦之一說耳於禪師之道其猶稊稗耶建中二年予吏役道于上饒時左司郎崔公出為郡左探禪師之味也熟為予詳言之拂拭纓塵携手接足洗我以善得於儀形且以為楞嚴妙旨毘耶之密用皆在是矣又焉知此地之宴坐不為他方之說法乎故粗書聞見以志于石帝問國師澄觀曰華嚴所詮何謂法界奏曰法界者一切眾生之身心本體也從本以來靈明廓徹廣大虛寂唯一真境而已無有形貌而森羅大千無有邊際而含容萬有昭昭於心目之間而相不可覩晃晃於色塵之內而理不可分非徹法之慧目離念之明智不能見自心如此之靈通也故世尊初成正覺歎曰奇哉我今普見一切眾生具有如來智慧德相但以妄想執著而不能證得於是稱法界性說華嚴經全以真空簡情事理融攝周遍凝寂帝天縱聖明一聽玄談廓然自得於是勅有司備禮鑄印遷國師統冠天下緇徒號僧統清涼國師時禪者無著入五臺山求見文殊大士至金剛窟前炷香作禮暝坐少頃聞有叱牛者著遽開眸見山翁野貌瓌異牽牛臨溪而飲著起揖山翁曰爾來何為曰願見文殊大士翁曰大士未可見汝飯未著曰未也翁牽牛歸著躡迹隨之俄入一寺翁呼均提有童子應聲出迎翁縱牛引著升堂堂宇皆金璧所成翁踞床指繡墩命著坐童子俄進玻璃盞貯物如酥酪揖與對飲著納其味頓覺心神卓朗翁曰近自何來著曰南方翁曰南方佛法如何住持著曰末法比丘少奉戒律翁曰多少眾曰或三百或五百著問此間佛法如何住持翁曰龍蛇混雜凡聖同居曰眾幾何翁曰前三三後三三遂談諸及莫著欲留翁不許著戀戀不即去翁投袂起叱童子引著出之著不得留行未遠問童子適何寺童子曰般若寺也著悽然悟彼翁者即文殊也不可再見即稽首童子足下願匃一言為別童子隱身而歌曰面上無嗔供養具口裏無嗔吐妙香心內無嗔是珍寶無垢無染即真常著因駐錫五臺往往頻與文殊會語云有詔移京兆章敬寺懷惲禪師入居上寺玄徒輻湊惲示眾曰至理忘言時人不悉強習它事以為功能不知自性元非境所是箇微妙大解脫門所有鑑覺不染不礙如是光明未曾休廢曩劫至今固無變易猶如日輪遠近斯照雖及眾色不與一切和合靈燭妙明非假鍛鍊為不了故取於物象但如揑怪妄起空華徒自疲勞枉經劫數若能返照無第二人舉措施為無虧實相居士龐蘊字道玄衡陽人世業儒貞元初謁石頭和尚玄言妙契一日石頭問子自見吾以來日用事作麼生對曰若問日用事即無開口處乃呈一頌曰日用事無別唯吾自偶諧頭頭非取捨處處勿張乖朱紫誰為號丘山絕點埃神通并妙用運水及般柴石頭然之後參馬祖問不與萬法為侶者是什麼人祖曰待汝一口吸盡西江水即向汝道居士於言下大悟自爾玄機妙句竦動諸方與丹霞最友善一日訪百靈和尚路次相遇靈問昔日石頭得意句還曾舉向人麼士云曾舉來靈云舉向阿誰來士以手自指云龐公靈云直是妙德空生也讚歎居士不及士却問師得力句是誰知靈便戴笠子而去士云善為道路靈一去更不回首又訪則川和尚川云還記得初見石頭時道理否士云猶得阿師重舉在川云情知久參事慢士云阿師老耄不啻龐公川云二彼同時又爭幾許士云龐公鮮健差勝阿師川云不是勝我只是反箇幞頭士云恰與師相似川大笑而已因摘茶次士云法界不容身師還見我否川云不是老僧怕答公話士云有問有答蓋是尋常用乃摘茶不聽士云莫怪適來容易借問川不顧士云這無禮儀漢待一一舉似明眼人在川乃拋却茶籃便歸方丈又訪松山和尚喫茶次士舉起槖子云人人盡有分因什麼道不得山云只為人人有分所以道不得士云阿兄因什麼却道得山云不可無言也士云灼然灼然山便喫茶士云阿兄喫茶何不揖客山云誰士云龐公山云何須更揖後丹霞聞之乃云若不是松山幾被箇老翁作亂一上士聞之乃令傳語丹霞云何不會取舉起槖子時又訪齊峯和尚峯云俗人頻來僧舍討什麼士回顧兩邊云誰恁麼道誰恁麼道齊峰乃咄之士云却在這裏峯云莫是當陽道底士云背後底聻峯回首云看看士云草賊大敗峯無語又訪石林和上林豎拂子云子落丹霞機試道一句士奪却拂子乃竪起拳林云正是丹霞機士云與我不落看林云丹霞患啞龐公患聾士云恰是又一日林云有箇借問居士莫惜言句士云便請林云元來惜言句士云這箇問訊不覺落他便宜林乃掩耳士云作家作家一日丹霞訪居士見女子靈照取菜次霞問居士在否女子放下籃子斂手而立又問居士在否女子便提籃子去時居襄陽靈照常隨製竹漉籬售之以供朝夕居士將終命靈照視日及中即報靈照遽報曰日中矣而有蝕也居士出觀日次靈照即登父座合掌端坐而逝居士笑曰我女鋒揵矣於是居士更延七日襄州牧于公枉駕候問居士談笑良久居士顧謂公曰但願空諸所有慎勿實諸所無好住世間猶如影響言訖枕公膝而逝永州司馬柳宗元製南嶽彌陀和尚碑其詞曰在代宗時有僧法照為國師乃言其師南嶽大長老有異德天子南嚮而禮焉度其道不可徵乃名其居曰般舟道場用尊其位公始居山西南岩石之下人遺之食則食不遺則食土泥茹草木其取衣類是南極海裔此自幽都來求厥道或值之崖谷羸形垢面躬負薪槱以為僕役而媟之乃公也凡化人立中道而教之權俾得以疾至故示專念書塗巷刻谿谷丕勤誘掖以援于下不求而道備不言而物成皆負布帛斬木石委之岩戶不拒不營祠宇既具以洎于德宗申詔褒立是為彌陀寺施之餘則施與餓疾者不尸其功公始學成都唐公次資川詵公詵公學於東山忍公皆有道至荊州進學玉泉真公真公授公以衡山俾為教魁人從而化者以萬計初法照居廬山由正定趣安樂國見蒙惡衣侍佛者佛告曰此衡山承遠也出而求教肖焉乃從而學傳之天下由公之訓公為僧凡五十六年其壽九十一貞元十八年七月十九日終于寺葬于寺之南岡刻石于寺大門之右銘曰一氣回薄范無窮其上無初下無終離而為合蔽為通始末或異今焉同虛無混冥道乃融聖人無迹示教功公之率眾峻以容公之立誠放其中服庇草木蔽穹窿仰攀俯取食以充形游無極交大雄天子稽首師順風四方奔趨雲之從經始尋尺成靈宮始自蜀道至臨洪咨謀往復窮真宗弟子傳教國師公化流萬億代所崇奉公寓形于南岡幼曰弘願惟孝恭立之茲石書玄蹤是歲永州修淨土院成司馬柳宗元為之記曰中州之西數萬里有國曰身毒釋迦牟尼如來示現之地彼佛言西方過十萬億國土有世界曰極樂佛號無量壽如來其國無有三毒八難眾寶以為飾其人無有十纏九惱群聖以為友有能誠心大願歸心是土者苟念力具足則生彼國然後出三界之外其於佛道無退轉者其言無所欺也晉時廬山遠法師作念佛三昧詠大勸于時其後天台顗大師著釋淨土十疑論宏宣其教周密微妙迷者咸賴焉蓋其留異迹而去者甚眾永州龍興寺前刺史李承晊及僧法林置淨土堂于寺之西偏常奉斯事逮今餘二十年廉隅毀頓圖像崩墜會巽上人居其宇下始復理焉上人者修最上乘解第一義無體空析色之迹而造乎真源通假有借無之名而入於實相境與智合事與理并故雖往生之因亦相用不捨誓葺茲宇以開後學有信士圖為佛像法相甚具焉今刺史憑公作大門以表其位余遂周延四阿環以廊廡繢二大士之像繒蓋幢幡以成就之嗚呼有能求無生之生者知舟筏之存乎是遂以天台十疑論書于牆宇使觀者起信焉法師智𧦬者悟解絕倫多所撰著然寡徒侶因棄講居衡嶽寺每覽所撰必一唱三歎以為吾達解如此而不遇賞音偶一日有耆宿至借𧦬著述而閱之乃曰汝識至高頗符佛意今寡徒眾蓋闕人緣耳佛猶不能度無緣況初心者乎可辦食布施飛走却後二十年當自有眾言訖恍然不見𧦬遂如其教鬻衣單易米炊之散郊外感群鳥大集搏飯而去𧦬祝之曰食吾飯者願為法侶後二十年𧦬往鄴城開講座下有眾千餘人果皆少年比丘是歲道樹禪師卒師初參神秀禪師得旨結茅于壽州三峰山有野人服色素朴言譚詭異或時化現佛菩薩聲聞天仙等形或放異光或出聲響妖幻百端師之徒眾常為驚怖皆莫能測如此凡十年方滅迹不見師告眾曰野人作無限伎倆眩惑於人只消老僧不見不聞伊伎倆有窮吾不見不聞無盡繇是遠近聞之靡不欽服所謂見怪不怪其怪自敗云是歲正月百丈懷海禪師示寂春秋九十有五師福州長樂人丱歲離塵三學該鍊屬馬祖闡化江西師傾心依附與西堂智藏禪師同號入室時馬祖之門會學千百二大士為角立焉及祖遷化師往新吳百丈山居未期月而玄學之徒四方輻湊師雖臘高凡作息必與眾同均甞謂一日不作則一日不食僧問如何是大乘頓悟法門師曰汝等先歇諸緣休息萬事善與不善世出世間一切諸法莫記憶莫緣念放捨身心令其自在心如木石無有辨別心無所行心地若空慧日自現如雲開日出相似名為解脫人對一切境心無靜亂不攝不散一切聲色無有滯礙是非好醜是理非理諸知見總盡不彼繫縛處心自在名初發心菩薩便登佛地若垢淨心盡不住繫縛本住解脫無一切有為無為縛脫平等心量處於生死其心自在畢竟不與虛幻塵勞蘊界生死諸入和合逈然無寄一切不拘去留無礙往來生死如門開相似若遇種種苦樂不稱意事心無退屈不念名聞衣食不貪功德利益不為世法之所滯心雖親受苦樂不干于懷麁食接命補破禦寒兀兀如愚如聾相似稍有親分於生死中廣學知解求福求智於理無益即被解境風漂却歸生死海裏佛是無求人求之即乖理是無求理求之即失若取於無求復同於有求此法無實無虛若能一生心如木石相似不為陰界五欲八風之所漂溺即生死因斷去住自由僧問如今受戒身心清淨已具諸善得解脫否答曰少分解脫未得心解脫問云何是心解脫答曰不求佛不求知解垢淨情盡亦不守無求為是不住盡處亦不畏地獄苦不愛天堂樂一切法不拘始名為解脫無礙汝莫言有少分戒善將為便了有河沙無漏戒定慧門都未涉一毫在努力猛作莫待耳聾眼暗頭白面皺老苦及身眼中流淚心裏慞惶未有去處到恁麼時整理手脚不得也縱有福智多聞都用不著為緣念諸境不知返照復不見佛道一生所有惡業悉現於前變為好境隨所見重處受生都無自由分龍畜良賤亦總未定問如何得自由答曰如今對五欲八風情無取捨垢淨俱亡如日月在空不緣而照亦如香象截流而過更無疑滯此人天堂地獄所不能攝也凡讀經看教皆須宛轉切就自己但是一切言教只明如今覺性自己俱不被一切有無諸法境轉是名導師能照破一切有無境法是名金剛即有自由獨立分若不能恁麼縱令誦得十二韋陀經只成增上慢却是謗佛不是修行讀經看教若准世間是好善事若向明眼人邊數此是壅塞人十地之人脫不去流入生死河但不用求覓知解語言義句離一切有無諸法透過三句外自然與佛無差既自是佛何患佛不解語只恐不是佛被一切有無諸法轉不得自由是以理未立先有福智載去知賤使貴不如於理先立後有福智臨時作得主握土為金變海水為酥酪破須彌山為微塵於一義作無量義於無量義作一義師每說法竟大眾下堂乃召之大眾回首師云是什麼諸方目為百丈下堂句師以禪宗肇自少室至曹溪以來多居律寺說法住持未有規度乃剏意別立禪居凡具道眼有可尊之德者號曰長老既為化主即處於方丈不立佛殿唯樹法堂表佛祖的傳受當代為尊也學眾無多少無高下並入僧堂依臘次安排設長連床施椸架掛搭道具臥必斜枕床唇以其坐禪既久略偃息而已除入室請益任學者勤惰或上或下不拘常准其闔院大眾朝參夕聚長老上堂升座主事徒眾雁立側聆主賓問酧激揚宗要齋粥二時隨眾均遍行普請法上下均力也置十務寮舍每用主領一人營眾事令各司其局或有假號竊形混於清眾并別置喧撓之事即維那檢舉抽下本位掛搭擯令出院或彼有所犯即以拄杖杖之集眾燒衣鉢道具遣逐由偏門而出以示恥辱焉其大要如此其後叢林日盛當代宗師從而廣之今所謂禪苑清規者備矣是年河東柳子厚製南嶽大明律師碑其詞曰儒以禮立仁義無之則壞佛以律持定慧去之則喪是以離禮於仁義者不可與言儒異律於定慧者不可與言佛達是道者惟大明師師姓歐陽氏號曰惠開唐開元二十一年始生天寶十一載始為浮圖大曆十一年始登壇為大律師貞元十五年十一月十日卒元和九年正月其弟子懷信道嵩尼無染等命高道僧靈嶼為行狀列其行事願刊之茲碑宗元今掇其大者言曰師先因宦世家潭州為大族勳烈爵位今不言大浮圖也凡浮圖之道衰其徒必小律而去經大明恐焉於是從峻洎偘以究戒律而大法以立又從秀洎昱以通經教而奧義以修由是二道出入隱顯後學以不惑來求以有得廣德三年始立大明寺于衡山詔選居寺僧二十一人師為之首乾元三年又命衡山立毘尼藏詔講律僧七人師應其數凡其衣服器用動有師法言語行止皆為物軌執巾匜奉杖屨為侍者數百剪髦髮被教戒為學者數萬得眾若獨居尊若卑晦而光介而大浩浩焉無以加也其塔在祝融峯西趾下碑在塔東詞曰儒以禮行覺以律興一歸真源無大小乘大明之律是定是慧丕窮經教為法出世化人無量垂裕無際詔尊碩德威儀有繼道遍大洲徽音勿替祝融西麓洞庭南裔金石刻辭彌億千歲子厚復題其碑陰曰凡葬大浮圖無竁穴其於用碑不宜然昔之公室禮得用碑以葬其後子孫因宜不去遂銘德行用圖久於世及秦刻山石號其功德亦謂之碑而其用遂行然則雖浮圖亦宜也凡葬大浮圖其徒廣則能為碑晉宋尚法故為碑者多法梁尚禪故碑多禪法不周施禪不大行而律存焉故近世碑多律凡葬大浮圖未嘗有比丘尼主碑事今惟無染實來涕淚以求其志益堅又能言其師他德尤備故書之碑陰而師凡主戒事二十二年宰相齊公映李公泌趙公憬尚書曹王皐裴公胄侍郎令孤公峘或師或友齊親執經受大義為弟子又言師始為童時夢大人縞冠素舃來告曰居南嶽大吾道者必爾也已而信然將終夜有光明笙磬之聲眾咸見聞若是類甚眾以儒者所不道而無染勤以為請故末傳焉無染韋氏女世顯貴今主衡山戒法南海經略馬總以曹溪六祖未有諡請于朝天子賜諡曰大鑑總乃命河東柳宗元撰賜諡碑其詞曰扶風公廉問嶺南三年以佛氏第六祖未有稱號疏聞於上詔諡大鑑禪師塔曰靈照之塔元和十年十月十三日下尚書祠部符到都府公命部吏洎州司功掾告于其祠幢蓋鐘鼓增山盈谷萬人咸會若聞鬼神其時學者千有餘人莫不欣踴奮勵如師復生則又感悼涕慕如師始亡因言曰自有生物則好鬪奪相賊殺喪其本實誖乖淫流莫克返于初孔子無大位沒以餘言持世更楊墨黃老益雜其術分裂而吾浮圖說後出推離還源合所謂生而靜者梁氏好作有為師達磨譏之空術益顯六傳至大鑑大鑑始以能勞苦服役一聽其言言希以究師用感動遂受信具遁隱南海上人無聞知又十六年度其可行乃居曹溪為人師會學去來常數千人其道以無為為有以空洞為實以廣大不蕩為歸其教人始以性善終以性善不假耘耡本其靜矣中宗聞名使幸臣再徵不能致取其言以為心術其說具在今布天下凡言禪皆本曹溪大鑑去世百有六年凡治廣部而以名聞者以十數莫能揭其號今乃始告天子得大諡豐佐吾道其可無辭公始立朝以儒重刺虔州都護安南由海中大蠻夷連身毒之西浮舶聽命咸被公德受旂纛節鉞來蒞南海屬國如林不殺不怒而人畏無噩允克光于有仁昭列大鑑莫如公宜其徒之老乃易石于宇下使來謁辭其辭曰達磨乾乾傳佛語心六承其授大鑑是臨勞勤專默終揖于深抱其信器行海之陰其道爰施在溪之曹庬合猥附不夷其高傳告咸陳唯道之褒生而性善在物而具荒流奔軼乃萬其趣匪思愈亂匪覺滋誤由師內鑑咸護於素不植乎根不耘乎苗中一外融有粹孔昭在帝中宗聘言于朝陰翊王度俾人逍遙越百有六祀號諡不紀由扶風公告今天子尚書既復大行乃誄光于南土其法再起厥徒萬億同悼齊喜惟師教所被洎扶風公所履咸戴天子天子休命嘉公德美溢于海夷浮圖是視師以仁傳公以仁理謁辭圖堅永胤不已宋紹興二年東坡居士過曹溪題曰釋迦以文教其譯于中國必託於儒之能言者然後傳遠故大乘諸經至首楞嚴則委曲精盡勝妙獨出以房融筆授故也柳子厚南遷始究佛法作曹溪南嶽諸碑妙絕古今而南華今無石刻長老重辨師儒釋兼通道學純備以謂自唐至今頌述祖師者多矣未有通亮典則如子厚者蓋推本其言與孟軻氏合其可不使學者日見而誦之乃具石請予書其文臺山隱峯禪師自衡嶽之五臺道由淮右屬吳元濟阻兵蔡州違拒王命官軍與賊交鋒未決勝負師曰吾當少解其患乃震錫空中飛身而過兩軍將士仰觀歎異鬪心頓息以是官軍得成其功焉師姓鄧氏幼若不慧父母聽其出家既具戒參馬祖言下契旨一日推車次祖展脚在路上師曰請收足祖曰已展不收師曰已進不退遂推車碾過祖脚損歸法堂執斧子曰適來碾損老僧脚底出來師便出於祖前引頸就之祖乃置斧其後遍歷諸方所至輒有奇詭久之以神異頗顯恐成惑眾乃入臺山金剛窟前將示寂問於眾曰諸方遷化坐去臥去吾皆見之還有立化者否眾曰有之師曰還有倒化者否眾曰未甞有也師乃倒殖而化亭亭然其衣亦皆順體眾為󰦄尸荼毘䇄然不動遠近瞻禮歎異師有妹為尼時亦在彼乃附近而咄之曰老兄平日惱亂諸方不循法律死更熒惑於人乃以手推之僨然而踣於是闍維收舍利塔于五臺云主歸宗智常禪師目有重瞳遂用藥手按摩久而目眥俱赤世號拭眼歸宗江州刺史李渤問曰教中謂須彌納芥子渤則不疑芥子納須彌莫是妄談否師云人傳史君讀萬卷書是否渤曰然師曰摩頂至踵如椰子大萬卷書向什麼處著渤俛首而已又問一大藏教明得什麼邊事師舉拳示之云會麼渤云不會師云這箇措大拳頭也不識渤云請師指示師曰會則途中受用不會則世諦流布師甞示眾曰從上古德不是無知解他高尚之士不同常流今時不能自成自立空度時光諸子莫錯用心無人替汝亦無汝用心處莫就他覓從前只是依他作解發言皆滯光不透脫只為目前有物僧問如何是玄旨師云無人能解僧云向者如何師云有向即乖僧云豈無方便令學人得入師云觀音妙智力能救世間苦僧云如何是觀音妙智力師敲頂蓋三下云還聞麼僧云聞師云我何不聞僧無語即以棒趂下復一日上堂云吾今欲說禪諸子總近前大眾近前師云汝聽觀音行善應諸方所僧云如何是觀音行師乃彈指云諸人還聞否僧云聞師云一隊漢向這裏覓箇什麼以棒趂下大笑歸方丈師沒有賢者贊其像曰知見一何高拭眼避天位回觀洗耳人千古未為愧供奉吳元卿者敏悟絕人憲宗殊喜之一日在昭陽宮見群芳敷榮賞玩徘徊倏聞空中有聲曰虛幻之相開謝不停能壞善根仁者安可嗜之元卿猛省志脫塵俗帝一日游宮問曰卿何不樂對曰臣幼不食葷志願從釋帝曰朕視卿若昆弟但富貴欲出人表者不違卿惟出家不可既浹旬而容貌瘦顇帝憫而詔曰如卿願任選日遠近奏來元卿荷恩致謝尋得鄉報母患乞歸寧帝厚賜津遣元卿至家會韜光法師勉之謁鳥窠禪師啟曰弟子七歲蔬食十一受五戒今年二十有二為出家故休官願和尚授與僧相鳥窠曰今時為僧鮮有精苦者行多浮濫元卿曰本淨非琢磨元明不隨照曰汝若了淨智妙圓體自空寂即真出家何假外相汝當為在家菩薩戒施俱修如孫許之流也元卿曰理雖如是然非本志倘蒙攝受則誓遵師教如是三請皆不諾韜光為勸請曰宮使未甞娶亦不畜侍女禪師若不攝受其誰能度之鳥窠乃與披剃具戒法號會通晝夜精進誦大乘經習安般三昧忽一日固辭遊方鳥窠曰汝將何往曰會通為法出家以和尚不垂慈誨今往諸方學佛法去窠於身上拈起布毛吹之通遂悟玄旨時號布毛侍者云重巽法師自湘西赴其叔父中丞之請柳子厚贈之以序曰或問宗元曰悉矣子之得於巽上人也其道果何如哉對曰吾自幼學佛求其道積三十年世之言者罕能通其說於零陵吾獨有得焉且佛之言吾不可得而聞之矣其存於世者獨遺其書不於其書而求之則無以得其言言且不可得況其意乎今是上人窮其書得其言諭其意推而大之逾萬言而不煩總而括之立片詞而不遺與夫世之析章句徵文字言至虛之極則蕩而失守辨群有之夥則泥而皆存者其不以遠乎以吾所聞知凡世之善言佛者於吾則惠誠師荊則海雲師楚之南則重巽師師之言存則佛之道不遠矣惠誠師已死今之言佛者加少其由儒而通者鄭中書洎孟常州中書見上人執經而師受且曰於中道吾得以益達常州之言曰從佛法生得佛法分皆以師友命之今連帥中丞公具舟來迎飾館而俟欲其道之行於遠也夫豈徒然哉以中丞公之直清嚴重中書之辯博常州之敏達且猶宗重其道況若吾之昧昧者乎夫眾人之和由大人之唱洞庭之南竟南海其土汪汪也求道之多半天下一唱而大行於遠者是行有之則和焉者將若居蟄之有雷不可止也於是書以為巽上人赴中丞叔父召序馬郎婦不知出處方唐隆盛佛教大行而陝右俗習騎射人性沈鷙樂於格鬪蔑聞三寶之名不識為善儀則婦憐其憨乃之其所人見少婦單子風韵超然姿貌都雅幸其無侍衛無羈屬欲求為眷曰我無父母又鮮兄弟亦欲有歸然不好世財但有聰明賢善男子能誦得我所持經則吾願事之男子眾爭求觀之婦授以普門品曰能一夕通此則歸之至明發誦徹者二十餘輩婦曰女子一身家世貞潔豈以一人而配若等耶可更別誦因授以金剛般若所約如故至旦通者猶十數婦更授以法華經七軸約三日通徹此者定配之至期獨馬氏子得通婦曰君既能過眾人可白汝父母具媒妁娉禮然後可以姻蓋生人之大節豈同猥巷不檢者乎馬氏如約具禮迎之方至而婦謂曰適以應接體中不佳且別室俟少安與君相見未晚也馬氏子喜頓之他房客未散而婦命終已而壞爛顧無如之何遂卜地葬之未數日有老僧紫伽黎姿貌古野仗錫來儀自謂向女子之親詣馬氏問其所由馬氏引至葬所隨觀者甚眾僧以錫撥開見其尸已化唯金鎖子骨僧就河浴之挑於錫上謂眾曰此聖者憫汝等障重纏愛故垂方便化汝宜思善因免墮苦海忽然飛空而去眾見悲泣瞻拜自是陝右奉佛者眾由婦之化也是歲撫州景雲寺律師上弘卒江州司馬白居易製碑曰元和十一年春廬山東林寺僧道深懷縱如建冲契等凡二十輩與白黑眾千餘人俱實持故景雲大德弘公行狀一通贄錢十萬來詣潯陽請司馬白居易作先師碑會有故不果十二年夏作石墳成復來請會有病不果十三年冬作石塔成又來請始從之既而僧返山眾返聚落錢返寺府翌日而文成明年而碑立其詞云我聞乾竺古先生出世法法要有三曰戒定慧戒生定定生慧慧生八萬四千法門是三者迭相為用若次第言則定為慧因戒為定根根植則苗茂因樹則果滿無因求滿猶夢果也無根求茂猶揠苗也佛雖以一切種智攝三界必先用戒菩薩以六波羅蜜化四生不能捨律律之用可思量不可思量如來十弟子中稱優波離善持律波離滅有南山大師得之南山滅有景雲大師得之師諱上弘生饒氏曾祖君雅祖公悅父知恭臨川城南人童而有知故生十五歲發出家心始從舅氏剃落壯而有立故二十五歲立菩提願從南岳大圓律師具戒樂所由生故大曆中不去父母之邦隷于本州景雲寺修道德應無所住故貞元中離我我所徙居洪州龍興寺說法親近善知識故與匡山法真天台靈祐荊門法裔興果神湊建昌惠進等五長老交游佛法囑王臣故與姜相國公輔顏太師真卿洎本道廉訪使楊君憑韋君丹四君子友善提振禁戒故講四分律而從善遠罪者無其數隨順化緣故坐甘露戒壇而擔眾生盟者二十年荷擔大事故前後登方等施尸羅者十有八會救拔眾生故娑婆男女由我得度者萬五千五百七十二人示生無常故元和十年十一日己亥遷化於東林精舍示滅有所故是月丙寅歸全身于南崗石墳住世七十七歲安居六十五夏自生至滅隨迹示教行止語默無非佛事夫施於人也博則反諸己也厚故門人鄉人報之如不及繇是藝松成林琢石為塔塔有碑碑有銘銘曰佛滅度後薝蔔香襄醍醐味漓孰反是香孰復是味景雲大師景雲之生一匡苾芻中興毘尼景雲之滅眾將安仰法將疇依昔景雲來行道者隨入室者歸今景雲去升堂者思入室者悲廬峯之西虎溪之南石塔巍巍有紀事者以真實辭書于塔碑元和十三年禪師元浩卒浩弘台教翰林梁肅甞請撰涅槃經疏浩許之是夕感異夢喜以為瑞應即下筆自述所證其略曰予聞先覺云大寶流輝之不變曰常在宥布和之盛典曰教率土知化之歸宗曰行交感人心之至極曰證然則以道行御其時以法性合其運當應物之際與顯晦同其光恢揚至化自他昭著者實播厥鴻名欽恭文思協和至極四德克彰者實存乎妙體格變群家歷觀諸行至典克修庶績有成者實賴乎本宗信以授人大明宗極厥旨厥幾有補于將來者實存乎妙用綜博群玄以立成訓風行十方率用歸順者實存乎妙教矣議者以浩疏比王輔嗣易而與清涼華嚴疏抗衡焉是年正月丁亥詔迎鳳翔法門寺佛骨入于京師帝御安福門迎拜留禁中供養三日乃送諸寺王公士庶奔走膜拜具釋部威儀及太常長安萬年音樂旌幢皷吹騰沓係路刑部侍郎韓愈上表曰佛者夷狄之一法耳自後漢時流入中國上古未甞有也昔黃帝在位百年年百二十歲少昊在位八十年年一百歲顓頊在位七十九年年九十八歲帝嚳在位七十年年一百五歲帝堯在位九十八年年一百一十八歲帝舜及禹年皆百歲此時天下太平百姓安樂壽考然而中國未有佛也其後湯亦百歲湯孫太戊在位七十五年武丁在位五十九年書史不言其壽推其年數蓋不減百歲周文王年九十七歲武王年九十三歲穆王在位百年此時佛法亦未至中國非因事佛而致然也漢明帝時始有佛法明帝在位纔十八年其後亂亡相繼運祚不長宋齊梁陳元魏已下事佛漸謹年代尤促惟梁武在位四十八年前後三捨身事佛宗廟之祭不用牲牢盡日一食止於菜果後為侯景所逼餓死臺城國亦尋滅事佛求福反更得旤由此觀之佛不足信亦可知矣高祖始受隋禪則議除之當時群臣識見不遠不能深知先王之道古今之宜推闡聖明以救其弊其事遂止臣常恨焉伏惟睿聖文武皇帝陛下神聖英武數千百年已來未有倫比即位之初不許度人為僧尼道士不許別立寺觀臣當時以為高祖之志必行於陛下今縱未能即行豈可縱之令盛也今陛下令群僧迎佛骨于鳳翔御樓以觀󰦄入大內又令諸寺迭加供養臣雖至愚必知陛下不惑於佛作此崇奉而祈福祚也直以豐年人樂徇人心為京都士庶設詭異之觀戲玩之具耳安有聖明若此而肯信此等事哉然百姓愚冥易惑難曉苟見陛下如此將謂真心信佛皆云天子大聖尚一心信向百姓微賤於佛豈合更惜身命以至灼頂燔指十百為群解衣散錢自朝至莫更相放効唯恐後時老幼奔波棄其生業若不即加禁遏更歷諸寺必有斷臂臠身以為供養者傷風敗俗傳笑四方非細事也佛本夷狄之人與中國語言不通衣服殊制口不道先王之法言身不服先王之法服不知君臣之義父子之情假如其身尚在奉其國命來朝京師陛下容而接之不過宣政一見禮賓一設賜衣一襲衛而出之於境不令惑於眾也況其身死已久枯朽之骨凶穢之餘豈宜以入宮禁孔子曰敬鬼神而遠之古之諸侯弔於其國必令巫祝先以桃茢袚除不祥然後進弔今無故取朽穢之物親臨觀之巫祝不先桃茢不用群臣不言其非御史不舉其失臣實恥之乞以此骨付之水火永絕根本斷天下之疑絕後代之惑使天下之人知大聖之所作為出於尋常萬萬也佛如有靈能作禍崇凡有殃咎宜加臣身上天鑒臨臣不怨悔表入帝大怒持以示宰相將抵以死裴度崔群曰愈言訐啎罪之誠宜然非內懷至忠安能及此願少寬假以來諫諍帝曰愈言我奉佛太過猶可容至謂東漢奉佛已後天子咸夭促言何乖剌耶愈人臣狂忘敢爾於是戚里諸王舊臣皆為愈哀請遂貶潮州刺史元和十四年潮州刺史韓愈到郡之初以表哀謝勸帝東封太山久而無報因祀神海上登靈山遇禪師大顛而問愈曰子之來官于南聞以其言之直也今子之貌欝然似有不懌何也對曰愈之用於朝而享祿厚矣一旦以忠言不用奪刑部侍郎竄逐八千里之海上播越嶺海喪吾女孥及至潮陽颶風鱷魚患禍不測毒霧瘴氛日夕發作愈少多病髮白齒豁今復憂前黜於無人之地其生詎可保乎愈之來也道出廣陵廟而禱之幸蒙其力而卒以無恙以主上有中興之功已奏章道之使定樂章告神明東巡太山奏功皇天儻其有意於此則庶幾召愈述作功德歌詩而薦之郊廟焉愈早夜待之而未至萬萬一於速歸愈安能有懌乎大顛曰子直言於朝也忠於君而不顧其身耶抑尚顧其身而強言之以徇名耶忠於君而不顧其身言用則為君之榮言不用而已有放逐是其職耳何介介於胸中哉若尚顧其身而強言也則言用而獲忠直之名享報言之利不用而逐亦事之必至也苟患乎逐則盍勿言而已且吾聞之為人臣者不擇地而安不重勢而行今子遇逐而不懌趨時而求徇殆非人臣之善也且子之死生禍福豈不懸諸天乎子姑自內修而外任命可也彼廣陵其能福汝耶主上今繼天寶之後姦臣負國而討之不暇糧餽雲合殺人盈野僅能克乎而瘡痍未瘳方此之際而子又欲封禪告功以騷動天下而屬意在乎己之欲歸子奚忍於是耶且夫以窮自亂而祭其鬼是不知命也動天下而不顧以便已是不知仁也強言以干忠遇困而抑欝是不知義也以亂為治而告皇天是不知禮也而子何以為之且子之遭黜也其所言者何事乎愈曰主上迎佛骨於鳳翔而復舁入大內愈以為佛者夷狄之一法耳自後漢時流入中國上古未嘗有也昔者黃帝堯舜禹湯文武之際天下無佛是以年祚永久晉宋梁魏事佛彌謹而世莫不夭且亂愈恐主上之惑於此是以不顧其身而斥之大顛曰若是則子之言謬矣且佛也者覆天人之大器也其道則妙萬物而為言其言則盡幽明性命之理其教則捨惡而趍善去偽而歸真其親天下猶父之於子也而子毀之是猶子而刃父也蓋吾聞之善觀人者觀其道之所存而不較其所居之地桀紂之君跖蹻之臣皆中國人也然不可法者以其無道也舜生於東夷文王於西夷由余生於戎季札出於蠻彼二聖二賢者豈可謂之夷狄而不法乎今子不觀佛之道而徒以為夷狄何言之陋也子必以為上古未有佛而不法耶則孔子孟軻生於衰周而󱠕尤瞽叟生於上古矣豈可捨衰周之聖賢而法上古之凶頑哉子以五帝三王之代為未有佛而長壽也則外丙二年仲壬四年何其夭耶以漢陳之間而人主夭且亂也則漢明為一代之英主梁武壽至八十有六豈必皆夭且亂耶愈攘袂厲色而言曰爾之所謂佛者口不道先王之法言而妄倡乎輪回生死之說身不踐仁義忠信之行而詐造乎報應禍福之故無君臣之義無父子之親使其徒不耕而食不蠶而衣以殘賊先王之道愈安得默而不斥之乎大顛曰甚矣子之不達也有人於此終日數十而不知二五則人必以為狂矣子之終日言仁義忠信而不知佛之言常樂我淨誠無以異也得非數十而不知二五乎且子計甞誦佛書矣其疑與先王異者可道之乎曰愈何暇讀彼之書大顛曰子未甞讀彼之書則安知不談先王之法言耶且子無乃自以甞讀孔子之書而遂疑彼之非乎抑聞人以為非而遂非之乎苟自以甞讀孔子之書而遂疑彼之非是舜犬也聞人以為非而遂非之是妾婦也昔者舜館畜犬焉犬之旦莫所見者唯舜一日堯過而吠之非愛舜而惡堯也以所常見者唯舜而未甞見堯也今子常以孔子為學而未甞讀佛之書遂從而怪之是舜犬之說也吾聞之女子嫁也母送之曰往之汝家必敬必戒無違夫子然則從人者妾婦之事安可從人之非而不考其所以非之者乎夫輪回生死非妄造也此天地之至數幽明之妙理也以物理觀之則凡有形於天地之間者未甞不往復生死相與循環也草木之根荄著於地因陽之煦而生則為枝為葉為花為實氣之散則萎然而槁矣及陽之復煦又生焉性識根荄也枝葉花實者人之體也則其往復又何怪焉孔子曰原始要終故知死生之說夫終則復始天行也況於人而不死而復生乎莊周曰萬物出於機入於機賈誼曰化為異類兮又何足患此皆輪回之說不俟於佛而明也焉得謂之妄乎且子以禍福報應為佛之詐造此尤足以見子之非也夫積善積惡隨作隨應其主張皆氣焰熏蒸神理自然之應耳易曰積善之家必有餘慶積不善之家必有餘殃又曰鬼神害盈而福謙曾子曰戒之戒之出乎爾者反乎爾者也此報應之說也唯佛能隱惻乎天下之禍福是以彰明較著言其必至之理使不自陷乎此耳豈詐造哉又言佛無君臣之義父子之親此固非子之所及也事固有在方之內者有在方之外者方之內者眾人所共守之方之外者非天下之至神莫之能及也故聖人之為言也有與眾人共守而言之者有盡天下之至神而言之者彼各有所當也孔子之言道也極之則無思無為寂然不動感而遂通此非眾人所共守之言也眾人而不思不為則天下之理幾乎息矣此不可不察也佛之與人子言必依於孝與人臣言必依於忠此眾人所共守之言也及其言之至則有至於無心非唯無心也則有至於無我非唯無我也則又至於無生非生矣則陰陽之序不能亂而天地之數不能役也則其於君臣父子固有在矣此豈可為單見淺聞者道哉子又疑佛之徒不耕不蠶而衣食且儒者亦不耕不蠶何也愈曰儒者之道其君用之則安富尊榮其子弟從之則孝悌忠信是以不耕不蠶而不為素飡也大顛曰然則佛之徒亦有所益於人故也今子徒見末世未有如佛者蠶食於人而獨不思今之未能如孔孟者亦蠶食於人乎今吾告汝以佛之理蓋無方者也無體者也妙之又妙者也其比則天也有人於此終日譽天而天不加榮終日詬天而天不加損然則譽之詬之者皆過也夫自漢至於今歷年如此其久也天下事物變革如此其多也君臣士民如此其眾也天地神明如此其不可誣也而佛之說乃行於中無敢議而去之者此必有以蔽天地而不恥關百聖而不慚妙理存乎其間然後至此也子盍深思之乎愈曰吾非訾佛以立異蓋吾所謂道者博愛之謂仁行而宜之之謂義由是而之焉之謂道足乎己無待於外之謂德仁與義為定名道與德為虛位此孔子之道而皆不同也大顛曰子之不知佛者為其不知孔子也使子而知孔子則佛之義亦明矣子之所謂仁與義為定名道與德為虛位者皆孔子之所棄也愈曰何謂也大顛曰孔子不云志於道據於德依於仁遊於藝蓋道也者百行之首也仁不足名之周公之語六德曰知仁信義中和蓋德也者仁義之原而仁義也者德之一偏也豈以道德而為虛位哉子貢以博施濟眾為仁孔子變色曰何事於仁必也聖乎是仁不足以為聖也烏知孔子之所謂哉今吾教汝以學者必先考乎道之遠者焉道之遠則吾之志不能測者矣則必親夫人之賢於我者之所向而從之彼之人賢於我者以此為是矣而我反見其非則是我必有所未盡知者也是故深思彼之所是而力求之則庶幾乎有所發也今子自恃通四海異方之學而文章旁礴孰如姚秦之羅什乎子之知來藏往孰如晉之佛圖澄乎子之盡萬物不動其心孰如梁之寶誌乎愈默然良久曰不如也大顛曰子之才既不如彼矣彼之所從事者而子反以為非然則豈有高才而不知子之所知者耶今子屑屑於形器之內奔走乎聲色利欲之間少不如志則憤欝悲躁若將不容其生何以異於蚊虻爭穢壤於積󱡐之間哉於是愈瞠目而不收氣喪而不揚反求其所答忙然有若自失逡巡謂大顛曰言盡於此乎大顛曰吾之所以告子者蓋就子之所能而為之言非至乎至者也曰愈也不肖欲幸聞其至者可乎大顛曰去爾欲誠爾心寧爾神盡爾性窮物之理極天之命然後可聞也爾去吾不復言矣愈趨而出秋八月己未帝與宰臣語次崔群以殘暑尚煩目同列將退帝曰數日一見卿等時雖餘熱朕不為勞久之因語及愈有可怜者而皇甫鎛素薄愈為人即奏曰愈終疎狂可且內移帝納之遂授袁州刺史復造大顛之廬施衣二襲而請別曰愈也將去師矣幸聞一言卒以相愈大顛曰吾聞易信人者必其守易改易譽人者必其謗易發子聞吾言而易信之矣庸知復聞異端不復以我為非哉遂不告愈知其不可聞乃去至袁州尚書孟簡知愈與大顛遊以書抵愈嘉其改迷信向愈答書稱大顛頗聰明識道理實能外形骸以理自勝不為事物浸亂因與之往還也近世黃山谷謂愈見大顛之後文章理勝而排佛之詞亦少沮云論曰舊史稱退之性愎訐當時達官皆薄其為人及與李紳同列紳恥居其下數上疏訟其短今新史則以退之排佛老之功比孟子嘉祐中有西蜀龍先生者忿其言太過遂摘退之言行悖戾先儒者條攻之一曰老氏不可毀二曰愈讀墨子反孟玷孔若此類二十篇行于世及觀外傳見大顛之說凡退之平生蹈偽于此疎脫盡矣歐陽文忠公嘗歎曰雖退之復生不能自解免得不謂天下至言哉而荊國王文公亦曰人有樂孟子拒楊墨也而以排佛老為己功嗚呼莊子莊子所謂夏虫者其斯人之謂乎道歲也聖人時也執一時而疑歲者終不聞道夫春起於冬而以冬為終終天下之道術者其釋氏乎不至於是者皆所謂夏虫也文公蓋宋朝巨儒其論退之如此則外傳之說可不信夫大顛禪師者潮陽人參南嶽石頭和上一日石頭問何者是禪師云揚眉動目石頭云除却揚眉動目外將汝本來面目呈看師云請和上除却揚眉動目外鑑某甲石頭云我除竟師云將呈和上了也石頭云汝既將呈我心如何師云不異和上石頭云非關汝事師云本無物石頭云汝亦無物師云無物即是真物石頭云真物不可得汝心現量如此大須護持師後歸住潮陽靈山嘗示眾曰夫學道人須識自家本心多見時輩只認揚眉動目一語一默驀頭印可以為心要此實未了吾今為汝分明說出各須聽取但除一切妄運想念現量即真汝心此心與塵境及守靜時全無交涉即心是佛不待修治何故應機隨照泠泠自用窮其用處了不可得喚作妙用乃是本心大須護持不可容易侍郎韓愈甞問如何是道師良久時三平為侍者乃擊禪床師云作什麼三平云先以定動後以智拔退之喜曰愈問道於師却於侍者得箇入處遂辭而去是年十月五日刺史柳宗元卒宗元字子厚河東人少精敏無不通達為文章卓偉精緻一時輩行推仰第博學宏詞累監察御史裏行善王叔文叔文得罪貶永州司馬既居閒益自刻苦務記覽為詞章泛濫停蓄為深博無涯涘而自肆於山水之間凡十年起為柳州刺史友人劉禹錫者得播州宋元曰播非人所居而禹錫親在堂吾不忍其窮即具表欲以柳州授禹錫而自往播會大臣亦為禹錫請因改連州柳人以男女質錢過時不贖則沒為奴婢宗元設方計悉贖歸之南方士人走數千里從宗元游經指授者為文詞皆有師法世號柳柳州卒年四十七臨終遍與友人書託以後事文集三十三卷韓愈嘗評曰雄深雅健似司馬子長崔蔡不足多也既沒柳人懷之其神降于州之後堂因廟于羅池血食至今存焉正月帝服金丹燥悶內竪畏誅而深宮祕邃故有不測之禍資治通鑑曰憲宗聰明果決得於天性選任忠良延納善謀師老財屈異論輻輳而不為之疑盜發都邑屠害元戎而不為之懼卒能取靈夏清劍南誅浙西俘澤潞平淮南復齊魯於是天下深根固蔕之盜皆狼顧鼠拱納質効地稽顙入朝百年之憂一旦廓然矣然怠於防微變生肘腋悲夫是年有沙門北山和尚諱神清字靈叟而于王朝高談著述法華玄箋十卷釋氏年誌三十卷律疏要訣并俱舍訣等共百餘卷語錄十卷內外該括可為世範受業於綿州開元寺終于梓州惠義寺於戲穆宗恒改長慶春時雪太和公主降金人嫁回鶻是年白居易由中書舍人出為杭州刺史聞鳥窠和尚道德枉駕見之時鳥窠因長松槃屈如蓋遂棲止其上居易問曰禪師住處甚危險師曰太守危險尤甚曰弟子位鎮江山何險之有師曰薪火相交識浪不停得非險乎又問如何是佛法大意師曰諸惡莫作眾善奉行居易曰三歲孩兒也解恁麼道師曰三歲孩兒雖說得八十翁翁行不得居易欽歎而去自是數從之問道是歲穆宗遣左街僧錄靈阜齎詔起汾陽無業禪師赴闕阜至宣詔畢稽首無業足下白曰主上此度恩旨不同願師起赴無以他詞固辟也業笑曰貧道何德累煩人主汝可先行吾即往矣遂沐浴淨髮至中夕告門人惠愔等曰汝曹見聞覺知之性與太虛同壽不生不滅一切境界本自空寂無一法可得迷者為不了故即被境惑一為境惑流轉不窮汝等當知心性本自有之非因造作猶如金剛不可破壞一切諸法如影如響無有實者故經云唯有一事實餘二則非真常了一切空無一法當情是諸佛用心處汝等勤而行之言訖端坐而逝阜回奏其事帝欽歎久之嘗有僧問十二分教流於此土得道果者非止一二云何祖師西來別唱玄宗直指人心見性成佛只如上代高僧並淹貫九流洞明三藏如生肇融叡等豈得不知佛法耶師曰諸佛不曾出世亦無一法與人但隨病施方遂有十二分教如將蜜果換苦葫蘆淘汝諸人業根都無實事神通變化及百千三昧門化彼天魔外道福智二嚴為破執有滯空之見若不會道及祖師意論什麼生肇融叡如今天下解禪解道如河沙數說佛說心有百千億纖塵不去未免輪回思念不忘盡從沈墜如斯之類尚不識業果妄謂上流並他先德但言觸目無非佛事舉足皆是道場原其所習不如一箇五戒十善凡夫觀其發言嫌他二乘十地菩薩且醍醐上味為世珍奇遇斯等人翻成毒藥南山尚不許呼為大乘學語之流爭鋒唇吻之間鼓論不根之事並他先德誠實苦哉只如野逸高人猶解枕流漱石棄其榮祿亦有安國理民之謀徵而不起況我禪宗途路且別看他古德道人得意之後茅茨石室向折脚鐺子裏煮飯喫過三十二十年名利不干懷財寶不系念大忘人世隱跡岩叢君王命而不來諸侯請而不赴豈同時輩貪名愛利汩沒世途如短販人有少希求而忘大果十地諸聖玄通佛理豈不如一个博地凡夫實無此理他說法如雲如雨猶被佛呵見性如隔羅縠只為情存聖量見在因果未能逾越聖情過諸影迹先賢古德碩學高人博達古今洞明教網蓋為識學詮文水乳難辨不明自理念靜求真嗟乎得人身者如爪甲上土失人身者如大地土良可傷惜設悟理之者有一知半解不知是悟中之則入理之門便謂永脫世累輕忽上流致使心漏不盡理地不明空到老死無成虛延歲月且聰明不能敵生死乾惠未免輪回共兄弟論實不論虛只這口食身衣盡是欺賢罔聖求得將來他心惠眼觀之如飲膿血相似總須償他始得阿那个是有道果自然感得他信施來學般若菩薩不得自謾如氷凌上行劍刃上走臨命終時一毫凡聖情量不盡纖塵思念不忘隨念受生輕重五陰向驢胎馬腹裏託質泥犁鑊湯裏煮煠一遍了從前記持憶想見解智慧都盧一時失却依前再為螻蟻從頭又作蚊虻雖是善因而招惡果且圖个什麼兄弟只為貪欲成性二十五有向脚跟下繫著無成辨之期祖師觀此土眾生有大乘根性惟傳心印指示迷情得之者即不揀凡之與聖愚之與知且多虛不如少實大丈夫兒如今直下休去歇去頓息萬緣越生死流逈出常格靈光獨照物累不拘巍巍堂堂三界獨步何必身長丈六紫磨金輝項佩圓光廣長舌相以色見我是行邪道設有眷屬莊嚴不求自得山河大地不礙眼光得大總持一聞千悟都不希求一飡之直汝等諸人儻不如是祖師來至此土非常有損有益有益者千萬人中撈漉一个半个堪為法器有損者如前已明從他依三乘教法修行不妨却得四果三賢進修之分所以先德云了即業障本來空未了應須償宿債師憲宗穆宗兩朝凡三詔不赴既沒賜諡大達禪師澧州龍潭崇信禪師本渚宮賣餅家子也史失其姓少時英異初悟禪師居天皇寺人莫之測師家于寺巷日常以十餅饋之悟受之每食異常留一餅曰吾惠汝以蔭子孫一日退而省其私曰餅是我持去何以反遺我邪寧別有旨乎遂告問焉悟曰是汝持來復汝何咎師聞頗曉玄旨因祈出家悟曰汝昔崇福善今信吾言可名崇信由是服勤左右一日問曰某自到來不蒙指示心要悟曰自汝到來吾未嘗不指汝心要曰何處指示悟曰汝擎茶來吾為汝接汝行食來吾為汝受如和南時吾便低首何處不指示心要師低頭良久悟曰見即直下便見擬思即差師當下開解乃復問如何保任悟曰任性逍遙隨緣放曠但盡凡心無別聖解師後詣澧陽龍潭棲止僧問髻中珠誰人得師曰不賞翫者僧曰安著何處曰有處即道來李翱問如何是真如般若曰我無真如般若翱曰幸遇和上師曰此猶是分外之言德山問答具本傳長慶三年四年正月帝崩是年杭州永福寺刊石壁法華經成相國元󱝪為之記其辭曰按沙門釋惠皎自狀其事云永福寺一名孤山寺在杭州錢塘湖心孤山上石壁法華經在寺之中始以元和十二年嚴休復為刺史時惠皎萌厥心卒以長慶四年白居易為刺史時成厥事上下其石六尺有五寸長短其石五十七尺有六寸座周於下蓋周於石砌周於堂凡買工鑿經六萬九千有一百五十錢十經之數既畢又立石為二碑其一碑凡輸錢於經者由十而上皆得名於碑其輸錢之貴者有若杭州刺史嚴休復中書舍人杭州刺史白居易刑部侍郎湖州刺史崔玄亮刑部郎中睦州刺史韋文悟處州刺史韋行立杭州刺史張聿御史中丞蘇州刺史李又御史大夫越州刺史元󱝪右司郎中處州刺史陳岵九刺史之外縉紳之由杭者若宣慰使庫部郎中知制浩賈餗以降鮮不附於經石之列必以輸錢先後為次第不以貴賤老幼多少為後先其一碑僧之徒思得聲名人文其事以自廣予以長慶二年相先帝無狀譴於同州明年徙於會稽路出於杭杭民競相觀覩白怪問之皆云非觀宰相蓋欲觀曩所聞之元白耳由是僧之徒誤以予為名聲人相與日夜攻刺史白乞予文予觀僧之徒所以經於石文於碑蓋欲為不朽且欲自大其本術今夫碑既文經既石而又九諸侯相率貢錢於所事由近而言之亦可謂來異宗而成不朽矣由遠而言即不知幾萬歲而外天與地相軋陰與陽相蕩火與風相射名與形相滅則四海九州皆空中一微塵耳又安知其朽不朽哉然而羊叔子識枯樹中舊環張僧繇世為畫師歷陽之氣至今為城郭狗一叱而異世卒不可化鍛之予學數息則易成此又性與物相游而終不能兩相忘矣又安知夫六萬九千之文刻石永永因眾姓合成獨不能為千萬劫含藏之不朽耶由是思之則僧之徒得計矣至於佛書之奧妙僧當為余言余不當為僧言況斯文止紀於刻石故不及講貫其義云中書令王智興請於四洲置僧尼方等戒壇於誕聖節度僧制可既而浙西觀察使李德裕奏曰智興為戒壇泗州募願度者每名輸錢二千則不復勘詰普皆剃落自淮而右戶三男則一男剃髮規免徭役所度無算臣閱渡江日數百人蘇常齊民十固八九儻不禁遏前至誕月江淮失丁男數十萬不為細事也帝不納先是憲宗屢有勅不許天下私度民為僧尼道士至是智興冒禁陳請於是細民淆混奔趨剃落智興因致貲數十萬緡大為清論鄙之時福州古靈神讚禪師初參百丈却回本寺受業師嘗在窓下看經蜂子投窓求出讚見之曰世界如許廣闊不肯出鑽他故紙驢年去其師因置經問曰汝行脚遇何人而發言如此讚曰昨蒙百丈和上指个歇處其師於是集眾請陞堂說法讚舉百丈門風曰靈光獨耀逈脫根塵體露真常不拘文字心性無染本自圓成但離妄緣即如如佛其師於言下有省唐敬宗湛改寶曆八月遣中使詣天台採求靈藥詔道士劉從政入宮資質仙事署光祿卿別號升玄先生三月命道士孫準製長生藥署準為翰林待詔四月帝畋獵夜歸與宦官酣飲擊毬俄燭滅遇弑年十八大臣裴度等迎皇太弟江王立之是為文宗五月下詔革兩朝淫侈不法之務捕道士孫準等二十八人及佞憎惟真民服流于嶺表文宗昂改太和十月江西觀察使沈傅師奏帝誕月請於洪州起方等戒壇度僧資福制曰不度僧尼累有勅命傅師忝為方面違禁申請宜罰俸料一月澧州藥山禪師惟儼卒大儒唐伸為之碑曰上嗣位明年澧陽郡藥山釋氏大師以十二月六日終于修心之所後八年門人狀先師之行西來京師告于崇敬寺大德求所以發揮先師之耿光垂於不朽崇敬大德於余為從母兄也嘗參徑山得其心要自興善寬敬示寂之後四方從道之人質疑傳妙罔不詣崇敬者嘗謂伸曰吾道之明於藥山猶爾教之聞於洙泗智炬雖滅法雷猶響豈可使明德不照至行堙沒哉惟大師生南康信豐自為童時未嘗處群兒戲弄中往往獨坐如念如思年十七即南度大庾抵潮之西山得惠照禪師乃落髮服緇執禮以事大曆中受具於衡岳希琛律師釋禮矩儀動如夙習一朝乃言曰大丈夫當離法自靜焉能屑屑事細行於衣巾耶是時南嶽有遷江西有寂中岳有洪皆悟心契乃知大圭之質豈俟磨礱照乘之珍難晦符彩自是寂以大乘法聞四方學徒至於指心傳要眾所不能達者師必默識懸解不違如愚居寂之室垂二十年寂曰汝之所得可謂浹於心術布於四體欲益而無所益欲知而無所知渾然天和合於本無吾無有以教矣佛以開示群盲為大功度滅眾惡為大德爾當以功德普濟群迷宜作梯航無久滯此由是陟羅浮涉清涼歷三峽遊九江貞元初因憩藥山喟然嘆曰吾生寄世若萍蓬耳又何効其飄轉耶既披蓁結菴才疪趺座鄉人知者因齎携飲食奔走而往師曰吾無德於人何以勞人乎哉並謝而不受鄉人跪曰願聞日費之具曰米一升足矣自是嘗以山蔬數本佐食一食訖就座轉法華華嚴涅槃晝夜若一終始如是殆三十年矣遊方求益之徒知教之在此後數歲而僧徒葺居禪室梁棟鱗差其眾不可勝數至於沃煩正覆道源成流有以見寂公先知之明矣忽一旦謂其徒曰乘郵而行及莫而息未有久行而不息者吾至所詣矣吾將有息矣靈源自清混之者相能滅諸相是無有色窮本絕外汝其悉之語畢隱几而化春秋八十四僧臘六十夏入室弟子冲虛等遷座建塔于禪居之東遵本教也始師嘗以大綀布為衣以竹器為蹻自薙其髮自具其食雖門人數百童侍甚廣未嘗易其力珍羞百品鮮果駢羅未嘗易其食冬裘重燠夏服輕疎未嘗易其衣華室靖深香榻嚴潔未嘗易其處麋鹿環繞猛獸伏前未嘗易其觀貴賤迭來頂謁床下未嘗易其禮非夫罄萬有契真空離攀緣之病本性清淨乎物表焉能遺形骸忘嗜欲久而如一者耶其他碩臣重官歸依修禮於師之道未有及其門閫者故不列之於篇銘曰一物在中觸境而搖我示其源不境不跳西方聖人實言其要其要既得可言其妙我源自濟我真自靈大包萬有細出無形曹溪所傳徒藏于密身世俱空曾何有物自見曰明是為至精出沒在我誰曰死生刻之琬琰立之岩岫作碑者伸期於不朽李翱作復性書其一曰人之所以為聖人者性也人之所以惑其性者情也喜怒哀懼愛惡欲七者情之所為也情既昏性斯匿矣非性之過也七者循環而交來故性不能統也水之渾也其流不清火之烟也其光不明非水火清明之過沙不渾流斯清矣烟不欝光斯明矣情不作性斯統矣性者天之命也聖人得之不惑者也聖人者豈無情耶聖人者寂然不動不往而到不言而信不耀而光制作參乎天地變化合於陰陽雖有情也未嘗有情也然則百姓者豈其無性耶百姓之性與聖人之性弗差也雖然情之所昏交相攻未始有窮故雖終身而不自睹其性焉火之潛於山石林木之中非不火也江河淮濟之末流而泉于山非不水也石不敲木弗磨則不能燒其山林而燥萬物泉之源弗疏則弗能為江為河為淮為濟東匯大壑浩浩湯湯為弗測之深情之動弗息則弗能復其性而燭天地為不極之明是故誠者聖人之性也寂然不動廣大清明照乎天地感而遂通天下之故行止語默無不處極也復其性者賢人循之而不已者也不已則能歸其源矣聖人知人之性皆可以循之其不息而至於聖也故制禮以節之作樂以和之安於仁樂之本也動而中禮之本也故在車則聞和鸞之聲行步則聞佩玉之音無故不廢琴瑟視言行循禮法而動所以教人忘嗜欲而歸性命之道也道者至誠而不息也至誠而不息則虛虛而不息則明明而不息則照天地而無遺非他也此盡性命之道也哀哉人人可以及於此莫之止而不為也不亦惑耶昔者聖人以傳於顏子顏子得之拳拳不失不遠而復其心三月不違仁子曰回也其庶乎屢空其所以未到聖人者一息耳非力不能也短命而死故也其餘升堂者蓋皆傳也一氣之所春一雨之所膏而得之者各有淺深不必均也曾子之死也曰吾何求焉吾得正而斃焉斯已矣斯正性命之言也子思仲尼之孫得祖之道述中庸四十九篇以傳于孟軻孟軻曰我四十不動心軻之門人達者公孫丑萬章之徒蓋傳之矣遭秦焚書中庸之弗焚者一篇有焉於是此道廢闕其教授者唯節文章句威儀擊劍之術相師焉性命之源則吾弗能傳矣道之極於剝也必復吾自六歲讀書但為辭句之學志于道者四年矣與人言之未嘗有是我者也南觀濤江入于越而吳興陸參存焉與之言陸參曰子之言尼父之心也東方有聖人焉不出乎此也西方有聖人焉亦不出乎此也唯子行之不息而已矣嗚呼性命之書雖存學者莫能明是故皆入於莊列老釋不知者謂夫子之徒不足以窮性命之道信之者皆是也有問於我我以吾之所知傳焉遂書于書以開誠明之源而闕絕廢棄不揚之道幾可以傳於是命曰復性書以治乎心以傳乎人於戲夫子復生不廢吾言矣其二曰或人之昏也久矣將復其性者必有漸也敢問其方曰弗慮弗思情則不生情既不生乃為正思正思者無思無慮也易曰天下何思何慮又曰閑邪存其誠詩曰思無邪曰已矣乎曰未也此齋戒其心者也猶未離於靜焉有靜必動有動必靜動靜不息是乃情也易曰吉凶悔吝生乎動者也焉能復其性耶曰如之何曰方靜之時知心無思者是齋戒也知本無有思動靜皆離寂然不動是至誠也中庸曰誠則明矣易曰天下之動貞夫一者也問曰不慮不思之時物格于外情應于內如之何而可止也以情止情其可乎曰情者性之邪也知其為邪本無其心寂然不已邪思自息惟性明照邪也何所生如以情止情是乃大情也情之相止其有已乎易曰顏氏之子其殆庶幾乎其不善未嘗不知知之未嘗復行也易曰不遠復無祇悔元吉問曰本無有思動靜皆離然則靜之來也其不聞乎物之形也其不見乎曰不覩不聞是非人也視聽昭昭而不起聞見者斯可矣無不知也無不為也其心寂然光照天地是誠之明也大學曰致知在格物易曰無思也無為也寂然不動感而遂通天下之故非天下之至神其孰能與於此曰敢問致知在格物何謂也曰物者萬物也格者來至也物至之時其心昭昭然辨焉而不著於物者是致知也是知之至也知至故意誠意誠故心正心正故身修身修故家齊家齊而國理國理而天下平此所以能參天地者也易曰與天地相似故不違智周乎萬物而道濟天下故不過旁行而不流樂天之命故不憂安土敦乎仁故能愛範圍天地之化而不過曲成萬物而不遺通乎晝夜之道而知故神無方而易無體一陰一陽之謂道此之謂也曰生為我說中庸曰不出乎前矣曰我未明也敢問何謂天命之謂性曰人生而靜天之性也性者天之命也率性之謂道曰何謂也曰率循也循其源而反其性者道也道也者至誠也至誠天之道也誠者定也不動也修道之謂教何謂也曰教也者人之道也擇善而固執之者也修是道而歸其本者明也教也者則可以教天下矣顏子其人也道也者不可須臾離也可離非道也說者曰其心不可須臾動焉故也動則遠矣非道矣變化無方未始離於不動故也是故君子戒謹乎其所不覩恐懼乎其所不聞莫見乎隱莫顯乎微故君子謹其獨也說者曰不覩之覩見莫大焉不聞之聞聞莫甚焉其心不動是弗覩之覩弗聞之聞也其復之不遠矣故謹其獨謹其獨者守其中也問曰昔之解中庸者與生之言皆不同何也曰彼以事解我以心通者也曰彼亦通於心乎曰吾不知之問人之性猶聖人之性嗜欲愛惡之心何自而生耶曰情者妄也邪也曰邪與妄則無所因矣妄情滅息本性清明周流六虛所以謂之能復其性也易曰乾道變化各正性命語曰朝聞道夕死可也能正性命故也曰情之所昏性即滅矣何以謂之猶聖人之性也曰水之清澈其渾之者沙泥也其渾也性情豈遂無有耶久而不動沙泥自沈清明之性鑒乎天地非自外來也故其渾也性本不失及其復也性亦不生人之性亦猶水也問曰人之性本皆善而邪情昏曰敢問聖人之性將復為嗜欲所渾乎曰不復渾矣情本邪也妄也邪妄所翳性不能復聖人既復其性矣知情之所為邪邪既為明所覺矣則無邪邪何由生乎曰敢問死何所之耶曰聖人之所不明書于策者也易曰原始要終故知死生之說精氣為物遊魂為變是故知鬼神之情狀斯盡之矣子曰未知生焉知死則原其始反其終可以盡其生之道生之道既盡則死之說不學而通矣此非所急也子修之不息其自知之吾不可以章章然言非書矣其三曰晝而作夕而休者凡人也作乎非作者與物皆作休乎非休者與物皆休吾則不類於凡人晝無所作夕無所休作非吾作也作有物休非吾休也休有物休耶作耶二皆離而不存予之所存者終不亡且離矣人之不力於道者昏不思也天地之間萬物生焉人之與萬物一也其所以異於鳥獸虫魚者豈非道德之性全乎哉受一氣而成形一為物而一為人得之甚難也生乎世又非深長之年也以非深長之年行甚難得之身而不專專於大道肆其心之所為其所以異於鳥獸虫魚者亡矣昏而不思其昏也終不明矣吾之年三十有九矣思十九年時如朝日也思九年時亦如朝日也人之受命其長者不過七十八十年九十百年者希矣當百年之時而視乎九十時也與吾此日之思於前也遠近其能大相懸也其又能遠於朝日之時耶然則人之生也雖享百年若雷電之驚相激也若風之飄而旋也可知矣況百千人無一及百年之年哉故吾之終日志於道猶懼未及也彼肆其心之所為者獨何人耶蘇州重玄寺刊石壁經成刺史白居易為之碑曰碑在石壁東次石壁在廣德法華院西南隅院在重玄寺西若干步寺在蘇州城北若干里以華言唐文刻釋氏經典自經品眾佛號以降字加金焉夫開示悟入諸佛知見以義度無邊以圓教垂無窮莫尊於妙法蓮華經凡六萬九千五百五言證無生忍造不二門住不可思解脫莫極我維摩詰經凡二萬七千九十二言攝四生九類入無餘涅槃實無得度者莫出於金剛般若波羅密經凡五千二百八十七言禳罪集福淨一切惡道莫急於佛頂尊勝陀羅尼經凡三千一十言應念順願願生極樂土莫急於阿彌陀經凡一千八百言用正見觀真相莫出於觀普賢菩薩行法經凡六千九百九十言詮自性認本覺莫過於實相法密經凡三千二百五言空法塵依佛智莫過於般若波羅密多心經凡二百五十八言是八種經具十二部合一十一萬六千八百五十七言三乘之要旨萬佛之祕藏盡矣是石壁積四重高三尋長十有五丈厚尺有咫有石蓮敷覆其上下有石神固護其前後火水不能燒漂風日不能搖消所謂施無上法盡未來際者也唐長慶二年冬作太和三年春成律德沙門清晃矢厥謀清海繼厥志門弟子南容成之道則終之寺僧契元捨藝而書之郡守居易施辭而讚之讚曰佛滅度後世界空虛惟是經典與眾生俱設復有人書貝葉上藏檀龕中非堅非久如蠟印空假使有人刺血為墨剝膚為紙即人知滅如筆畫水噫畫水不若文石印臘不若字金其功不朽其義甚深故吾謂石經功德契如來付囑之心是歲丹霞天然禪師將終命左右具浴浴畢乃頂笠策杖受履垂一足未及地而化春秋八十有六師本儒生行應舉偶一禪者問仁今何往曰選官去禪者曰選官何如選佛曰選佛當何所詣禪者曰江西馬祖出世即選佛之場也師遂見馬祖以手㧌幞頭額祖顧視良久曰南嶽石頭是汝之師師抵南嶽亦以前意投之石頭曰著槽廠去乃禮謝入行者堂執務後因普請鏟草次師獨沐頭跪於石頭之前石頭欣然與之落髮尋為說戒即掩耳而去便返江西再見馬祖未參禮便入僧堂騎聖僧頸而坐眾驚異以白馬祖祖入堂見之曰我子天然師即下地禮拜曰謝師賜與法名久之遍歷諸方後於天津橋橫臥留守鄭公出呵之不起吏問故曰無事僧鄭奇之日給米麪洛下翕然敬向居鄧州丹霞至數百眾嘗示眾曰阿爾渾家切須保護一靈之物此不是爾造作名邈得更說什麼薦不薦吾往日見石頭和上亦只教保護此事不是爾譚話得阿爾渾家各有一坐具地更疑什麼禪可是爾解得底物豈有佛可成佛之一字永不喜聞阿爾自看善巧方便慈悲喜捨不從外得不著方寸善巧是文殊方便是普賢爾更擬趁逐什麼物不用經不落空去今時學者紛紛擾擾皆是參禪問道吾此間無道可修無法可證一飲一啄各自有分不用疑慮在在處處有恁麼底若識得釋迦即是凡夫阿爾須自看取一盲引眾盲相將入火坑夜暗裏雙陸賽彩若為生無事珍重師嘗著玩珠吟二篇其一曰識得衣中寶無明醉自醒百骸俱潰散一物鎮長靈智境渾非體神珠不定形悟則三身佛迷疑萬卷經在心心可測歷耳耳難聽罔象先天地玄泉出杳冥本剛非鍛鍊元淨莫澄渟槃礴輪朝日玲瓏映曉星瑞光流不滅真氣觸還生鑒照崆峒寂羅籠法界明剉凡功不減超聖果非盈龍女心親獻闍王口自呈護鵝人却活黃雀意猶輕解語非關舌能言不是聲絕邊彌汗漫無際等空平演教非為說聞名忽認名兩邊俱莫立中道不須行見月休觀指還家罷問程識心心即佛何佛更堪成時有凌行婆者嘗謁浮杯和上與喫茶次婆問盡力道不得底句還分付阿誰曰浮杯無剩語婆云我不恁麼道曰爾作麼生道婆斂手哭曰蒼天中更冤苦杯無語婆云語不知偏正為人即禍生後有僧舉似南泉泉云苦哉浮杯却被老婆摧折婆聞南泉語乃笑曰王老師猶少機關在有澄一禪者見婆問怎生是南泉猶少機關在婆乃哭曰可悲可痛一罔措婆云會麼一合掌而立婆云伎死禪和如麻似粟後澄一舉似趙州州云我若見這臭老婆問教口啞在一云未審和上怎生問他州以棒打云似這伎死禪和不打更待何時連打數棒婆聞趙州恁麼道乃曰趙州自合喫婆手裏棒在後有僧舉似趙州州哭云可悲可痛婆聞趙州此語乃合掌曰趙州眼放光明照破四天下後趙州令僧去問怎生是趙州眼婆乃竪起拳頭趙州聞之乃以一偈寄云當機直面提直面當機疾報爾凌行婆哭聲何得失婆亦以一偈答曰哭聲師已曉已曉復誰知當時摩竭國機喪目前機文宗喜食蛤蜊一日御饌中有蛤蜊劈不張者忽變菩薩像帝驚異有旨送興善寺令眾僧瞻禮因問侍臣此何祥也或對太一山有惟政禪師深明佛法詔問之帝召政而問焉對曰物無虛應此殆啟陛下信心耳經云應以菩薩形得度者即現菩薩形而為說法帝曰菩薩形今見矣未聞其說法何也對曰陛下見此以為常耶非常耶信耶弗信耶帝曰非常之瑞朕焉不信政曰陛下聞其說法矣何謂未聞帝大悅詔天下寺並立觀音像奉祀焉十月帝誕節召法師知玄與道士於麟德殿論道四月丁巳宰相李訓上疏請罷內道場沙汰僧尼濫偽者制可是日詔下方毀大內靈像俄暴風聿起含元殿鴟吻俱落發三金吾仗舍內外城門樓觀俱壞光化門牆亦崩士民震恐帝以訓所請忤天意亟詔停前沙汰詔復立大內聖像風遂頓息見舊史五行志是歲冬十一月宰相李訓鄭注謀誅宦官不克事敗訓注皆死之是歲南泉普願禪師將示寂第一座問曰和尚百年後向什麼處去師云山下作一頭水牯牛去座云某甲隨和上去還得不師云汝若隨吾則須銜一莖草來乃集門人告之曰星翳燈幻其來久矣勿謂吾有去來也言訖而逝師得法於馬祖後歸池陽自架禪室以居凡三十年不下南泉會宣城觀察使陸公亘請下山伸弟子之禮由是學徒雲集陸嘗問弟子從六合來彼中還更有身否泉云分明記取舉似作家陸云和上大不思議到處世界現成泉云適來總是大夫分上事陸他日又云弟子薄會佛法泉云十二時中作麼生陸云寸絲不挂泉云猶是階下漢泉又云不見道有道君王不納有智之臣一日見人雙陸大夫拈起骰子云恁麼不恁麼只恁麼信彩去時如何泉拈起骰子云臭骨頭十八嘗示眾曰道箇如如早是變了也今時師僧直須向異類中行又曰我於一切處而無所行他拘我不得喚作遍行三昧普現色身又曰如今不可不奉戒我不是渠渠不是我作得伊如狸奴白牯行履却快活爾若一念異即難為修行才一念異便有勝劣二根亦是情見隨他因果更有什麼自由分又曰老僧十八上解作活計有人解作活計者麼出來共爾商量須是住山人始得珍重無事各自修行大眾不去師復云如聖果也大可畏沒量大人尚不柰何我且不是渠渠且不是我他經論家說法身為極則喚作理盡三昧似老僧向前被人教返本還源去幾恁麼會禍事兄弟近日禪師太多覓人癡鈍人不可得不道全無於中還少若有出來共爾商量如空劫時還有修行人否有無作麼不道阿爾尋常巧唇薄舌及乎問著總皆不道何不出來莫論佛出世事兄弟今時人擔佛著肩頭上行聞老僧言心不是佛智不是道便聚頭擬推老僧無爾推處爾若束得虛空作棒打得老僧著一任汝推師與趙州門風天下惟仰以為絕唱大和九年九月十一日潭州道吾山圓智禪師告寂豫章海昏人也姓張氏幼依槃和尚受教登戒預藥山法會密契心印一日藥山問子去何處來曰遊山來山曰不離此室速道將來曰山上鳥兒白似雪㵎底遊魚忙不徹師與雲岩侍立次藥山曰智不到處切忌道著道著即頭角生智頭陀怎麼生師便出去雲岩問藥山曰智師兄為什麼不祗對和上山曰我今日背痛是他却會汝去問取雲岩即來問師曰師兄適來為什麼不祗對和上師曰汝却去問取和上雲岩臨遷化時遣人送辭書到師展書覽之曰雲岩不知有悔當時不向伊道然雖如是要且不違藥山之子溈山問師什麼處去來師曰看病來曰有幾人病師曰有病底有不病底曰不病底莫是智頭陀否師曰病與不病總不干他事急道急道僧問萬里無雲未是本來天如何是本來天師曰今日好曬麥問無神通菩薩為什麼足迹難尋師曰同道方知曰和上知否師曰不知曰為什麼不知師曰汝不識我語石霜問師百年後有人問極則事作麼生向他道師喚沙彌沙彌應諾師曰添却淨瓶水著師良久却問石霜適來問什麼石霜再舉師便起去石霜異日又問和上一片骨敲著似銅鳴向什麼處去也師喚侍者侍者應諾師曰驢年去師云疾有苦僧眾慰問法候師曰有受非償子知之乎眾皆愀然將行謂眾曰吾當西邁理無東移言訖告寂壽六十有七闍維得靈骨數片建塔于石霜山之陽勅諡修一大師塔曰實相改開成元年左街僧錄內供奉三教談論引駕大德安國寺上座賜紫大達法師端甫卒史館修撰裴休製碑曰玄祕塔者大法師端甫靈骨之所歸也於戲為丈夫者在家則張仁義禮樂輔天子以扶世導俗出家則運慈悲定慧佐如來以闡教利生捨此無以為丈夫也背此無以為達道也和上其出家之雄乎天水趙氏世為秦人初母張夫人夢梵僧謂曰當生貴子即出囊中舍利使吞之及誕所夢僧白晝入其室摩其頂曰必當大弘教法言訖而滅既成人高顙廣目大頤方口長六尺五寸其音如鐘夫將欲荷如來之菩提鑿生靈之耳目固必有殊相奇表與殆十歲依崇福寺道悟禪師為沙彌十七正度為比丘隷安國寺具威儀於西明照律師稟持犯於崇福寺昇律師傳涅槃唯識大義於安國寺素法師復夢梵僧告曰三藏大教盡貯汝腹矣自是經律論無敵於天下囊括川注逢原委會滔滔然莫能知其畔岸矣夫將欲伐株杌於情田雨甘露於法種者固必有勇智宏辨與無何謁文殊於清涼眾聖皆現演大經於太原傾都畢會德宗皇帝聞其名徵之一見大悅常出入禁中與儒道論議賜紫方袍歲時錫施異於他等復詔侍皇太子於東朝順宗皇帝深仰其風親之若昆弟相與臥起恩禮特隆憲宗皇帝數幸其寺待之若賓友常承顧問注納偏厚而和上符彩超邁詞理響捷迎合上旨皆契真乘雖造次應對未嘗不以闡揚為務由是天子益知佛為大聖人其教有大不可思議事當是時朝廷方削平區夏縛吳幹蜀瀦蔡蕩鄆而天子端拱無事詔和上率緇屬迎真骨於靈山開法場於祕殿為人請福親奉香火既而刑不殘兵不黷赤子無愁聲江海無驚浪蓋參用真乘以毘大政之明効也夫將欲顯大不思議之道輔大有為之君固必有冥符玄契與掌內殿法儀錄左街僧事以標表清眾者十一年講涅槃唯議經論位處當仁傳授宗乘以開誘道俗凡一百六十座運三密於瑜伽契無生於悉地日持諸部十餘萬遍指淨土為息肩之地嚴金經為報法之恩前後供施數十百萬悉以崇飾殿宇窮極雕繪而方丈匡床靜慮自得貴臣盛族皆所依慕豪俠工賈莫不瞻嚮薦金玉以致誠仰端嚴而禮足日有千數不可殫書而和上即眾生以觀佛離四相以修善心下如地坦無丘陵王公輿臺皆以誠接議者以謂成就常不輕行者唯和上而已夫將欲駕橫海之大航拯群迷於彼岸者固必有奇功妙道與以開成元年六月一日向西右脇而滅當暑而尊容若生竟夕而異香彌欝其年七月六日遷於長樂之南原遺命荼毘得舍利三百餘粒方熾而神光月皎既燼而靈骨珠圓賜諡大達塔曰玄祕俗壽六十七僧臘四十八弟子比丘比丘尼約千餘輩或講論玄言或紀綱大寺修禪秉律分作人師五十其徒皆為達者於戲和上果出家之雄乎不然何至德殊祥如此其盛也承襲弟子自約義正正言等克荷先業虔守遺風大懼徽猷有時堙沒而閤門劉公法緣最深道契彌固亦以為請願播清塵休嘗游其藩備其事隨喜讚歎蓋無愧辭銘曰賢劫千佛第四能仁哀我生靈出經破塵教網高張孰分有大法師如從親聞經律論藏戒定慧學深淺同源先後相覺異宗偏義孰正孰駁有大法師為作霜雹趣真則滯涉偽則流象狂猿輕鉤檻莫收柅制刀斷尚生瘡疣有大法師絕念而游巨唐啟運大雄垂教千載冥符三乘迭耀寵重恩顧顯闡讚導有大法師逢時感召空門正闢法宇方開崢嶸棟宇一旦而摧水月鏡像無心去來徒令後學瞻仰徘徊開成三年三月六日僧統清涼國師澄觀將示寂謂其徒海岸等曰吾聞偶運無功先聖悼歎復質無行古人恥之無昭穆動靜無論緒往復勿穿鑿異端勿順非辨偽勿迷陷邪心勿固牢鬪諍大明不能破長夜之昏慈母不能保身後之子當取信於佛無取信於人真離玄微非言說所顯要以深心體解朗然現前對境無心逢緣不動則不孤我矣言訖而逝師生歷九朝為七帝門師春秋一百有二僧臘八十有三身長九尺四寸垂手過膝目夜發光晝視不瞬才供二筆聲韻如鐘文宗以祖聖崇仰特輟朝三日重民縞素奉全身塔于終南山未幾有梵僧到闕表稱於葱嶺見二使者凌空而過以呪止而問之答曰此印度文殊堂神也東取華嚴菩薩大牙歸國供養有旨啟塔果失一牙唯三十九存焉遂闍維舍利光明瑩潤舌如紅蓮色賜諡仍號清涼國師妙覺之塔相國裴休奉勅撰碑其銘曰寶月清涼寂照法界以沙門相藏世間解澄湛含虛氣清鐘鼎雪沃剡溪霞橫維嶺真室寥敻靈嶽崔嵬虛融天地峻拔風雷離微休命實際厖鴻奉若時政革彼幽蒙烱乎禹質元聖孕靈德雲冉冉凝眸幻形谷響入耳性不可為青蓮出水深不可闚才受尸羅奉持止作原始要終克諧適莫鳳藻璝奇遺演祕密染翰風生供盈二筆欲造玄關咽金一像逮竟將流龍飛遷颺疏新五頂光銜二京躍出法界功齊百城萬行分披華開古錦啟廸群甿與甘露飲燮贊金偈懷生保乂聖主師資聿興遐裔貝葉飜宣譯場獨步譚柄一揮幾回天顧王庭闡法傾河湧泉屬辭縱辨玄玄玄玄紫衲命衣清涼國號不有我師孰知吾道九州傳命然無盡燈一人拜錫統天下僧帝網冲融潛通萬戶歷天不周同時顯唔卷舒自在來往無蹤大士知見允執厥中西域供牙梵倫遽至奏啟石驗嘉風益熾勅俾圖真相即無相海印大龍蟠居方丈哲人去矣資何所參即事之理塔鎖終南勅寫國師真奉安大興唐寺文宗皇帝御製贊曰朕觀法界曠閴無垠應緣成事允用虛根清涼國師體象啟門奄有法界我祖聿尊教融海岳恩廓乾坤首相二疏拔擢幽昏間氣斯來拱承佛日四海光凝九州慶溢敞金仙門奪古賢席大手名曹橫經請益仍師臣休保余遐曆爰抒顓毫式揚茂實真空罔盡機就而駕白月虛秋清風適夏妙有不遷緣息而化邈爾禹儀煥乎精舍製象碁是年正月六日圭峯宗密禪師示寂相國裴休撰傳法碑師姓何氏果州西兗人釋迦如來三十九代法孫也釋迦住世八十年為無量天人聲聞菩薩說種種法最後以法眼付大迦葉令祖祖相傳別行于世顧此法眾生之本源諸佛之所證超一切理離一切相不可以言語智識有無隱顯推求而得但心心相印印印相契使自證知光明受用而已自迦葉至達磨達磨東來至曹溪凡三十三世曹溪傳荷澤荷澤傳磁州如如傳荊南張張傳遂州圓圓傳禪師師於荷澤為五世於迦葉為三十八世其宗系如此師豪家少通儒學一日偈遂州未及與語退游途中見其儼然在定忻躍慕之遂剃染受道嘗赴齋次受經得圓覺十二章誦未終忽然大悟歸以告其師師印可乃謁東京照照曰菩薩人也誰其識之次謁清涼觀觀曰毘盧華藏能從我游者其汝乎及因漢上僧授華嚴新疏遂講華嚴久之著圓覺華嚴涅槃金剛唯識起信法界觀等經疏鈔及禮懺修證圖傳纂略文集諸宗禪語為禪藏并書偈論議凡九十餘卷或以師不守禪行而廣講經論游名邑大都以興建為務乃為多聞之所役豈聲利之所未忘乎曰嘻夫一心者萬法之總也分而為戒定慧開而為六度散而為萬行萬行未嘗非一心一心未嘗違萬行禪者六度之一耳何能總諸法哉且如來以法眼付迦葉不以法行故自心而證者為法隨行而起者為役得未必嘗同也然則一心者萬法之所生而不屬於萬法得之者則於法自在矣見之者則於教無礙矣本非法不可以法說本非教不可以教傳豈可以軌迹而尋哉自迦葉至富那夜奢凡十祖皆羅漢所度亦羅漢至馬鳴龍樹提婆天親始開摩訶行著論釋經摧滅外道為菩薩唱首而尊者闍夜獨以戒力為威神尊者摩羅獨以苦行為道迹其他諸祖或廣行法教或專心禪定或蟬蛻而去或化火而滅或攀樹以示終或受害而償債是乃法必同而行不必同也且循轍迹者非善行守規墨者非善巧不迅疾無以為大牛不超過無以為大士故禪師之為道也以知見為妙門以寂靜為正味慈忍為甲冑慧斷為劍矛破內魔之高壘陷外賊之堅陣鎮撫邪雜解釋縲籠遇窮子則叱而使歸其家見貧女則呵而使照其室窮子不歸貧女不富吾師恥之三乘不興四分不振吾師恥之忠孝不並化荷擔不勝任吾師恥之故皇皇於濟拔汲汲於開誘不以一行自高不以一德自聳人有歸依者不俟請而往也有求益者不俟憤則啟矣雖童幼不簡於應接雖傲很不怠於扣勵其以闡教度生助國家之化也如此故親師之法者貪則施暴則斂剛則隨戾則順昏則開惰則奮自榮者謙自堅者化循私者公溺情者義故士俗有變活業絕血食持或法而為近住者有出而修政理以救疾苦為道者有退而奉父母以豐供養為行者其餘憧憧而來欣欣而去揚袂而至實腹而歸所在不可勝紀真如來付囑之菩薩眾生不請之良友其四依之一乎其十地之人乎吾不識其境界庭宇之廣狹議者又焉知大道之所趣哉閱世六十二僧臘三十四宣宗追諡定慧禪師門弟子僧尼四眾凡數千人武帝炎改會昌帝自幼稚不喜釋氏是年正月即位七月桂州馬生三足駒至秋九月召道士趙歸真等八十一人入禁中於三殿修金籙道場冬十月帝幸三殿升九仙玄壇親受法籙左拾遺王哲諫云王業之初不宜崇信太過帝不納是年十月潭州雲巖晟禪師卒鐘陵建昌人姓王氏少出家於石門初參百丈未悟玄旨侍左右二十年丈化乃謁藥山服勤已久山問師作什麼曰擔屎山曰那箇󱠉曰在山曰汝來去為誰曰替他東西山曰何不教並行曰和上莫謗他山曰不合與麼道曰如何道山曰還曾擔麼師於言下契會一日藥山問聞汝解弄師子是否曰是山曰弄得幾出曰弄得六出山曰我亦弄得曰和上弄得幾出山曰我弄得一出師曰一即六六即一後到溈山溈問曰承長老在藥山弄師子是否曰是溈曰長弄耶還有置時曰要弄即弄要置即置溈曰置時師子在什麼處師曰置也置也道吾問大悲千手眼如何曰如無燈時把得枕子怎麼生道吾曰我會也我會也師曰怎麼生會吾曰通身是手眼洞山問就師乞眼睛師曰汝底與阿誰去也曰良价無師曰有汝向什麼處著洞山無語曰乞眼睛底是眼否价曰非眼師咄之師於是月二十六日沐身竟喚主事僧令備齋來日有上座發去至二十七日並無人去及夜師歸寂壽六十荼毘得舍利千餘粒塔曰淨勝勅諡無住大師夏六月以衡山道士劉玄靜為光祿大夫充崇玄館學士令與趙歸真居禁中修法籙左輔闕劉玄謨上疏切諫貶玄謨為河南戶曹三年正月制曰齋月斷屠出於釋典國家剏業猶近梁隋卿相大臣或緣茲弊自今惟正月萬物生植之初宜斷屠三日列聖忌各斷一日餘不須禁三月以道士趙歸真為左右街道門教授先生時帝銳意求仙師事歸真歸真乘寵每對必排毀釋氏非中國之教蠹害生靈宜盡除去帝深然之歸真復請與釋氏辨論有旨追僧道於麟德殿談論法師知玄登論座辨捷精壯道流不能屈玄因奏王者本禮樂一憲度則天下治吐納服食蓋山林匹夫獨擅之事願陛下不足留神帝色不平侍臣諷玄賦詩以自釋玄立進五篇有鶴背傾危龍背滑君王且住一千年之句帝知其刺特放還桑梓論曰昔周武廢教沙門犯顏抗爭殆數十人雖不能格武之惑然足見吾法中之有人也及唐高祖議沙汰而惠乘玄琬智實法林等皇皇論爭引義慷慨亦不失法王真子之識凡自大曆而後祖道既興吾門雄傑多趍禪林至是武宗議廢教而主法者才知玄一人而已雖武宗盛意不可解佛運數否莫可逃凡釋子者處變故之際無一辭可紀佛法尊博如天亦吾徒失學之罪也正月作望仙樓於禁中時集道士於其上諮質仙事時趙歸真特被殊寵諫官數上疏論之帝謂宰相曰諫官論趙歸真此意要卿等知朕宮中無事屏去聲色要此人道話耳李德裕對曰臣不敢言前代得失第歸真曾在敬宗朝出入掖庭以此群情不願陛下復親近之帝曰朕於彼時已識此人但不知其名呼為趙練師在敬宗時亦無甚惡朕與之言滌煩耳至於軍國政事唯與卿等論之豈問道士繇是宰相不復諫而歸真遂以涉物論遂舉羅浮山道士鄧元超有長生術帝遣中使迎之及元超至與劉玄靖及歸真等膠固排毀釋氏於是拆寺之請行焉四月勅祠部檢括天下僧尼寺凡四萬四千六百所僧尼凡二十六萬五千餘人五月庚子勅併省天下佛寺中書門下關奏據令式諸上州國忌官吏行香於寺其上州各留一寺凡有列聖尊容並令移於寺內其下州寺並廢兩京左右街請留十寺寺僧十人勅曰上州合留寺工作精巧者各一所如破落悉宜除毀其行香日官吏宜赴道觀上都東都各留四寺寺僧三十人中書門下又奏曰天下廢寺鐘磬銅像委鹽鐵使鑄錢其鐵像委本州鑄為農具金銀鍮石等像銷付度支衣冠士庶之家所有金銀等像勅出後限一月納官八月制曰朕聞三代以前未有言佛漢魏之後像教寖興由是季時傳此異俗因緣染習蔓衍滋多以至於蠹耗國家而漸不覺以至於誘惑人情而眾益迷泊於九有山原兩京城闕僧徒日廣佛寺日崇勞人力於土木之功奪人利於金寶之飾移君親於師資之際違配偶於戒律之間壞法害人無逾此道且一夫不田有受其飢者今天下僧尼不可勝數皆待農而食待蠶而衣寺宇招提莫知紀極皆雲架藻飾僭擬宮居晉宋齊梁物力凋弊風俗澆詐莫不由是而致也況我高祖太宗以武定禍亂以文理天下執此兩端而以經邦豈以西方區區之教與我抗衡哉貞觀開元亦嘗釐革剗除未盡流衍轉滋朕博覽前言旁求心輿議弊之可革斷在不疑而中外誠臣協予正意條流至當宜在必行懲千古之蠧源成百王之典法即人利眾予何讓焉其天下所拆寺還俗僧尼收充稅戶於戲前古未行似將有待及今盡去豈謂無時驅游惰不業之徒幾五十萬廢丹雘無用之室凡六萬區自此清淨訓人慕無為之理簡易齊政成一俗之功將使六合黔黎同歸皇化尚以革弊之始日用不知下制明廷宜體予意三月帝不豫自徵方士服金丹受法籙至是發背躁悶失常遂至大漸旬日不能言而崩年三十三舊史贊曰昭肅削浮圖之法懲游惰之民志欲矯步丹梯求珠赤水徒見蕭衍姚興之曲學不悟始皇漢武之妄求蓋受惑左道之言故偏斥異方之教況身毒西來之法向欲千年蚩蚩之民習以成俗畏其教甚於國法樂其徒不異登仙如文身斷髮之鄉似吐火吞舟之戲詎可正以咸韶而律以章甫加以笮融何充之佞代不乏人雖荀卿孟子之賢未容抗論一朝墮殘金像燔棄胡書結怨於膜拜之流犯怒於匹夫之口哲王之舉不駭物情前代存而勿論實為中道欲革斯弊將俟河清昭肅頗稱明斷然聽斯蔽矣論曰舊史武宗紀著除罷釋氏始末甚詳當時黃冠乘寵傾害吾教然亦大臣李德裕輔成其事也新史曰武宗毅然除去浮屠之法甚銳而躬受道家法籙服藥以求長年以此知其非明智之不惑者特好惡不同耳噫嘻武宗非明智不惑豈特於釋老好惡不同哉其偏信李德裕專權用事朋黨相傾雖僅有伐叛之勞未見成功而朝野積怨已甚使更久權則與李林甫又何異乎宣宗忱改元大中三月詔曰會昌季年併省寺宇雖云異方之教有資為理之源中國之人久行其道釐革過當事體乖謬其靈山聖境應會昌五年所廢寺宇諸宿舊僧可仍舊修葺住持是年尚書白居易卒年七十有五贈尚書左僕射上以詩弔之居易被遇憲宗時事無不言湔剔抉摩多見聽可然為當路所忌遂擯斥所蘊不得施乃放意文酒能順適所遇託釋氏死生之說若忘形骸者後復進用又皆幼君偃蹇益不合居官輒病去遂無立功名意與弟行簡及從祖弟敏中友愛東都所居履道里疏沼種樹架石樓香山鑿八節灘號醉吟先生自為之傳晚節好佛尤甚至經月不食葷稱香山居士與胡杲等九人宴集皆高年不仕者人慕之繪為九老圖居易於文章精切然最工於詩當時士人爭傳誦之其始生方七月能展書姆指之無兩字雖式之百數不差九歲諳識音律其篤於才章蓋天稟然既卒以其所居第施為佛寺宣宗思其賢不已因擢其弟敏中為相居易嘗肖彌陀佛像而禱之自為之記曰我本師釋迦如來說言從是西方過十萬億佛土有世界號極樂以無八苦四惡道故也其國號淨土以無三毒五濁業故也其佛號阿彌陀以壽無量願無量功德相好光明無量故也諦觀此娑婆世界眾生無賢愚無貴賤無幼艾有起心歸佛者舉手合掌必向西方有怖厄苦惱開口發聲必先念阿彌陀又範金合土刻石繡紋乃至印水聚沙童子戲者莫不率以阿彌陀佛為上首不知其然而然由是而觀是彼如來有大誓願於此眾生眾生有大因緣於彼國土明矣不然南北東西過去現在未來佛多矣何獨如是哉何獨如是哉唐中大夫太子少傅白居易當衰莫之歲中風痺之疾乃捨俸錢三十萬命工人杜敬宗按阿彌陀無量壽二經畫西方世界一部高九尺廣丈有三尺阿彌陀尊佛坐中央觀音勢至二大士侍左右人天瞻仰眷屬圍繞樓臺伎樂水樹花鳥七寶嚴飾五綵張施爛爛煌煌功德成就弟子居易焚香稽首跪於佛前起慈悲心發弘誓願願此功德回施一切眾生一切眾生有如我老者如我病者願離苦得樂斷惡修善不越南部便覩西方白毫大光應念來感青蓮上品隨願往生從現在身盡未來際常得親近而供養也欲重宣此義而說讚曰極樂世界清淨土無諸惡道及眾苦願如我身老病者同生無量壽佛所九月詔曰潮州司馬李德󱚉早籍門第幼踐清華累居將相之榮唯以姦傾為業當會昌之際極公台之崇騁諛佞以得君遂恣橫而持政專權生事妬賢害忠動多詭異之謀潛懷僭越之志秉直者必棄向善者盡排誣忠良造朋黨之名肆姦偽生加諸之釁計有逾於指鹿罪實見於欺天屬者方處鈞衡曾無嫌避委國史於愛婿之手寵祕文於弱子之身洎參信書亦見親昵恭推元和實錄乃不刊之書擅敢改張罔有畏忌奪他人之懿績為私門之令猷附李榮之曲情成吳緗之怨獄擢爾之髮數罪未窮載窺罔上之由益見無君之意朕務全本體久為含容雖黜降其官榮尚蓋藏其醜狀而睥睨未已兢惕無聞積惡既張公議難抑可崖州司戶未幾德裕慚忿而卒乃見夢哀訴於宰相令狐綯乞歸葬其尸識者謂之強魂雖死亦不哀云論曰唐李習之曰史官紀事不得實乃取行狀諡牒凡為狀者皆門生故吏苟言虛美尤不足信予觀李德󱚉故吏鄭亞所為會昌一品制集序鋪張德󱚉勳業與新史本傳無異而舊史武宗紀則著德󱚉之惡與詔詞皆合然則新史取信故吏之說寧不誤後來者乎湖南觀察使裴休躬謁華林善覺禪師休問師還有侍者否覺云有一兩箇休云在什麼處覺乃喚大空小空時二虎自庵後而出休覩之大驚覺語虎曰且去有客在二虎哮吼而去休問師作何行業感得如斯覺良久云會麼休云不會覺云山僧常念觀音休歎異而去覺隱居常持錫夜出林麓間七步一振錫一稱觀音名號嘗有僧來參方展坐具覺曰且緩緩僧曰和尚見箇什麼覺云可惜許磕破鐘樓其僧有省黃蘗希運禪師示寂師福唐人姿貌豐碩游方晚趍江西參馬祖值祖歸寂乃見百丈問馬祖平日機緣丈舉再參馬祖掛拂話師於言下大悟曰子他日嗣馬祖去師曰不然今日因師舉得見馬祖大機之用若嗣馬祖喪我兒孫丈曰如是如是見與師齊減師半德見過於師乃堪傳受師自是混迹于眾後於豫章遇觀察使裴休道緣契合遂出世說法嘗示眾曰汝等諸人欲何所求遂以捧趁去而眾不散因謂之曰汝曹盡是噇酒糟漢恁麼行脚取笑於人但見八百一千便去不可只圖熱鬧也老漢行脚時或遇草根下有一箇漢便從頂上一錐看他若知痛痒可以布袋盛米供養他可中總似儞如此容易何處更有今日事汝等既稱行脚亦須著些精神還知道大唐國裏無禪師時有僧出云只如諸方尊宿聚徒闡化又作麼生師曰不道無禪只是無師豈不見馬大師座下出八十四人坐大道場得大師正眼者止三兩人而已歸宗和上是其一也出家人須知有從上來事分且如四祖下牛頭融大師橫說竪說猶不知向上關捩子有此限腦方辨得邪正宗黨且當人事宜不能體會得但知學語言念向肚皮裏安著到處稱我會禪還替得汝生死麼輕忽老宿入地獄如箭我才見入門來便識得儞了也還知麼急須努力莫容易事持片衣口食空過一生明眼人笑汝久後總被俗人算將去在宜自看遠近是阿誰分上事若會即便會不會即散去大中三年終於黃蘗勅諡斷際禪師塔曰廣業詔京兆薦福寺弘辨禪師入內帝問曰禪宗何有南北之名對曰禪門本無南北昔如來以正法眼付大迦葉展轉相傳至三十一世此土弘忍大師有二弟子一名惠能受衣法居嶺南一名神秀在北揚化得法雖一時開導發悟有頓漸之異故曰南頓北漸非禪宗本有南北之號也帝曰何名戒定慧對曰防非止惡名戒六根涉境心不隨緣名定心境俱空照鑒無惑為慧帝曰何名方便對曰方便者隱實覆相權巧之門也被接中下曲施誘廸謂之方便設為上根言捨方便但說無上道者斯亦方便之談以至祖師玄言忘功絕謂亦無出方便之迹帝曰何為佛心對曰佛者覺也謂人有智慧覺照為佛心心者佛之別名則有百千異號體唯其一本無形狀非青黃赤白男女等相在天非天在人非人而現天現人能男能女非始非終無生無滅故號靈覺之性如陛下日應萬機即是陛下佛心假使千佛共傳應無別有所得也帝曰如今有人念佛如何對曰如來出世為天人師隨根器而說為上根者開最上乘頓悟至理中下根者未能頓曉是以佛為韋提希開十六觀門令念佛生於極樂故經云是心是佛是心作佛心外無佛佛外無心帝曰復有人持經持呪求佛如何對曰如來種種說法皆為最上一乘如百千眾流莫不朝宗于海如是差別諸緣皆歸薩婆若海帝曰祖師既傳心印金剛經云無所得法如何對曰佛之一化實無一法與人但示眾生各各自性同一法藏當時然燈如來但印釋迦本法而無所得方契然燈本意故經云無我無人無眾生無壽者是法平等修一切善不著於相帝曰禪師既會祖意還禮佛看經否對曰沙門禮佛看經蓋是住持常法有四報焉依佛戒修身參尋知識漸修梵行履踐如來所行之迹帝曰何為頓見何為漸修對曰頓明自性與佛無二然有無始染習故假漸修對治令順性起用如人喫飯非一口便飽是日辨對七刻方罷帝悅賜號圓智禪師江州刺史崔黯復廬山東林寺黯自為之碑其略曰佛之心以空化執智化也以福利化欲仁化也以緣業化妄術化也以地獄化愚劫化也故中下之人聞其說利而畏之所謂救溺以手救火以水其於生人恩亦弘矣然用其法不用其心以至於甚則失其道蠹於物失其道者迷其徒蠹於物者覆其宗皆非佛之以手以水之意也為國家者取其有益於人去其蠹物之病則通矣唐有天下一十四帝視其甚理而汰之而執事之人不以歸牛返本以結人心其道甚桀幾為一致今天子取其益生人稍復其教通而流之以濟中下於是江州奉例詔予時為刺史前訪茲地松門千樹嵐光熏天蜩嘒湍鳴松籟冷然可別愛而不剪利以時往至是即善而復之又曰嘗觀晉史見遠公之事及得其書其辨若注其言若鋒足以見其當時取今之所謂遠公者也吾聞嶺南之山峻而不山嶺北之山山而不秀而廬山為山山與秀兩有之五老窺湖懸泉墜天秔香藥靈鳥閑獸善烟嵐之中恍有絳節白鶴使人觀之而不能回眸也且金陵六代代促俗薄臣以功危主以疑慘潯陽為四方之中有江山之美遠公豈非得計於此而視於時風耶然鷙者搏羶襲者居素前入不暇自歎者多則遠師固為賢矣是山也以遠師更清遠師也以是山更名暢佛之法如以曹溪以天台為號者不可一二故寺以山山以遠三相挾而為天下具美矣溈山靈祐禪師示寂師嘗示眾曰夫道人之心質直無偽無背無面無詐妄心行一切時視聽尋常更無委曲亦不閉眼塞耳但不附物即得從上諸聖只是說濁邊過患若無如許多惡覺情見想習之事譬如秋水澄渟清淨無為澹泞無礙喚作道人亦名無事人時有僧問頓悟之人還更有修不師云若真悟得本他自知時修與不修是兩頭語如今初心雖從緣得一念頓悟自理猶有無始曠劫習氣未能頓淨須教渠淨除現業流識即是修也不道別有法教渠修行趣向從聞入理聞理深妙心自圓明不居惑地雖有百千妙義抑揚當時此乃得坐披衣自解作活計時相國鄭愚為之碑曰天下之言道術者多矣各用所宗為是而五常教化人事之外於精神性命之際史氏以為道家之言故老嚴之類是也其書具存然至於盪情累外生死出於有無之間超然獨得言象不可以擬議勝妙不可以意況則浮屠氏之言禪者庶幾乎盡也有口無所用其辨巧歷無所用其數愈得者愈失愈是者愈非我則我矣不知我者誰氏知則知矣不知知者何以無其無不能盡空其空不能了是者無所不是得者無所不得山林不必寂城郭不必諠無春夏秋冬四時之行無得失是非去來之迹非盡無也冥於順也遇所即而安故不介於時當其處無必故不局於物其大旨如此其徒雖千百得者無一二近代言之者必有宗宗必有師師必有傳然非聰明瓌宏傑達之器不能得其傳當其傳是皆鴻庬偉絕之度也今長沙郡西北有山名大溈蟠木窮谷不知其遍幾千百里為羆豹虎兕之宅雖夷人射獵虞迹樵夫不敢田從也師始僧號靈祐生福唐笠首屩足背閩來游菴於翳薈非食不出棲棲風雨默坐而已恬然晝夜物不能害非夫外死生忘憂患冥順大和者熟能於是哉昔孔門殆庶之士以單瓢樂陋巷夫子猶稱詠之以其有生之厚也且生死於人得喪之大者也既無得於生必無得於死既無得於得必無得於失故於其間得失是非所不容措委化而已其為道術天下之能事畢矣凡涉語是非之端辨之益惑無補於學者今不論也師既以茲為事其徒稍稍從之則與之結構廬室與之伐去陰黑以至於千有餘人自為飲食紀綱而於師言無所是非其有問者隨語而答不強所不能也數十年言佛者天下以為稱首武宗毀寺遂僧逐空其所師遽裹首為民惟恐出蚩蚩之輩有識者益貴重之後湖南觀察使裴公休酷好佛事值宣宗釋武宗之禁固請迎而出之乘之以已輿親為其徒列又議重削其鬚髮師始不欲戲其徒曰爾以鬚髮為佛耶其徒愈強之不得已笑而從之復到其所居為同慶寺而歸諸徒復來其事如初師皆幻視無所為意忽一日笑報其徒示若有疾以大中七年正月九日歸寂年八十三即窆於大溈之南阜後十有一年其徒以師之道上聞始加諡號及墳塔以厚其終噫人生萬類之最靈者而以精神為本自童孺至老白首始於飲食漸於功名利養是非嫉妬晝夜纏縛又其念慮未嘗時餉歷息煎熬形器起如冤讐行坐則思想偃臥則魂夢以耽淫之利欲役老朽之筋骸餐飯既耗齒髮已弊猶拔白餌藥以從其事外以夸人內以欺己曾不知息陰休影捐慮安神求須臾之暇以至溘焉而盡親友不翅如行路利養悉委之他人愧負積於神明辱殆流於後嗣淫渝汗漫不能自止斯皆自心而發不可不制以道術道術之妙莫有及此佛經之說益以神聖然其歸趣悉臻無有僧事千百不可梗槩各言宗教自相矛盾故褐衣圓頂未必皆是若予者洗心於是逾三十載適師之徒有審虔者以師之圖形自大溈來知予學佛求為讚說觀其圖狀果前所謂鴻庬絕特之度者也既與其贊則又欲碑師之道於精廬之前予笑而諾之遂因其說以自警觸故其立言不專以褒大溈之事云是年潭州道林沙門疏言詣太原府訪求藏經高士李節餞以序曰業儒之人喜排釋氏其論必曰禹湯文武周公孔子之代皆無有釋釋氏之興襄亂之所奉也宜一掃絕剗革之使不得滋釋氏源於漢流於晉瀰漫於宋魏齊梁陳隋唐孝和聖真之間論者之言粗矣抑能知其然未知其所然也吾請言之昔有一夫膚腯而色凝氣烈而神清未嘗謁醫未嘗禱鬼恬然保順罔有札瘥之患固善也即一夫不幸而有寒暑風濕之痾背癃而足躄耳瞶而目瞑於是功熨之術用焉禳禬之事紛焉是二夫豈特相反耶蓋病與不病勢異耳嗟乎三代之前世康矣三代之季世病矣三代之前禹湯文武德義播之周公孔子典教持之道風雖衰漸漬猶存詐不勝信惡知避善於是有擊壤之歌由庚之詩人人而樂也三代之季道風大衰力詐以覆信扇澆而散樸善以柔退惡以強用廢井田則豪窶相乘矣貪封略則攻戰亟用矣務實帑則聚斂之臣升矣務勝下則掊剋之吏貴矣上所以御其下者欺之下所以奉其上者苟之上下相仇激為怨俗於是有汩羅之客有負石之夫人人愁怨也夫釋氏之教以清淨恬虛為禪定以柔謙退讓為忍辱故怨爭可得而息也以菲薄勤苦為修行以窮達壽夭為因果故陋賤可得而安也故其喻云必煩惱乃見佛性則本衰代之風激之也夫衰代之風舉無可樂者也不有釋氏以救之尚安所寄其心乎論者不責衰代之俗而尤釋氏之興則是抱疾之夫而責其醫禱攻療者也徒知釋因衰代之興不知衰代須釋氏之救也何以言之耶夫俗既病矣人既愁矣不有釋氏使安其分勇者將奮而思鬪智者將靜而思謀則阡陌之人將紛紛而群起矣今釋氏一歸之分而不責於人故賢智俊朗之士皆息心焉其不達此者愚人也惟上所役焉故罹衰亂之俗可得而安賴此也若之何而剪去之哉論者不思釋氏扶世助化之大益而疾其雕鎪綵繪之小費吾故曰能知其然不知其所以然者也會昌季年武宗大剪釋氏巾其徒且數萬之民隷具其居容貌於土木者沈諸水言詞於紙素者烈諸火分命御史乘驛走天下察敢隱匿者罪之由是天下名祠珍宇毀撤如掃天子建號之初雪釋氏之不可廢也詔徐復之而自湖以南遠人畏法不能酌朝廷之體前時焚撤書像殆無遺者故雖明命復許制立莫能得其書道林寺湖西之勝游也有釋疏言警辨有謀獨曰太原府國家舊都多釋祠我聞其帥司空范陽公天下仁人我弟往來購釋氏遺文以惠湘川之人宜其聽我而助成之矣即辭而北游既上謁軍門范陽公果諾之因四求散逸不成蘊秩者至釋祠不見毀而副剩者又命講匃以補繕闕漏者月未幾凡得釋經五千四十八卷以大中十年秋八月輦自河東而歸於湘焉嘻釋氏之助世既言之矣向非我君洞鑒理源其何能復立之耶既立之且亡其書非有疏言遠識而誠堅孰克弘之耶吾喜疏言奉君之令演釋之宗不憚寒暑之勤德及遠人為敘其事且贈以詩詩曰湘水狺狺兮俗獷且很利殺業偷兮吏莫之馴繄釋氏兮易暴使仁釋何在兮釋在斯文湘水滔滔兮四望何已猿狖騰拏兮雲樹靡靡月沈浦兮烟冥山檣席卷兮櫓床閑偃仰兮嘯詠鼓長波兮何時還湘川超忽兮落日晼晼松覆秋庭兮蘭被春畹上人去兮幾千里何日同游兮湘川水詔羅浮軒轅先生左拾遺王譜等上疏諫之詔答曰朕以躬親庶務萬機事繁訪聞羅浮處士軒轅集善能攝生年齡不老乃遣使迎之冀其有少保理也朕每觀前史見秦皇漢武之事常以之為戒卿等職在諫司閱示來章深納誠意復謂宰相曰為吾諭於諫官雖少翁欒大復生亦不能相惑第聞軒轅生高士欲與一言耳未幾軒轅集至帝問曰先生遐壽而長年可致否對曰屏聲色去滋味一哀樂廣惠澤則與天地合體日月齊明是為長年不假外求也帝敬重之八月帝崩年五十矣帝性明叡用法無私恭謹節儉惠愛民物從諫如流天下稱為小太宗每宰相奏事畢忽恬然曰可以間語因問閭閻細事或譚宮中游宴一刻許復正容曰卿等善為之常恐卿輩負朕後日難相見乃起入宮令狐綯嘗謂人曰吾十年秉政最承恩遇然每於延英奏事未嘗不汗霑衣也舊唐史贊曰臣聞黎老言大中故事獻文皇帝器識深遠久歷艱難備知人間疾苦自寶歷已來中人擅權事多假借京師豪右大擾窮民洎大中臨御一之日權豪斂迹二之日姦臣畏法三之日閽寺讋氣由是刑政不濫賢能效用百揆四嶽穆若清風十餘年間頒聲載路帝宮中衣澣濯之衣常膳不過數器非母后侑膳輒不舉樂歲或小飢憂形于色雖左右近習未嘗見怠墮之容與群臣言儼然煦接如對賓僚或有所陳聞虛襟聽納故事人主行幸黃門先以龍腦欝金籍地獻文悉命去之宮人有疾醫視之既瘳即抽金賜之誡曰勿令勅使知謂朕私於侍者其恭儉好善類如此季年風毒召羅浮山人軒轅集訪以治身之要集亦有道之士也未嘗輒語詭異帝益重之及堅謂還山帝曰先生捨我亟去國有災者朕有天下竟得幾年集索筆橫書四十而去乃十四年也興替宜運其若是與而帝道皇猷始終無闕雖漢之文景不足過也惜乎簡籍遺落舊事十無三四吮墨揮翰有所慊然資治通鑑曰宣宗少歷艱難長年踐祚人之情偽靡不周知盡心民事精勤治道賞簡而當罰嚴而必故方內樂業殊俗順軌求之漢世其孝宣之流亞歟論曰唐新舊史唯宣宗朝事實相反特甚唯舊史與資治通鑑皆合新史貶之謂宣宗以察為明無復仁恩之意嗚呼斯言莫知何謂也大凡人君寬厚長者必責以優游無斷至於精勤治道則謂以察為明然則從而可乎孟子曰盡信書不如無書蓋誠然也補怛洛伽山觀音示現之地有唐大中間天竺僧來即洞中燔盡十指親覩妙相與說妙法授以七寶色石靈跡始著其後日本國僧惠鍔自五臺得菩薩畫像欲還本國舟至洞輒不往乃以像舍于土人張氏之門張氏屢覩神異經捐所居為觀音院郡將聞之遣慕賓迎其像到城與民祈福已而有僧名即眾求嘉木扃戶刻之彌月像成而僧不見今之所設是也宋元豐三年王舜封使三韓至此黑風驟起巨龜負舟向山禱告大士現相舟穩還朝以聞朝廷頒金帛移寺建於梅嶺山之陽賜額寶陀祈禱雨暘輒應迨今元朝降香賜田重新寺宇以福邦家永延帝祚唐懿宗漼改咸通杭州大慈山寰中禪師蒲坂人也姓盧氏頂骨圓聳其聲如鐘出家於并州童子寺受心印於百丈禪師結茅於南岳一日南泉至問如何是庵中主師云蒼天蒼天泉云蒼天且置如何是庵中主師云會即便會莫忉忉泉拂袖而出趙州問般若以何為體師云般若以何為體趙州大笑而出師明日見趙州掃地問般若以何為體趙州置菷拊掌大笑師便歸方丈師後住浙江大慈山上堂示眾云山僧不解答話只能識病又云說得一丈不如行取一尺說得一尺不如行取一寸問道者眾山素缺水師擬飛錫夜夢神人告之曰勿他之詰朝見二虎以爪跑地泉自涌出味甘如飴有僧自岳至乃曰童子泉涸矣移來在此故東坡題詩云亭亭石塔東岡上此老初來百神仰虎移泉眼趁行脚龍作浪花供撫掌至今遊人灌濯罷臥聽空階環玦響故知此老如此泉莫作人間去來想咸通三年二月十五日不疾而逝壽八十三臘五十四僖宗諡性空大師定慧之塔制署法師知玄為悟達國師總教門事朗州德山宣鑑禪師劍南人姓周氏博貫三藏嘗講金剛經時以周金剛名之俄慨然曰窮諸玄辯若一毫置於太虛竭世樞機似一滴投於巨浸學與無學吾知之矣乃盡棄其習謁龍潭信禪師問久嚮龍潭及到來潭又不見龍亦不現信曰子親到龍潭是夕師立侍更深信曰何不下去師曰暗信點紙燭與師師接得信即吹滅師豁然大悟曰今後更不疑天下老和尚舌頭也即日便辭信語其徒曰可中有箇漢牙如劍樹口似血盆一棒打不回頭他時向孤峰上立吾道去在師居澧陽垂三十年大中初武陵太守薛延望剏德山精舍延請居之大闡宗風上堂示眾云於已無事則勿妄求妄求而得亦非得也汝但無心於事無事於心則虛而靈寂而妙若毛端許言之本末者皆為自欺毫釐繫念三塗業因瞥爾情生萬劫羈鎖聖名凡號盡是虛聲殊相劣形皆為幻色汝欲求之得無累乎及其厭之又成大患終而無益僧問如何是菩提師打云出去莫向這裏屙如何是佛師云佛是西天老比丘雪峯問從上宗乘以何法示人師云我宗無語句亦無一法與人至是將終謂眾曰捫空追響勞汝心神夢覺覺非竟有何事言訖端坐而逝閱世八十有六臘六十有五時咸通六年十二月三日也勅諡見性大師鎮州臨濟義玄禪師曹州南華人姓邢氏參黃蘗運禪師問如何是佛法的的大意聲未絕運便打如是三度致問三度被打遂辭下山運指往高安大愚處去師至大愚問黃蘗近日有何言句師曰某甲三度問佛法的的大意三度被打不知有過無過愚云黃蘗恁麼老婆心更問有過無過師於是大悟云元來黃蘗佛法無多子愚搊住曰尿床鬼子適來問有過無過而今却道黃蘗佛法無多子汝見箇甚麼師於大愚肋下築三拳愚托開云汝師黃蘗非干我事師由是再回黃蘗師資契會大機大用卓冠一時後還鄉徇趙人之請住子城南臨濟禪苑學徒奔湊師示眾曰赤肉團上有一無位真人常從女等諸人面門出入未證據者看時有僧問如何是無位真人師下禪床搊住云道道其僧擬議師托開云無位真人是什麼乾屎橛師問樂普云從上來一人行棒一人行喝阿那个親對曰總不親師曰親處作麼生普便喝師乃打師問木口和上如何是露地白牛木口曰吽師曰啞木口曰老兄作麼生師曰遮畜生大覺到參師舉拂子大覺敷坐具師擲下拂子大覺收坐具入僧堂眾僧曰遮莫是和上親故不禮拜又不喫棒師聞令喚新到僧大覺遂出師曰大眾道汝未參長老大覺云不審便自歸眾麻谷到參敷坐具問十二面觀音阿那面正師下繩床一手收坐具一手搊麻谷云十二面觀音向什麼處去也麻谷轉身擬坐繩床師拈拄杖打麻谷接却相捉入方丈師上堂云大眾夫為法者不避喪身失命我於黃蘗和上處三度喫棒如蒿枝拂相似如今更思一頓喫誰為我下得手時有僧曰某甲下得手和上合喫多少師與拄杖其僧擬接師便打僧問如何是第一句師曰三要印開朱點窄未容擬議主賓分曰如何是第二句師曰妙解豈容無著問漚和爭負截流機曰如何是第三句師曰看取棚頭弄傀儡抽牽全藉裹頭人師又曰夫一句語須具三玄門一玄門須具三要有權有用汝等諸人作麼生會師唐咸通七年丙戌四月十日將示滅乃說傳法偈曰沿流不止問如何真照無邊說似他離相離名如不稟吹毛用了急須磨偈畢坐逝勅諡慧照大師塔曰澄靈湖南長沙景岑禪師號招賢初住鹿苑其後居無定所但徇緣接物嘗示眾曰我若一向舉揚宗教法堂裏須草深一丈我不得已向女諸人道盡十方世界是沙門眼盡十方世界是沙門全身盡十方世界是自己光明盡十方世界在自己光明裏盡十方世界無一人不是自己我常向女道三世諸佛共十方法界眾生是摩訶般若光光未發時女諸人向什麼處委光未發時尚無佛無眾生消息何處有山河國土來時有僧問如何是沙門眼師云長長出不得又云成佛成祖出不得六道輪回出不得僧云未審出箇什麼不得師云晝見日夜見星僧云學人不會師乃云妙高山色青又青僧云如何是佛師云眾生色身是僧云河沙諸佛體皆同如何有種種名字師云從眼根返源名為文殊耳根返源名為觀音從心返源名為普賢文殊是佛妙觀察智觀音是佛無緣大悲普賢是佛無為妙行三聖是佛之妙用佛是三聖之真體用則有河沙假名體則總名一薄伽梵僧云色即是空空即是色此理如何師偈云礙處非牆壁通處勿虛空若人如是解心色本來同問如何是佛性師偈云佛性堂堂顯現住相有情難見苦悟眾生無我我面何殊佛面問如何是上上人行履處師云如死人眼問上上人相見時如何師云如死人手問善財無量劫來為什麼游普賢身中世界不遍師云女從無量劫來還曾遊得遍不問如何是普賢身師云含元殿裏更問長安問亡僧向什麼處去師有偈云不識金剛體却喚作生緣十方真寂滅誰在復誰行師因臨濟示眾赤肉團上有一無位真人乃有偈曰萬法一如不用揀一如誰揀誰不揀即今生死本菩提三世如來同箇眼仰山問人人盡有這箇事只是用不得師云恰是請女用伸云作麼生用師乃踏倒仰山山曰直下似箇大虫世因名岑大虫洞山良价禪師示寂師會稽人姓俞氏幼出家年二十一往嵩嶽受具者謁南泉值馬祖忌日設齋泉問眾曰今日設齋未審馬祖還來否眾無對師乃出對曰待有伴即來泉聞之讚曰此子雖後生却堪雕琢師曰和上莫壓良為賤次謁溈山問曰頃聞忠國師有無情說法良价未究其微溈曰我這裏亦有只是難得其人曰便請和上道溈曰父母所生口終不敢道曰還有與和上同時慕道者不溈曰此去石室相連有雲巖道人若能撥草瞻風必為子之所重師到雲巖問無情說法什麼人得聞巖曰無情說法無情得聞曰和上還聞不巖曰我若聞女即不得聞吾說法也曰若恁麼即良价不聞和上說法巖曰我說女尚不聞何況無情說法耶師乃述偈曰也大奇也大奇無情說法不思議若將耳聽終難會眼處聞聲方始知遂辭雲巖問什麼處去曰雖離和上未卜所止巖曰早晚却來曰待和上有住處即來巖曰自此一去難得相見師曰難得不相見又問巖曰和上百年後忽有人問還邈得師真如何抵對巖曰但向伊道即這是師良久巖曰承當這箇事大須細審師猶涉疑後因過水覩影大悟前旨因有偈曰切忌從他覓迢迢與我疎我今獨自往處處得逢渠渠今正是我我今不是渠應須恁麼會方得契如如大中末於新豐山接誘學徒其後盛化於高安之洞山嘗因雲巖忌日修齋僧問和上見南泉發跡為什麼與雲巖設齋曰我不重先師道德亦不為佛法只重不為我說破又僧問和上還肯先師也無曰半肯半不肯曰為什麼不全肯曰若全肯即孤負先師也師謂眾曰知有佛向上人方有語話分時有僧問如何是佛向上人師曰非常師問僧世間何物最苦僧曰地獄最苦師曰不然在此衣線下不明大事最苦師問僧名什麼曰某甲師曰阿那箇是女主人公曰見秖對次師曰苦哉苦哉今時人例皆如此只是認得驢前馬後將為自己佛法平沈此之是也客中辯主尚未分明如何辯得主中主僧云如何是主中主師云闍黎自道取曰某甲道得即是客中主如何是主中主師曰恁麼道即易相續也大難師將示寂謂眾曰吾有閑名在誰為吾除得眾皆無對有沙彌曰請和上法號師曰吾閑名已謝問和上違和還有不病者不曰有僧曰不病者還看和上不曰老僧看他有分曰和上爭得看他師曰老僧看他時不見有病又曰離此殼漏子向什麼處與吾相見眾無對遂剃髮披衣令撞鐘湛然而寂時學徒千餘人號慟移時師忽開眸曰夫出家人心不附物是真修行勞生息死於悲何有乃召主事僧令辨愚癡齋一中蓋責其徒戀情也至七日食具方備師隨眾齋畢復謂眾曰僧家無事大率臨行之際勿須諠動明日浴罷端坐長往壽六十三臘四十二諡悟本禪師塔曰寂覺是歲五月帝幸安國寺賜國師知玄寶座高二丈材用沈香塗髤縷龍鳳葩蒍金鈿之上施復座陳經几其前四隅立瑞鳥神人高數赤磴道以陞前被繡囊錦襜珍麗絕甚時宮中日齋萬僧帝自為贊唄宰相蕭倣諫以為天竺法割愛取滅非帝王躬踐今筆梵言口梵音不若徵謬賞濫罰振殃祈福況佛者可以悟取不可以相求懿宗雖不納然嘉美其言玄姓陳氏世號陳菩薩三學洞貫名蓋一時異跡尤多及僖宗避巢賊幸城都遣御史郭遵齎璽書徵赴行在帝素重其名引對大悅賜號悟達國師留行宮久之辭歸九隴忽定中見菩薩降其室摩玄頂演深妙音而慰安之言訖即隱俄一珠入玄左股隆起楚甚上有晃錯二字玄知夙債也即右脇安臥而逝著述凡二十餘萬言行於世弟子僧徹徹弟子覺暉俱有重名三世為僧統或謂玄前身蓋漢川三學山知鉉法師鉉在世嘗講十地品感地變金色及終感病與玄絕類咸通十一年相國裴休薨休字公美孟州人兒時與兄弟偕隱晝講經夜著書終年不出戶有饋鹿者諸生薦之休不食曰蔬食猶不足今一啗肉後何以繼擢進士第累更內任嘗出刺洪州一日入龍興寺觀壁畫歎曰容儀可觀高僧何在時有數僧對不愜休曰此間莫有禪者麼僧云近一僧至似禪者休命召乃黃蘗運禪師時未顯名休以前問扣之運高聲曰裴休休應諾運曰在什麼處休豁然從此契入遂迎入府第旦夕問法及移鎮宛陵亦命與俱由是深徹法源復與圭峯密禪師道緣尤密大中時執政六年次歷諸鎮節度薨年七十有四休能文章書揩遒媚有體法為人醞藉操守嚴正進止雍閑宣宗嘗曰休真儒者居常不御酒肉著釋氏文數萬言其圭峰禪源諸詮序曰禪師集禪源諸詮為禪藏而都序之休曰未嘗有也自如來現世隨機立教菩薩間生隨病指藥故一代時教開深淺之三門一真如心演性相之別法馬龍二士皆弘調御之說而空性異宗能秀二師俱傳達磨之心而頓漸殊稟天台專依三觀牛頭無有一法江西舉體全真荷澤直指知見其他空有相破真妄相攻反奪順取密指顯說故西域中夏其宗實繁良以病有千源藥生多品投機隨器不得一同雖俱為證悟之門盡是正真之道然諸宗門下通少局多故數十年來師法益壞以承稟為門戶各自開張以經論為戈矛互相攻擊情隨函矢而遷變法逐人我以高低是非紛拏莫能辨析則向者世尊菩薩諸方教宗適足以起諍後人增煩惱病何利益之有哉圭峯禪師久而歎曰予丁此時不可默矣於是以如來三種教義印禪宗三種法門融瓶槃釵釧為一金攪酥酪醍醐為一味振綱領而舉者皆順據會要而來者同趨尚恐學者之難明也又復直示宗源之本末真妄之和合空性之隱顯法義之差殊頓漸之同異遮表之回互權實之淺深通局之是非莫不提耳而告之指掌而示之嚬呻以吼之柔和以誘之乳而藥之恐性命之夭殤也保而護之念水火之漂焚也揮而散之悲鬪諍之牢固也大明不能破長夜之昏慈父不能保身後之子若吾師者捧佛日而委曲回照疑曀盡除順佛心而橫亘大悲窮劫蒙益是則世尊為闡教之主吾師為會教之人本末相符遠近相照可謂畢一代時教之能事矣或曰自如來滅後未嘗大都而通之今一旦違宗趣而不守廢關防而不據無乃乖祕藏密契之道乎答曰佛於法華經涅槃會上亦以融為一味但昧者不覺故涅槃經云迦葉菩薩曰諸佛有露語而無密藏世尊讚歎曰如來之言開發顯露清淨無翳愚人不解謂之祕藏智者了達則不名藏此其證也故王道興則外戶不閉而守在夷狄佛道備則諸法總持而防在外魔不當復執情攘臂於其間也嗚呼後學當取信於佛無取信於人當取證於本法無取證於末習能如是則可以報圭峯之劬勞德矣咸通十四年三月庚午詔兩街僧於鳳翔法門寺迎佛骨於是以金銀為剎珠玉為帳孔鷸周飾之小者尋丈高者倍之刻檀為簷柱陛墄塗黃金每一剎數百人舉之香輿前後係道綴玉琴瑟幡蓋殊綵以為幢旌費不貲限以四月八日至京師綵觀夾道天子御安福門樓迎拜引入內道場三日後出京城諸寺詔賜兩街僧金帛京師耆老及見元和事者悉厚賜所過鄉聚皆裒土為剎相望於途光景晝見京城高貲相與集大衢作僧臺縵闕注水銀為池金玉為樹集桑門羅像設考鼓鳴螺繼日夜下詔曰朕以寡德纘承洪業十有四年頃值寇興王師未息朕憂勤在位愛育生靈遂尊崇釋教至重玄門迎請真身為百姓祈福今人陷之眾隘塞路岐載念狴牢寢興在慮嗟我黎人陷于刑辟況漸當暑毒繫於縲絏京畿及天下諸州府見禁囚遞減死一等明年四月詔送佛骨歸于鳳翔都人耆耋辭餞皆鳴咽流涕新史贊曰人之惑怪神也甚哉若佛者特西域一槁人耳裸頂露足以乞食自資癯辱其身屏營山樊行一概之苦本無求於人徒屬稍稍從之然其言荒茫漫靡夷幻變現善推不驗無實之事以鬼神死生貫為一條據之不疑掊嗜欲棄親屬大抵與黃老相出入至漢十四葉書入中國蹟夫生人之情以耳目不際為奇以不可知為神以物理之外為畏以變化無方為聖以生而死死而復生回復償報歆艶其間為或然以賤近貴遠為喜鞮譯差舛不可研詰華人之譎誕者又攘莊周列禦寇之說佐其高層累架騰直出其表以無上不可加為勝妄相夸協而唱其風於是自天子逮庶人皆震動而奉祀之初宰相王縉以緣業事佐代宗始作內道場晝夜梵唄冀禳寇戎大作盂蘭肖祖宗像分供寺塔為賤臣嘻笑至憲宗遂迎佛骨於鳳翔內之宮中韓愈指言其弊帝怒竄愈瀕死憲亦弗克天年幸福而禍無乃左乎懿宗不君精爽奪迷復蹈前車而覆之興哀無知之場匃庇百解之胾以死自誓無有顧籍流涕拜伏雖事宗廟上帝無以進焉屈萬乘之貴自等於古胡數千載而遠以身為殉嗚呼運痑祚殫天告之矣懿不三月而殂唐德之不競厥有來哉論曰甚矣宋景文公詆毀吾先師之厚也屢欲直其辭而為之解嘲及得大顛對退之之論李節贈疏言之敘凡予所欲言者彼既言矣故不別論且憲懿二宗誠為崇奉太過至於高祖沙汰三教詔下而位移武宗大滅釋氏未逾歲而被禍此亦不得不懼也雖然真佛也者聖凡之大本也體與太虛等遍用與眾庶同功無為而無所不為無在而無所不在然則心外見佛而過奉之者非正見也昧乎大本而故毀之者即自毀也景文斥其奉之之弊而匿其毀之之失豈良史之謂哉僖宗儼懿第五子十一即位年二十七崩葬靖陵改乾符是歲十一月兩日並出而鬪改廣明改中和拓拔思恭以兵赴難以之權夏綏節度使澧州夾山善會禪師廣州峴亭人也姓廖氏九歲於潭州龍牙山出家依年受戒往江陵聽習經論該練三學遂參禪會勵力參承初住京口一夕道吾策杖而至遇師上堂僧問如何是法身師曰法身無相曰如何是法眼師曰法眼無瑕師又曰目前無法意在目前不是目前法非耳目所到道吾乃笑師乃生疑問吾何笑吾曰和上一等出世未有師可往浙中華亭縣參船子和上去師曰訪得獲否道吾曰彼師上無片瓦遮頭下無卓錐之地師遂易服直詣華亭會船子鼓櫂而至資師道契微眹不留師比欲遁世忘機尋以學者交湊廬室星布曉夕參依唐咸通十一年庚寅海眾卜于夾山遽成院宇師上堂示眾曰夫有祖以來時人錯會相承至今以佛祖句為人師範如此却成狂人無智人去他只指示汝無法本是道道無一法無佛可成無道可得無法可捨故云目前無法意在目前他不是目前法若向佛祖邊學此人未有眼目皆屬所依之法不得自在本只為生死茫茫識性無自由分千里萬里求善知識須有正眼永脫虛謬之見定取目前生死為復實有為復實無若有人定得許女出頭上根之人言下明道中下根器波波浪走何不向生死中定當取何處更疑佛疑祖替汝生死有智人笑女偈曰勞持生死法唯向佛邊求目前迷正理撥火覓浮漚僧問從上立祖意教意和上此間為什麼言無師曰三年不食飯目前無飢人曰既無飢人某甲為什麼不悟師曰只為悟迷却闍黎師說頌曰明明無悟法悟法却迷人長舒兩脚睡無偽亦無真僧問如何是夾山境師曰猿抱子歸青嶂裏鳥衘花落碧岩前師再闢玄樞迨于一紀唐中和元年辛丑十一月七日召主事曰吾與眾僧話道累歲佛法深旨各應自知吾今幻質時盡即去女等善保護如吾在日勿得雷同世人輒生惆悵言訖至于夜奄然而逝其月二十九日塔于本山壽七十七臘五十七勅諡傳明大師塔曰永濟光啟三月帝歸于京師是歲巖頭豁禪師示寂師泉州人姓柯氏少落髮抵長安受具游講席習經律次與雪峯欽山結伴優游禪苑初造臨濟值濟遷化見仰山才入門提起坐具云和上仰山擬取拂子舉之師曰不妨好手次見德山執坐具上法堂瞻視山曰作什麼師咄之山曰老僧罪過在什麼處師曰兩重公案便下參堂山曰這箇阿師稍似箇行脚人至來日上問訊山曰闍黎什麼處學得這箇虛頭來師曰全豁終不自謾山曰向後不得辜負老僧雪峯在德山作飯頭一日飯遲德山托鉢至法堂上峯曬飯巾次見德山云這老漢鐘未鳴鼓未響托鉢向什麼處去德山便歸方丈峯舉似師師云大小德山不會末後句山聞差侍者喚師至方丈問汝不肯老僧那師密啟其意德山至來日上堂與尋常不同師到僧堂前撫掌大笑云且喜得老漢會末後句他後天下人不柰何雖然如此也只得三年德山果三年後遷化問古帆未掛時如何答後園驢喫草上堂謂眾曰吾嘗究涅槃經見三段文似衲僧說話又曰休休有僧禮拜請益師曰經云吾教意如伊字三點第一向東方下一點點開諸菩薩眼第二向西方下一點點諸菩薩命根第三向上方下一點點諸菩薩頂此是第一段義又曰吾教意如摩醯首羅劈開面門竪亞一隻眼此是第二段義又曰吾教意猶塗毒鼓擊一聲遠近聞者皆喪是第三段義時小岩上座問如何是塗毒鼓師以兩手按膝亞身曰韓信臨朝底問浩浩塵中如何辯王師曰銅沙鑼裏滿盛油問如何是道師曰破草鞋拋向湖裏著或問佛問法問道問禪者師皆作噓聲嘗謂眾曰老漢去時大吼一聲了去其後中原盜起眾皆辟地師端居自如一日賊大至責以無供餽遂剚刃焉師神色不動大叫一聲而終壽六十有一後唐追諡清嚴大師有嗣法羅山能世其高風云改文德三月帝崩昭宗曄懿第七子為君俊頴有興復志而外患已成內無賢佐雖有智勇而不能為年三十八為朱全忠等弑于御幄葬和陵在位十六年改龍紀改大順此下隨所在十三處󰊉雷氏曰西秦茂貞茂貞號秦鳳翔三七吳行蜜揚吳淮南四主四六吳越鏐錢杭吳越五主八四燕守光守光僭燕一十九年楚殷馬楚湖南五主五七蜀建王建前蜀二主三五荊季興季興荊南五主五七閩審知王閩福建五主五五南漢隱南漢隱廣五主六七蜀知祥知祥後蜀二主四一南唐昇李唐江南三主三九殷延改延改號殷建州三年東漢旻東漢崇原四主二八西秦茂貞是年仰山惠寂禪師示寂韶州懷化人也姓葉氏年十五欲出家父母不許後二載師斷手二指跪致父母前誓求正法以答劬勞遂依南華寺通禪師落髮未登具即遊方初謁耽源已悟玄旨後參溈山遂升堂奧祐問曰女是有主沙彌無主沙彌曰有主曰在什麼處師從西過東立溈知是異人便垂開示師問如何是真佛住處溈曰以思無思之妙返思靈焰之無窮思盡還源性相常住事理不二真佛如如師於言下頓悟自此執侍十有五載凡有言句皆為後世宗範一日師問溈山曰和上浮漚識近來寧未溈山云我無來經五年也仰曰若恁麼和上如今身前應普超三昧頂溈山云未在仰曰性地浮漚尚寧然燈身前何故未溈山云理則如是我未敢保任仰曰如何是未敢保任處溈山云女莫口解脫女豈不聞安秀二師被則天試入水始知有長人到這裏鐵佛也須汗出寂子女大須修行莫終日口密及領眾住王莽山一日禪床陷入地中地神告以此山不任和上居止東南有大仰山乃人間福地遂遷止仰山示眾曰女等諸人各自回光返照莫記吾言女無始劫來背明投暗妄想根深卒難頓拔所以假說方便奪女粗識如將黃葉止啼有什麼是處亦如人將百種貨物與金寶作一鋪貨賣柢擬輕重來機所以道石頭是真金鋪我這裏是雜貨鋪有人來覓鼠糞我亦拈與他來覓真金我亦拈與他時有僧問鼠糞即不要請和上真金師云齧鏃擬開口驢年亦未會師云索喚則有交易不索喚則無我若說禪宗身邊要一人相伴亦無豈況五百七百眾耶我若東說西說則爭頭向前採拾如將空拳誑小兒都無實處我今分明向女說聖邊事且莫將心湊泊但向己性海如實而修不要三明六通何以故此是聖末邊事如今且要識心達本但得其本不愁其末他時後日自具去在若未得本縱饒將情學他亦不得豈不見溈山和上道凡聖情盡體露真常事理不二即如如佛師因歸溈山省覲祐問子既稱善知識爭辨得諸方來者知有不知有有師承無師承是義學是玄學子試說看師曰惠寂有驗處但見諸方僧來便竪起拂子問伊諸方還說這箇不說又曰這箇且置諸方老宿意作麼生祐嘆曰此是從上宗門爪牙祐問大地眾生業識茫茫無本可據子作麼生知他有之與無師曰惠寂有驗處時有一僧從面前過師召云闍黎僧回首師曰和上這箇便是業識茫茫無本可據祐曰此是師子一滴乳能散六斛驢乳鄭愚相公問不斷煩惱而入涅槃時如何師竪起佛子公云入之一字不要亦得師云入之一字不為相公師問雙峯師弟近日見處如何對曰據某甲見處實無一法可當情師曰汝解猶在境雙峯曰某甲只如此師兄如何師曰汝豈無能知無一法當情者溈山聞云寂子一句疑殺天下人僧問禪宗頓悟畢竟入門的意如何師曰此意極難若是祖宗門下上根上智一聞千悟得大總持此根人難得其有根微智劣所以古德道若不安禪靜慮到這裏總須茫然僧曰除此格外還別有方便令學人得入也無師曰別有別無令女心不安汝是什麼處人曰幽州人曰女還思彼處不曰常思師曰彼處樓臺林苑人馬駢闐女反思思底還有許多般也無曰某甲到這裏一切不見有師曰女解猶在境信位即是人位即未是據女所解只得一玄得坐披衣向後自看溈山一日復問師曰女向後記得人不師曰若記只記見解溈曰何以如此師曰西竺般若多羅讖二千年事至時毫髮不移曹溪亦讖身後有難及至亦無爽今時還得不溈曰此是行通我是自宗通亦是學禪未問六通師曰某謂見解宗通語絕滲漏屬語密行解照用自辨清濁業屬意密某未齊曹溪與般若多羅不敢輒記溈山深然之先是師預示偈曰吾年七十七老去是今日任性自浮沈兩手攀膝屈至是兩手抱膝而逝師之異迹及垂讖記具存本山實錄改景福改乾寧吳行密乾寧四年趙州從諗禪師示寂閱歲一百二十師曹州人姓郝氏落髮未具戒便造南泉泉一見深器之一日問如何是道泉云平常心是道師曰還可趣向不曰擬向即乖師曰不擬如何知是道泉云道不屬知不屬不知知是妄覺不知是無記若真達不疑之地猶如太虛廓然虛豁豈可強是非耶師於言下大悟自是周旋南泉之門凡二十年次遍歷諸方後歸北地眾請住趙州觀音古剎示眾曰如明珠在掌胡來胡現漢來漢現老僧有時將一枝草作丈六金身用有時把丈六金身作一枝草用佛是煩惱煩惱是佛問曰未審佛是誰家煩惱師曰與一切人煩惱僧云如何免得師云用免作麼問師還入地獄不答云老僧末上入僧云大善知識為什麼却入地獄師云若不入阿誰教化女真定帥王公携諸子入院師坐而問曰大王會麼王云不會師云自小持齋今已老見人無力下禪床王公加禮而去一日示眾曰金佛不度爐木佛不度火泥佛不度水真佛屋裏坐菩提涅槃真如佛性盡是貼體衣服亦名煩惱不問即無煩惱且實際理地什麼處著得一心不生萬法無咎女但究理坐看三二十年若不會道截取老僧頭去夢幻空花何勞把捉心若無異萬境一如既不從外得更拘執作什麼如羊相似拾物安向口裏老僧見藥山和上道有人問著便交合取狗口老僧亦交合却口師之玄言天下推為宗門妙唱云改光化聖胄集成上與崔胤謀誅宦官改天復雲居道膺禪師示寂師幽州玉田人參洞山价公契悟宗旨价深可之曰此子已後千萬人把不住一日問曰昔南泉問講彌勒下生經僧云彌勒什麼時下生僧曰見在天宮當來下生南泉云天上無彌勒地下無彌勒師問只如天上無彌勒地下無彌勒未審誰與安名洞山直得禪床震動乃曰膺闍黎及結庵於後洞日感天厨奉供洞山勉令隨方接人遂登雲居學徒奔湊至一千五百眾嘗示眾曰古人云地獄未是苦若向此衣單下不明大事却是最苦女等既在這箇行流十分去九不較多也更著些子精彩便是上座不屈平生行脚不辜負叢林古人道欲得保任此事須向高高峰頂立深深海底行方有些子氣力汝若大事未辦須履踐玄途又曰汝等師僧家發言吐氣須有來由凡問事須識好惡尊卑良賤信口無益傍家到處覓相似語言所以尋常向兄弟道莫怪不相似恐同學太多去第一莫將來不相似八十老人出場屋不是小兒戲一言參差千里萬里難為收攝直至敲骨打髓須有來由言語如鉗夾鉤鎖相續不斷始得頭頭上具物物上新可不是精得妙底事道女知有的人終不取次十度擬發言九度却休去為什麼如此恐怕無利益體得的人心如臘月扇口邊直得醭出不是汝強為任運如此欲得恁麼事須是恁麼人既是恁麼人何愁恁麼事學佛邊事是錯用心假饒解得千經萬論講得天華落石點頭亦不干自己事況乎其餘有何用處若將有限心識作無限中用如將方木逗圓孔多少差訛設使攢花簇錦事事及得盡一切事亦只喚作了事人無過人終不喚作尊貴將知尊貴邊著得什麼物不見從門入者非寶捧上不成龍知麼又曰如好獵狗只解尋有踪跡底忽遇羚羊掛角莫道跡氣亦不識僧問羚羊掛角時如何師曰六六三十六曰不會師云不見道無蹤跡一僧在房內看經師隔窓問闍黎念者是什麼經對曰維摩經曰不問維摩經念者是什麼經其僧有省師臨終前期五日為眾開最後方便序出世始末眾皆愴然至時端坐而化後唐諡曰弘覺禪師改天祐哀帝祝天祐二年濮王紃右唐十九帝凡二百九十年五代敘曰後梁朱氏篡唐閱五朝八姓十有三君五十三載歐陽文忠公泫春秋著為五代史古所謂春秋作而亂臣賊子懼然自秦漢而下禍起蕭牆變生肘腋君臣父子之際所不忍願聞者奚更不懼之多乎予嘗以唐新舊本紀參校粗見文忠師仰春秋略例紀事褒貶之妙非他史所及因采數十端著新唐史本紀略例一篇及得五代史閱其自發述作之意與予言亦頗合然舉春秋宗王之作裁正唐史可也以之致虛名盛禮而歆艶五代之君不幾於枉設乎朱全忠弑昭宗滅唐祚雖王莽劉曜之惡不足以比之及其有國父父子子更相屠僇不殊犬豕之死正吾教善惡因果之効也文忠篾視而不取特假春秋峨巍位號朝儀以賁之卒無一辭深誅痛責使世忠良閱之曷以泄胸中之不平乎荊國王文公嘗歎惜文公不脩晉書而脩五代史予之言蓋文公歎惜之意也至於李克用石敬瑭劉知遠皆突厥沙陀夷狄之種朱全忠郭威乃中國人反不若三夷狄近人類也郭威代漢及養子世宗頗有聲然議者概見而未知詳夫梁太祖溫改開平僖宗賜姓全忠禪唐之後更名晃字匡聖本宋州碭山午溝里人父曰誠以五經教之果篡唐祚年六十一為子友珪弑矣在位六年都汴遷洛雷氏曰吳越鏐雷氏曰燕守光雷氏曰五月雪峯義存禪師示寂師泉州人姓曾氏十七落髮往幽州受具綿歷禪會緣契德山咸通中登象骨山雪峯剏院玄侶奔萃懿宗賜號真覺大師上堂僧問拈󱟪竪拂不當宗乘和尚如何指示師竪起拂子其僧抱頭而出師乃不顧道怤問只如古德豈不是以心傳心師曰兼不立文字語句怤曰只如不立文字語句師如何傳師良久怤禮拜師曰更問我一轉豈不好怤曰就和上請一轉話頭師曰只恁麼唯別有商量曰和上恁麼即得長慶問從上諸聖傳受一路請師垂示師默然長慶禮拜而退師莞爾而笑師有時謂眾曰堂堂密密地道怤出問曰是什麼堂堂密密師起立曰道什麼怤退步而立師垂語曰此事得恁麼尊貴得恁麼綿密怤對曰某甲到來數年不問和上恁麼示誨師曰我向前雖無如今已有莫有妨麼曰不敢如此和上不已而已師曰致使我如此怤從此信入因普請次師舉溈山見色便見心語問怤還有過也無怤曰古人為什麼事師曰雖然如此要共女商量曰恁麼即不如道怤鋤地去又嘗普請次師問皎然曰古人道誰知席帽下元是昔愁人古人意作麼生皎然側戴笠子曰這箇是什麼人語又問曰持經者能荷擔如來然乃捧師向禪床上著一日紹卿隨師經行次見芋葉動師指動葉示之卿曰某甲怕怖師曰是汝屋裏底怕怖什麼紹卿從此開悟安國弘瑫參師師曰甚處來曰江西師曰什麼處見達磨曰分明向和上道師曰道什麼瑫曰什麼處去來一日師見瑫忽搊住云盡大地是解脫門把手教伊入不肯入曰和上怪弘瑫不得師曰雖然如此爭柰背後許多師僧何太原孚上座參師禮拜訖立於座右師才顧視孚便下看主事異日師見孚指日示之孚搖手而出師曰汝不肯我孚曰和上搖頭某甲擺尾什麼處不肯和上師曰到處也須諱却一日眾僧晚參師在中底臥孚曰五州管內只有這和上較些子師便起去師居閩川四十餘年法席之盛卓冠天下常不下一千五百眾臨終出遊藍田莫歸浴畢中夜示寂壽八十有七十一月玄沙師備禪師示寂師少為漁家子年甫三十始出家具戒習頭陀行與雪峯師資道契雪峯每歎曰備頭陀再來人也閱楞嚴經發明心地由是應機敏捷與修多羅冥契諸方玄學者有所未決必從之請益師上堂時久眾謂不說法一時各歸師乃呵之曰看總是一樣底無一箇有智慧但見我開兩片皮盡來簇著覓言語意度是我真實為他却總不知看恁麼大難大難十方諸佛把女向頂上著不敢錯誤著一分子只道此事唯我能知會麼如今相紹繼盡道承釋迦我道釋迦與我同參汝道參阿誰會麼汝今欲得出他五蘊身田主宰但識取汝祕密金剛體古人向汝道圓成正遍周沙界我今少分為汝智者可以譬喻得解汝見此閻浮提日麼世間人所作興營養身活命種種作業莫非承他日光成立只如日體還有多般及心行麼還有不周遍處麼欲識此金剛體亦如是只如今山河大地十方國土色空明暗及汝身心莫非盡承汝圓成威光所現直是天人群生類所作業次受生果報有性無情莫非承女威光乃至諸佛成道果接物利生莫非盡承女威光只如金剛體還有凡夫諸佛麼有女心行麼不可道無便當去女既有如是奇特會麼努力珍重師初住梅溪後居玄沙一時天下叢林海眾皆望風欽服閩帥王公待以師禮學徒垂千人室戶不閉師應機接物垂二十年所演法要有大錄行于世沒年七十有五閩帥賜號宗一禪師楚殷雷氏曰蜀建雷氏曰荊季興雷氏曰吳渥閩審知雷氏曰南岳山惟勁頭陀集光化以來出世宗師機緣為續寶林傳改乾化南漢隱雷氏曰梁祖疾甚郢王友珪左遷菜州刺史不行乃微行詣左龍虎統軍韓勍謀入伏禁中友珪僕夫馮廷鍔刺帝于寢殿矯詔友珪權主軍國之務發喪即帝位初梁祖溫略地於宋亳間偶與逆旅婦人野合而生立未一年友貞貶為庶人改年元鳳末帝友貞一名瑱溫第三子聞友珪亂起兵討之既殺友珪命趙嵓傳國寶至汴迎王即位更名鍠且都汴蓋祖地矣唐使皇甫麟滅之在位十年復稱乾化改貞明晉兵七萬來伐遼主阿保機稱帝立國號大契丹改元天贊遼之始也明州奉化縣布袋和尚者未詳氏族自稱名契此形裁腲脮蹙額皤腹出語無定寢臥隨處常以杖荷一布囊凡供身之具盡貯囊中入󱈛肆聚落見物則乞或醯醢魚爼才接入口分少許投囊中時號長汀子布袋師也嘗雪中臥雪不沾身人以此奇之或就人乞其貨則售示人吉凶必應期無忒天將雨即著濕草屨途中驟行遇亢陽即曳高齒木履市橋上竪膝而眠居民以此驗知有一僧在師前行師乃拊僧背一下僧迴頭師曰乞我一文錢曰道得即與汝一文師放下布袋叉手而立白鹿和上問如何是布袋師便放下布袋又問如何是布袋下事師負之而去先保福和上問如何是佛法大意師放下布袋叉手保福曰為只如此為更有向上事師負之而去師在街衢立有僧問和上在遮裏作什麼師曰等箇人曰來也來也師曰女不是遮箇人曰如何是遮箇人師曰乞我一文錢師有歌曰只箇心心心是佛十方世界最靈物縱橫妙用可憐生一切不如心真實騰騰自在無所為閑閑究竟出家兒若覩目前真大道不見纖毫也大奇萬法何殊心何異何勞更用尋經義心王本自絕多知智者只明無學地非聖非凡復若乎不疆分別聖情孤無價心珠本圓淨凡是異相妄空呼人能弘道道分明無量清高稱道情携錫若登故國路莫愁諸處不聞聲又有偈曰一鉢千家飯孤身萬里遊青目覩人少問路白雲頭梁貞明二年丙子三月師將示滅於嶽林寺東廊下端坐磐石而說偈曰彌勒真彌勒分身千百億時時示時人時人自不識偈畢安然而化其後他州有人見師亦負布袋而行於是四眾競圖其像今嶽林寺大殿東堂全身見存漢龑蜀衍吳溥改龍德上聞李嗣源兵至令皇甫麟殺己嗣源兵入城國亡右朱梁二主共一十七年後唐雷氏曰武皇帝克用莊宗存勗改同光朝廷封李茂貞為秦王高季興為南平王魏府興化存獎禪師詔入內庭帝問禪要御賜馬一疋不慣墜馬傷足至次年示疾帝一日謂師曰朕收大梁得一顆無價明珠未有人酬價師曰請陛下珠看帝以手展開幞頭脚師曰君王之寶誰敢酬價師化後勅諡廣濟大師塔曰通濟師嘗問僧什麼處來曰崔禪處來師曰將得崔禪喝來否曰不將得來師曰恁麼即不從崔禪來僧便喝師遂打師示眾曰我只聞長廊下也喝後架裏也喝諸子汝莫盲喝亂喝直饒喝得興化向半天裏住却撲下來氣欲絕待興化蘇息起來向汝道未在何故我未曾向紫羅帳裏撒真珠與汝諸人虛空裏亂喝作什麼師勘克賓語具傳燈朝廷遣周德威執劉守光至雁門吳溥前蜀錢鏐封吳越國王閩延翰改天成明宗嗣源立閩鏻改元天寶遼主德光名耀屈之荊從誨改長興秦王李茂貞入朝去建國之制楚希聲楚希範孟知祥初令雕九經印板栴檀瑞像自下二十一年復在江南福州長慶惠稜禪師示寂杭之鹽官人姓孫氏幼歲稟性淳淡年十三於蘇州通玄寺出家登戒歷參禪肆唐乾符五年入閩中謁西院訪靈雲尚有凝滯乃之雪峯因問從上諸聖傳受一路請垂指示峯默然師設禮而退峯莞爾而笑異日雪峯謂師曰我尋常向師僧道南山有一條鼈鼻蛇汝諸人好看取對曰今日大有人喪身失命峯然之師入方丈參雪峯曰是什麼師曰今日天晴好普請自此酬問未嘗爽於玄旨乃述頌曰萬象之中獨露身唯人自肯乃方親昔時謬向途中覓今日看如火裏氷師來往雪峯二十九載至天祐三年受泉州刺史王延彬請住招慶後閩帥請居長樂府之西院奏額曰長慶號超覺大師上堂良久謂眾曰還有人相悉麼若不相悉欺謾兄弟去只今有什麼事莫要窒塞也無復是誰家屋裏事不肯當荷更待何時若是利根參學不到這裏來會麼如今有一般行脚人耳裏總滿也假饒收拾底還當諸人行脚事麼廣說具如傳燈錄師兩處開法徒眾一千五百化行閩越二十七載後唐長興三年壬辰五月十七日歸寂壽七十有九臘六十吳越錢傳󱟸閩改龍啟閔帝存厚四月改清泰末帝存珂蜀孟知祥是年二月功德司奏每年帝誕節諸州府奏薦僧尼欲立講經科禪定科持念科文章議論科以試其能不帝從奏許王蜀昶石晉雷氏曰改天福高祖敬瑭閩昶晉歲用金帛三十萬遺大遼南唐昇雷氏曰蜀大遼閩延曦吳越王佐南漢玢南漢晟改開運少帝重貴右晉二主凡十一年南唐璟是年舊唐史成劉喣撰授司空平章事江南上元縣一民暴死三日復甦詣唐主具奏入冥見先帝言為宋齊丘所誤殺和州降卒千餘人冤訴仗汝歸語嗣君凡寺觀鳴鐘可延久其聲吾受苦唯聞鐘則暫休或能為造一鐘尤善吾在位日甞以于闐國遺我玉天王像藏於瓦棺寺佛左膝人無知者汝以此為驗唐主遂詣瓦棺寺佛膝得天王像感泣造一鐘於清涼寺鐫其上曰薦烈祖考高皇帝脫幽出厄以玉像建塔葬蔣山殷延政雷氏曰契丹正月遼主德光入晉不一年漢雷氏曰高祖知遠後更名暠乃晉開運四年也遼世宗立楚希廣改乾祐吳越倧隱帝承佑吳越王俶荊保融楚希萼雲門文偃禪師示寂師姑蘇嘉興人姓張氏初參睦州蹤禪師州見來便閉却門師三扣門問誰師云某甲州云作什麼師云己事未明乞師指示州才開門師拶入州擒住云速道速道師擬議州托開云秦時𨍏轢鑽師從此悟入州即指師見雪峯師至雪峯莊遇僧上山即教之云汝到山頭見和上上堂眾才集便出握腕立地云這老漢項上鐵枷何不脫却其僧如教致問峯下座搊住云速道速道僧無對峯云適來不是爾語僧云是某甲語峯云侍者將繩棒來僧云某在莊上見一浙中上座教來恁麼問峯云大眾去莊上迎取五百人善知識來師上山才見雪峯便問因什麼得到與麼地師乃低頭從此契合決擇久之遍訪諸方晚游廣中靈樹知聖禪師久遲師來比至亦率眾門迎命居第一座樹將終遺書囑廣主請師繼踵住持師上堂僧問如何是一代時教師云對一說問如何是法眼師云普問如何是諸佛出身處師云東山水上行問乞師指箇入路師云喫粥喫飯問如何是透法身句師云北斗裏藏身問如何是不掛唇吻一句師云合取狗口問如何轉動即得不落階級曰南斗七北斗八師乃云眼睫橫亘十方眉毛上透乾坤下透黃泉須彌山塞却爾咽喉還有會處麼若會得拽取占波國與新羅國鬪額又云盡乾坤一時將來著女眼睫上爾諸人聞恁麼道不敢望爾出來性懆把老僧打一摑且緩緩子細看是有是無是个什麼道理直饒向這裏明得若遇衲僧門下好槌脚折汝若是箇人聞說道什麼處有老宿出世便驀面唾污我耳目汝若不是箇脚手才聞人舉便當荷得早落第二機又曰直得觸目無滯達得名身句身一切法空山河大地是名名亦不可得喚作三昧性海俱備猶是無風匝匝之波直得忘知與覺覺即佛性矣喚作無事人更須知有向上一竅在又曰彈指謦咳揚眉瞬目拈槌竪拂或作圓相盡是撩鉤搭索佛法二字未曾道著道著即撒屎撒尿又曰光不透脫有兩般病一切處不明面前有物是一又透得一切法空隱隱似有箇物相似亦是光不透脫又法身亦有兩般病得到法身為法執不忘己見猶存坐在法身邊是一直饒透得法身去放過即不可子細檢點來有什麼氣息亦是病又曰直得乾坤大地無纖毫過患猶是轉句不見一色始是半提直得如此更須知有全提時節師居靈樹久之遷韶陽雲門廣主屢請入內問法待以師禮往來學徒不下千人臨終以表辭廣主垂戒學徒端坐而逝遺命塔全身於方丈後一十七年至宋乾德三年雄武軍節度推官院紹莊夢師以拂子招之曰為吾寄語秀華宮使特進李托奏請開塔吾久蔽塔中宜令暫出李得其語即以奏聞尋有旨令韶州刺史同詣雲門開塔果見師真容如生髭髮皆長李復上其事廣主迎真身赴闕留內庭供養逾月送歸封塔諡大慈匡真宏明禪師有法嗣澄遠焉十一月右漢二主四年周雷氏曰太祖威更名廣改元廣順遼穆宗璟番名兀律東漢旻世尊示滅一千九百年矣汝州寶應南院顒禪師示寂師系河北人嗣興化獎禪師上堂示眾曰赤肉團上壁立千仞時有僧問赤肉團上壁立千仞豈不是和上語師曰是其僧乃掀倒禪床南院曰這瞎驢便棒又云諸方只具󱉘啄同時眼不具󱉘啄同時用有僧便問如何是󱉘啄同時用云作家不󱉘啄同時失僧云此猶未是某甲問處云汝問處作麼生僧云失師乃打僧不肯後於雲門會下聞二僧舉前因緣一僧云當時南院棒折那僧聞此語忽然大悟方見南院答話處僧却回汝州省覲值師遷化乃訪風穴穴認得便問上座是當時問南院󱉘啄同時話底麼僧云是穴云會也未僧云會也穴云爾當時作麼生會僧云某甲當時如燈影中行相似穴云女會也旃檀瑞像此下一百七十七年在汴京世宗榮字茂先改顯德東漢承鈞二月詔廢天下無勅額寺院凡三萬三百三十六所存者二千七百所廢銅像為錢時鎮州銅大悲像感應異常州之士民願以錢貸制不許及毀其背群力皆墮腕而死遂停其半制出家者必俟父母命郡國歲造僧帳凡死亡還俗者以時關落之僧帳自此始詔詔華山隱士陳摶入見問以飛昇黃白之術摶答曰天子富有四海不應問遣還山東漢年改天會顯德五年七月十七清涼文益禪師示疾江南國主親降候問越旬有五日沐浴辭眾端坐而逝停龕三七顏貌如生公卿李建勳而下素服奉全身建塔諡曰大法眼禪師餘杭人姓魯氏初究教乘傍探儒典游方遇羅漢琛禪師頓明大事久之卓菴而居次歷江外至臨川州牧請住崇壽開堂示眾曰諸人既盡在這裏山僧不可無言與大眾舉一古人方便珍重便下座時有僧出禮拜師曰好問著僧擬伸問師曰長老未開堂不答話有僧自長慶來師舉先長慶偈問曰作麼生是萬象之中獨露身僧舉一指師曰恁麼會又爭辯曰如和尚尊意如何師曰喚什麼作萬象曰古人不撥萬象師曰萬象之中獨露身說什麼撥不撥僧豁然大悟述偈投誠自是諸方會下有知解者龕然而至始則行行如也師微以激發皆漸而服膺海參之眾常不下千計上堂大眾立久師乃謂曰只如便散去還有佛法也無試說看若無又來這裏作麼若有大市裏人聚處亦有何須到這裏諸人各曾看還源觀百門義海華嚴論涅槃經諸多冊子阿那箇教中有這箇時節若有試舉看莫是恁麼經裏有恁麼語是此時節麼有甚交涉所以微言滯於心首皆為緣慮之場實際居於目前翻為名相之境又作麼生得翻去若也翻去又作麼生得正去還會麼莫只恁麼念冊子有什麼用處未幾道行聞於江表金陵國主重師之道迎居報恩號淨惠禪師次遷清涼朝夕開法諸方叢林咸仰風化致異域有慕其法者涉遠而至嗣子德韶國師文遂江南國導師惠炬高麗國師傳化焉師調機順物斥滯磨昏凡舉古德三昧或呈解請益皆應病與藥隨根悟入者不可勝紀尋以韶國師等化旺東南遂剏法眼宗旨杭州永明寺道潛禪師河中府人也姓武氏初謁臨川淨惠禪師一見異之便容入室一日淨惠問子於參請外明什麼經師曰華嚴經惠曰總別同異成壞是何門攝屬師曰文在十地品中據理則世出世間一切法皆具六相惠曰空還具六相也無師懵然無對惠曰子却問吾師乃問空還具六相也無淨惠曰空師於是開悟踊躍禮謝曰子作麼生會師曰空淨惠然之異日因四眾士女入院淨惠問師曰律中道隔壁聞釵釧聲即名破戒見覩金銀合雜朱紫駢闐是破戒不是破戒師曰好箇入路惠曰子向後有五百毳徒而為王侯所重在師尋禮謝辭駐錫於衢州古寺閱大藏經而已忠懿王命入府受菩薩戒署慈化定惠禪師建大伽藍號惠日永明請居之師曰欲請塔下羅漢銅像過新寺供養王曰善予昨夢十六尊者乞隨師入寺何昭應之若是仍於師號加應真二字師坐永明大道場常五百眾師上堂曰佛法顯然因什麼却不會去諸上座欲問佛法但問取張三李四欲會世法則參取古佛叢林無事久立僧問至道無難借言顯道如何是顯道之言師曰切忌揀擇問如何是惠日祥光師曰此去報慈不遠曰恁麼則親蒙照燭也師曰且喜沒交涉春帝欲濟江南唐璟荊保勗趙太祖光胤六月世宗北伐病背癰縻潰而崩於道恭帝崇訓世宗第四子七歲即位命宋太祖趙光胤討河東軍情忽變有飛語云不如扶點檢為天子遂立宋祖降封帝為鄭王立不一年右周三主凡十一年宋雷氏曰太祖玄朗改建隆遼應曆十年是年十二月詔於楊州城下戰地造寺賜額建隆賜田四頃命僧道暉主之初周廢佛寺三萬三百所毀鎮州大悲像鑄錢世宗親秉鉞洞其膺不四年疽潰于膺帝偕太宗目擊其事因問神僧麻衣天下何時定麻曰甲子方大定仍對以三武廢教之禍帝深然之及即位屢建佛寺歲度八千僧詔誕聖節京師及天下命僧升座祝壽為准詔每年試童行通蓮經七軸者給祠部牒披剃荊高繼冲南唐李煜立改乾德慕容延釗伐荊降封冲武寧軍節度詔王全斌等伐蜀乙丑降于宋東漢繼恩繼元三月五星聚奎大教東被九百年矣改開寶遼景宗諱明記立二月十六長春節詔詔成都造金銀字佛經各一藏詔雕佛經一藏天台山德韶國師示寂師處州龍泉陳氏母夜夢白光觸體因而有娠及誕尤多奇異年十五有梵僧勉令出家十七依本州龍歸寺落髮十八納戒於信州開元後梁開平中遊方詣投子山見大同禪師發心之始也次謁龍牙疎山各有機緣歷五十四員知識皆不契後之臨川謁淨惠益公一見深器之師以遍參但隨眾而已益上堂僧問如何是曹源一滴水益云是曹源一滴水師於座側豁然大悟平生疑滯渙若氷釋遂以所悟聞于益益曰汝向後當為國王師致祖道光大吾不如也自是諸方異唱古今玄鍵與之決擇不留微迹尋遊天台觀智者顗禪師遺跡若舊復與智者同姓時謂後身焉初止白沙吳越忠懿王以國王子刺台州嚮師之名延請問道師謂之曰他日為󰊉主無忘佛恩後漢乾祐元年王嗣位遣使迎之申弟子禮有傳天台教義寂者屢懇于師曰智者之教年祀浸遠慮多散落今新羅國其本甚備自非和尚慈力其孰能致之乎師於是聞于忠懿王王遣使及齎師書往彼繕寫備足而回迄今盛行於江南師於般若開堂說法十二會語具傳燈甞有偈示眾曰通玄峯頂不是人間心外無法滿目青山開寶辛未華頂四峯忽摧聲震若雷師曰吾非久矣明年六月大星殞于峯頂林木變白師乃示寂於蓮華峯參問如常二十八日集眾言別跏趺而逝壽八十二臘六十五後周恭帝崇訓卒汝州風穴禪師示寂諱延沼偽唐乾寧三年十二月生於餘杭劉氏少魁壘有英氣於書無所不觀然無經世意父兄強之仕一至京師即東歸從開元寺智恭律師剃髮受具游講肆玩法華玄義修止觀定慧宿師爭下之棄去游名山謁越州鏡清怤禪師機語不契北游襄󱒓間寓止華嚴時僧守廓者自南院顒公所來華嚴升座曰若是臨濟德山高亭大愚鳥窠船子下兒孫不用如何若何便請單刀直入廓出眾便喝華嚴亦喝廓又喝華嚴亦喝廓禮拜起指以顧眾曰這老漢一場敗缺喝一喝歸眾穴心奇之因結為友遂默悟三玄旨要嘆曰臨濟用處如是耶廓使更見南院問曰入門須辯主端的請師分南院左拊其膝穴便喝院右拊其膝穴亦喝院曰左邊一拍且止右邊一拍作麼生穴云瞎院反取主杖穴笑云有枷瞎棒倒奪打和尚去南院倚主杖曰今日被黃面浙子鈍置穴云大似持鉢不得詐言不飢院曰子到此間乎曰是何言歟院曰好問汝曰亦不可放過便禮拜南院喜賜之坐問所與遊者何人對曰襄州與廓侍者同夏院曰親見作家穴於是俯就弟子之列從容承稟日聞智證南院曰汝乘願力來荷大法非偶然也問曰女聞臨濟將終時語不曰聞曰臨濟云誰知吾正法眼藏向這瞎驢邊滅却渠平生如師子見即殺人及其將死何故屈膝妥尾如此對曰密付將終全主即滅又問三聖如何亦無語乎曰親承入室之真子不同門外之游人院頷之又問四種料簡語料簡何法對曰凡語不滯凡情即墮聖解學者大病先聖哀之為施方便如楔出楔曰如何是奪人不奪境曰新出紅爐金禪子簉破闍黎銕面門又問如何是奪境不奪人曰芻草乍分頭腦裂亂雲初綻影猶存又問如何是人境俱奪曰躡足進前須急急促鞭當鞅莫遲遲又問如何是人境俱不奪曰常憶江南三月裏鷓鴣啼處百花香又問曰臨濟有三句當日有問如何是第一句濟云三要印開朱點窄未容擬議主賓存穴隨聲便喝又曰如何是第二句濟云妙解豈容無著問漚和爭赴截流機穴云未問已前錯又問曰如何是第三句濟曰但看棚頭弄傀儡抽牽全藉裏頭人穴云明破即不堪於是南院以為可以支臨濟幸不孤負興化先師所以付託之意穴依止六年乃辭去後唐長興二年至汝水見草屋數椽依山如逃亡人家問田父此何所田父曰古風穴寺世以律居僧物故又歲飢眾棄之而去餘佛像鼓鍾耳穴云我居之可乎田父曰可穴入留止日乞村落夜然松脂單丁者七年檀信為新之成叢林偽晉天福二年州牧聞其風盡禮致之上元日開法嗣南院偽漢乾祐二年牧移宇郢州穴又避寇往依之牧館于郡齋寇平汝州有宋太師者施第為寶坊號新寺迎穴居焉法席冠天下學者自遠而至升座曰先師曰欲得親切莫將問來問會麼問在答處答在問處雖然如是有時問不在答處答不在問處女若擬議老僧在女脚跟底大凡參學眼目直須臨機大用現前勿自拘於小節設使言前薦得猶為滯殼迷封句下精通未免觸途狂見應是向來依他作解明昧兩岐與女一切掃却直教箇箇如師子兒吒呀地對眾證據哮吼一聲壁立千仞誰敢正眼覻覻著著即瞎却渠眼又曰若立一塵家國興盛野老顰頞不立一塵家國喪亡野老安貼於此明得闍黎無分全是老僧於此不明老僧即是闍闍黎黎與老僧無別亦能悟却天下人亦能瞎却天下人欲識闍黎麼拊其左膝曰這裏是欲識老僧麼拊其右膝曰遮裏是于時莫有善其機者偽周廣順元年賜寺名廣惠二十有二年以宋開寶六年癸酉八月旦登座說偈曰道在乘時須濟物遠方來慕自騰騰他年有叟情相似日日香烟夜夜燈至十五日跏趺而化前一日手書別檀越閱世七十有八坐五十有九夏有得法上首住汝州首山念禪師詔曹彬等征南唐遼改乾亨曹彬擒南唐主李煜歸封違命侯國除杭州慧日永明智覺禪師示寂諱延壽餘杭人姓王氏總角之歲歸心佛乘既冠不茹葷日唯一食持法華七行俱下纔六旬悉能誦之感群羊跪聽年二十八為華亭鎮將屬翠岩永明大師遷止龍冊寺大闡玄化時吳越文穆王知師慕道乃從其志放令出家禮翠岩為師執勞供眾都亡身宰衣不繒縷食無重味野蔬衣檽以遣朝夕尋往天台天柱峯九旬習定有鳥類尺󱞎巢于衣褶中既謁韶國師一見深器之密授玄旨仍謂師曰汝與元帥有緣他日大興佛寺初住明州雪竇山學侶臻湊師上堂曰雪竇這裏迅瀑千尋不停纖粟奇岩萬仞無立足處汝等諸人向什麼處進步時有僧問雪竇一徑如何履踐師云步步寒花結言言徹底氷建隆元年忠懿王請住靈隱山新寺為第一世明年復請住永明大道場為第二世眾盈二千僧問如何是永明旨師曰更添香著曰謝師指示曰且喜沒交涉師有偈曰欲識永明旨門前一湖水日照光明生風來波浪起居永明十五年度弟子千七百人開寶七年入天台山度戒萬餘人常與七眾受菩薩戒夜施鬼神食朝放諸生類六時散花行道餘力念法花經一萬三千部著宗鏡錄一百卷詩偈賦詠凡千萬言高麗國王覽師言教遣使齎書敘弟子禮奉金縷袈裟紫晶數珠金澡灌等彼國僧三十六人親承印記歸國各化一方開寶八年乙亥十二月二十六日辰時焚香告眾跏趺而逝壽七十二臘四十二明年建塔于大慈山焉宋太宗賜額曰壽寧禪院云天下大元帥吳越國王錢俶製宗鏡錄序文曰詳夫域中之教三正君臣親父子厚人倫儒吾之師也寂兮寥兮視聽無得自微妙升虛無以止乎乘風馭景君得之則善建不拔人得之則延貺無窮道儒之師也四諦十二因緣三明八解脫時習不忘日修以得一登果地永達真常釋道之宗也惟此三教並自心修心鏡錄者智覺禪師所撰也總乎百卷包盡微言我佛金口所宣盈乎海藏蓋亦提携後學師之智慧辯才演暢萬法明了一心禪際河游惠間雲布數而稱大莫能盡紀聊為小序以頌宣行云爾宋左朝請郎尚書禮部員外郎護軍楊傑撰宗鏡錄後序云諸佛真語以心為宗眾生信道以宗為鑑眾生界即諸佛界因迷而為眾生諸佛心是眾生心因悟而成諸佛心如明鑑萬像歷然佛與眾生其猶影像涅槃生死俱是強名鑑體寂而常照鑑光照而常寂心佛眾生三無差別國初吳越永明智覺壽禪師證最上乘了第一義洞究教典深達禪宗稟奉律儀廣行利益因讀楞伽經云佛語心為宗乃製斯錄於無疑中起疑無問中設問為不請友真大導師擲龍宮之寶均施群生徹祖門之關普容來者舉目而視有欲皆充信手而拈有疾皆愈蕩滌邪見指歸妙源所謂舉一心為宗照萬法為鑑矣若人以佛為鑑則知戒定慧為諸善之宗人天聲聞緣覺菩薩如來由此而出一切善類莫不信受若以眾生為鑑則知貪嗔癡為諸惡之宗修羅傍生地獄鬼趣由此而出一切惡類莫不畏憚善惡雖異其宗則同返鑑其心則知靈明湛寂廣大融通無為無住無修無證無塵可染無垢可磨為一切諸法之宗矣初吳越忠懿王字之祕于教藏至元豐中皇弟魏端獻王鏤板分施名藍四方學者罕遇其本元祐六夏游東都法雲道場始見錢唐新本尤為精詳乃吳人徐思恭請法涌禪師同永樂法真二三耆宿遍取諸錄用三乘典籍賢聖教語校讀成就以廣流布其益甚博法涌知予喜閱是錄因請為序太宗炅改太平興國吳越忠懿王錢俶以國賓宋帝製新譯三藏聖教序賜天竺三藏法師天息災文曰大矣哉我佛之教也化道群迷闡揚宗性廣博宏辯英彥莫能究其旨精微妙說庸愚豈可度其源義理幽玄真空莫測包括萬象譬喻無垠總法網之紀綱演無際之正教拔四生之苦海譯三藏之祕言天地變化乎陰陽日月盈虧乎寒暑大則說諸善惡細則比於河沙含識萬端弗可盡述若窺像法如影隨形離六情以長存歷千劫而可久須彌內藏於芥子如來坦蕩於無邊達磨西來傳法東土宣揚妙理順從指歸彼岸菩提愛河生滅用行於五濁惡趣拯溺於三業途中經垂世之無窮道無私而永泰雪山貝葉若銀臺之耀目歲月烟蘿起香界之自遠巍巍罕測杳杳難名所以道資十聖德被三賢至道啟乎乾元眾妙生乎太易綜繁形類竅鑿昏冥絕彼是非開茲蒙昧有西域法師天息災等常持四忍早悟三空翻貝葉之真詮續人天之聖教芳猷重啟偶運當時潤五聲於文章暢四始於風律堂堂容止穆穆輝華曠劫而昏墊重明玄門昭顯軌範而宏光妙法淨界騰音利益有情俱登覺岸無所障礙救諸疲羸冥昧慈悲汗漫物表柔愎貪很啟迪昏愚演小乘則聲聞合其儀論大乘則正覺立其性含靈悟而蒙福藏教缺而重興幻化迷途火宅深喻雖設其教不知者多善念生而福量潛臻惡業興而勝緣皆墜調御四眾積行十方澍華雨於金輪護洹河於玉闕有頂之風不可壞無際之水不能漂澄寂湛然圓明清潔之智慧性空無染實相解脫之因緣可以離煩惱於心田可以得清涼於宇宙朕慚非博學釋典微閑豈堪敘文以示來者如縻螢爝火不足比於皎日將微蠡量海豈能窮於深淵者哉北漢降封彭城公止僧科沙門贊寧隨錢王歸明姓高氏其先渤海人唐天祐中生於吳興之德清金鵝別墅出家杭之祥符習南山律著述毘尼時人謂之律虎文學日茂聲望日隆武肅諸王公族咸慕重之署為兩浙僧統賜號明義宗文興國三年太宗聞其名召對滋福殿延問彌日改賜通惠詔修大宋高僧傳三十卷及詔撰三教聖賢事跡一百卷初補左街講經首座知西京教門事咸平初加右街僧錄又著內典集一百五十卷外學集四十九卷內翰王禹稱作文集序極其贊美云至道二年示寂葬龍井塢焉舒州柯萼遇異僧於萬歲山以杖指松根使萼钁之得瑞石篆文讖聖朝國祚無疆萼進石于京師詔藏祕府他日大士寶誌降現禁中帝親聞緒言致祭鍾山賜號道林真覺菩薩是年詔立譯經傳法院于東京如唐故事宰輔為譯經潤文設官分職西天中印土惹爛陀羅國密林寺天息災與法天施護譯經帝制前序詔普度天下童行為僧不限有司常制自即位至是凡度一十七萬餘人是年五月竄秦王廷美降涪陵縣公安置房州上甞以傳國意訪之趙普普曰太祖已誤陛下豈容再誤耶廷美所以得罪則普為之也盧多遜在朝握權常短趙普普惡之遂入覲觀變奏多遜謂陛下萬年之後當以天下與魏王魏王當還秦王陛下不當立太子俱坐大逆免死放歸田里咸以為冤秦王即太祖少子德芳也上遂南遷二王尋殺之忽一日趙普見空有火一團一羔羊轉運其上拜曰普之罪也須臾光滅遂得疾命方士禱疾見烟焰中有朱牌金字書云魏王廷美士謝曰普言非其罪也有答之曰杜大后遺言丞相寫誓書藏之金櫃石室而首發多遜之獄致主上殺一弟一姪安可謂之無罪俄而普薨遼聖宗名隆緒即位改統和改雍熙勅修泗洲塔二月詔禁增置寺觀益州青城香林院澄遠禪師示寂師生西川漢州綿竹縣上官氏法嗣雲門偃禪師初住西川導江縣迎祥寺天王院時謂水精宮僧問美味醍醐因甚變成毒藥曰導江紙問見色便見心時如何曰適來什麼處去來問心鏡俱亡時如何曰開眼坐睡師復住香林僧問北斗裏藏身意旨如何曰月似彎弓少雨多風問如何是室內一燈曰三人證龜成鱉問如何是衲衣下事曰臘月火燒山問大眾雲集請師施設曰三不待兩問如何是學人時中事曰恰恰如何是玄曰今日來明日去問如何是玄中玄曰長連床上改端拱改淳化南安岩尊者示寂師諱自嚴生鄭氏泉州同安人也年十一棄家依建興臥像寺僧契緣為童子十七為大僧游方至廬陵謁西峯耆宿雲豁豁乃清涼智明禪師高弟雲門嫡孫也太宗甞詔至闕館於北御園舍中習定久之懇之還山公依止五年密契心法辭去渡懷仁江有蛟每為行人害公為說偈誡之而蛟輒去過黃楊峽渴欲飲會溪涸公以杖擿之而水得父老來聚觀合爪以為神公遯去武平黃石岩多蛇虎公止住而蛇虎可使令四遠聞之大驚爭敬事之民以雨暘男女禱者隨其欲應念而獲家畫其像飲食必祭隣寺僧死公不知法當告官便自焚之吏追捕坐庭中問狀不答索紙作偈曰雲外野僧死雲外野僧燒二法無差互菩提路不遙而字畫險勁如擘窠大篆吏大怒以為狂旦慢己去僧伽黎曝日中既得釋因以布帽其首而衣以白服公根所說法聽者疑信半因不語者六年岩寺當輸布而民歲代輸之公不忍折簡置布吏中祈免吏張曄歐陽程者相顧怒甚追至問狀不答以為妖火所著帽明鮮又索紙作偈曰一切慈忍力皆吾心所生王官若拘束佛法不流行自是時亦語去游南康槃古山先是西竺波利尊者經始讖曰却後當有白衣菩薩來興此山公住三年而成叢林異跡甚著如本傳所屬狀以聞詔佳之宰相王欽若大參趙安仁已下皆獻詩公未甞視置承塵上而已淳化辛卯正月初六日集眾曰吾此日生今正是時遂右脇臥而化閱世八十有二坐六十有五夏諡曰定光圓應禪師首山念禪師萊州人生狄氏幼棄家得度於南禪寺為人簡重有精識行頭陀行日誦法華叢林畏敬之目以為念法華至風穴隨眾作止無所參扣然終疑教外有別傳之法不言也風穴每念大仰有讖臨濟一宗至風而止懼當之熟視座下堪任法道無如念者一日升座曰世尊以青蓮目顧迦葉正當是時且道箇什麼若言不說說又成埋沒先聖語未卒念便下去侍者進曰念法華無所言而去何也穴曰渠會也明日念與真上座俱詣方丈穴問真曰如何是世尊不說說真曰鵓鳩樹上鳴穴云汝作許多癡福何用乃顧念曰如何師曰動容揚古路不墮峭然機穴謂真曰何不看渠語又一日升座顧視大眾念便下去穴即歸方丈自是聲名重諸方首山在汝州城外荒遠處而念居之終身焉登其門者皆叢林精練衲子念必勘驗之留者纔二十餘輩天下稱法席之冠必指首山甞問僧不從人薦得的事試道看僧便喝曰好好相借問惡發作麼僧又喝念曰今日放過即不可僧擬議念喝之甞謂眾曰佛法無多子只是汝輩自信不及若能自信千聖出頭來無柰汝何何故為向汝面前無開口處只為汝自信不及向外馳求所以到這裏假如便是釋迦佛也與汝三十棒然雖如是初機後學憑箇什麼道理且問汝輩還得與麼也未良久云若得與麼方名了事甞作綱宗偈曰咄哉拙郎君巧妙無人識打破鳳林關穿靴水上立咄哉巧女兒攛梭不解織看他鬪鷄人水牛也不識淳化三年十二月初四日留僧過歲作偈曰吾今年邁六十七老病相依且過日今朝記取明年事明年記著今年日至次年十二月初四日升座辭眾曰諸子謾波波過却幾恒河觀音指彌勒文殊不柰何良久曰白銀世界金色身情與無情共一真明暗盡時都不照日輪午後示全身日午後泊然而化塔于首山嫡嗣汾陽昭禪師改至道御制祕藏佺等六月限僧尼額真宗恒改年咸平帝製繼聖教序賜天竺三藏朝散大夫試光祿卿明教大師法賢其辭曰高明肇分三辰方乃序其始厚載初定萬彙於以發乎端清濁之體既彰善惡之源是顯然後以文物立其教以正典化其俗利益之功同歸於理於是乎像法來於西國真諦流於中夏洞貫千古真實之理無以窮囊括九圍玄妙之門莫能究言乎妄想則五蘊皆空現乃真容則一毫圓滿廣大之教豈能繼述者哉伏覩太宗皇帝法性周圓仁慈普布化蠻貊則萬邦輻湊躋烝民於仁壽之鄉崇教法則四海雲從惠蒼生於富庶之域見尊經之浩汗設方便以救沈淪知法界之恢宏行精進而攝懈怠乃擇其邃宇校彼真文命天竺之高僧譯貝多之佛語象管翻成於金字珠編復置於琅󱝘龍宮之聖藻惟新鷲嶺之苾芻仰歎繇是三乘共貫四諦同圓盡苦空真正之言顯祕密研精之義讚相相乎實相論空空乎盡空華嚴之理合軌轍金仙之教同規矩朕纘嗣丕構恭臨寶圖常翼翼以撫兆民每兢兢而守先訓以至釋典猶未精詳源其幽深曷能探測有譯經西域僧法賢奏章懇切致意專勤以先皇帝大闡真風高傳佛日興前王之墜典振覺路之頹綱欲旌天造之功庸用廣聖文之述作請予製序繼聖教焉自聖考上仙追號罔極息政事之外何暇經心今已禫除思臻微奧雖幼承慈訓柰夙乏通才焉窮乎法海之津涯莫造乎空門之閫域略敷大意以徇輿情蹄涔不足擬浴日之波尺箠豈能量昊天之影聊述短序以紀聖功者焉改景德東吳僧道源續開平以來宗師機緣統集寶林聖胄等傳為傳燈錄三十卷詣闕進呈帝覽之嘉賞勅翰林楊億等刊正并撰序頒行天下改大中祥符詔諸路置天慶觀遼改開泰復號大契丹天竺三藏施法護詔道釋藏經互相毀者刪去樞密王欽若以化胡經乃古聖遺跡不可削又詔王欽若詳定羅天醮儀一十卷頒行改天禧禁民棄父母而為僧道帝於九月大會道釋改乾興二月上崩遼改年太平杭州孤山智圓法師卒字無外自號中庸子或稱潛夫生錢唐徐氏父母令入空門八歲受具二十一聞奉先源清師傳天台三觀之旨問辯凡二年而清歿遂居西湖孤山學者歸之如市與處士林和靖為隣友王欽若出撫錢唐慈雲遣使邀師同迓之圓笑謂使者曰錢唐境上且駐却一僧圓早癭瘵疾故又號病夫講道吟哦未甞倦預戒門人曰吾歿後毋厚葬以罪我母建塔以誣我毋謁有位求銘以虛美我宜以陶器二合而瘞之立石志名字年月而已及亡門人如所戒斸所居岩以藏之不屋而壇時乾興元年二月十七也壽四十有七後十五年積雨山頹門人開視陶器肉身不壞爪髮俱長脣微開露齒若珂貝乃更襲新衣屑眾香散其上而重瘞之崇寧三年賜諡法惠大師其所撰述般若經遺教經疏各二卷瑞應經不思議法門經無量義經普賢行法經彌陀經等疏及四十二章經注各一卷首楞嚴經疏十卷又撰闡義鈔三卷索隱記四卷刊正記表微記一卷垂裕記十卷發源機要記二卷百非鈔一卷三德指歸二十卷顯性錄四卷摭華鈔二卷西資鈔一卷詒謀鈔一卷谷響鈔五卷折重鈔一卷正義一卷閑居編五十一卷皆假道適情為法行化之傍贊云仁宗禛改天聖元年行崇天曆是年汾陽善昭禪師示寂生俞氏太原人也器識沈邃不緣飾有大志於一切文字不由師訓自然通曉年十四父母俱喪孤苦厭世相薙髮受具杖策遊方所至少留不喜觀覽或譏其不韻昭嘆曰是何言之陋哉從上先德行脚正以聖心未通馳求決擇爾不緣山水也師歷諸方見老宿七十一人皆妙得其家風尤喜論曹洞石門徹禪師者蓋其派之魁奇者昭作五位偈示之曰五位參尋切要知纖毫纔動即差違金剛透匣誰能曉唯有那吒第一機舉目便令三界靜振鈴還使九天歸正中妙挾通回互擬議鋒鋩失却威徹拊掌稱善然終疑臨濟兒孫別有奇處最後至首山問百丈卷席意旨如何曰龍袖拂開全體現昭曰師意如何曰象王行處絕狐踪於是大悟言下拜起而曰萬古碧潭空界月再三撈摝始應知有問者曰見何道理便爾自肯曰正是我放身命處服勤甚久辭去遊湘衡間長沙太守張公茂宗以四名剎請昭擇之而居昭笑一夕遯去北抵襄󱒓寓止白馬太守劉公昌言聞之造謁以見晚為嘆時洞山谷隱皆虛席密議歸昭太守請擇之昭以手揶揄曰我長行粥飯僧傳佛心宗非細職也前後八請堅臥不起淳化四年首山歿西河道俗千餘人協心削牘遣沙門契聰迎請住持汾州太平寺太子院昭閉關高枕聰排闥而入讓之曰佛法大事靜退小節風穴懼應讖憂宗旨墜滅幸而有先師先師已棄世汝有力荷擔如來大法者今何時而欲安眠哉昭矍起握聰手曰非公不聞此語趨辦嚴吾行矣既至宴坐一榻足不越閫者三十年天下道俗慕仰不敢名同曰汾州并汾地苦寒昭罷夜參有梵僧振錫而至謂昭曰會中有大士六人奈何不說法言訖升空而去昭密記以偈曰胡僧金錫光請法到汾陽六人成大器勸請為敷揚時楚圓守芝號上首叢林知名龍德府尹李侯與昭有舊虛承天致之使三反不赴使者受罰復至曰必欲得師俱往不然有死而已昭笑曰老病業已不出院借往當先後之何必俱耶使曰師諾則先後唯所擇昭令饌設且俶裝曰吾先行矣停箸而化閱世七十有八坐六十五夏天聖四年賜天台教部入藏天竺寺思悟侍者焚軀為報國恩悟錢唐人初慈雲式公欲以智者教卷求入藏文穆王公將聞之朝悟曰非常事也小子將助之矣乃繪大悲像呪以誓曰事集焚軀報國會公薨悟誦呪益精是年得旨克遂初志大陽禪師名警玄祥符中避國諱易稱警延江夏張氏子其先蓋金陵人仲父為沙門號智通住持崇孝延往依以為師十九為大僧聽圓覺了義經問講者何名圓覺曰圓以圓融有漏為義覺以覺盡無餘為義也延曰空諸有無何名圓覺講者嘆曰是兒齒少而識卓如此我所有何足以益之政如以穢食置寶器其可哉通知之使令遊方初謁鼎州梁山觀公問如何是無相道場觀指壁間觀音像曰此是吳處士畫延擬進語觀急索曰這箇是有相如何是無相底於是悟旨於言下拜起而侍觀曰何不道取一句子延曰道即不辭恐上紙墨觀笑曰他日此語上碑去在延獻偈曰我昔初機學道迷萬水千山覓見知明今辯古終難會直說無心轉更疑蒙師指出秦時鏡照見父母未生時如今覺了何所得夜放烏雞帶雪飛觀稱洞上之宗可倚矣延亦自負儕輩莫敢攀奉一時聲價籍甚觀歿辭塔出山至大陽謁堅禪師堅欣然讓法席使主之延受之咸平庚子歲也示眾曰廓然去肯重去無所得心去平常心去離彼我心去然後方可所以古德道牽牛向溪東放不免納官家徭稅牽牛向溪西放不免納官家徭稅不如隨分納些些渠總不妨免致勞擾作麼生是隨分納些些底道理但截斷兩頭有無諸法凡聖情盡體露真常事理不二即如如佛若能如此者法法無依平等大道萬有不繫隨處轉轆轆地更有何事延神觀奇偉有威重日常一食自以付受之重足不越限脇不至席五十年年八十坐六十一夏嘆無可以繼其法者以洞上旨訣寄葉縣省公之子法遠使為求法器傳續之天聖五年七月十六日陞座辭眾又三日以偈寄侍郎王曙曰吾年八十五修因至於此問我歸何處頂相終難覩停筆而化四明延慶法智卒後於元豐三年冬其法孫繼忠狀其行請文於宋清獻公趙抃撰行業碑其略曰師名知禮字約言金姓世為明州人梵相奇偉性恬而器閎初父母禱佛求息夢神僧携一童遺曰此佛子羅睺羅也既生以名焉毀齒出家十五落髮受具二十從本郡寶雲通師傳天台教觀始三日首座謂曰法界次第若當奉持禮曰何謂法界座曰大總相法門圓融無礙者是也曰既圓融無碍何得有次第耶座無語幾一月自講心經人皆屬聽而驚謂教法之有賴矣居三年代通講銷義益闡所學出住承天繼遷延慶道法大熾學徒如林日本國師遺徒持二十問來詢法要禮答之咸臻其妙真宗久聞師名遣中使至寺命修懺法厚有賜予歲大旱師焉遵式等修光明為禱而雨大洽所製指要妙宗二鈔觀音品別行金光明諸記大悲懺儀行于世翰林學士楊億駙馬李遵勗薦以紫衣師號後於歲旦結光明懺七日為順寂之期至五日趺坐而逝實天聖六年正月五日也享壽六十有九僧夏五十有四長水法師子󱈜嘉禾人初依洪敏師學楞嚴至動靜之相了然不生有省聞瑯瑘惠覺道重當世趨至其門值其上堂致問曰清淨本然云何忽生山河大地覺亢聲云清淨本然云何忽生山河大地師豁然大悟覺謂之曰汝宗不振久矣宜勵志扶持以報佛恩師如教後住長水眾幾一千以賢首宗旨述楞嚴經疏十卷行於世改明道遼宗真立號興宗改景福天竺慈雲法師遵式卒字知白葉氏台州寧海人母王氏夢嚥明珠而生稍長不樂隨兄為賈潛往東掖山出家年二十往禪林受具明年習律學于守初式繼入國清普賢像前燼一指誓傳天台之教雍熙初來謁四明北面受業未幾智解秀出智者諱日然頂終朝誓力行四三昧淳化初眾請居寶雲講未甞歇靈異之迹具於本傳明道元年十月十八日示疾不用醫藥唯說法勉徒十日令請彌陀像以證其終至夜奄然坐逝生壽六十九夏五十明年仲春四日徒眾奉遐榻葬于寺東月桂峯下放度天下三帳僧尼遼改重熙改景祐六月詔毀無額寺院詔選五十人童子習梵學帝製天聖廣燈錄序賜護國將軍節度使駙馬都尉李遵勗其辭曰唯大雄之闡教也以清淨為宗慈悲救世解煩惱之苦縛啟方便之化門安住雪山始階於西域飛行漠殿遂通於東旦彼土得道何可勝言此方承流於是乎在雖陰魔有以侮伐或示神通而帝釋常加護持無虧實相自法眼授記鞠多印心佛衣不傳逮六祖而頓悟牛頭析派續千燈而罔窮繇斯慧炬益繁法雲滋陰旁行梵學轉譯華音扣寂禪關指迷覺路了達者至乎離念超登者于以忘筌為無所不通之明處不可思議之首歷代聖帝明王且有為之信向者矣我太祖之乘籙也王法延乎住世我太宗之握紀也妙供滿於諸天真宗皇帝密契菩提之心深研善逝之旨能仁之化一雨普沾外護之心二纓喜捨朕嗣景祚子毓群黎將以驅富壽之民居常奉調御之本丕冐基搆雖祇席於蘿圖導引津糧每欽惟於竺㲲茲乃遵前王之道也其可忽諸天聖廣燈錄者護國將軍節度使駙馬都尉李遵勗之所編次也遵勗承榮外館受律齋壇靡恃貴而驕矜頗澡心於夷曠竭積順之志素趨求福之本因灑六根之情塵別三乘之歸趣蹟其祖錄廣彼宗風采開士之迅機集叢林之雅對粗裨於理咸屬之篇甞貢紺編來聞扆座且有勤請求錫敘文朕既嘉乃誠重違其意載念薄伽之旨諒有庇於生靈近戚之家又不嬰於我慢良可嘉尚因賜之題豈徒然哉亦王者溥濟萬物之源也其錄三十卷時景祐三年四月賜序秋七月改寶元元昊是年十二月僭號大夏改年大慶秋八月禁以金箔飾佛像康定西夏入寇慶曆春二月京師雨藥春正月初五慈明楚圓禪師示寂出金州清湘李氏少為書生年二十二依城南湘山隱靜寺得度母有賢行使之遊方公連眉秀目頎然豐碩然忽繩墨所至為老宿所呵以為少叢林公柴崖而笑曰龍象蹴踏非驢所堪甞槖骨董箱以竹杖荷之遊襄󱒓間與守芝谷泉俱結伴入洛中聞汾陽道望為天下冠決志親依時朝廷方問罪河東潞澤皆屯重兵多勸其無行公不顧渡大河登太行易服類廝養竄名火隊中露眠草宿至龍州遂造汾陽昭公壯之經二年未許入室公詣昭揣其志必罵詬使令者或毀詆諸方及有所訓皆流俗鄙事一夕訴曰自至法席已再夏不蒙指示唯增世俗塵勞念歲月飄忽己事不明失出家之利語未卒昭公熱視罵曰是惡知識敢裨販我舉杖逐之擬伸救昭公掩其口公大悟曰乃知臨濟道出常情服役七年辭去依唐明嵩公及往見大年楊內翰又見李都尉問答具本傳後移住興化沐浴辭眾跏趺而逝閱世五十有四坐夏三十有二十一月五星出東方司天監言注中國大安元昊十二月詔冊昊為夏國主更名囊宵楊岐方會禪師順寂生冷氏袁州宜春人也少警敏滑稽談劇有味及冠不喜從事筆硯竄名商稅掌課最坐不職當罰宵遁去遊筠州九峯恍然如昔經行處眷不忍去遂落髮為大僧閱經聞法心融神會能痛自折節依參老宿慈明住南原輔之安樂勤苦及遷道吾石霜會自請領監院事非慈明之意眾論揵然稱善挾楮衾入典金谷時時憃語摩怫慈明諸方得以為當慈明飯罷必山行禪者問道多失所在會闞其出未遠即撾鼓集眾明遽還數曰少叢林莫而陞座何從得此規繩會徐對曰汾陽晚參也何為非規繩乎慈明無如之何今叢林三八念誦罷猶參者此其原也辭之還九峯萍實道俗請住楊岐時九峯長老勤公不知會驚曰會監寺亦能禪乎會受帖問答罷乃曰更有問話者麼試出來相見楊岐今日性命在汝諸人手裏一任橫拕倒拽為什麼如此大丈夫兒須是對眾決擇莫背地裏似水底按胡盧相似當眾勘驗看有麼若無楊岐失利下座勤把住曰今日且得箇同參曰同參底事作麼生勤曰楊岐牽犁九峯拽把曰正當與麼時楊岐在前九峯在前勤無語托開曰將謂同參元來不是自是名聞諸方示眾曰不見一法是大過患拈主丈云穿過釋迦老子鼻孔作麼生道得脫身一句向水不洗水處道將一句來良久曰向道莫行山下路果聞猨叫斷腸聲慶曆六年移住潭州雲蓋以臨濟正脈付守端文潞公破具州王郎以不殺而增壽九十三位極人臣之上矣言法華者莫知其所從來初見之於景德寺七俱胝院梵相奇古直視不瞬口吻袞袞不可識相傳言誦法華經故以為名時獨無從多行市里褰裳而趨或舉手書空佇立良久從屠沽游飲啖無所擇道俗咸目為狂僧丞相呂許公問佛法大意答曰本來無一物一味總成真僧問世有佛否對曰寺裏文殊有問師凡耶聖耶舉手曰我不在此住至和三年仁宗始不豫國嗣未立天下寒心諫官范鎮首發大義乞擇宗室之賢者使攝儲貳以待皇嗣之生退居藩服不然典宿衛尹京邑以係天下之望并州通判司馬光亦以為言凡三上疏一留中二行中書上夜焚香默禱曰翌日化成殿具齋虔請法華大士俯臨無却清旦上道衣凝立以待俄馳奏言法華自右掖門徑趨將至寢殿侍衛呵止不可上笑曰朕請而來也有頃至輒升御榻跏趺而坐受供訖將去上曰朕以儲嗣未立大臣咸以為言侵尋晚莫嗣息有無法華其一決之師索筆引紙連書曰十三十三凡數十行擲筆無他語皆莫測其意其後英宗登極乃濮安懿王第十三子方驗前言也嘉祐戊戌十一月二十三日將化謂人曰我從無量劫來成就逝多國土分身揭化今南歸矣語畢右脇而寂皇祐九月儂智高亂於廣五年狄青平之李覯字泰伯旴江人時稱大儒甞著潛書力於排佛明教嵩公携所著輔教編謁之辯明覯方留意讀佛書乃喟然曰吾輩議論尚未及一卷般若心經佛教豈易知耶心經乃唐太宗詔三藏玄奘所譯纔五十四句二百六十七字耳泰伯所言非其自肯安能爾哉苑文正公以表薦于帝甞就門下除一官復差充太學說書未幾是年卒浮山法遠禪師遷化鄭圃田人也出于王氏年十九遊并州見三交嵩公求出世法嵩曰汝當剃髮墮三寶數乃可授法遠曰法有僧俗乎嵩曰與其為俗曷若為僧僧則能續佛壽命故也於是斷髮受具謁汾陽昭公又謁汝海省公皆受記莂天禧中游襄漢隋郢至大陽機語與明安延公相契延嘆曰吾老矣洞上一宗遂竟無人耶以平生所著直裰皮履示之遠曰當為持此衣履求人付之如何延許之曰他日果得人出吾偈為證偈曰楊廣山前草憑君待價焞異苗蕃茂處深密固靈根其尾云得法者潛眾十年方可闡揚遠拜受辭去依滁之瑯瑘覺公應舒之太平興國寺請說法為省公之孠次住姑胥天平又住浮山既老退休於會聖岩遠玉骨插額目光外射狀如王孫凜然可畏初歐陽文忠公聞遠奇逸造其室未有以異之與客棊遠坐其旁歐收局請遠因棊說法乃鳴鼓升座曰若論此事如兩家著棊相似何謂也敵手知音當機不讓若是綴五饒三又通一路始得有一般底只解閉門作活不會奪角衡關硬節與虎口齊彰局破後徒勞逴斡所以道肥邊易得瘦肚難求思行則往往失粘心麁而時時頭撞休誇國手謾說神仙贏局輸籌即不問且道黑白未分時一著落在什麼處良久曰從前十九路迷悟幾多人文忠加歎久之遠偈語妙密諸方服其工作三交嵩公讚曰黃金打作鍮石筋白玉碾成象牙梳千手大悲拈不動無言童子暗嗟吁又作明安玄公贊曰黑狗爛銀蹄白象崑崙騎於斯二無碍木馬火中嘶歿時已七十餘雅自稱柴石野人皇祐二年正月詔大覺懷璉禪師住東都淨因本漳州陳氏子嗣泐潭澄公甞燕坐室中見金蛇從地而出須臾隱去識者贊為吉徵師甞於廬山圓通掌記室初仁宗聞圓通訥公名詔住淨因訥稱目疾不能奉詔有旨令舉自代遂舉師先是仁廟閱投子語至僧問如何是露地白牛投子連叱乃有省製釋典頌十四章其首篇曰若問主人公真寂合太空三頭并六臂臈月正春風尋以賜璉璉和曰若問主人公澄澄類碧空雲雷時鼓動天地盡和風既進經乙夜之覽宣賜龍腦鉢璉謝恩罷捧鉢曰吾法以壞色以瓦鐵食此鉢非法遂焚之中使回奏皇情大悅久之奏頌乞歸山曰六載皇都唱道機兩曾金殿奉天威青山隱去欣何得滿篋唯將御頌歸上和曰佛祖明明了上機上機全得始全威青山般若如如體御頌收將什處歸再進頌謝曰中使宣傳出禁闈再令臣住此禪扉青山未許藏千拙白髮將何補萬機霄露息輝方湛湛林泉情味苦依依堯仁況是如天闊應任孤雲自在飛至治平中復上疏丐歸山獻偈曰千簇雲山萬壑流歸心終老此峯頭餘生願祝無疆壽一炷清香滿石樓英廟付以劄子曰大覺禪師懷璉受先帝聖眷累錫宸章屢貢欵誠乞歸林下今從所請俾遂閑心凡經過小可菴院隨性住持或十方禪林不得逼抑堅請璉携之東歸鮮有知者蘇翰林軾知杭州以書問之曰承要作宸奎閣碑謹已撰成衰朽廢學不知堪上石不見參寥說禪師出京日英廟賜手詔其略云任性住持不知果有不切請錄示全文欲添入此一節璉終藏不出逮委順後獲於篋笥其不暴曜若此世尊示滅二千年矣雪竇顯禪師字隱之太平興國五年四月八日生于遂州李氏幼精銳讀書知要下筆敏速然雅志丘壑父母不能奪依益州普安院仁銑為師落髮受具出蜀浮沈荊渚間歷年甞典賓大陽與客論趙州宗旨客曰法眼禪師甞邂逅覺鐵觜於金陵覺趙州侍者也號稱明眼問曰趙州柏樹子因緣記得不覺曰先師無此語莫謗先師好法眼曰真獅子窟中來覺公言無此語而法眼肯之其旨安在顯曰宗門抑揚那有規轍乎時有苦行名韓大伯者貌寒㾛侍其旁輒匿笑去客退顯數之曰我偶客語爾乃敢慢笑笑何事對曰笑知客智眼未正擇法不明顯曰豈有說乎對以偈曰一兔橫身當古道蒼鷹纔見便生擒後來獵犬無靈性空向枯樁舊處尋顯陰異之結以為友北遊至復州北塔祚公香林之嫡孠雲門之孫也祚遠皆蜀人知見高莫能覯其機顯俊邁祚愛之遂留五年盡得其道顯與學士曾公會厚善相值淮南問顯何之曰將造錢唐絕西興登台雁曾曰靈隱天下勝處珊禪師吾故人以書薦顯顯至靈隱三年陸沈眾中俄曾公奉使浙西訪顯于靈隱無識之者堂僧千餘人使吏檢床曆物色求之乃至曾問向所附書顯袖納之曰公意勤然行脚人非督郵也曾公大笑珊公以是奇之吳中翠峯虛席舉顯出世開法日顧視大眾曰若論本分相見不必高陞此座乃以手指曰諸人隨山僧手看無量佛土一時現前各各子細觀瞻其或涯涘未分不免拕泥帶水於是登座又環顧大眾曰人天普集合發明何事豈可互分賓主馳騁問答便當宗乘去廣大門風威德自在輝騰今古把定乾坤千聖只言自知五乘莫能建立所以聲前悟旨猶迷顧鑑之端言下知歸尚昧識情之表諸人要識真實相為麼但得上無攀仰下絕己躬自然常光現前箇箇壁立千仞還辯明得也無未辯辯取未明明取既辯明得便能截生死流踞佛祖位妙圓超悟正在此時堪報不報之恩以助無為之化後遷明之雪竇宗風大振天下龍蟠鳳逸衲子爭集號雲門中興甞經行植杖眾衲遶之忽問曰有問雲門樹凋葉落時如何曰體露金風雲門答者僧耶為解說耶有宗上座曰待老漢有悟處即說顯孰視驚曰非韓大伯乎曰老漢瞥地也於是令撾鼓眾集顯曰今日雪竇宗上座乃是昔年大陽韓大伯具大知見晦迹韜光欲得發揚宗風幸願特升此座宗遂陞座僧問劍未出匣時如何曰神光射斗牛問出匣後如何曰千兵易得一將難求僧退宗乃曰寶劍未出匣神光射斗牛千兵雖易得一將實難求便下座一眾大驚師敷揚宗旨妙語遍叢林皇祐四年六月十日沐浴罷整衣側臥而化閱世七十二坐五十夏建塔山中得法上首天衣義懷禪師改至和封孔愿衍聖公華嚴道隆禪師不知何許人至和初遊京師客景德寺日縱觀都市歸甞二鼓謹門者呵之不悛一夕還不得入臥于門之下仁宗夢至景德寺門見龍蟠地驚覺中夜遣中使往視之乃一僧孰睡已再鼾撼之驚矍問名字歸奏上問名道隆乃喜曰吉徵也明日召至遍殿問宗旨隆奏對詳允上大悅有旨舘于大相國燒朱院王公貴人爭先願見隆未盥漱戶外之屨滿矣上以偈句相酬唱絡繹於道或入對留宿禁中禮遇特厚賜號應制明悟禪師隆少時事石門徹公親授洞山旨訣後謁廣慧璉公慧方欲剃髮使隆將󱊧子來廣慧曰道者我有󱊧子詩聽取詩曰放下便平隱後因敘陳在石門所悟公案慧曰石門所示如百味珍羞只是飽人不得後來有炷香不欲兩頭三緒為伊燒却故為璉之嗣隆為人寬厚不矜伐以真慈普敬行心歿時年八十餘盛暑安坐七日手足柔和全身建塔于寺之東遼洪基道宗立興宗子也改年清寧嘉祐元年五年正月元日達觀曇頴禪師遷化生錢唐丘氏年十三依龍興寺為大僧神情秀特於書無所不觀為詞章多出塵語十八九遊京師時歐陽文忠公在場屋頴識之游相樂也初謁大陽明安禪師問洞上特設偏正君臣意明何事安曰父母未生時事又問如何體會安曰夜半正明天曉不露頴罔然棄去至石門謁聰禪師理明安之語曰師意如何聰曰大陽不道不是但口門窄滿口說未盡老僧則不與麼頴曰如何是父母未生事聰曰糞墼子又問如何是夜半正明天曉不露聰曰牡丹叢下睡猫兒頴愈疑駭日扣之竟無得益自奮曰吾要以死究之不解終不出山聰一日見普請問曰今日運薪乎頴曰然運薪聰曰雲門甞問人搬柴柴搬人如何會頴不能對聰因植杖於座笑曰此事如人學書點畫可傚者工不者拙何故如此未忘法耳如有法執故自為斷續當筆忘手手忘心乃可也頴於是默契其旨良久曰如石頭曰執事元是迷契理亦非悟既曰契理何謂非悟聰曰女以此句為藥語為病語頴曰是藥語聰呵曰女乃以病為藥又可哉頴曰事如函得蓋理如箭直鋒妙寧有加者而猶以為病茲實未諭聰曰借其妙至走亦止明事理而已祖師意旨知識所不能到矧事理乎故世尊曰理障礙正知見事障能續生死頴恍如夢覺曰如何受用聰曰語不離窠臼安能出蓋纏頴嘆曰纔涉唇吻便落意思皆是死門終非活路辭去過京師寓止駙馬都尉李端愿之園日夕問道一時公卿多就見聞其議論隨機開悟李公問曰地獄畢竟是有是無答曰諸佛向無中說有眼見空花太尉向有中覓無手󱠂水月堪笑眼前見牢獄不避心外見天堂欲生殊不知忻怖在心善惡成境太尉但了自心自然無惑曰心如何了答曰善惡都莫思量又問不思量後心歸何所頴曰且請太尉歸宅頴東遊初住舒州香鑪峯移住潤州因聖太平之隱靜明之雪竇又遷金山龍游寺嘉祐四年除夕遣侍者持書別楊州刁景純學士曰明旦當行不暇相見厚自愛景純開書乃驚曰當奈何復書決別而已中夜侯吏報揚州馳書船將及岸頴欣然遣撾鼓陞座敘出世本末謝裨贊叢林者勸修勿怠曰吾化當以賢監寺次補下座讀景純書畢大眾擁步上方文頴跏趺揮令各遠立良久乃化閱世七十有二夏五十有三歐陽脩宋祁修唐書成修又撰五代史七十四卷將舊唐史所載釋道之事並皆刪去惜哉六月丞相曾公亮進新修唐書二百五十卷天衣義懷禪師生陳氏溫州樂清人世以漁為業母夢星隕于屋除而光照戶遂娠及生尤多奇兒稚坐父船尾漁得魚付懷懷不忍串之私投江中父怒笞詬甘甜之時有言法華者不測人也行市中拊懷背曰臨濟德山去初謁金鑾善禪師不契後謁葉縣省公又不契東遊洞庭翠峯懷當營炊自汲㵎折檐悟旨顯公印可以為奇辭去久無耗有僧自淮上來曰懷出世鐵佛矣顯使誦提唱之語譬如雁過長空影沈寒水雁無遺踪之意水無留影之心顯激賞以為類己先使慰撫之乃敢通門人之禮諸方服其精識自鐵佛至天衣五遷法席皆荒涼處懷至必幻出樓觀晚以疾居池州杉山菴弟子智才住杭之佛日迎歸家侍劑藥才如姑胥未還懷促其歸至門而懷已別眾才問卯塔已畢如何是畢竟事懷堅拳示之遂倒臥推枕而化世壽七十二坐四十六夏葬佛日山崇寧中勅諡振宗大師三月廿八日帝崩歐陽文忠公昔官洛中一日遊嵩山却去僕吏放意而往至一山寺入門脩竹滿軒公休於殿陛旁有老僧閱經自若與語不甚願答公心異之曰道人住山久如曰甚久也又問誦何經曰法華經公曰古之高僧臨生死之際類皆談笑脫去何道致之耶對曰定慧力耳又問今乃寂寥無有何哉老僧笑曰古之人念念在定慧臨終安得亂今之人念念在散亂臨終安得定文忠大驚不自知膝之屈也謝希深甞作文記其事林間比京天鉢寺重元禪師出青州千乘縣孫氏法嗣天衣文潞公彥博出相鎮魏府請住本寺是夏別公示寂茶毘烟到成舍利公執瓶禱之烟入舍利填瓶公乃竭志內典焉改治平英宗署雲峯文悅禪師南昌人生於徐氏七歲剃髮於龍興寺短小粹美有精識年十九策杖遊江淮至筠州大愚見屋老僧殘荒涼如傳舍芝自提笠日走市井暮歸閉關高枕悅無留意焉欲裝包發去將行而雨雨止芝陞座曰大家相聚喫莖虀喚作一莖虀入地獄如箭射下座無他語悅大駭夜造丈室芝曰來何所求曰求佛心法芝曰法輪不轉食輪先轉後生趁有色力何不為眾乞食我忍飢不暇暇為女說法乎悅不違即請行及還移住西山翠岩悅又往依之夜詣丈室芝曰又欲求佛心法乎女不念乍住屋壁疎漏又寒雪我日夜望女來為眾營炭我忍寒不能能為女說法乎悅又不敢違入城化炭還時維那缺悅夜造丈室芝曰佛法不怕爛却堂司一職今以煩女悅不得語而出明日鳴犍椎堅請悅有難色拜起欲棄去業已勤勞久因中止然恨芝不去心地坐後架架下東破桶盆自架而墮忽開悟頓見芝從前用處走搭伽梨上寢堂芝迎笑曰維那且喜大事了畢悅再拜汗下不及吐一詞而去服勤八年而芝歿東游三吳所至叢林改觀雪竇顯禪師尤敬畏之每集眾茶橫設特榻示禮異之南昌移文請住翠峯又遷雲峯嘉祐七年七月八日陞座辭眾說偈曰住世六十六年為僧五十九夏禪流若問旨歸鼻孔大頭向下遂泊然而化闍維得五色舍利塔於禹溪之北詔民間私造寺院屋宇及三十間者可賜額曰壽聖悉存之大教東被一千年矣神宗頊改年熙寧遼國咸雍四年知諫院錢公輔言遇歲飢河決粥祠部以濟急從之是年三月十六日圓通居訥禪師卒字中敏出于蹇氏梓州中江人少而英特詩書過目成誦年十一依漢州什邡竹林寺元昉十七試法華得度受具於頴真律師以講學冠兩川耆年多下之會有禪者自南方還稱祖道被天下馬大師什邡人應般若多羅讖蜀之豪俊以經論聞者如亮公而亮棄徒隱西山如鑒公而鑒焚疏鈔稱滴水莫敵巨海訥憮然良久曰汝知之乎曰我不能知子欲知之何惜一往訥於是出蜀後遊廬山得法于榮禪師南康守程師孟請住歸宗又遷圓通仁宗皇帝聞其名皇祐初詔住京之淨因訥稱目疾不能奉詔有旨令舉自代遂舉僧懷璉禪學精深居某之右於是璉應詔引對問佛法大意稱旨天下賢訥知人既老休居於寶積岩無疾而化世壽六十有二坐四十有五夏明教契嵩禪師字仲靈藤州鐔津李氏子也七歲出家既受具甞戴觀音像誦其名號一日十萬聲經傳雜書靡不博究得法洞山聰公明道間從豫章西山歐陽氏昉借其家藏之書讀於奉聖院遂以佛五戒十善通儒之五常著為原教篇是時歐陽文忠公慕韓昌黎排佛旴江李泰伯亦其流嵩乃携所業三謁泰伯以儒釋脗合且杭其說李愛其文之高理之勝因致書譽嵩於歐陽既而居杭之靈隱撰正宗記定祖圖齎往京師經開封府投狀府尹王公素仲儀以劄子進之曰臣今有杭州靈隱寺僧契嵩經臣陳狀稱禪門傳法祖宗未甚分明教門淺學各執傳記古今多有爭競故討論大藏備得禪門祖宗本末因刪繁撮要撰成傳法正宗記一十二卷并畫祖圖一面以正傳記謬誤兼著輔教篇印本一部三卷上陛下書一封並不干求恩澤乞臣繳進臣於釋教粗曾留心觀其筆削註述故非臆論頗亦精緻陛下萬機之暇深得法樂願賜聖覽如有可采乞降中書看詳特與編入大藏目錄取進止仁廟覽其書可其奏勅送中書丞相韓魏公參政歐陽文忠公相與觀歎探經考證既無訛謬於是朝廷旌以明教大師賜書入藏中書劄子有曰權知開封府王索奏杭州靈隱寺僧契嵩撰成傳法正宗記并輔教編三卷宜令傳法院於藏經收附傳法院准此由是名振海內已而東還屬蔡公襄為守延置佛日山居數年退老于靈隱永安精舍熙寧五年示寂闍維六根不壞者三曰眼曰舌曰童真與頂骨數珠為五舍利紅白晶潔狀如大菽葬于永安之左白雲守端禪師示寂生衡之葛氏幼工翰墨不喜處俗依茶陵郁山主剃髮年二十餘參顒禪師顒沒楊岐會公嗣居焉一見端奇之每與語終夕一日忽問上人受業師端曰茶陵郁和上曰吾聞其過溪有省作偈甚奇能記不端即誦曰我有明珠一顆久被塵勞羈鎖今朝塵盡光生照見山河萬朵會大笑起去端愕視左右通夕不寐明日求入室咨諭其事時方歲旦會曰汝見昨日昨夜狐者麼端曰見會曰汝一籌不及渠端又大駭曰何謂也會曰渠愛人笑汝怕人笑端於言下大悟辭去游廬山圓通訥公見之自以為不及舉住江州承天又讓席以居之而自處東堂端時年二十八自以前輩讓善叢林責己甚重故敬嚴臨眾以公滅私於是宗風大振未幾訥公厭閒寂郡守至自陳客情太守惻然目端端笑唯唯而已明日升座曰昔法眼有偈曰難難難是遣情難淨盡圓明一顆寒方便遣情猶不是更除方便太無端大眾且道情作麼生遣喝一喝下座負包去一眾大驚挽之不可遂渡江夏於五祖之閒房舒州小剎號法華住持者如籠中鳥不忘飛去舒守聞端高風欲以觀其人移文請居之端欣然杖策來衲子至無所容士大夫賢之及遷白雲海會升座顛視眾曰鼓聲未擊已前山僧未登座之際好箇古佛樣子若人向此薦得可謂古釋迦不前今彌勒不後更聽三寸舌頭帶出來虛早已參差須有辨參差眼方救得完全乃曰更與汝老婆開口時末上一句正道著舉步時末上一步正踏著為什麼鼻孔不正為尋常見鼻孔頑了所以不肯放心今日勸諸人發却去良久曰一便下座其門風悄拔類此詔同天節日普度僧尼法師惠辯字訥翁華亭傅氏號海月受業普照初遊學天竺明智一見奇之即盡心學教觀智將老命居第一座以代講後八年明智韶公俾繼主席翰林沈遘治杭任威見者多惶懼失據辯從容如平生遘異之任以都僧正東坡時為通守作序以贈之曰錢唐佛僧之盛蓋甲天下道德才智之士與妄庸巧偽之人雜處其間號為難齊故僧正副之外別補都僧正一員簿書案牒奔走將迎之勞專責副正以下而都師總領要略實以解行表眾而已師既莅職凡管內寺院虛席者即涓日會諸剎及座下英俊開問義科場設棘圍糊名考校十問五中者為中選不及三者為降等然後隨院等差以次補名由是諸山仰之咸以為則講授二十五年學者當及千人晚年倦于勤歸隱草堂熙寧六年七月十七日旦起盥濯告眾就別合掌跏趺而化初辨遺言須東坡至方闔龕四日坡至見跏趺如生其頂尚溫坡盡敬而去荊國公王安石奏施金陵舊第為寺請真淨克文住持賜額曰保寧改元豐慈聖光獻太后是歲二月崩會京城千座法師于慶壽殿齋例賜椹服師名制革相國寺六十四院為二禪八律詔宗本禪師住惠林引對於延和殿問法吉州慶閑禪師示寂出卓氏福州人也法嗣南禪師茶毘烟至舍利遍布四十餘里蘇子由為銘京城剏法雲寺成舒州投子名義青本青社人李氏子也七齡頴異去妙相寺出家十五試法華得度為大僧其師使習百法論嘆曰三祇途遠自困何益哉入洛中聽華嚴五年反觀文字一切如肉受串處處同其義味甞講至於法慧菩薩偈曰即心自性忽猛省曰法離文字寧可講乎即棄去遊方至浮山時圓鑑遠公退席居會聖岩夢得俊鷹畜之既覺而青適至遠以為吉徵加意延禮之留止三年遠問外道問佛不問有言不問無言時如何世尊默然汝如何會青擬進語遠驀以手掩其口於是青開悟拜記遠曰汝妙悟玄微耶對曰設有妙悟也須吐却時有資侍者在旁曰青華嚴今日如病得汗青回顧曰合取狗口汝更忉忉我即便嘔服勤又三年浮山以大陽皮履布裰付之曰代吾續洞上之風吾住世非久善自護持母留此間青遂辭出山閱大藏於廬山惠日寺熙寧六年還龍舒道俗請住白雲山海會寺計其得法之歲至此適幾十年又八年移投子山道望日遠禪者日增異苗蕃茂果符前讖青平生不畜長物弊衲楮衾而已初開山慈濟有記曰吾塔若紅是吾再來邦人偶修飾其塔作瑪瑙色未幾而青領院事山中素無水眾每以為病忽有泉出山石間甘涼清潔郡守賀公名為再來泉元豐六年四月末示微疾以書辭郡官諸檀越五月四日灌沐升座別眾罷寫偈曰兩處住山無可助道珍重諸人不須尋討遂泊然而化闍維收靈骨舍利塔于寺之西北三峯庵之後閱世五十有二坐夏三十有七無為子楊傑為贊其像曰一隻履兩牛皮金鳥啼處木雞飛半夜賣油翁發笑白頭生得黑頭兒有得法上首一名道楷禪師司馬光表進所編書賜名資治通鑑帝親製序授資政殿學士甞作秀水真如華嚴法堂記曰壬辰歲夏四月僧清辨踵門來告曰清辨秀州真如草堂僧也真如故有講堂痺狹不足以庥學者清辨與同術惠宗治而新之今高顯矣願得子之文刻諸石以諗來者光謝曰光文不足以辱石刻加平生不習佛書不知所以云者師其請諸他人曰清辨所不敢請也故維子之歸而子又何辭光固辭不獲乃言曰師之為是堂也其志何如曰清辨之為是堂也屬堂中之人而告之曰二三子苟能究明吾佛之書或不能則將取於四方之能者皆伏謝不能然後相率抵精嚴寺迎沙門道歡而師之又屬其徒而告之曰凡我二三子肇自今以及于後相與協力同志堂圮則扶之師缺則補之以至于金石可弊山淵可平而講肄之聲不可絕也光曰師之志則美矣抑光雖不習佛書亦甞剽聞佛之為人矣夫佛蓋西域之賢者其為人也清儉而寡欲慈惠而愛物故服弊補之衣食蔬糲之食岩居野處斥妻屏子所以自奉甚約而憚於煩人也雖草木蟲魚不敢妄殺蓋欲與物並生而不相害也凡此之道皆以涓潔其身不為物累蓋中國於陵子仲焦先之徒近之矣聖人之德周賢者之德徧周者無不覆而末流之人猶未免棄本而背原況其偏者乎故後世之為佛書者日遠而日訛莫不侈大其師之言而附益之以淫怪誣罔之辭以駭俗人而取世資厚自豐殖不知厭極故一衣之費或百金不若綺紈之為愈也一飯之直或萬錢不若膾炙之為省也高堂鉅室以自奉養佛之志豈如是哉天下事佛者莫不然而吳人為甚師之為是堂將以明佛之道也是必深思於本原而勿放蕩於末流則斯堂為益也豈其細哉金國李屏山曰蘇軾作司馬光墓誌云公不喜佛曰其精微大抵不出於吾書其誕吾不信嗟乎聰明之障人如此其甚耶同則以為出於吾書異則以為誕而不信適足以自障其聰惠而已聖人之道其相通也如有關龠其相合也如有符璽相距數千里如處一室相繼數萬世如在一席故孔子曰西方有聖人焉莊子曰萬世之後一遇大聖而知其解者是旦暮遇之也其精微處安得不同列子曰古者神聖之人先會鬼神魑魅次達八方人民末聚禽獸蟲蛾備知萬物情態悉解異類音聲其所教訓無遺逸焉何誕之有孔子游方之內故六合之外存而不論鄒衍列禦寇莊周方外之士已無所不談矣顧不如佛書之縷縷也以非耳目所及光不敢信既非耳目所及吾敢不信耶郭璞日者也十年於晉室若合符券疑吾佛不能記百萬之多劫耶左慈術士也變形於魏都皆同物色疑吾佛不能示千百億之化身耶長房壺中之遊人信之矣不信維摩丈室容三萬座與納須彌於芥子中之說乎邯鄲枕上之夢人信之矣不信多寶佛塔住五千劫耶度僧祇如彈頃指之說乎若俱不信不知光亦甞有夢否瞑於一床栩栩少時也山川聚落森然可狀人物器皿何所不有俯仰酬酢於其間自成一世此特凡夫第六分離識之所影現者耳其力如是況以如來大圓鏡智菩薩之幻三昧乎學者當自消息之毋虛名所劫持也程顥明道先生門人諡也神宗素聞其名數召見一日因與安石論事不合安石曰公之學如上壁言難行也顥曰參政之學如捉風李定劾其新法之初首為異論罷歸故官又坐獄逸囚責監汝州上即位召為宗正未行而卒顥與弟頤論學汝南周敦遂厭科舉之習慨然有求道之志謂孟軻沒而聖學不傳以興起斯文為己任其言曰道之不明異端害之也昔之害近而易知今之害深而難辨昔之惑人也乘其迷暗今之惑人也因其高明自謂窮神知化而不足以開物成務名為無不周遍而其實則外於倫理雖云窮深極微而不可以入堯舜之道天下之學者非淺陋固滯則必入於此自道之不明也邪誕妖異之說競起塗生民之耳目溺天下於污濁高才明智膠於見聞醉生夢死不自覺也是皆正路之蓁蕪聖門之蔽塞闢之可以入道其教人自致知至于知止誠意至于平天下洒掃應對至於窮理盡性循循有序病世之學者捨近而趨遠處下而窺高所以輕自大而卒無得也金國李屏山居士辨曰程顥論學於周敦頤曰道之不明異端害人也古之害近而易知今之害深而難辨昔之惑人也乘其迷暗令之惑人也因其高明自謂之窮神知化而不足以開物成務名為無不周遍而其實乖於倫理雖云窮深極微而不可以入堯舜之道天下之學者非淺陋固滯則必入於此悲夫諸儒排佛老之言無如此說之深且痛也吾讀周易知異端之不足怪讀莊子知異端之皆可喜讀維摩經知其非異端也讀華嚴經始知無異端也周易曰夫道並行而不相悖或處或出或默或語殊塗而同歸一致而百慮雖有異端何足怪耶莊子曰不見天地之全古之人大體道術為天下裂如耳目鼻口之不相通楂梨橘柚之不同味雖不足以用天下可為天下用恢詭譎怪道通為一是異端皆可喜者維摩經曰諸邪見外道皆吾侍者六地菩薩乃作魔謗于佛毀於法不入眾數隨六師墮乃可取食然無異端也華嚴經曰入法界品諸善知識阿僧祇數皆於無量劫行菩薩道國王長者居士僧尼婦人童女外道鬼神船師醫卜與粥香者無非法門略見五十三種無厭足王之殘忍婆須密女之淫蕩勝熱仙人之刻苦聚沙童子之嬉劇大天之怪異主夜之幽陰皆有大解脫門此法界中無復有異端事道無古今害豈有深淺哉但恐迷暗者未必迷暗高明者自謂高明耳甞試論之三聖人者同出於周如日月星辰之合於扶桑之上如江河淮漢之匯於尾閭之淵非偶然也其心則同其迹則異其道則一其教則三孔子游方之內其防民也深恐其眩于太高之說則蕩而無所歸故約之以名教老子游方之外其導世也切恐其昧于至微之辭則塞而無所入故示之以真理不無有少齟齬者此其徒之所以支離而不合也吾佛之書既東則不如此大包天地而有餘細入秋毫而無間假諸夢語戲此幻人五戒十善開人天道於鹿苑之中四禪八定建聲聞乘於鷲峯之下六度萬行種菩薩之因三身四智結如來之果登正覺於一剎那間度有情於阿僧祇劫竪窮三界橫遍十方轉法輪於彈指頃出經卷於微塵中律儀細細八萬四阡妙覺重重單複十二陰補禮經素王之所未制徑開道學玄聖之所難言教之大行誰不受賜如游魚之於大海出沒其中如飛鳥之於太虛縱橫皆是薰習肌骨如簷蔔香灌注肝腸如甘露漿翰墨文章亦游戲三昧道冠儒履皆菩薩道場諸君之聰慧辨才亦必有所從來特以他生之事而忘之耳況程氏之學出於佛書何用故謗傷哉又字字以誠教人而自出此語將以欺人則愚將以自欺則狂惜哉窮性理之說既至於此而胸中猶有此物真病至於膏肓者也夫吁哲宗煦改年元祐遼咸雍二十二年無盡張商英以序送羽士蹇拱辰字翊之往參廬山照覺總禪師其文曰成都道士蹇翊之來言於予曰吾鄉羽衣之族世相與為婚姻娶妻生子與流俗無異拱辰因觀道藏神仙傳記翻然覺悟當吾血氣剛強視聽聰明喔咿哇鳴順吾耳青黃赤白炫吾目甘脆膏腴爽吾口馨香馥烈適吾鼻滑澤纖柔佚吾體歡忻動蕩感吾意此六寇者乘吾瞀亂晝夜與吾相親而未甞相釋也一旦吾之形耗而羸氣耗而衰精耗而萎神耗而疲八風寒暑之所薄百邪鬼祟之所欺陰魄欲沈陽魂欲飛則六寇者曾莫吾代而天下之至苦吾獨當之房闥之戀莫如婦血肉之恩莫如女拱辰於是悉囊中之所有與之而謝去紿以他事出遊百里遂泛涪江下濮水歷縉雲出塗山訪岑公之洞府瞻神女之祠觀而達於渚宮也將泛九江入廬山結茅於錦繡之谷長嘯於香爐之頂撫陶石以遙想揖遠溪以濯足蓋吾之術以性為基以命為依始乎有作終乎無為竊聞先生究離微之旨窮心迹之歸奏無絃之曲駕鐵牛之機故不遠而來見先生也當試為余言之余曰壯哉子之志乎難行能行難棄能棄吾弗及子矣余適有口疾不能答子吾有方外之侶曰常總居於東林必能決子之疑請將吾之說而往問焉詔革大洪山靈峯寺為禪院僧統義天王氏高麗國文宗仁孝王第四子辭榮出家封祐世僧統元祐初入中國問道義天上表乞傳賢首教勅兩街舉可授法者以東京覺嚴誠禪師對誠舉錢唐惠因淨源以自代乃勅主客楊傑送至惠因受法諸剎迎餞如行人禮初至京師朝畢勅禮部蘇軾館伴謁圓照本禪師示以宗旨至金山佛印坐納其禮楊傑驚問印曰義天異域僧耳若屈道徇俗諸方先失一隻眼何以示華夏師法乎朝廷聞之以為知體至惠因持華嚴疏鈔咨決所疑閱歲而畢於是華嚴一宗文義逸而復傳及見天竺慈辨請問天台教觀之道後遊佛隴禮智者塔誓曰已傳慈辨教觀歸國敷揚願賜冥護又見靈芝大智為說戒法請傳所著文還國及施金書華嚴三譯於惠因建閣藏之杭州晉水法師淨源十一月示寂晉江楊氏受華嚴於五臺承遷遷甞注金師子章學合論于橫海明覃南還聽楞嚴圓覺起信於長水四方宿學推為義龍因省親于泉請主清涼復遊吳住報恩觀音杭守沈文通置賢首院於祥符以延之復主青鎮密印寶閣華亭普照善住高麗僧統義天杭海問道申弟子禮初華嚴一宗疏鈔久矣散墜因義天持至咨決逸而復得左丞蒲宗孟撫杭愍其苦志奏以惠因易禪為教命公主之義天還國以金書華嚴三譯本一百八十卷以遺師為主上祝壽師乃建大閣以奉安之時稱師為中興教主以此寺奉金書經故俗稱高麗寺塔舍利于寺西北壽七十八先世泉之晉水人故學者以晉水稱之實元祐三年也蔣山贊元禪師字萬宗婺州義烏人雙林傅大士遠孫也三歲出家七歲為大僧性重遲閒靖寡言視之如鄙朴人然於傳記無所不窺吐為詞語多絕塵之韻特罕作耳年十五游方至石霜謁慈明昉舂破薪泯泯混十年明移南岳又與俱及沒葬骨於石霜植種八年乃去兄事蔣山心公心沒以元繼其席舒王初丁太夫人憂讀經山中與元游如昆仲問祖師意旨元不答王益扣之元曰公般若有障三有近道之質一兩生來恐純熟王曰願聞其說元曰受氣剛大世緣深以剛大氣遭深世緣必以身任天下之重懷經濟之志用舍不能必則心未平以未平之心持經世之志何時能一念萬年哉又多怒而學問尚理於道為所知愚此其三也特視名利如脫髮甘澹泊如頭陀此為近道且當以教乘滋茂之可也王再拜受教自熙寧之初王入對遂大用至真拜貴震天下無月無耗元未甞發視客來無貴賤寒溫外無別語即斂目如入定客即去甞饌僧俄報火厨庫且以潮音堂眾吐飯蒼黃蜂窘蟻鬧而元啜啖自若高視屋梁食畢無所問又甞出郭有狂人入寺手刃一僧即自殺尸相枕左右走報交武於道自白下門群從而歸元過尸處未甞視登寢室危坐聽事者側立冀元有以處之而斂目如平日於是稍稍隱去卒不問元祐初曰吾欲還東吳促辦嚴俄化王哭之慟塔于蔣山蘇老泉甞作彭州圓覺院記其文曰人之居乎此也必有樂乎此也居斯樂不樂不居也居而不樂不樂而不去為自欺且為欺天蓋君子恥食其食而無其功恥服其服而不知其事故居而不樂吾有吐食脫服以逃天下之譏而已年天之卑我以形而使我以心馭也今日欲適秦明日欲適越天下誰我禦故居而不樂不樂而不去是其心且不能馭其形而況能以馭他人哉自唐以來天下士大夫爭以排釋老為言故其徒之欲求知於吾士大夫之間者往往自叛其師以求容於吾而吾士大夫又喜其來而接之禮靈徹文暢之徒飲酒食肉以自絕於其教嗚呼歸爾父母復爾室家而後吾許爾以叛爾師父子之不歸室家之不復而師之叛是不可以一日立于天下傳曰人臣無外交故季布之忠於楚也雖不如蕭韓之先覺而比丁公之貳則為愈予在京師彭州僧保聰來求識予甚勤及至蜀聞其自京師歸布衣蔬食以為其徒先凡若干年而所居圓覺院大治一日為予道其先師平潤事與其院之所以得名者請予為記予佳聰之不以叛其師悅予也故為之記曰彭州龍興寺僧平潤講圓覺經有奇因以名院院始弊不葺潤之來始得隙地以作堂宇凡更二僧而至于保聰又合其隣之僧屋若干於其院以成是為記蘇軾以龍圖閣學士知杭州奏浚西湖際山為岸杭人呼曰蘇公堤紹聖四年移謫儋州至元符三年六月歸自海外居常州軾謫黃州日築室東坡號居士靖國元年辛巳七月廿八日卒朝奉郎提舉成都五局觀甞作佛印磨衲贊曰長老佛印大師了元游京師天子聞其名以高麗所貢磨衲賜之客有見而歎曰嗚呼善哉未甞有也甞試與子攝其齊衽循其鉤絡舉而振之則東盡嵎夷西及昧谷南被交趾北屬幽都紛在吾箴孔線蹊之中矣佛印听然而笑曰甚矣子言之陋也吾以法眼視之一一箴孔有無量世界一一世界滿中眾生所有毛孔所衣之衣箴孔線蹊悉為世界如是展轉經八十反吾佛光明之所照吾君聖德之所被如以大海注一毛竅如以大地塞一箴孔曾何嵎夷昧谷交趾幽都之足云乎當知此納非大非小非短非長非重非輕非薄非厚非色非空一切世間折膠墮指此衲不寒爍石流金此衲不熱五濁流浪劫火洞然此納不壞云何以有思惟心生下劣想於是蜀人蘇軾聞而讚之曰匣而藏之見衲而不見師衣而不匣見師而不見衲惟師與衲非一非兩眇而視之蟣虱龍象法雲圓通法秀禪師秦州隴城人也生辛氏母夢僧癯甚鬚髮盡白託宿曰我麥積山僧也覺而娠先是麥積山有僧亡其名日誦法華與應乾寺魯和上善甞欲從之遊方魯老之既去緒語曰他日當尋我竹鋪坡前銕疆嶺下俄有兒生其所魯聞之往觀焉兒為一笑三歲願隨魯歸遂冒魯氏十九通經為大僧天骨峻拔軒昂萬僧中凜如畫講大經章分句析機鋒不可觸京洛著聞倚圭峯鈔以詮量眾義然恨圭峯學禪唯敬北京元華嚴然恨元非講曰教盡佛意則如元公者不應非教禪非佛意則如圭峯者不應學禪然吾不信世尊教外以法私大迦葉乃罷講南游謂同學曰吾將窮其窟穴摟取其種類抹殺之以報佛恩乃已耳初至隨州護國讀淨果禪師碑曰僧問報慈如何是佛性慈曰誰無又問淨果果曰誰有其僧因有悟秀大笑曰豈佛性敢有無之矧又曰因以有悟哉其氣拂膺去至無為銕佛謁懷禪師懷貌寒危坐涕垂沾裳秀易之懷收涕問座主講何經秀曰華嚴又問此經以何為宗曰以心為宗又問心以何為宗秀不能對懷曰毫釐有差天地懸隔秀退自失悚然乃敬服願留日夕受法久之乃證懷移池入吳皆從之初出世淮之四面杖笠之外包具而已以至棲賢蔣山長蘆眾千人有全椒長老至登座眾目哂之無出問者於是秀出拜趨問如何是法秀自己全椒笑曰秀銕面乃不識自己乎秀曰當局者迷一眾服其荷法心也冀國大長公主建法雲寺成有詔秀為開山第一祖開堂日神宗遣中使降香并磨衲仍傳聖語表朕親至之禮皇弟荊王致敬座下士大夫日夕問道時司馬光方登庸以吾法太盛方經營之秀曰相公聰明人類英傑非因佛法不能爾遽忘願力乎溫公意少懈元祐五年八月臥疾詔醫官視之醫請候脈秀仰視曰汝何為者也吾有疾當死耳求治之是以生為可戀也平生生死夢三者無所揀擇揮去之呼侍者更衣安坐說偈而化閱世六十四坐夏四十五江州東林常總禪師生劍州尤溪施氏母夢男子頎然色如金握白芙蓉三柄以授之但一柄得餘委地覺而娠後誕三子伯仲皆不育總其季也年十一依寶雲寺文兆法師出家又八年落髮詣建州大中寺契恩律師受具初至吉州禾山禪智材公材有人望延之不留聞南禪師之道依歸宗久之無所得而去歸宗火南遷石門南塔又往從之及南公自石門遷黃蘗積翠以至黃龍總皆在焉二十年之間凡七往返南佳其勤勞稱於眾總自負密記決志大掖濟北之宗洪州太守榮公修撰請住泐潭或謂馬祖再來也道俗爭先願見元豐三年詔革江州東林律居為禪觀文殿學士王公韶出南昌欲延寶覺心公心舉總自代總知宵道去千餘里檄諸郡期必得之得於新淦殊山窮谷中遂應命其徒相謂曰遠公甞有記曰吾滅七百年後有肉身大士革吾道場今符其語矣總之名聞天子有詔住相國智海禪院總固稱山野老病不能奉詔然州郡敦遣急於星火其徒又相語曰聰明泉適自涸矣凡兩月而得旨如所乞就賜紫伽黎號廣惠其徒又相語曰聰明泉復湧沸矣元祐三年徐國王奏號照覺禪師總於衲子有大緣槌拂之下眾盈七百叢席之盛近世所未有也六年八月示疾九月二十五日浴罷安坐而化十月八日全身葬于雁門塔之東世壽六十七坐四十九夏荊門玉泉皓長老塔銘無盡居士譔略云師姓王眉州丹稜縣坼頭鎮人天聖元年依大力院出家法名承皓明道二年普度為僧景祐元年受戒慶曆二年遊方至復州見北塔思席禪師發明心要得遊戲如風大自在三昧製赤犢鼻書歷代祖師名而服之曰惟有文殊普賢猶較些子且書於帶上自是諸方以皓布裩呼之惠南居黃龍設三關語以接物罕有契其機者師教一僧往南曰我手何似佛手答曰不相似南曰我脚何似驢脚答曰不較多南笑曰此非汝語誰教汝來僧以實告南曰我從來疑這漢熙寧間至襄陽為谷隱首座有蜀僧依止師席師憐其年少有志稍誘掖之僧亦効師製犢鼻浣而曝之師見之曰我裩何故在此僧曰某甲裩也師曰具何道理敢爾僧禮拜曰每蒙許與切所欣慕師曰此豈戲論與汝半年當吐血死後半年其僧嘔血死於鹿門山聞者異之元豐二年四月予奉使京西南路聞師之名致而見之問師法嗣何人師曰北塔問北塔有何言句師曰為伊不肯與人說遂請師住郢州大陽谷隱大喜曰我山中首座出世盛集緇素請師升座以為歆豔師曰承皓住谷隱十年不曾飲谷隱一滴水嚼谷隱一粒米汝若不會來大陽與汝說携拄杖下座不顧而去居數月知荊南李公審言轉運使孫公景脩同請住當陽玉泉景德禪院師機鋒孤峭學者不能湊泊人闕首座維那曰某人某人曾於某處立僧為禪眾所歸宜依諸方例請充師叱曰杜杜又曰孟八郎孟八郎一日師從厨前過見造晚麵問曰有客過耶對曰眾僧造藥石師呼知事稱之曰吾昔參禪為人汲水舂米今見成米麵蒸炊造作與供諸佛菩薩羅漢無異飽喫了並不留心參學百般想念五味馨香假作驢腸膳生羊骨鱉臛餵飼八萬四千戶蟲開眼隨境攝合眼隨夢轉不知主祿判官掠剩大王隨從汝抄劄消鑿祿料簿教汝受苦有日在於是徒眾不堪寂寥譖之於縣令曰長老不能安眾惟上來下去點撿寒碎縣令召師至縣責之曰大善知識不在方丈內端坐兩廊下山門來去得許多師曰大通智勝佛十劫坐道場佛法不現前不得成佛道長官以坐是佛耶坐殺佛去也長官茫然益敬禮之狗子在室中僧入請益師叱一聲狗出去師云狗子却會汝却不會玉泉冬市四遠雲集師於廊下畫一圓相顧視大眾曰賤賣賤賣良久畫破曰自家買自家買冬至上堂曰晷運推移布裩共赤莫笑不洗無來換替正大觀知荊南問如何是佛截斷脚跟又問如何是佛師曰截斷脚跟又問如何是法師曰掀了腦蓋師有頂相自贊曰粥稀後坐床窄先臥耳瞶愛聲高眼昏宜字大其應機答話隱顯不測大致若此玉泉寺宇廣大弊漏前後主者以營葺為艱師曰吾與山有緣與僧無緣修今世寺待後世僧耳悉壞法堂方丈寢堂鍾樓慈氏閣關廟而鼎新之皆求予記其本末師住山無筆硯文字箱篋無兼衣囊錢元祐六年遣人至江西口白曰老病且死得百丈肅為代可矣余以喻肅肅不顧往十二月二十八日示寂臨行門人迫以作頌師笑曰吾年八十一病死舁尸出兒郎齊著力一年三百六十日師滅時地三震會余移漕淮西召還諫省謫官金陵不復詳師後事今年十月被恩知洪州途次太平有德鴻者來謁泣言師之死鴻適歸閩中自閩聞訃奔詣玉泉師已葬于斗山下鴻營塔于始就緒念先師神交道契莫如公者故間關數千里詣公求文銘師之塔予哀鴻不忘其師乃追掇緒餘而銘之曰法師元淨字無象徐氏杭州於潛人客有過其舍者曰嘉氣上騰當生奇男既生左肩肉起如袈裟條八十一日乃沒伯祖異之曰宿世沙門必使事佛八十一者殆其算歟及師之終果符其數十歲出家每見講座輒曰願登此說法度人十二就學於慈雲不數年而齒高弟後聞明智講止觀方便五緣曰淨名所謂一食施一切供養諸佛及諸賢聖然後可食此一方便也師悟曰今乃知色香味觸本具第一義諦因泣下如雨自是遇物無非法界代講十五年杭守呂臻請住大悲閣嚴設戒律其徒畏愛臻為請賜紫衣辨才之號七年翰林沈遘撫杭謂上竺本觀音道場以音聲為佛事者非禪那居乃請師居之鑿山增室廣聚學徒教庠之盛冠於二浙神宗熙寧三年杭守祖無擇坐獄于檇李師以鑄鍾例被追辨幸得釋寓止真如蘭若擬金󱌷設問答述圓事理說發明祖意之妙元豐元年有利山門施資之厚者倚權以奪之眾亦隨散逾年其人以敗聞朝廷復卑師眾復集三年復謝去居南山之龍井士庶爭為築室遂成伽藍六年太守鄧伯溫請居南屏明年復歸龍井時靈山虛席師以慈雲師祖道場俯就眾請及月餘定中見金甲神跪前曰師於此無緣不宜久住既受冥告遂還龍井元祐四年蘇軾治杭問師曰此山如師道行者幾人曰沙門多密行非可盡識將示寂乃入方圓庵宴坐謝賓客止言語飲食招眾寥告之曰吾淨業將成若七日無障吾願遂也七日出偈告眾即右脇而化當元祐六年九月晦日也塔成東坡命子由為之銘淨因道臻禪師字伯祥福州古田戴氏子也幼不茹葷十四去上生院行頭陀行又六年為大僧閱大小經論置不讀曰此方便說耳即持一鉢走江淮所參知識甚多而得旨決於浮山遠公江州承天虛席致臻非所欲而游丹陽寓止因聖一日行江上覓舟默計曰當隨所往信吾緣也問舟師曰載我舡尾可乎舟師笑曰師欲何之我入汴舡也臻曰吾行游京師因載之而北謁淨因大覺璉公璉公使首眾僧於座下及璉歸吳眾請以臻嗣焉開法之日英宗遣中使降香賜紫方袍徽號京師四方都會有萬好惡貴人達官日門填臻一日之慈聖上仙神宗召至慶壽宮賜對甚喜設高廣座恣人問答左右上下咸歎希有歡動宮殿賜與甚厚神宗悼佛法之微憫名相之弊始即相國為惠林智海二剎其命立僧必自臻擇之宿老皆從風而靡神宗上仙被詔而福寧殿說法詔道臻素有德行可賜號淨照禪師元祐八年八月十七日前語門人淨圓曰吾更三日行矣及期沐浴更衣說偈已跏趺而寂閱世八十坐六十有一夏臻性慈靖退似不能言者居都城西隅衲子四十餘輩頹然不出戶三十年如一日奉身甚約一布裙二十年不易用五幅絻掩脛不多為叢褶曰徒費耳無所嗜好乃能雪方丈之西壁請文與可掃墨竹謂人曰吾使游人見之心目清涼此君蓋替我說法也甞於慶壽宮說法僧問慈聖仙游定歸何所臻曰水流元在海月落不離天上悅以為能加敬焉改紹聖遼改壽昌智海真如慕哲禪師出於臨川聞氏聞族寒哲又幼孤去依建昌永安圓覺律師為童子試所習得度具戒為人剛簡有高識以荷法為志律身甚嚴翠岩真禪師游方時哲能識之真好慕所長以蓋人號真點胸所至犯眾怒非笑之哲與之周旋二十年雖群居不敢失禮真兩住剎哲陰相之成法席有來學者且令見哲侍者謂人曰三十年後哲其大作佛事真歿塔於西山心喪三年乃去依黃蘗游湘中一鉢雲行鳥飛去留為叢林重輕謝師直守潭州聞其風而悅之不可致㞧岳麓席虛盡禮迎以為出世累月而後就俄遷大溈眾二千指無所約束人人自律唯粥罷受門弟子問道謂之入室齋罷必會大眾茶諸方纔月一再而哲講之無虛日放參罷哲自役作使令者在側如路人晨香夕燈十有四年夜禮拜持茅視殿廡燈火倦則以帔蒙首假寐三聖堂初猶浴盡老不浴者十餘年紹聖元年有詔住大相國寺智海禪院京師士大夫想見風裁叢林以哲靜退畏閙不敢必其來哲受詔欣然俱數衲子至解包之日傾都來觀至謂一佛出世院窄而僧日增無以容則相枕地臥有請限之者哲曰僧佛祖所自出厭僧厭佛祖也安有名為傳法而厭佛祖乎安得不祥之語哉凡驗學者舉趙州洗鉢話上人如何會僧擬對哲以手托之曰歇去自始至終未甞換機明年十月初八無疾而化是年雲居元祐禪師卒王氏信之上饒人年十三師事博山承天沙門齊晟二十四得度具戒時南禪師在黃蘗往依之十餘年智辨自將氣出流輩眾以是悅之少然祐不䘏也南歿去游湘中廬於衡岳馬祖故基衲子追隨聲重荊楚間謝師直守潭州欲禪道林之律居盡禮致祐為第一世祐欣然肯來道林蜂房蟻穴聞見層出像設之多冠於湘西祐夷廓之為虛堂為禪室以會四海之學者役夫不敢壞像設祐自鋤棄諸江曰昔本不成今安得壞吾法尚無凡情存聖解乎六年而殿閣崇成棄之去游廬山南康太守陸公時請住玉㵎寺徐王聞其名奏賜紫袍祐作偈辭之曰為僧六十鬢先華無補空門號出家願乞封回禮部牒兔辜盧老納袈裟人問其故祐曰人主之恩而王者之施非敢辭以近名也但以法未等耳王安上者舒王之弟問法於祐以雲居延之祐曰為携此骨歸葬峯頂耳登輿而去疾諸方死必塔者祐曰山川有限僧死無窮他日塔將無所容於是於開山宏覺塔之東作卵塔曰凡住持者非生身不壞火浴雨舍利者皆以骨石填于此其西又作卵塔曰凡僧化皆以骨石填于此謂之三塔紹聖二年七月七日夜集眾說偈而化世壽六十有六坐四十有二夏改元符西夏改永安雲居佛印了元禪師字覺老生饒州浮梁林氏世業儒父祖皆不仕元生二歲琅琅誦論語諸家詩五歲誦三千首既長從師授五經略通大義因讀首楞嚴經于竹林寺愛之盡捐舊學白父母求出家度生死禮寶積寺沙門日用試法華受具游廬山謁開先暹道者暹自負其號海上橫行俯視後進元與問答捷給乃稱賞時年十九又謁圓通訥公訥曰骨格已似雪竇後來之俊也時書記懷璉方應詔以元繼其職江州承天虛席又以元當選郡將而少之訥曰元齒少而德壯雖萬耆衲不可折也於是為開先之嗣時二十八矣自承天遷淮之斗方廬山之開先歸宗潤之金山焦山江西之大仰又住雲居凡四十年間德化緇素縉紳之賢者多與之游東坡謫黃州廬山對岸元居歸宗詶酢妙句與烟雲爭麗及其在金山東坡釋還東吳次丹陽以書抵元曰不必出山當學趙州上等接人元得書徑來坡迎笑問之元以偈答曰趙州當日少謙光不出山門見趙王爭似金山無量相大千都是一禪床坡抵掌稱善又甞謂眾曰昔雲門說法如雲雨絕不喜人記錄其語見必罵逐曰汝口不用返記吾語異時裨販我去今室中對機錄皆香林明教以紙為衣隨所聞即書之後世學者漁獵文字語言正如吹網欲滿非愚即狂時江浙叢林尚以文字為禪之謂請益故元以是風之高麗僧統義天航海至明州傳云棄王位出家上疏乞遍歷叢林問法受道有詔朝奉郎楊傑次公舘伴所經吳中諸剎皆餞如王臣禮至金山元床坐納其大展次公驚問故元曰義天亦異國僧耳僧至叢林規繩如是不可易也眾姓出家同名釋子自非買崔盧門閥相高安問貴種次公曰卑之少徇時宜求異諸方亦豈覺老心哉元曰不然屈道隨俗諸方先失一隻眼何以示華夏師法乎朝廷聞之以元為知大體李公伯時為元寫照元曰必為我作笑狀自為贊曰李公天上石麒麟傳得雲居道者真不為拈花明大事等閒開口笑何人泥牛謾向風前嗅枯木無端雪裏春對現堂堂俱不識太平時代自由身元符元年正月初四日聽客語有會其心者軒渠一笑而化其令畫笑狀非苟然也世壽六十七坐五十有二夏圓照禪師諱宗本生於管氏常州無錫人也體貌豐碩言無枝葉十九師事蘇州承天永安道昇禪師昇道價重叢林歸之者如雲本弊衣垢面探井臼典炊爨以供給之夜則入室參昇曰頭陀荷眾良苦亦疲勞乎對曰若捨一法不名滿足菩薩實欲此生身證其敢言勞昇陰奇之又十年剃髮受具服勤三年乃辭昇遊方遍參至池陽景德謁義懷禪師言下契悟眾未有知者甞為侍者而喜寢鼻息齁齁聞者厭之言於懷懷笑曰此子吾家精進幢也汝輩他日當依賴之無多談眾乃驚懷退居吳江壽聖部使者李公復圭過懷夜話曰瑞光虛席願得有道衲子主之懷指本曰無逾此道人者耳既至寺集眾擊鼓鼓輒墮圓轉震響眾驚却有僧出呼曰此和尚法雷振地之祥也俄失僧所在自是法席日盛武林守陳公襄以承天興教二剎命師擇居蘇人留之益甚又以淨慈堅請移文喻道俗曰借師三年為此邦植福不敢久古本嘖嘖曰誰不欲作福眾識其意聽赴之元豐五年神宗皇帝闢相國寺六十四院為八禪二律六中貴梁從政董其事驛召師主惠林既至上遣使問勞三日傳旨就寺之門為士民演法翌日召對延和殿問道賜坐即盤足跏趺賜茶至舉盞長吸又蕩撼之上問受業何寺對曰承天永安上悅其真喻以方興禪宗宜善開導之旨既退上目送之謂左右曰真福惠僧也後帝登遐召入福寧殿說法以師甞為先帝所禮敬見之不勝哀悼以老乞歸林下勅任便雲遊所至不得抑令住持升座辭眾曰本是無家客那堪任便遊順風加櫓棹舡子下楊州既出都城王公貴人送者車騎相屬師臨別誨之曰歲月不可把玩老病不與人期唯勤修勿怠是真相為聞者莫不感涕其真慈善導若此高麗僧統義天以王子奉國命使于我朝聞師道譽請以弟子禮見師問其所得以華嚴經對師曰華嚴經三身佛報身說耶化身說耶法身說耶義天曰法身說本曰法身遍周沙界當時聽眾何處蹲立義天茫然自失欽服益加法道至本大盛老居靈岩閉門頹然而四方從者相望於道不釋也元符二年十二月甲子將入滅沐浴而臥門弟子環擁請曰和尚道遍天下今日不可無偈幸強起安坐本熟視曰癡子我尋常尚懶作偈今日特地圖箇甚麼尋常要臥便臥不可今日特地坐也索筆大書五字曰後事付守榮擲筆憨臥若熟睡然撼之已去矣門人塔全身於山中閱世八十坐五十二夏黃龍寶覺禪師入寂出於鄔氏諱祖心南雄始興人也少為書生有聲年十九而目盲父母信以出家輒復見物乃往依龍山寺沙門惠全明年試經業而公獨獻詩得奏名剃髮繼住受業院不奉戒律且逢橫逆於是棄之入叢林謁雲峯悅公留三年難其孤硬告悅將去悅曰必往依黃蘗南公公至黃蘗四年知有而機不發又辭而上雲峯會悅謝世因就止石霜無所參決試閱傳燈至僧問多福曰如何是多福一叢竹福曰一莖兩莖斜三莖四莖曲此時頓覺親見二師徑歸黃蘗方展坐具南公曰子入吾室矣公亦踴躍自喜即應曰大事本來如是和尚何用教人看語下語百計搜尋南公曰若不令汝如此究尋到無用心處自見自肯吾即埋沒汝也公從容游泳陸沈眾中時時往決雲門語句南公曰知是般事便休汝用許多工夫作麼公曰不然但有纖疑在不到無學安能七縱八橫天迴地轉哉南公肯之後使分座令接納來學南遷黃龍而化以公繼其席凡十有二年然性真率不樂從事於務五求辭去乃得謝事閒居而學者益親謝景溫師直守潭州虛大溈以致公三辭不往又囑江西轉運判官彭汝礪器資請所以不赴長沙之意公曰願見謝公不願領大溈也馬祖百丈以前無住持事道人相尋於空閒寂寞之濱而已其後雖有住持王臣尊禮為天人師今則不然掛名官府如有戶籍之民直遣伍伯追呼之耳此豈可復為也師直聞之不敢以院事屈願一見之公至長沙師直願受法訓公為舉其綱其言光顯廣大如青天白日易識其略曰三乘十二分教還同說食示人食味既因他說其食要在自己親甞既自親甞便能了知其味是甘是辛是鹹是淡達磨西來直指人心見性成佛亦復如是真性既因文字而顯要在自己親見若能親見便能了知目前是真是妄是生是死既能了知真妄生死返觀一切語言文字皆是表顯之說都無實義如今不了病在甚處病在見聞覺知為不如實知真際所詣認此見聞覺知為自所見殊不知此見聞覺知皆因前塵而有分別若無前塵境界即此見聞覺知還同龜毛兔角並無所歸師直聞所未聞公以生長極南少以宏法棲息山林方太平時代欲觀光京師以餞餘年乃至京師駙馬都尉王詵晉卿盡禮迎之庵於國門之外久之南還再游廬山甞有偈曰不住唐朝寺閒為宋地僧生涯三事衲故舊一枝藤乞食隨緣去逢山任意登相逢莫相笑不是嶺南能可想公之標致也臘既高益移庵深入棧絕學者又二十餘年以元符三年十一月十六日中夜而歿閱世七十有六坐夏五十有五徽宗佶立改建中靖國遼天祚立諱延禧女真太祖阿骨打禪門續燈錄成乃東京法雲佛國禪師惟白集是年八月十五日上進帝為製序白靖江人嗣圓通秀公其文曰昔釋迦如來之出世也受然燈之記生淨飯王家分手指呼天地而其機也已露游門觀於老死而幻緣也頓寂及乎唱道雞園騰芳鷲嶺無邊剎境遂現於一毫之端大千經卷畢出於微塵之表西被竺土東流震旦編葉而書則一時聖法雖傳於慶喜拈花而笑則正法眼藏獨付於飲光自達磨西來實為初祖其傳二三四七而至於曹溪於是雙林之道逾光一滴之流寖廣自南嶽青原而下分為五宗各擅門風應機酬對雖建立不同而會歸則一莫不箭鋒相拄鞭影齊施接物利生啟悟多矣源派廣迤枝葉扶疎而雲門臨濟二宗遂獨盛於天下朕膺天寶命紹國大統恭惟藝祖闢度門於緜寓太宗闡祕義於敷天章聖傳燈於景德永昭廣燈於天聖皆宏暢真風協助神化以成無為之治者也於皇神考尤嚮空宗元豐三年詔於大相國寺剏二禪闢惠林於東序建智海於西廡壬戌之歲以越國大長公主及集慶軍節度觀察留後駙馬都尉張敦禮之請復建法雲禪寺於國之南於是祖席光輝叢林鼎盛天下襲方袍慕禪悅者雲集於上都矣今敦禮以其寺住持僧佛國禪師惟白探最上乘了第一義屢入中禁三登高座宣揚妙旨良愜至懷昔能仁說法華經放眉間白毫相光照東方萬八千世界而彌勒發問文殊決疑以謂日月燈明佛本光瑞如此持是經者妙光法師得其證者普明如來今續知之名蓋燈燈相續光光相入義有在於是矣意圓澄覺海本含裹於十方生滅空漚遂沈淪於三有因明立所由塵發知識妄相仍轉入諸趣良可悲也若回光內照發真歸元則是錄也直指性宗單傳心印可得於眉睫可薦於言前舉手而擎妙喜世界彈指而現莊嚴樓閣神通妙用真不可思議者也嘉於有眾締此勝緣俱離迷津偕之覺路斯朕之志已建中靖國元年八月十五日賜敘改年崇寧是歲蘄州五祖山法演禪師示寂錦州巴西鄧氏少落髮受具遊成都講席習百法唯識窺其奧置之曰膠柱安能鼓瑟乎即日遊方所至無足當其意者抵浮山謁遠錄公久之無所發明遠曰吾老矣白雲端爐鞴不可失也演唯諾徑造白雲端曰川䖃苴汝來也演拜而就列一日舉僧問南泉摩尼珠語以問端端叱之演領悟汗流被體乃獻投機頌云山前一片閒田地義手叮嚀問祖翁幾度賣來還自買為憐松竹引清風端頷之曰栗棘蓬禪屬子矣演甞掌磨有僧視磨急轉指以問演此神通耶法爾耶演褰衣旋磨一匝師甞示眾云古人道如鏡鑄像像成後鏡在什麼處眾下語不契師作街坊自外來端舉似演演前問訊曰也不爭多端笑曰須是道者始得初住四面還白雲上堂云汝等諸人見老和上鼓動唇舌竪起拂子便作勝解及乎山禽聚集牛動尾巴却將作等閒殊不知簷聲不斷前旬雨電影還連後夜雷又云悟了同未悟歸家尋舊路一字是一字一句是一句自小不脫空兩歲學移步湛水生蓮華一年生一度又云賤賣檐板漢貼秤麻三斤百千年滯貨何處著渾身張丞相謂其應機接物孤峭徑直不犯刊削其知言耶應世四十餘年晚住太平移東山崇寧三年六月二十五日上堂辭眾時山門有土木之工演躬自督役誡曰汝等好作息吾不復來矣歸方丈淨髮澡浴旦日吉祥而逝金國移瑞像佛牙入內殿供養大觀慈感寺東都法雲大通禪師善本示寂生董氏漢仲舒之後也其先家太康仲舒村太父琪父溫皆官于頴遂為頴人初母無子禱于佛前誓曰得子必以事佛即蔬食乃娠生而骨相秀異方晬而孤母育於叔祖玠之家既長博學操履清修母亡哀毀過禮無仕官意辟穀學道隱於筆工然氣剛不屈沈默白眼公卿嘉祐八年與弟善思俱至京籍名顯聖地藏院試所習為大僧其師圓成律師惠楫者謂人曰本他日當有海內名乃生我法中乎使聽習毘尼隨喜雜華夜夢見童子如世所畫善財合掌導而南既覺曰諸佛菩薩加被我矣其欲我南詢諸友乎時圓照道振吳中本逕造姑胥謁瑞光圓照坐定特顧之本默契宗旨服勤五年盡得其整頓提撕之綱研練差別之智縱橫舒卷度越前規一時輩流無出其右圓照倚之以大其家以季父事圓通秀公秀住廬山棲賢出入臥內如寂子之於東寺焉出世婺之雙林遷杭之淨慈繼圓照之後食堂千餘口仰給於檀施供養莊嚴之盛游者疑在諸天時號大小本也哲宗聞其名詔住上都法雲賜號大通又繼圓通之後玉立孤峻儼臨清眾如萬山環天柱讓其高寒然精粗與眾共未甞以言徇物以色假人王公貴人施日填門住八年請於朝願歸老於西湖之上詔可遂東還庵龍山崇德杜門却掃與世相忘又十年天下願見而不可得臨眾三十年未甞笑及閒居時抵掌笑或問其故曰不莊敬何以率眾吾昔為叢林故強行之非性實然也所至見畫佛菩薩行立之像不敢坐伊蒲塞饌似魚胾名者不食其真誠敬事防心離過類如此大觀三年十二月甲子屈三指謂左右曰止有三日而已果沒有異禽翔鳴于庭而去塔全身于上方閱世七十有五坐四十有五夏改政和遼改天慶是年蔡京進太師楚國公京喜食鶉預籠畜而烹之甞夢鶉數千訴于前其一致詞曰食君廩中粟充君箸下肉一羹數百命生死猶轉轂看君壽千春禍福相倚伏京甚畏之四月嘉州風折大樹有僧在定有司聞于上詔令送至京師八月入內譯經院金總持三藏鳴金磬出其定僧曰我東林遠法師之弟惠持也西遊峨眉因入定于此三藏因徐啟今欲何歸曰陳留即復入定徽宗令繪像頒行天下仍製讚是年四月玉清昭陽宮成奉安道像上詣宮行禮七年改玉清神霄宮時道教之盛自道士徐知常始賜號冲虛先生徐守信賜虛靜先生劉混康賜葆真觀妙冲和先生後並贈太中大夫十一月癸未郊上搢大珪執元珪以道士百人執儀衛前導置道階凡二十六等先生處士八字六字四字二字視中大夫至將仕郎級重和初別置道官自太虛大夫至金壇郎凡十六等同文臣中大夫至迪功郎道職自冲和殿侍宸至凝神殿校經凡十一等侍宸同待制撿籍同修撰校經同直閣皆給告身女真是年始叛陷遼寧江府遼天慶五年金太祖改年收國政和五年黃龍死心禪師卒諱悟新生王氏韶州曲江人魁岸黑面如梵僧狀依佛陀院落髮以氣節蓋眾好面折人初謁棲賢秀鐵面秀問上座其處人曰廣南韶州又問曾到雲門否新曰曾到又問曾到靈樹否曰曾到秀曰如何是靈樹枝條新曰長底自長短底自短秀曰廣南蠻莫亂說新曰向北驢只恁麼拂袖而出秀器之而新無留意乃之黃龍謁寶覺禪師談辨無所抵捂覺曰若之技止此耶是固說食耳渠能飽人耶新窘無以進從容白曰悟新到此弓折箭盡願和上慈悲指箇安樂處寶覺曰一塵飛而翳天一芥墮而覆地安樂處正忌上座許多骨董直須死却無量劫來偷心乃可耳新趨出一日點坐下板會知事捶行者新聞杖聲忽大悟奮起忘納其履趨方丈見寶覺自譽曰天下人總是學得底某甲是悟得底覺笑曰選佛得甲科何可當也新自是號為死心叟榜其居曰死心室蓋識悟也久之去游湘西是時哲禪師領嶽麓往造焉哲問是凡是聖對曰非凡非聖哲曰是什麼新曰高著眼哲曰恁麼則南山起雲北山下雨曰是凡是聖哲曰爭奈頭上漫漫脚下漫漫新仰屋作噓聲哲曰氣急殺人曰恰是拂袖便出新初住雲岩已而遷翠岩翠岩舊有淫祠鄉人禳禬酒胾汪穢無虛日新誡知事毀之辭以不敢掇禍新怒曰使能作禍吾自當之乃躬自毀折俄有巨蟒盤臥內引首作吞噬之狀新叱之而遁新安寢無他未幾再領雲岩建經藏太史黃庭堅為作記有以其親墓誌鑱於碑陰者親恚罵曰陵侮不避禍若是語未卒電光翻屋雷擊自戶入折其碑陰中分之視之已成灰燼而藏記安然無損晚遷黃龍學者雲委屬疾退居晦堂夜參堅起拂子云看看拂子病死心病拂子安死心安拂子穿却死心死心穿却拂子正當恁麼時喚作拂子又是死心喚作死心又是拂子畢竟喚作什麼良久云莫把是非來辨我浮生穿鑿不相干有乞末後句者新與偈曰末後一句子直須心路絕六根門既空萬法無生滅於此徹其源不須求解脫生平愛罵人只為長快活十二月十三日晚參說偈十五日泊然坐逝荼毘得舍利五色閱世七十二坐四十五夏政和六年錢塘靈芝寺律師元照字湛然餘杭唐氏子少依祥符東藏惠鑑師學毘尼及見神悟謙公講天台教觀博究群宗以律為本又從廣慈授菩薩戒戒光發現頓漸律儀罔不兼備南山一宗蔚然大振常披布伽黎杖錫持鉢乞食于市楊無為贊之曰持鉢出持鉢歸佛言長在四威儀初入󱈛時人不識虛空當有鬼神知四主郡席晚居靈芝三十年眾常數百甞言化當世莫若講說垂將來莫若著書撰資持濟緣行宗應法住法報恩諸記十六觀小彌陀義疏及刪定律儀本芝園集若干卷自號安忍子命諷普賢行願品趺坐而化壽六十九夏五十有一道士林靈素者溫州人善妖術以雷公法甞往來不逞於宿亳淮泗間乞食諸寺僧薄之至楚州與惠世相敺擊訟于官府倅石仲問焉喜其辨捷輕後脫之置館中問吐納燒煉蜚神之術七年正月仲携入京因道士徐知常謁宰相蔡京京致見帝靈素大言曰天上有神霄玉清府長生帝君主之其弟青華帝君皆玉帝子次有左元仙伯并書罰仙吏褚惠等八百餘官謂帝即長生大帝君蔡京為左元仙伯已即褚惠帝忻然信之賜林金門羽客建通真宮以處之帝自號教主道君皇帝二月詔改天下大寺為神霄玉清萬壽宮院為觀設長生青華帝君像置道學科未幾有期門之事矣四月詔道籙院略曰朕乃上帝元子為太霄帝君憫中華被金狄之難教遂懇上帝願為人主令天下歸於正道卿等可上表冊朕為教主道君皇帝止用於教門上以釋教經六千卷內惡談毀詞詆謗道儒二教命近臣於道籙院看詳取索焚棄之是年隆興府黃龍山靈源禪師遷寂名惟清生南州武寧陳氏方垂髫上學日誦千言吾伊上口有異僧過書肆見之引手熟視之大驚曰菰蒲中有此兒耶告其父母聽出家從之師事戒律師年十七為大僧聞延恩院耆宿法安見本色人上謁願留就學安曰汝苦海法船也我尋常溝󱐙耳豈能藏哉黃龍心禪師是汝之師亟行無後時清至黃龍泯泯與眾作息問答茫然不知端倪夜誓諸佛前曰倘有省發願盡形壽以法為檀世世力弘大法初閱玄妙語倦而倚壁起經行步促遺履俯就之乃大悟以所悟告寶覺覺曰從緣入者永無退失然新得法空者多喜悅致散亂令就侍者房熟寐清丰神洞氷雪而趣識卓絕流輩龍圖徐禧德占太史黃庭堅皆師友之其見寶覺得記別乃安為之地矣張丞相商英初奉使江西高其為人厚禮致以居洪之觀音不赴又十年淮南使者朱京世昌命住舒州太平乃赴衲子爭趨之嘗與寂音論之曰今之學者未脫生死病在於何偷心未死耳然非其罪為師者之罪也如漢高帝紿韓信而殺之信雖曰死其心果死乎古之學者言在脫生死効在什處在偷心已死然非學者自能爾實為師者鉗鎚妙密也如梁武帝御大殿見侯景不動聲氣而景之心已枯竭無餘矣諸方所說非不美麗要之如趙昌畫花逼真非真花也其指法巧譬類此政和七年九月十八日食罷淨髮安坐而逝十一月汴京智海佛鑑禪師慧懃遷寂生汪氏舒州人改重和金改天輔元年十一月上御寶籙宮度玉清神霄祕籙會八百人凡天神降臨事蓋發端於王老志而極於林靈素及為大會林講經據高座上為設幄其側林所講無殊絕者雜以滑稽喋語上下為大鬨笑莫有君臣之禮矣時道士有俸每一齋施動獲數十萬每一宮觀給田亦不下數千頃皆外蓄妻子置姬媵以膠青刷鬢美衣玉食者幾二萬人一會殆費數萬緡貧下之人多買青衣幅巾以赴日得一飫飡而襯施三百謂之千道會十一月十二月女真阿骨打稱帝國號大金改宣和西夏改元德春正月詔改佛號大覺金仙秋九月詔佛德士詔以遼改保大元年春正月日有眚三月二十五日詔夏六月黑眚遼延禧與女真大戰是年丞相張無盡薨公諱商英字天覺年十九赴春闈抵向氏家向預夢神人報曰明日接相公凌晨公至向異之勞問勤腆厚贐其行後妻以女公果登第一日遊僧舍見拂拭藏經梵夾肅粧公怫然曰吾孔聖之書不及胡人之教夜坐書室吟哦至三鼓向云夜深何不睡去公以前意對曰正此著無佛論向云既無佛何用論之公疑其言乃已後因訪一同列見佛經乃問何書云維摩經公信手探閱至此病非地大亦不離地大處嘆曰不意殊方乃有此語公盡借歸讀之不厭向云可熟讀然後著無佛論公遂留心禪宗因提刑河東至汾謁大達國師塔及夢國師從容接引覺而閱其語看至國師問馬祖西來心印祖曰大德正閙在且去國師去祖喚曰大德國師回首祖曰是什麼公乃有省作偈曰是什麼法什麼羅睺殿前燈是火不是阿祖喚回洎被善才覷破毘嵐風急九天高白鷺眼盲魚走過元祐六年奉使江左游東林謁照覺總議論久之乃曰南昌諸山誰可與語覺曰兜率悅玉溪喜公下車至八月按部過分寧諸禪迓之公請俱就雲岩陞堂有偈曰五老機緣共一方神鋒各向袖中藏明朝老將登壇看便請橫戈戰一場悅最後登座貫穿前列公大喜遂入兜率抵擬瀑亭公問此是什麼悅曰擬瀑亭公云捩轉竹筒水歸何處曰目前薦取公佇思悅曰佛法不是這個道理及夜話次公云比看傳燈一千七百尊宿機緣唯疑德山托鉢話悅曰若疑托鉢話其餘即是心思意解何曾至大安樂境界乎公憤然就榻至五鼓忽垂脚踢翻溺器乃省前話即扣悅寢至謂悅曰已捉得賊了也悅曰贓物在什麼處公扣門三下悅曰且寢去來日相見翌日公投頌云皷寂鐘沈托鉢回岩頭一拶語如雷果然只得三年活莫是遭他受記來悅於是焚香付之偈曰等閒行處步步皆如雖居聲色寧滯有無一心靡異萬法非殊休分體用莫擇精粗臨機不礙應物無拘是非情盡凡聖皆除誰得誰失何親何疎拈頭作尾指實為虛翻身魔界轉脚迷途了無逆順不犯工夫仍囑曰參禪為命根不斷依語生解如是之法公已深悟然至極微細之魔使人不覺不知墮在區宇更宜著鞭公感激是歲十一月悅歸寂公別悅未幾登右揆是夕彗星滅久旱而雨唐子西作內前行一時傳誦其詩曰內前車馬撥不開文德殿下宣麻回紫微侍郎拜右相中使押赴文昌臺旄頭昨夜光照牖是夕鋒鋩如禿菷明日化為甘雨來宅家喜得調元手周公禮樂未要作致身姚宋亦不惡我聞二公拜相年民間斗米三四錢明年當宣和辛丑二月公奏諡號真寂遣使持文祭其塔其略曰余頃歲奉使江西按部西安相識龍安山中抵掌夜話盡得末後大事正宗顯決方以見晚為嘆而師遽亦化去惜其福不建惠緣不勝壽喜其德不可掩故終必有後思以發揮之為持請於朝家恩追諡真寂禪師於戲唯余與師神交道契故不敢忘其平日激勵之志雖死生契闊之異而蒙天子之殊恩則幸亦共之仰惟覺靈祇此榮福宣和四年十一月黎明口占遺表命子弟書之仍作偈曰幻質朝章八十一漚生漚滅無人識撞破虛空歸去來鐵牛入海無消息言訖取枕擲門聲如雷震視之已逝矣金改天會元年是時兩京河浙路京師災異疊見都城有賣青果男子孕而誕子蓐母不能收易七人始免而逃去又有酒肆號豐樂樓酒保朱氏子其妻年四十餘忽生髭髯長僅六七寸疏秀甚美宛然一男子詔度為女道士禪林僧寶傳成沙門德洪撰字覺範初名惠洪姓俞氏高安人少孤受學辨博能緝文性簡亮年十三出家依三峯禪師十九試經東都落髮受具聽宣祕律師講華嚴經一旦不樂歸事真淨克文禪師七年盡得其道始自放於湖湘之間荊州張丞相聞其名請傳法於峽州天寧寺以二詩辭焉已而杖策謁公公見之喜曰今世融肇也給事中朱彥知撫州以師住持北景德寺久之謝去住持江寧府清涼寺坐為狂僧誣告抵罪張丞相當國復度為僧易名德洪數延入府中與論佛法有詔賜號寶覺圓明一時機貴人爭致之門下執弟子禮且將住持黃龍山矣會丞相去位制獄窮治蹤跡尚書郎趙暘等皆坐貶官師竄海南島上三年遇赦自便名猶在刑部雖毀形壞服律身嚴甚所至長老避席莫敢亢禮其同門友居谷山及其嗣法在諸山者皆迎師居丈室學者歸之是時法禁與黨人遊而師多所厚善誦習其文重得罪不悔惟張丞相及侍郎鄒浩右師陳壎尤盡其力其在東都也或譏道人當交通權貴耶師笑謂人曰是安知吾意大臣廉知之故及於難及靖康初大除黨禁談者謂師前日違眾趨義婁瀕於死既還僧籍宜有以寵異之語聞執政欲上其事屬多故不果明年師沒志汔不伸世以為恨壽五十八臘三十九著論萬言皆有以輔教云金天會三年遼保大五年詔法師永道還京復僧形服六月奉旨住持昭慶崇化禪寺七月御批右街顯聖寺釋迦院特賜寶覺大師充廨舍仍行住持師諱永道東頴沈丘毛氏子弱歲厭世相往依承天寺南羅漢院真戒大師安恭學出世法既納僧服趨京師業唯識百法通之政和三年選補右街香積院住持賜紫衣五年賜寶覺大師宣和元年改佛號師與律師悟明華嚴師惠日相向泣曰佛法至此幸生猶死也亟詣政府陳狀謂自漢永平佛法入中國唯元魏宇文周唐會昌曾廢佛我國家法堯准舜三武庸主安足為法哉謂佛非中國之人欲不存其法於中國乞放歸田里復士農之業德士之稱有死不敢奉詔不納翌日遂伏宣德門奏疏曰永道幸生神考潛封之地遭際陛下御㝢之時三教鼎興萬方無事因棄士農之業削髮披緇講授佛書助揚聖時無為之化竊為三教聖人壹是教人以為善但為其徒者妄相睚眦致使時君惑焉蓋自三五以降朴散淳漓大道堙塞周之柱下史迺著書五千言發明道德將使斯民守雌保弱慈儉無為反刓於朴屬周道陵遲俗益浮偽而民莫之從也仲尼氏出益倡仁義之道修詩書定禮樂以救世弊不幸而繼之以戰國處士橫議以仁義為謬悠其視道德何如也漢興猶雜󰊉道孝文之賢議禮樂則謙讓未遑孝武窮兵讟武海內大困於斯時也非吾佛之教應冥數而來則道德仁義幾乎熄矣原夫佛之書也苞羅精捔無所不統玄微深遠難得而測又明善惡報應通乎三世身滅而神不滅積善積惡各以其類報不待爵賞而民自勸不待刑威而民自化其陰翊王度有功斯民豈小補云乎哉自漢以來惟元魏宇文周唐會昌甞下廢佛之令其餘帝王罔不崇奉若我藝祖皇帝始受周禪首興佛教累遣僧徒往西域益求其法太宗皇帝建譯場修墜典製祕藏詮述聖教序真宗皇帝製法音集崇釋氏論仁宗皇帝躬覽藏經撰寫天竺字日與大覺師懷璉賡歌質問心法英祖神考繼體守文哲宗皇帝在儲宮日神考不豫時讀佛經祈聖躬永命使吾佛之道有一不出于正則曷足以致歷代帝王之崇奉哉雖遭前代之三廢然皆不旋踵而復其廢教之人率皆不旋踵而及於禍誰為陛下謀乃赫然下廢佛之令甚為陛下危之夫自漢以下歷代帝王固無足為陛下道者然我本朝之列聖豈皆不足為陛下法哉陛下必欲道士之盛者宜嚴勅郡縣民之俊秀悉與保奏披戴不旬月之間道士自盛矣陛下舍此而不為迺迫脇佛者之徒棄其所學而從之傳曰以力服人者非心悅而誠服也以非心悅誠服之僧驅而內諸道士之中愚以為道士之禍自此始矣未覩其為盛也濫學於佛食宋之粟不容默已諫而獲罪實甘心焉書上帝大怒收付開封獄當黥舂陵監防卒謂此去萬里蛇霧毒人道人蔬食且不過中食甚非自全計宜茹葷血師囅然曰死則死耳佛禁不可犯也舂陵守一夕夢黥佛械而立庭下旦視事遍以告僚屬僚屬具對同夢頃之師至而貌惟肖一府大驚議免師役辭以大君有命守益賢而免之居亡幾州人大疫師為鑿池呪水飲者輒愈尋許自便建炎南渡廷臣薦師林堪恢復詔赴臨安勉反初服師力辭帝知師不可奪從容謂師先帝惑於妖言毀卿形服朕欲為卿去其黥涅可乎道對曰先皇墨寶不忍毀帝大笑撫道背曰卿到老倔彊遂賜名法道諡號寶覺圓通法濟大師俾住大中祥符寺國災眚咸委師祈榮應若影嚮紹興二年詔住廬山之東林從江州守臣請也明年師因道士循習近例班居僧上遂詣行在上疏曰緣崇寧大觀問道士王資息林靈素等明冐資品紊亂朝綱由是道壓僧班切見靖康以來道士官資已行追毀乞依祖宗舊制特賜改正禮部議故事惟宣德門肆赦道左餘並僧左奏著為令先是靖康之亂甞與律師悟明誓造三千化佛為國永命其在祥符時方議經構而金人再陷臨安乘輿浮海道亦扈從至是乃移罷東林勸施藏事十七年七月二十一日入寂于千佛閣新寺是日講筵法師百餘人以自恣來謁慰勞如平時遽謂法門安危繄公等是賴吾其逝矣索筆書偈合掌而逝闍維獲舍利無數弟子寶護建塔九里松之原世壽六十二僧臘四十四魏國公張浚譔塔銘淨慈北磵居簡禪師弔其塔文曰孟子稱大丈夫者富貴不能淫貧賤不能移威武不能屈公寄命螻蟻試身雷霆不奉明詔以改德士威武果能屈乎黥而流之為道州徒九死之濱過午不食詠歌至化若出金石貧賤果能移乎削名刑籍復還舊物賜官分祿簡在帝心曰往欽哉去汝黥涅公念先帝不敢毀除帝曰此翁至老倔彊富貴果能淫乎方林靈素假道士服禍基播遷易緇於黃天下從之不則竊負而逃槁死林󱐙公則効忠比干尚冀其萬分之一如以抔土隄龍門之濤瀾聖恩寬洪不即誅戮鄉使群起而拒吾知公獨不拒也非至仁其孰能與於此哉蒙後公而生觀公所成就奇偉峭絕真大丈夫事再拜右繞辭而弔之曰黥可息乎身據鼎耳兮息之則殞黥可去乎恩如春風兮去之不忍一念之忍迄于蒙塵黍離闕庭塗炭生靈髮天下僧又安足云邈哉道州隻影問津一笑生還天清地寧眾蠖斯屈老臂獨信隱若敵國賢於長城蠢爾靈素不正典刑雖百粉兮痛奚以平九里清陰蛻骼是舍草枯自春光奮不夜後世何知婆娑其下其顙有泚兮其容則赭油然而興起兮如聞伯夷之風者欽宗桓即位改元靖康夫自古世間之事無有大如生死者若欲免之在脩乎六度萬行於六度萬行而能廣之者惟佛與祖也佛祖之要先賢集以成書目之曰通載庶慕之者循而行之至乎死生之際得其自在矣可不信歟聖朝鎮朔將軍總兵官榮祿大夫譂公月庭鎮江舟徒人於我佛祖之道深有所入信乎生死之不免故日給之餘悉為善緣而已甞鼎建保定之永寧宣府之彌陀寺極盡輪奐之美兼以四事之需至乎像設莊嚴香花供具種種殊勝其工用之費不啻計乎幾千萬緡又印大藏經十藏分送諸寺供養流通去眷遣僧聘余於吳興辨山白蓮隱居來至永寧之席會公於宣府乃言及京都善信重刊通載板乏力未克就公即欣然施財完此卷至乎末卷余觀公之見義勇為可謂不忘佛之付囑金湯吾教者也因筆其概為後之勸云旹宣德五年歲在庚戌六月下澣永寧住山釋大海書南宋不輕曰高宗構改建炎元年金國天會五年上自正月至溫之江心改額曰龍翔東軒曰浴日宸翰輝映革林靈素故居為資福教寺秦檜歸自金受撻辣意專主和議十二月金人冊劉豫為帝國號齊年改阜昌紹興元年張浚妬能殺曲端盡失陝西地金國迎請栴檀瑞像到燕京建水陸會七晝夜安奉於閔忠寺供養凡住十二年金熙宗立西夏大德元年法師蘇陀室利西竺人也特禮文殊于五臺善閒呪術能通利神異頗多帝彌加重時羽士蕭真人亦高士也技術難問皆為師伏於是稽首後違世已金國唐括相公讚其真曰似似是是蘇陀室利西竺來遊一百八歲雪色連腮碧光溢臂內蘊真慈外現可畏在閔宗朝連陰不霽特詔登壇呪龍落地赭色伽黎后妃親製施內藏財度僧起寺人半信疑佛陀波利借路重來五峰遊禮峨五佛冠曼殊何異圓滿月面色非紅粹真人蕭生遙瞻拜跪紹興五年八月五日圓悟禪師示寂諱克勤字無著彭州崇寧駱氏子依妙寂院自省落髮受具游成都從圓明敏行大師學經論窺其奧以為不足恃謁昭覺勝公問心法久之出關見真如哲公頗有省時慶藏主眾推飽參尤善洞下宗旨師從之盡其要甞謁東林照覺頃之謂慶曰東林平實而已往見太平演道者師恃豪辨與之爭鋒演曰是可以敵生死乎他日涅槃堂孤光獨照時自驗看以不合辭去抵蘇州定惠疾病幾死因念疇昔所參俱無驗獨老演不吾欺會病間即日束包而返演喜其再來容為侍者值漕使陳君入山問法演誦小艶詩云頻呼小玉元無事只要檀郎認得聲師侍側忽大悟即以告演演詰之師曰今日真喪目前機也演喜曰吾宗有汝自茲高枕矣師因以是事語佛鑑懃懃未之信師曰昔云高麗打鐵火星爆吾指頭初謂建立語今乃果然懃愕然無對時佛眼禪師尚少師每事必旁發之二公後皆大徹由是演門二勤一遠聲價籍甚叢林謂之三傑演遷五祖師執寺務方建東厨當庭有嘉樹演曰樹子縱礙不可伐師伐之演震怒舉杖逐師師走辟忽猛省曰此臨濟用處耳遂接其杖曰老賊我識得儞也演大笑而去自爾命分座說法崇寧初以母老歸蜀出世昭覺久之謝去於荊州見丞相張無盡談華嚴要妙逞辭婉雅玄旨通貫無盡不覺前席師曰此真境與宗門旨趣何如無盡曰當不別師曰有甚交涉無盡意不平師徐曰古云不見一色始是半提更知有全提時節若透徹方見德山臨濟用處無盡翻然悟曰固甞疑雪竇大冶精金之語今方知渠無摸索處師甞有頌云頂門直下轟霹靂針出膏肓必死疾偶與丞相意會無盡喜曰每懼祖道寖微今所謂見方袍管夷吾也澧州刺史請住夾山未幾遷湘西道林初潭師周公因提舉劉直孺願見師至是皮相之不甚為禮及見開堂提唱妙絕意表始增敬焉政和末有旨移金陵蔣山法道大振僧問如何是實際理地曰何不向未問已前薦取僧曰未問已前如何薦師曰相隨來也進云快便難逢更借一問曰忘前失後進云若論此事如擊石火只如未相見時如何師曰三千里外亦逢渠曰恁麼則聲色外與師相見答曰穿却鼻孔問忠臣不畏死故能立天下之大名勇士不顧生故能立天下之大事未審衲僧家又作麼生師曰威震寰區未為分外曰恁麼則坐斷十方壁立千仞師曰看箭問不落因果不昧因果是同是別師曰兩箇金剛圈曰溈山撼門三下又作麼生師曰不是同途者知音不舉來甞示眾云恁麼恁麼雙明不恁麼不恁麼雙暗不恁麼中却恁麼暗裏隱明恁麼中却不恁麼明中隱暗只如和座子掇却許多建立恁麼犯手傷鋒且道喚作什麼到這裏高而無上深而無底旁盡虛空際中極隣虛塵淨裸裸赤洒洒是箇無底鉢盂無影杖子熊耳山前少林峯下老胡九年冷湫湫地守這閒家具深雪之中直得情忘意遣理盡見除方有一箇承當且道雙明雙暗雙放雙收是建立是平常總不與麼也未是極則處且作麼生是極則處擘開華嶽連天秀放出黃河輥底流宣和中詔住東都天寧太上在康邸屢請宣揚有偈云至簡至易至尊至貴往來千聖頂𩕳頭世出世間不思議然是時欽宗在東宮師對太上預有至尊之讖建炎改元宰相李伯紀表住金山駕幸維揚有詔徵見顧問西竺道要對曰陛下以孝心理天下西竺法以一心統萬殊真俗雖異一心初無間然太上大悅賜號圜悟禪師乞雲居山歸老朝廷厚贐其行至雲居之明年復歸于蜀太師王伯紹迎居昭覺紹興五年八月五日示疾將終侍者持筆求頌書曰已徹無功不必留頌聊示應緣珍重珍重擲筆而化春秋七十有三坐五十五夏諡真覺禪師塔曰寂照五月收免丁錢平江虎丘隆禪師入寂諱紹隆和州含山縣人生時歧嶷九歲出家依縣之佛惠院又六歲削髮受具又五歲而束包曳杖飄然有四方之志首謁長蘆淨照禪師參扣之間景響有得因閱圓悟勤禪師語撫卷歎曰想酢生液雖未能澆腸沃胃要且使人慶快第恨未親聆謦欬爾於是欲訪之至寶峯謁湛堂準禪師準曰如何是行脚事師露胸示之曰和上驗看準即打師約住曰且莫盲枷瞎棒準大笑因留年餘乃謁死心於黃龍心問曰是什麼僧師曰行脚僧心曰是何村僧行甚驢脚馬脚師曰廣南蠻道什麼何不高聲道心喜曰却有衲僧氣息師乃喝退而參堂度一夏心甚器之每歎曰再來人也死心機鋒橫出諸方吞焰非上上根莫能當而於師重稱賞眾皆側目已而趨夾山見圓悟道龍牙山遇泐潭乾之法子蜜禪師相與甚厚每研推古今至投合處撫掌軒渠或若佯狂議者謂今之溈仰寒拾也久之辭去遂至夾山會圓悟移道林師從焉一日入室圓悟引教云見見之時見非是見見猶離見見不能及竪拳曰還見麼師曰見悟曰頭上安頭師於此有省悟復曰見箇什麼曰竹密不妨流水過悟肯之自此與圓悟形景上下又二十年斧搜鑿索盡得圓悟之祕師以二親垂白歸寓鄉郡褒禪寺蓋修摩耶忉利故事也繼受請住城西之開聖寺四眾翕然歸仰建炎之亂盜起淮上乃南渡宣城士庶素欽師名為結廬銅峯下適彰教虛席郡守李尚書光延師居之道化益振四年而遷虎丘時圓悟以時未平泛峽歸蜀曩之同參輻輳川犇一時後生望山而趨師每登座從容示露一味平等隨根所應皆愜其欲故圓悟之道復大播東南諸方謂圓悟如在也居三年感微疾白眾曰當以第一座宗達承院事眾請於郡從之事既索筆大書伽陀曰無法可說是名說法所以佛法無有剩語珍重擲筆坐逝實紹興六年丙辰歲五月甲午八日乙亥也建塔于山之陽凡住世六十年坐四十五夏金廢劉豫齊滅金天眷元年詔諸軍州建報恩光孝奉徽宗香火西夏是年秦檜張浚謀殺岳飛岳雲金改皇統行經界田糧韋太后歸自金停給僧道度牒金國英悼太子生日詔海惠大師于上京宮側剏造大儲慶寺普度僧尼百萬大赦天下金詔海惠清慧二禪師住儲慶寺迎瑞像於本寺積慶閣中供養翻譯名義平江景德法雲編次荊溪周敦義作序西夏元慶元年金海慧遷化帝偕后親奉舍利五處立塔特諡佛覺佑國大禪師正月詔毀淫祠秦檜經界兩浙四川等處金復賜清惠佛智護國大師號登國師座特賜金襴大衣及所用珍異其欽敬古所未有帝后親奉接足禮授金國與蒙國議和蒙國自稱祖元皇帝佛智端裕禪師入寂師吳越錢氏之裔嗣圓悟初住鄧之丹霞遷住虎丘次徑山庵居於西華秀峯勅住建康保寧移萬壽又遷閩之延沙壽山西禪被旨補靈隱秋又赴明之育王其法嗣淨慈水庵一等金國完顏亮立太祖孫改年天德西夏改天盛紹興十九年牧庵忠禪師遷化名法忠姓姚四明鄞縣人母夢異僧求寓止而娠既誕紫帶繞身自幼性專靜告雙親出家依郡中崇教院道英授經業年十九試所業得度即預講肆究天台教旨於疏義入微亦頗自負一日暴所習於禪者為其折困因有疑於於禪宗趨天童交禪師以求決焉及於交言下知有機不發交使其南詢造閩之雪峯與需禪師語復不契聞佛眼遠禪寺居淮西龍門於是出蜀兼程至彼造次不忘提撕其未至處適縱步水磨歘睹牌額書法輪常轉師於是礙膺之疑泮然氷釋遂說偈曰轉大法輪目前包裹更問如何水推石磨而作圓相呈佛眼眼曰其中事作麼生師曰㵎下水長流眼曰必竟如何師曰水推石磨眼曰歸堂歇去切不得舉著後五日來却向女道一句子曰這一句子也不消得佛眼為之解頤師遂作禮尋辭佛眼度九江登廬阜露眠草宿蛇虎為隣山舒水緩處會意則居焉偶晦昏道傍有枯木數圍經野燒之餘尚存尋尺內空且絜師兀然其中逾旬浹遠邇傳觀者甚眾師不欲顯異留偈紀之曰誰將三昧真空火爇却一株煩惱薪只有大根元不動更無枝葉撼風塵廼去謁湛堂準禪師於泐潭酬酢敏捷準大奇之斯時黃龍法社鼎盛預結夏制限其來者然死心道貌德威鮮敢櫻其鋒甞持劍夜造室曰聞老和上不懼生死是不死心擬對師以劍揮之死心引頸師擲劍于地作舞而退至相西親圓悟于道林悟深器之既而放浪衡嶽眷車轍靈岩之右怪石有如臥牛師結茅其傍故榜牧庵棲遲二十餘年外形骸而自適或連宵而不寐或累日而忘飡髮長不剪衣弊不易天下禪侶雅稱為忠道者四方衲子不以承顏為不足一時士夫無不聞風而欣慕樞密柳公仲古鎮長沙以法輪起師從於眾望師掉頭不顧復以勝業虛席心欲迎致檄諸禪勸請師聞而宵遁追蹤至定明蘭若撾鼓于堂致師于座緇素羅拜踰時不已師慨然說偈曰咄哉黃面老將法付王臣林下無心客官差逼殺人昔聞其言今見其事下座曳杖趨勝業領住持事給事憑公濟川撰開堂疏有曰佛眼磨頭悟法輪之常轉死心室內持慧劍以相揮時為師之實錄師既應世以荷負宗教為己任亦不悋去留故自勝業遷南木雲蓋公安大溈五剎復赴豫章師李吉甫請住黃龍太尉邢公孝揚施金為造壽塔於寺東之薌源纔畢工而方丈後山白光上騰群鵲飛鳴師顧之笑曰吾將行矣索筆書偈曰六十六年遊夢幻中浩歌歸去撤手長空書畢復謂眾曰後事可依靈源清禪師遺範言訖瞑目而寂金廢度僧道九月上謂大臣曰緣不度僧常住多有絕產令戶部撥以瞻學世尊示滅二千一百年矣太皇后韋氏建崇先顯孝禪寺於杭之高亭山詔真歇清了禪師開山為第一代未幾示寂塔于寺中師左綿雍氏嗣丹霞淳公甞作無盡燈記曰東平打破鏡已三百餘年龍潭吹滅燈復四百餘載後代子孫迷於正眼以謂鏡破燈滅而不知行住坐臥放大光明燈未曾滅也見聞覺知虛鑑萬像鏡未曾破也燈雖無景能照生死長夜鏡雖無臺能辯生死魔惑鏡與燈光光常寂明與鑑幻幻皆如照之無窮則曰無盡燈鑑之無窮則曰無盡鏡日用不昧昭昭於心目之間但眾生迷而不知故有修多羅教開如幻方便設如幻道場度如幻眾生作如幻佛事譬如東南西北上下四維中點一燈外安十鏡以十鏡喻十法界一燈況一真心一真心則理不可分十法界則事有萬狀然則理外無事鏡外無燈雖鏡鏡中有無窮燈無窮燈唯一燈也事事中有無盡理無盡理惟一理也以一理能成差別事故其事事無礙由一燈全照差別鏡故則鏡鏡交參一鏡不動而能遍能容能攝能入一事不壞而即彼即此即一即多主伴融通重重無盡悲夫眾生居一切塵中而不知塵塵皆毘盧遮那無盡剎海普賢示一毛孔而不知一一毛孔含眾生三昧色身然則一切眾生日用在普賢毛孔中毘盧光明內慈氏樓閣中出沒文殊劍刃上往來念念中與諸佛同出世證菩提轉法輪入滅度如鏡與鏡如燈與燈一切一時普融無礙誠謂不可思議解脫法門非大心眾生無以臻於此境或問即今日用見聞覺知畢竟是燈耶非燈耶是鏡耶非鏡耶答曰鏡燈燈鏡本無差大地山河眼裏花黃葉飄飄滿庭際一聲砧杵落誰家是年改孤山寺為延祥四聖觀遷圓法師塔葬北山瑪瑙坡大惠移梅陽金改貞元正月張燈宋自秦檜專國士大夫名望者悉屏之遠方齷齪委靡不振之徒一言契合即登政府仍止除一廳謂之伴拜稍出一語斥而去之不異奴隷皆褫其職名閣其恩數猶庶官雲臥紀談羅湖野錄成十月感山沙門曉瑩譔字仲溫法嗣大惠杲禪師六月有星晝隕金改正隆元年八月詔收諸路給餘僧牒上曰佛法朕亦未甞有意絕之正恐僧徒多則不耕者眾矣明州天童宏智禪師正覺十月遷寂姓李氏母趙隰州人誕師之夕光出於屋人皆異之七歲誦書日數千言通五經父宗道令出家得度於同郡淨明寺本宗受具於晉州慈雲寺智瓊十八歲出游方訣其祖曰若不發明大事誓不歸矣至晉絳間或以無憑沮師邑尹見師英俊因以所執扇示之曰為我下一轉語師即援筆書偈其上尹大喜為請憑以行渡河之洛謁成枯木於汝州時丹霞淳道價方盛乃造焉問如何是空劫已前自己覺云井底蝦蟆吞却月三更不借夜明簾霞曰未在更道覺擬議霞打一拂子云又道不借覺忽悟作禮霞云何不道取一句覺曰某甲今日失錢遭罪霞曰未暇打爾且去時年二十三矣霞退居唐州大乘亦從焉宣和二年霞遷大洪為掌記室三年遷首座時金粟智雪豆宗保福悟鳳山釗皆參隨之復分座於圓通照闡提席下真歇住長蘆招居板首時眾踰千七百見其秉拂提唱皆服之出世泗洲普照嗣法丹霞矣比先分寺之半為神霄宮而又兩准荐饑齋厨空乏二時所須雜以菽麥既至命純以秔庫僧辭不給已而檀施填委徽宗南幸覺領眾起居見寺僧千餘填擁道左威儀整肅異之有旨召公面受聖語還其故寺之半建炎初住舒之太平又遷江之圓通能仁謝事遊雲居謁圓悟會長蘆虛席大眾必欲得師圓悟與安定郡王勉其行入寺未幾時大寇李在抄掠境上領眾入寺眾懼解散公安坐堂上以善語化之在等稽首敬服麾退其兵餽金瞻眾一方咸賴以安建炎三年渡浙江至明州禮補陀道由天童適其闕主眾見師來密白郡帥始辭而後從未幾虜人犯境僧徒迍散公獨遲其來虜至登嶺以望若有所見遂斂兵而退秋毫無犯人歎以為神助焉九月被旨住靈隱將行四眾號慕百鳥哀鳴十月有旨再還天童前後垂三十年寺屋幾千間無不新者紹興二十七年秋九月別郡帥諸檀是月七日還山飯客如常八日辰已索浴更衣端坐索筆作大惠書屬以後事又書偈曰夢幻空花六十七年白鳥烟沒秋水天連擲筆而逝詔諡宏智禪師塔曰妙光六月有星晝隕八月地震七月翰林李燾進皇朝百官表初行會子十二月欽宗崩于五國城詔復給僧牒市軍儲金世宗立改年大定大教東被一千一百年矣孝宗睿即位初名伯琮太祖七世孫也母張氏生於秀州有嘉禾之瑞在位二十七年壽六十八矣金國移都燕京勅建大慶壽寺成詔請玄冥禪師顗公開山第一代勅皇子燕王降香賜錢二萬沃田二十頃改隆興元年是年六月十三日天童應庵禪師曇華遷寂姓江氏蘄之黃梅人生而奇傑骨目聳秀童稚便厭世故具決定志津濟群品年十七出家於邑之東禪明年為大僧又明年杖錫參方首謁隨州水南遂和上染指法味廼上雲居圓悟禪師一見拊勞痛與提策以為法故服勞難事趨走唯恐居後會悟入蜀指似往見彰教隆于宣隆其子也隆移虎丘師實為先馳未半載間通徹大法頓明圓悟為人處未幾禮辭遊諸方初分座於處之連雲處守遂以妙嚴請師出世繼住衢之明果蘄之德章饒之報恩薦福婺之寶林報恩江之東林建康之蔣山平江之萬壽兩住南康歸宗末乃住今天童皆緇白欽慕同辭公舉處處開大施門垂手未悟遠近奔湊如水赴󱐙師於普說小參問答勘辯之屬皆從容暇豫曲盡善巧而室中機辯操縱殺活尤號明妙師初有發明即與此庵時號元布袋者同行反覆博約日益深奧及從此庵於護國相得歡甚此庵云亡意於師不無所囑而開堂嗣法不忘虎丘與近世眩於名聞牽於利養燒香不原所得者異矣每於住持泛應虛受雖料理建置小物細故動為無窮計未甞苟且纖毫不可於意即翩然竟去莫能回奪甞自言衲僧家看草鞋住院何至如蚖蛇戀窟勵勉徒眾不許放逸事事必身率之其將示疾也猶掛牌入室至夜分他日多類此將終或以辭世偈為請師曰吾甞笑諸方所為而自為之耶區處院事纖悉不遺奄然趺坐而化春秋六十一夏臘四十三是年徑山杲禪師入寂諱宗杲宣州寧國奚氏子幼警敏有英氣年十三始入鄉校一日與同窓戲謔以硯投之誤中先生帽償金而去乃曰讀世書曷若究出世法乎即詣東山惠雲院出家先是元豐戊午院塑釋迦像有異人丁生者語寺僧曰立像一紀當生一導師大興宗教若像有難是人方來像毀則是人亦有難崇寧甲申有盜穴像腹取其所藏師以是歲適至事惠齊為師明年落髮受具繇是智辯自將凌跨流輩閱古雲門錄恍若舊習聞老宿紹珵久依天衣懷公亟往上謁與聞雪竇奧旨趨寶峯湛堂準禪師見師風神爽邁特加器重使之執侍指以入道捷徑師橫機無所讓準訶之曰汝未曾悟病在意識領解則為所知障時李彭商老參道於準師適有語曰道須神悟妙在心空體之不假於聰明得之頓超於聞見李歎賞曰何必讀四庫書然後為學哉因此為方外交準將入滅師問孰可依從準以圓悟勤公語之已而重趼荊渚謁無盡居士張公請銘準塔公道望傾天下師登其門承顏接辭綽有餘裕公稱譽之為名庵曰妙喜字以曇晦歸寶峯訖其事復見無盡從容問曰居士謂我禪何如公曰子禪逸格矣師曰宗杲實未自肯在公曰行見川勤可也於是佩服其言放浪襄漢會大陽微禪師密授曹洞宗旨尋游東都宣和六年圓悟禪師被旨都下天寧師自慶曰天賜我得見此老不孤湛堂張公指南之意遂造天寧及聆其陞堂法要逈異平日所聞即傾心依附閱四旬圓悟舉僧問雲門如何是諸佛出身處門云東山水上行若有人問天寧只向道薰風自南來殿閣生微涼師於言下豁然頓悟圓悟大喜遷師擇木堂以古今差別因緣密加妍練一日圓悟飯超然居士趙公師預坐忽忘舉筯圓悟顧師而語超然曰是子參得黃楊木禪也師既為所激乘間扣曰聞和上甞問五祖話不知記其答否圜悟曰向問有句無句如藤倚樹作麼生五祖云描也描不成畫也畫不就又問樹倒藤枯時如何五祖云相隨來也師廓然脫去知見玄妙圜悟深可之使掌記室著臨濟正宗記卑焉分座令接納繇是以竹篦應機施設電閃星飛不容擬議叢林浩然歸重右丞呂公舜徒奏錫佛日之號虜人犯順欲名僧十數北去師為所挾會天竺密三藏日與論義密尤敬服尋得自便趨吳門虎丘聞圓悟遷雲居欲往省覲道金陵待制韓公子蒼與語喜之以書聞樞密徐公師川曰頃見妙喜辯惠出流輩又能道諸公之事業袞袞不勌實僧中祀梓也抵雲居為眾第一座譏訶佛祖辯搏無礙圜悟亦讓其雄會世擾攘入雲居之西結庵于古雲門寺基因以為名閱二十年辟地湖湘轉仰山邂逅竹庵珪禪師相與還雲門著頌古百餘篇久之游七閩居海上洋嶼師閔諸方學者困於默照作辯邪正說以救其弊泉南給事江公創庵小溪延請師居緇素篤於道者畢集未半年發明大事者數十人鼎需思岳彌光道謙遵璞悟本等皆在焉一日參政李公漢老聞舉庭柏話有省師可之及公疾革作偈寄彌光有深將法力荷雲門之句師平居絕無應世意圜悟在蜀聞之囑丞相張公德遠曰杲首座不出無可支臨濟法道者公尋還朝適徑山虛席必欲致師師幡然起赴開法于臨安府治唱圜悟之道說法竟侍郎馮公濟川問曰師甞言不作這蟲豸今日為什麼敗闕師曰盡大地是箇杲上座爾作麼生見公無語及居徑山四方佳衲子靡然坌集至一千七百師無他約束容其自律發明已見率常有之上堂問答時惠雲院忘丁生之讖毀釋迦故像而新之實紹興辛酉夏五月也師於是月坐與張厚善著逢掖編置衡州廖通直李繹為結茅圃中師既拘文不與眾俱率令散處花藥開福伊山時容其受道門庭益峻乃褒先德機緣間與拈提離為三帙目曰正法眼藏前參政李公大發時居鐔津翰林汪公彥章稅駕零陵數通書問道當軸者滋不悅移師梅州其地荒僻瘴癘藥物不具學徒百餘羸糧從之閱六稔斃者過半師以道處之怡然由是居民向化至繪師像飲食必祀焉者有之乙亥冬蒙恩北還明年春復僧伽黎尋領朝命住明州育王山逾年有旨改住徑山天下宿衲復集如初時上潛藩雅聞師名遣內都監詣山問佛法大意師陞堂有偈云豁開頂門眼照徹大千界既為法中王於法得自在仍作頌獻曰大根大器大力量荷擔大事不尋常一毛頭上通消息遍界明明不覆藏上嘉美久之建邸立復遣內知客入山供養五百應真請師說法親書妙喜庵大字并製贊寵寄曰生滅不滅常住不住圓覺空明隨物現處師陞堂有偈曰十方法界至人口法界所有即其舌只馮此口與舌頭祝吾君壽無間歇億萬斯年注福源如海滉漾永不竭師子窟內產狻猊鸑鷟定出丹山穴為瑞為祥遍九垓草木昆蟲皆歡悅稽首不可思議事喻如眾星拱明月故今宣揚妙伽陀第一義中真實說師春秋高求解寺任辛巳春得旨退居院之明月堂然宏法為人老而不勌上即位特賜號大惠禪師隆興建元自恣前一夕有星殞于院之西流光赫然有聲如雷師示微疾八月九日學徒問候師勉以宏道徐遣之曰吾翌日始行至五鼓親書遺奏侍僧固請留頌為寫四句擲筆就寢湛然而逝壽七十有五塔全身於堂之後淳祐間晉陵尤焴號貳卿甞題大惠語大惠說法從橫踔勵如孫吳之用兵而廣闊弘深不可涯涘如大海水魚龍飲者莫不取足今舉平昔聞見二則朱文公少年不樂讀時文因聽一尊宿說禪直指本心遂悟昭昭靈靈一著十八歲請舉時從劉屏山屏山意其必留心舉業暨搜其篋只大惠語錄一帙爾次年登科故公平生深知禪學骨髓透脫關鍵此上根利器於此取足者也焴早得於潘子善丈云爾因取語錄讀之至老不敢釋手往在舂陵永嘉徐棘卿瑄亦貶是邦未幾忽遷象臺憂愁涕泣焴授以所携本徐卿亟取讀之達旦不寐次日欣悅忘憂與昨日敻然二人也遂携以去手抄一本乃見還後三年徐沒于貶所臨終殆同游戲不疾沐浴而逝此書之靈驗如此蓋焴之親覩也詔蔣山大禪了明禪師繼席徑山師秀州陸氏嗣大惠化揚和王姑胥莊田供眾歲收二萬斛常住由是豐足沙門祖琇號石室撰隆興佛運通論成行于世乾道元年詔靈隱道昌禪師住淨慈詔上竺若訥講師於四月八日選五十僧入內觀堂行金光明三昧祈福邦家金國十月一日詔顗禪師於東京剏清安禪寺度僧五百作般瑟于吒會普庵禪師入寂名印肅袁州宜春余氏子六歲夢一僧點其心曰汝他日當自省既覺以意白母視之當心有一點紅瑩大似世之櫻珠父母因此許從壽隆院賢公出家年二十七落𩭄越明年受戒師容貌魁奇智性巧慧賢器之勉讀法華師曰甞聞諸佛元旨必貴了悟于心數墨巡行無益於事遂辭師游湖湘謁大溈牧庵忠公因問萬法歸一一歸何處忠公竪起拂子師遂有省後歸受業院紹興癸酉間有隣寺慈化者眾請住持無常住師布衾紙衣晨粥暮食禪定外唯閱華嚴經論一日大悟遍體汗流喜曰我今親契華嚴境界遂述頌曰揑不成團撥不開何須南嶽又天台六根門首無人用惹得胡僧特地來自後發為言句動悟幽顯有不期然而然者一日忽有僧名道存冐雪至師目之喜曰此迺吾不請之友矣遂相與寂坐交相問答或笑或喝僧曰師再來人也非久當大興吾教迺指雪書頌而行至斯慕向者眾師乃隨宜為說或書偈與之有病患者折草為藥與之即愈或有疫毒人迹不相往來者與之頌咸得十全至於祈禳雨暘伐怪木毀淫祠靈應非一由是鼎新梵宇或問師修何行而得此師當空畫云還會麼云不會師云上心不須說其峻機多類此忽一日索筆書頌於方丈西壁云乍雨乍晴寶象明東西南北亂雲深失珠無限人遭劫幻應權機為汝清枯木救度復示眾曰諸佛不出世亦無有涅槃入吾室者必能元契矣善自護持無令退失索浴更衣跏趺而寂時乾道五年七月二十一日也世壽五十五僧臘二十八奉全身于塔焉是年金國慶壽亨禪師塔于嵩山其文略曰諱教亨號虛明濟州任城王氏子先有汴京慈濟寺僧福安山居任城有年矣齋于芒山村倚樹而化見夢于女弟馮自彭村浮圖乘白馬而下曰我生於西陳村王光道家馮語其母及其子其夢正同詰旦至光道家師母劉夜夢安公來求寄宿是日師果生焉拳右拇指似不能伸瞬而未笑同業福廣福堅聞之來謁徑問安兄無恙師熟視良久伸指而笑常獨臥空室其母聞人誦摩訶般若波羅蜜驚顧襁褓師猶囁嚅及󱠶試以經卷酒杯遽拾經卷少長不茹葷血唯見僧行造門輒喜從之故一時皆呼以馮山主芒山村碑之於石七歲出家禮本州崇覺院圓公為師十三受具足戒遇苦瓜先生相之曰此兒必領僧萬指十五游方聞鄭州普照寶公法席之勝自汴梁發足是夜寶公夢慶雲如金芙蕖繽紛亂墜以告人曰吾十年無夢矣此何祥也翌日師來寶公心獨異之師朝夕參扣未有所入他日以事往睢陽宿趙渡忽馬上憶擊板因緣有省凝情不散將抵河津同行德滿驚曰師兄此河津也師下馬悲喜交集至于隕涕歸以語寶公公曰此僵臥人似欲轉動猶未印可曰曾看日面佛公案否師笑曰兒時已念得寶公笑曰我只教人參諸方掉下底禪但再參去定有自得力處一日師因雲堂靜坐忽聞板聲霍然親證呈頌曰日面月面星流電轉若更遲疑面門著箭咄寶公遂記莂曰吾謾汝不得也諸方知師得法懇求出世師亦知緣至輒往應命五坐道場嵩山之戒壇韶山之雲門鄭州之普照林溪之大覺嵩山之法王左丞相夾谷清臣請師住中都潭柘歸隱缺門復駐錫于濟川之普照方丈後叢樹蓊欝中有一株亭亭然高丈餘群鴉以次來巢其上下十二級如浮圖狀眾賀曰和上佛法將大振乎不十數日奉章廟旨主慶壽寺三年退居缺門知河南府國公石抹仲溫以少林虛席請師繼之居無何師復引去徜徉嵩少間者數年忽覺四大絃緩杜門堅坐謝絕賓客其嗣香山江延師于西堂慈雲海復乞侍奉至興定己卯秋七月十日謂眾曰汝輩各宜著力索筆書頌其末後句云咦一二三四五六七堅坐不動而逝享年七十僧夏五十有八闍維焰如蓮花開合牙齒目睛不灰舍利無算師自兒時額有圓珠至是爆然飛去收靈骨建塔焉金國世宗真儀皇后出家為尼建垂慶寺度尼百人賜田二百頃西夏乾祐元年乾道七年正月二十日靈隱瞎堂惠遠禪師奉詔見選德殿師奏曰生西蜀眉山遊方逾四十年在山間恭聞陛下即位以來日應萬機道冠千古覆護教法契合龍天是謂以佛心而治天下嗣法佛果圓悟禪師上曰圓悟是誰奏曰之師名克勤太上皇帝駐蹕維楊時賜號也上曰恨昔不見其杲老如何奏曰與同出圓悟之門上賜坐上問曰如何免得生死奏曰不悟大乘道終不能免上曰如何得悟曰本有之性但以歲月磨之無不悟者上曰悟後如何曰悟了始知陛下所問與所奏悉皆不是上曰一切處不是如何奏曰脫體現前了無毫髮可見之相上大悅師復奏曰古德道無所是是菩提上曰即心即佛如何曰目前無法陛下喚什麼作心上曰如何是心師正身叉手而立曰只者是上笑徐問德山臨濟機緣師具奏之復奏曰悟後千句萬句乃至一大藏教只是一句上曰是那一句奏曰好語不出門上曰不與萬法為侶可參乎奏曰老龐致此一問驚天動地驅山塞海超古今脫是非離言說絕依倚如陛下至尊至貴大道本然上曰得道者誰奏曰學道之人隨其器量淺深驗在意表得底人他亦自知時節學佛者眾機緣亦廣恐勞聖聽不敢具奏遂謝恩下殿上曰後更要說話在奏曰謹領聖訓帝製原道論其文曰朕觀韓愈原道因言佛老之相混三教之相絀未有能辯之者且文繁而理迂揆聖人之用心則未昭然矣何則釋氏專窮性命棄外形骸不著名相而於世事自不相關又何與禮樂仁義然尚立戒曰不殺不淫不盜不飲酒不妄語夫不殺仁也不淫禮也不盜義也不飲酒智也不妄語信也如此於仲尼何遠乎夫子從容中道聖人也所為孰非仁義又烏得而名焉譬如天地運行陰陽循環之無端豈有意春夏秋冬之別哉此聖人強名之耳亦猶禮樂仁義之別以設教治世不得不然也因其強名揆而求之則道也道也者仁義禮樂之宗也仁義禮樂固道之用也彼楊雄謂老氏槌仁義滅禮樂今迹老子之書其所寶者三曰慈曰儉曰不敢為天下先孔子曰溫良恭儉讓又唯仁為大老子之所謂慈豈非仁之大者耶曰不敢為天下先豈非遜之大者耶至其會道則互相遍舉所貴者清淨寧一而於孔聖果背馳乎蓋三教末流昧者執之自為異耳夫佛老絕念無為修心身而已矣孔子教以治天下者特所施不同耳譬猶耒耜而織機杼而耕後世徒紛紛而惑固失其理或曰當如之何去其惑哉曰以佛修心以老治身以儒治世斯可也唯聖人為能同之不可不論也帝甞於選德殿製觀音讚賜上竺刻於石有詞曰猗歟大士本自圓通示有言說為世之宗明照無二等觀以慈隨感即應妙不可思正月駕幸靈隱八月七日詔靈隱徑山天竺集內觀堂齋宣靈隱惠遠入東閣賜坐咨論法要十月三十特賜遠號佛海禪師詔賜內帑二萬緍付上竺建藏殿賜經一藏命皇太子書殿榜曰法輪寶藏淳熙詔賜特旨福州東禪刊天台宗教部同大藏流通金國大定二十年正月勅建仰山棲隱禪寺命玄冥顗公開山賜田設會度僧萬人淳熙九年二月十九日沙門可觀卒字宜翁華亭戚氏年十六具戒依南屏精微師聞車溪擇卿聲振江浙負笈從之一日聞舉唱般若寂寥忽有悟入如服一杯降氣湯玉惠覺有橫山命師偕行讀指要至若不謂實鐵床非苦變易非遷歎曰語言文字皆糠粃耳建炎初主嘉禾壽聖遷當湖德藏居閱世堂為楞嚴補註霅以祥符延閱兩載以疾反當湖南林一室蕭然人不堪之則曰松風山月此我無盡衣鉢也乾道七年丞相魏杞出鎮姑蘇請主北禪入門適當九日指座云胸中一寸灰已冷頭上千莖雪未消老步只宜平地去不知何事又登高魏公擊節不已淳熙七年皇子魏王牧四明用月堂遺書之薦請主延慶時已八十九歲抵行在所而聞王薨師在天竺受請曰王旨如生豈當有辭遂行至南湖眾見行李寂寂莫不歎服不二載復歸當湖竹庵無疾而逝壽九十一大惠先沒二十年矣帝註圓覺經二月遣中使齎賜徑山住持寶印刊行金大定二十四年二月大長公主降錢三百萬建昊天寺給田百頃每歲度僧尼十八宋遣致仕黃門侍郎宇文虛中別號龍溪居士奉使金國詔請留仕翰林承旨對越談論多引儒書證成釋理累贈金帛受以給貧囊無挑藥金朝儀禮皆公定制壽一百八歲無疾跏趺援筆朗吟而往詞曰去國匇匇幾度年公私無事兩忻然當時議論何能固今日機關別有緣萬事已從前世訂英名留付好人傳孤身不作往來計須信胸中別有天光宗惇改年紹熙金國章宗璟立改年明昌大朝太祖成吉思皇帝是年起兵是年十二月布衣王孝禮言今年冬至日影表當在十九日壬午而會元曆乃在二十日癸未係差一日乞將修內作所掌銅表圭付太史局則驗從之金國明昌四年詔請萬松長老於禁庭升座帝親迎禮聞未聞法開悟感慨親奉錦綺大僧祇支詣座授施后妃貴戚羅拜拱跪各施珍愛以奉供養建普度會施利異常連日祥雲連綿天際從此年豐謳歌滿路每歲設齋常感祥瑞章宗駕遊燕之仰山御題有金色界中兜率境碧蓮花裏梵王宮之句宋光宗禪位于太子是為寧宗金允蹈子愛王大辦是年正月舉五國城叛求大朝兵援金兵屢敗金亡之始也淨慈肯堂彥充禪師夔府臥龍破庵祖先禪師徑山癡絕道冲禪師宋寧宗立名擴改年慶元金國改年承安金境內大旱山東盜起特詔萬松住仰山升堂有偈曰蓮宮特作梵宮修聖境還須聖駕遊雨過水澄禽泛子霞明山靜錦蒙頭成湯也展恢天網呂望稀垂浸月鉤試問風光甚時節黃金世界桂花秋愛王合大兵陷金上都圍和龍宋改嘉泰金改泰和靈隱松源禪師入寂名崇岳生於處州龍泉吳氏自幼卓犖不凡處群兒中未甞嬉宕稍長聞出世法慕向之年二十三棄家衣掃塔服受五戒於大明寺首造靈石妙公繼見大惠杲禪師於徑山久之大惠升堂稱蔣山應庵華公為人徑捷師聞之不待旦而行既至入室未契退愈自奮勵終夜自舉狗子無佛性話豁然有得即以扣應庵應庵舉世尊有密語迦葉不覆藏師云鈍置和尚應庵厲聲一喝自是朝夕咨請應庵大喜以為法器說偈勸使祝髮棟梁吾道隆興二年師始得度於臨安西湖白蓮精舍自是遍歷江浙諸大老之門罕當其意廼浮海入閩見乾元木庵永公一日辭木庵木庵舉有句無句如藤倚樹師云裂破木庵云瑯琊道好一堆爛柴聻師云矢上加尖如是應酬數反木庵云吾兄下語老僧不能過其如未在他日拂柄在手為人不得驗人不得師云為人者使博地凡夫一超入聖域固難矣驗人者打向面前過不待開口已知渠骨髓何難之有木庵舉手云明明向汝道開口不在舌頭上後當自知逾年見密庵於衢州之西山隨問即答密庵微笑曰黃楊禪爾師切於明道至忘寢食密庵移蔣山華藏徑山皆從之會密庵入室次問傍僧不是心不是佛不是物師侍側豁然大悟乃曰今日方會木庵道開口不在舌頭上自是機辨從橫鋒不可觸密庵又遷靈隱遂命師為第一座旋出世於平江澄照為密庵嗣徙江陰之光孝無為之冶父饒之薦福明之香山平江之虎丘慶元三年靈隱虛席被旨補處居六年法道盛行得法者眾而師有棲遯之志即上章乞罷住持事上察其誠許之退居東庵俄屬微疾猶不少廢倡道忽親作書別諸公卿且垂二則語以驗學者曰有力量人因甚擡脚不起開口不在舌頭上及貽書嗣法香山光睦雲居善開囑以大法因書偈曰來無所來去無所去瞥轉玄關佛祖罔措跏趺而寂實嘉泰二年八月四日也得年七十有一坐夏四十奉全身塔于北高峯之原嘉泰三年金國於是始定以土德王承宋蓋不數遼人云徑山佛照德光禪師入寂諱德光姓彭氏臨江新喻人父術母袁夢異僧入室驚寤有娠既生乃祖曰吾家世積德乃生此兒必光吾門因是命名年九歲寇擾辟地於袁之木平寺有妙應大師伯華善相曰是子伏犀貫頂出家必作法門梁棟時師年十歲遽失怙恃伯父循伯母萬育而教之年二十有一聞人誦金剛經忽然通解歸白母曰適聞誦經身心歡喜世間萬事真如夢幻力懇出家族不能奪遂散家貲第存度牒僧具餘悉以予其族詣同邑光化禪院主僧足庵處薙髮遂携師入閩足庵寓福之西禪謂之曰是行為子擇所依東禪月庵善果具衲僧眼子依之時復省吾足矣一見月庵遽問不落有無中如何露消息師云不落有無中分明露消息月庵云是什麼消息師便喝庵云未在更道師云我留口喫飯在即令參堂是時老宿多在閩中如妙湛佛心圓覺望重叢林師悉參扣遍歷五十餘員善知識末後見大惠於育王舉喚作竹篦則觸不喚作竹篦則背不得向舉處承當不得向意根下卜度速道速道師云杜撰長老如麻似粟惠云儞是第幾箇師云今日捉敗者老賊次年佛涅槃日因頂謁次自念佛常住法身何有生滅頭未至地忽然契悟遽告大惠惠云儞者回徹也惠再主徑山拉以偕往閱夏暫至蔣山省應庵庵稱賞不已謂人曰光兄頓出我一頭地乃移書與李侍郎浩曰光兄一自徑山老叔印可如虎插翅留月餘而歸大惠說偈以頂相付師曰有德必有光其光無間隔名實要相稱非青黃赤白云二乾道丁亥李侍郎分符天台與師論道相契以鴻福延之及遷郡之天寧衲子雲集淳熙三年詔住靈隱寺遣使降香開堂恩寵優渥是冬召對便殿問佛法大意師敷奏直截帝大說留禁中觀堂五宿兩賜御頌特賜佛照禪師之號又承聖問釋迦入山修道六年而成所成者何事奏云將謂陛下忘却四年冬召問華嚴法界師奏簡切上悅親灑宸翰獎諭因進宗門直指一篇七年育王虛席露章乞老得請東歸又承聖問圓覺四病冬召見便殿紹熙改元孝宗御重華宮召見奏對逾時四年被旨住徑山抗奏辭免孝宗曰欲速相見郡將堅請不容辭二月望宣見于重華自後兩賜聖問應機而答天顏皆悅慶元元年春復請老祈懇再三詔從之師在觀堂也駕時時臨幸輿以小輦侍衛二十餘人至則促席而坐或起行並立歡如平生所賜御札刻之琬琰奏對語錄詔令刊行每有召對宣賜無時中貴私自謂金玉器用繒綵計緡三萬之多師叩頭力辭不受上益嘉之暨歸寺有所宣賜不容辭師亦不妄用初思陵駐蹕會稽有旨許置產師謂育王產薄不足贍眾遂以所賜及王臣長者所施之資置田歲增穀五千國史陸游為記其事師創數椽以自處號曰東庵掩關自娛接人不倦時許衲子入室嘉泰癸亥三月告眾曰吾世緣將盡至十日詢問左右曰今日月半也對曰然又二日索紙作遺書與平昔所厚者二十早集眾敘別皆法門之旨要無半語及他事索浴更衣大書云八十三年彌天罪過末後慇勤盡情說破趺坐而逝弟子塔全身於庵後僧臘六十請諡于朝勅諡普惠宗覺大禪師塔曰圓照嘉泰四年金國學士元遺山裕之撰紫微觀記文曰東平左副元帥趙侯之太夫人既老矣即棄家為全真師師鄆州人普惠大師張志剛居冠氏之洞清庵庵之制初亦甚陋乞名于丘尊師改號紫微觀趙侯為之起殿閣立堂宇至于齋厨庫廐所以奉其親于家者無不備歲癸巳九月落成請予記其事予為之說云古之隱君子及學道之士多居山林木食㵎飲槁項黃馘自放于方之外若涪翁河上丈人之流後世或附之黃老家數以為列仙陶隱居寇謙之以來此風故在也杜光庭在蜀以周靈王太子晉為王建鼻祖乃踵開元故事進崇玉宸君以配混元上德之號置階品立範儀號稱神仙官府虛荒誕幻莫可致詰二三百年之間至宣政之季而其蔽極黃冠之流官給命書有散郎與大夫之目循歷資級無別省寺凡冥報之所警後福之所開則視桑門所前有者而例舉之始欲為高而終為高所庳始欲為怪則終為怪所溺其徒有高識遠引者亦厭而去之故自放于方之外者猶一二見焉貞元正隆以來又有全真家之教咸陽人王中孚倡之潭馬丘劉諸人和之本于淵靜之說而無黃冠禳禬之妄參以禪定之說而無頭陀縛律之苦耕田鑿井從身以自養推有餘以及之人視世間擾擾者差若省便然故墮窳之人翕然從之南際淮北至朔漠西向秦東向海山林城市廬舍相望什百為偶甲乙授受牢不可破上之亦甞懼其有張角斗米之變著令以止絕之當時將相大臣有為主張者故已絕而復存稍微而更熾五七十年以來蓋不可復動矣貞祐喪亂之後蕩然無紀綱文章蚩蚩之民靡所趣向為之教者獨是家而已今河朔之人什二為所陷沒無淵靜之習無禪定之業所謂舉桑門以自例者則兼有之望宣政之季厭而去之之事且不可見況附于黃老家數以為列仙者其可得乎嗚呼先哲王之道中邦之政掃地之日外矣是家何為者乃人敬而家事之殆攻劫爭奪之際天以神道設教以弭勇鬪嗜殺者之心耶抑三綱五常將遂堙沒顛倒錯亂人與物胥而為一也不然則盛衰消長有數存焉于其間亦難于為言也已侯名天錫字受之崇儒重道出于天性雖在軍旅而文史未甞去手甞與奉天楊煥然讀徂徠石君言鑑至論釋老家慨然以為知言決非漫為風俗所移者是觀之作特以養志云屏山李居士鳴道集說序居士年二十有九閱復性書知李習之亦二十有九參藥山而退著書大發感嘆日抵萬松深攻亟擊退而著書會三聖人理性蘊奧之妙要終指歸佛祖而已江左道學倡於伊川昆季和之者十有餘家涉獵釋老膚淺一二著鳴道集食我園椹不見好音竊香掩鼻於聖言助長揠苗於世典飾游辭稱語錄斆禪惠如敬誠誣謗聖人聾瞽學者噫憑虛氣任私情一讚一毀獨去獨取其如天下後世何屏山哀矜作鳴道集說廓萬世之見聞正天下之性命張無盡謂大孔聖者莫如莊周屏山擴充渺無涯涘豈直不叛于名教其發輝孔聖幽隱不揚之道將攀附游龍駸駸乎吾佛所列五乘教中人天乘之俗諦疆隅矣張無盡又謂小孔聖者莫如孔安國鳴道諸儒又自貶屈附韓歐之隘黨其計孰愈乎尊孔聖與釋老鼎峙也耶諸方宗匠偕引屏山為入幕之賓鳴道諸儒鑽仰藩垣莫窺戶牖輒肆浮議不亦僭乎余忝歷宗門堂室之奧懇為保證固非師心昧誠之黨如謂不然報惟嚮影耳屏山臨終出此書付敬鼎臣曰此吾末後把交之作也子其祕之當有賞音者鼎臣聞余購屏山書甚切不遠三數百里徒步之燕獻的󱡐于萬松老師轉致於余余覽而感泣者累日昔余甞見鳴道集甚不平之欲為書紏其蕪謬而未暇豈意屏山先我著鞭遂為序引以鍼江左書生膏盲之病為中原之士大夫有斯疾者亦可發藥矣甲午冬十有五日中書湛然居士移剌楚才晉卿序迂叟曰或問釋老有取乎曰有曰何取曰釋取其空老取其無為自然捨是無取也空取其無利欲心無為自然取其因任耳屏山曰釋氏之所謂空不空也老氏之所無為無不為也其理自然無可取舍故莊子曰無益損乎其真般若曰不增不減彼以愛惡之念起是非之見豈學釋老者乎取其無利欲心即利欲心取其因任即是有為非自然矣橫渠曰浮圖必謂死生轉流非得道不免謂之悟道自其說熾傳中國雖英才間氣生則溺耳目恬習之事長則師世儒崇尚之言遂冥然被驅謂聖人可不修而至大道可不學而知故未識聖人心已謂不必求其跡未見君子志已謂不必事其文此人倫所以不察庶物所以不明治所以忽德所以亂異言滿耳上無禮以防其偽下無學以稽其弊詖婬邪遁之辭翕然並興一出于佛氏之門者千五百年自非獨立不懼精一自信有大過人之才可以正立其間與之較是非計得失乎屏山曰自孔孟云亡儒者不談大道一千五百年矣豈浮圖氏之罪耶至於近代始以佛書訓釋老莊浸及語孟詩書大易豈非諸君子所悟之道亦從此入乎張子幡然為反噬之說其亦弗仁甚矣謂聖人不修而至大道不學而知夫子自道也歟詖淫邪遁之辭亦將有所歸矣所謂有大過人之才者王氏父子蘇氏兄弟是也負心如此寧可計較是非於得失乎政坐為死生心所流轉耳明道曰佛學只是以生死恐動人可怪一千年來無一人覺此是被他恐動也聖賢以生死為本分事無可懼故不論死生佛為怕死生故只管說不休本是利心上得來故學者亦以利心信之莊生云不怛化者意亦如此楊墨今已無道家之說其害終小唯佛學人人談之彌漫滔天其害無涯傳燈千七百人敢道無一人達者有一人得易簣之理須尋一尺布帛裹頭而死必不肯胡服削髮而終屏山曰聖人原始反終知死生之說豈不論生死乎程子之不論生死正如小兒夜間不敢說鬼病人諱死其證難醫者也害人而利我者楊朱也利人而害我者墨翟也學道者既利於我又利於人何害之有至於聖人無一毫利心豈無利物之心乎故物亦利之此天理也聖人之道或出或處或默或語殊塗而同歸百慮而一致故並行而不相悖程子必欲八荒之外盡圓冠而方履乎明道曰佛學大概是絕倫類世上不容有此理又其言待要出世出那裏云其迹須要出家要脫世網學之者不過似佛佛一懶胡耳他本是箇枯槁山林自私而已若只如此不過世上少這一箇人却又要周遍決無此理彼言世網只為些秉彛又殄滅不得當忠孝仁義之際處於不得已只和這些秉彛都消殺得盡然後為道如人耳目口鼻既有些氣須有此識聲色飲食喜怒哀樂性之自然必盡絕為得天真是喪天真也又曰若盡為佛天下却都沒箇人去裏屏山曰嗟乎程氏竊聞小乘教相語不能盡信略取其說而反攻之烏知維摩華嚴之密旨誤認阿羅漢為佛而不知其然遽加詬罵是豈識文殊普賢之祕行哉圓教大士知眾生本空而度脫眾生知國土本淨而莊嚴國土不以世間法礙出世法不以出世法壞世間法以世間法即出世法以出世法即世間法八萬四千塵勞煩惱即八萬四千清涼解脫又豈止觀音之三十二應善財之五十三參耶眾生念念常有佛成正覺仁者自生分別耳但無我相人相眾生相壽者相何妨居士身長者身宰官身乎吾聞謗佛毀法中有冥權大悲闡提逆行魔說程氏豈其人耶不然則非利根眾生為世智辯聰所障具足無間業報哀哉弗可悔也伊川曰禪家之言性猶太陽之下置器耳其間方圓小大不同特欲傾此于彼耳然在太陽幾時動又其學者善遁若人語以此理必曰我無修無證屏山曰此語出於徐鉉誤讀首楞嚴經佛言五陰之識如頻伽瓶盛空以餉他方空無出入遂為禪學豈知佛以此喻識情虛妄本無來去其如來藏妙真如性正太陽元無動靜無修而修無證而證但盡識情即如來藏妙真如性非遁辭也伊川曰或謂佛之道是也其迹非也然吾攻其迹耳其道吾不知也使其不合於先王顧不願學也如其合於先王則求之六經足矣奚必佛屏山曰伊川之意欲相忘於江湖耳吾謂不若卷百川而匯於大壑則無涯涘也欲攻其迹不過如韓子之說云山谷道人既奪其說矣語在南康軍開先禪院記伊川曰看華嚴經不如看一艮卦屏山曰程子以艮其所為止於其所當止疑釋氏止如死灰槁木而止耳故經出鄙語顧豈知華嚴圓教之旨一法若有毘盧墮於塵勞萬法若無普賢失其境界竪說之則五十七聖位於一彈指如海印頓現橫說之則五十三法門在一毛端如帝網相羅德雲曾過於別峯普眼不知其正位逝多園林迦葉不聞彌勒樓閣善財能入向非此書之至學道者墮於無為之坑談玄者入於邪見之境則老莊內聖外王之說孔孟上達下學之意皆掃地矣伊川曰至忙者無如禪客行住坐臥無不在道便是常忙屏山曰君子無終日之間違仁亦忙乎哉以敬字為主則忙矣伊川曰佛家印證甚好笑豈有我曉得這箇道理却信他人屏山曰自印證為得聖人之傳尤可笑我雖自曉其如人不信耶上蔡曰學佛者欲免輪回是利心私而已矣此心有止而太虛無盡必為輪回推之於始何所付受其終何時間斷且天下人物各有數矣屏山曰佛說輪回愛為根本有愛我者亦愛涅槃不知愛者真生死故何利心之有彼圓覺性非作非止非任非滅無始無終無能無所豈有間斷哉故眾生本來成佛生死涅槃猶如昨夢夢中人物豈有數乎上蔡夢中之人猶作夢語不識圓覺認為太虛悲夫上蔡曰人死時氣盡也予問明道有鬼神否明道曰道無爾怎生信道有爾但去尋討看橫渠云這箇是天地間妙用這裏有妙理於若有若無之間須斷直得去不是鶻突自家要有便有要無便無始得鬼神在虛空中辟塞滿觸目皆是為他是天地間妙用祖考精神便是自家精神屏山曰明道之說出於未能事人焉能事鬼橫渠之說出於精氣為物游魂為變是故知鬼神之情狀上蔡之說出於盛哉鬼神之德洋洋乎如在其上在其左右三子各得聖人之一偏耳竟墮於或有或無若有若無之間不各鶻突予觀聖人之言各有所主大抵有生有死或異或同無生無死非同非異人即有形之鬼鬼即無形之人有心即有無心即無耳聖人復生不易吾言矣元城曰孔子佛之言相為終始孔子之言毋意毋必毋固毋我佛之言曰無我無人無眾生無壽者其言次第若出一人但孔子以三綱五常為道故色色空空之說微開其端令人自得爾孔子之心佛心也假若天下無三綱五常則禍亂又作人無噍類矣豈佛之心乎故儒釋道其心皆一門庭施設不同耳如州縣官不事事郡縣大亂禮佛誦經坐禪以為學佛可乎屏山曰元城之論固盡善矣惜哉未甞見華嚴圓教之旨佛先以五戒十善開人天乘後以六度萬行行菩薩道三綱五常盡在其中矣故善財五十三參比丘無數人耳觀音三十二應示現宰官居士長者等身豈肯以出世法壞世間法哉梁武帝造寺度僧持戒捨身甞為達磨所笑跋摩尊者謂宋文帝王者學佛不同匹夫省刑罰則民壽薄賦斂則國富其為齋戒不亦大乎惜一禽之命輟半日之飡匹夫之齋戒爾此儒者學佛不龜手之藥也元城曰所謂禪一字於六經中亦有此理佛易其名達磨西來此話大行佛法到今果弊矣只認色相若渠不來佛法之滅久矣又上根聰悟多喜其說故其說流通某之南遷雖平日於吾儒及老先生得力然亦不可謂於此事不得力世間事有大於死生者乎此事獨一味理會生死有箇見處則於貴賤禍福輕矣老先生極通曉但不言耳蓋此事極繫利害若常論則人以為平生只談佛法所謂五經者不能曉生死說矣故為儒者不可談蓋為孔子地也又下根之人謂寂寞枯槁乃是佛法至於三綱五常不肯用意又其下者泥於報應因果之說不修人事政教錯亂生靈塗炭其禍蓋不可勝言者故某平生何曾言亦本於老先生之戒也屏山曰元城之說為佛者慮盡矣為儒者慮似未盡也佛書精微幽隱之妙佛者未必盡知皆儒者發之耳今已章章然矣或祕而不傳其合於吾書者人將謂五經之中初無此理吾聖人真不知有此事其利害亦非細也吾欲盡發其祕使天下後世共知六經之中有禪吾聖人已為佛也其為孔子地不亦大乎彼以寂寞枯槁為佛法以報應因果廢人事或至亂天下者正以儒者不讀其書為所欺耳今儒者盡發其祕維摩敗根之議破落空之偏見般若施身之戒攻著相之愚夫上無蕭衍之禍下無王縉之惑矣雖極口而談著書而辨其亦可也學者其熟思之龜山曰聖人以為尋常事者莊周則夸言之乃禪家呵佛罵祖之類如逍遙遊乃子思之所謂無入而不自得養生主乃孟子所謂行其所無事而已曲譬廣喻此張大其說耳屏山曰揚子見處甚高知禪者有力於佛則知莊子有力於聖人矣曲譬廣喻張大儒者之說儒者反疾之何也龜山曰儒佛深處所差抄忽耳見儒者之道分明則佛在其下矣今之學者曰儒者之道在其下是不知吾道之大也為佛者既不讀儒書儒者又自小然則道何由明哉屏山曰儒佛之軒輊者不唯佛者不讀儒書之過亦儒者不讀佛書之病也吾讀首楞嚴經知儒在佛之下又誦阿含等經知佛似在儒下至讀華嚴經無佛無儒無大無小無高無下能佛能儒能大能小存泯自在矣南軒曰天命之全體流行無間貫乎古今通乎萬物者眾人自昧之而是理也何甞問斷而聖人盡之亦非有所增益也若釋氏之見則以為萬法皆吾心所起是昧乎太極本然之全體而反為自利自私是亦人心而已非識道心者也屏山曰張氏之所謂天命之全體釋氏之所謂心也其言全出於佛老無毫髮異矣雖然疑萬法非心所為而歸之太極是不知太極為何物如父出而忘其家見其子而不識與劉儀同何異哉蓋以情識卜度雖言道心而不知耳反謂佛自私於人心惑矣晦庵曰性固不能不動然無所不有然不能不動其無所不有者曷甞有虧之哉釋氏之病錯認精神魂魄為性果能見性不可謂之妄見既曰妄見不可言性之本空此等立語未瑩恐亦是見得未分明也屏山曰性無動靜亦無虧成釋氏有語學道之人不識真只為從來認識神豈以精神魂魄為性哉不見性空謂之妄見見性空矣豈妄見耶見見之時見猶非見豈不分明恐未分明朱子之語蓋未瑩耳晦庵曰切病近世學者不知聖門實學之根本次第而溺於佛老之說妄意天地萬物人倫日用之外別有一物空虛之妙不可測度其心懸懸然徼倖一見此物以為極致未甞不墮於此者屏山曰天地萬物人倫日用皆形而下者形而上者誰之言歟朱子耄而荒矣偶忘此言以為佛老之說吾恐夫子之道亦將掃地矣雖然不可不辯佛之所謂色即是空老子之所謂同謂之玄者豈別有一物乎朱子劃而為二是墮於此而不自知耳安正忘筌曰得失之報冥冥之中固未必無司之者聖人尤探其賾乃略此而不論唯聖人超形數而用形數與造物者游賢者皆未足以超出而免此姑就所得之報耳可以為大戒又曰儒釋二家歸宿相似設施相遠故功用全殊此雖運動樞機裁成天地終不駭異三靈被德以彼所長施於中國猶軒車適越冠冕之胡決非所宜儒者但當以皇極經世乃反一無迹而超數超形何至甘為無用之學哉屏山曰論至於此儒佛之說為一家其功用之殊但或出或處或默或語便生分別以為同異者何也至如劉子翬之洞達張九成之精深呂伯恭之通融張敬夫之醇正朱元晦之峻潔皆近代之偉人也想見方寸之地既虛而明四通六闢千變萬化其知見只以夢幻死生操履只以塵垢富貴皆學聖人而未至者其論佛老也實與而文不與陽擠而陰助之蓋有微意存焉唱千古之絕學掃末流之塵迹將行其說於世政自不得不爾如胡寅者詬詈不已嘻其甚矣豈非翻著祖師衣倒用如來印者邪語在駁崇正辨吾恐白面書生輩不知諸老先生之心借以為口實則三聖人之道幾何不化而為異端也伊川之學今自江東浸淫而北矣搢紳之士負高明之資者皆甘心焉予亦出入於其中幾三十年甞欲箋註其得失而未暇也今以承乏於秋闈考經學數十餘日乘閒漫筆於小󱡐意者撒藩籬於大方之家匯淵谷於聖學之海藐諸子胸中之祕發此書言外之機道冠儒履同入解脫法門翰墨文章皆是神通游戲姑以自洗其心耳或傳於人將有怫然而怒惘然而疑凝然而思釋然而悟啞然而笑者必曰此翁亦可憐矣僕與諸君子生於異代非元豐元祐之黨同為儒者無黃冠緇衣之私所以嘔出肺肝苦相訂正止以三聖人之教不絕如髮互相矛盾痛入心骨欲以區區之力尚鼎足而不至於顛仆耳或又挾其眾也嘩而攻僕則鼎覆矣悲夫雖然僕非好辨也恐三聖人之道支離而不合亦不得已耳如膚有瘡疣膏而肉之地有坑塹實而土之豈抉其肉而出其土哉僕與諸君子不同者盡在此編矣此編之外凡鳴道集所載及諸君子所著大易書詩中庸大學春秋語孟孝經之說洗人欲而白天理剗伯業而扶王道發心學於言語文字之外索日用於應對灑掃之中治性則以誠為地修身則以敬為門大道自善而求聖人自學而至嗣千古之絕學立一家之成說宋之諸儒皆不及也唐漢諸儒亦不及也駸駸乎與孟軻氏並駕矣其論議時有詭激蓋冥機耳皆荀卿子之徒歟此其所以前儒唱之後儒和之跂而望之踵而從之天下後世將盡歸之可謂豪傑之士乎學者有志於道先讀諸君子之書始知僕甞用力乎其中如見僕之此編又以藉口病諸君子之書是以瑕而舍玉以噎而廢食不唯僕得罪於諸君子亦非僕所望於學者吁諸儒鳴道集二百一十七種之見解是皆迷真失性執相循名起鬪諍之端結惑業之咎蓋不達以法性融通者也屏山居士深明至理憫其瞽智眼於昏衢析而論之以救末學之蔽使摩詰棗柏再世亦無以加矣姑錄一十九篇附于通載之左天竺三藏吽哈囉悉利幢記三藏沙門吽哈囉悉利本北印度末光闥國人住雞足山誦諸佛密語有大神力能祛疾病伏猛呼召風雨輒効皇統與其從父弟三磨耶悉利等七人來至境上請遊清涼山禮文殊朝命納之既遊清涼又遊靈岩禮觀音像旋遶必千匝而後已匝必作禮禮必盡敬無間日日受稻飯一杯座有賓客分與必遍自食其餘數粒必結齋始至濟南建文殊真容寺留三磨耶主之至棣又建三學寺大定五年四月二十三日示寂於三學年六十三僧夏則未聞也佛光道悟禪師俗姓冠氏陝右蘭州人生而有齒年十六自欲出家父母不聽乃不食數日許之祝髮後二年自臨洮歸於彎子店宿夜夢梵僧喚覺適聞馬嘶豁然大悟歸家喜不自勝吟唱云見也羅見也羅遍虛空只一箇告其母曰我拾得一物其母於囊橐中尋索不見問是何物師曰我自無始以來不見了底物其母不省他日欲遊諸方鄉人送者求頌有水流須到海鶴出白雲頭之句至熊耳果遇白雲禪師海公先是人問海何不擇法嗣海亦作頌有芝蘭秀發獨出西秦之語比師之至夜聞空中人言來日接郭相公黎明海呼僧行令持香花接我關西弟子寺乃唐郭子儀建今渠自來住持也既至一言相契徑付衣盂寺前甞有剽而殺人者來告急師呼眾擒之曰即汝是賊尋得其巢穴賊眾請命師與其要言而釋之路不拾遺者數十年人以此益信師之前身汾陽王也大定二十四年白雲既沒師開堂出世拈香於鄭州之普照復駐錫于三鄉竹閣庵時著白衣跨牛橫笛游於洛川人莫之測甞謂人曰道我是凡向聖位裏去道我是聖向凡位裏去道我不是聖不是凡才向毘盧頂上有些行履處泰和五年結夏於臨洮之大勢寺開圓覺經升座偶曰此席止講得一半去在至五月十二日晚參翌日早盥嗽畢呼侍者我病也尋藥去侍者之未及門師已臥逝方丈上有五色雲如寶蓋中有紅光如日者三春秋五十有五僧臘三十有九資壽尼無著禪師入寂師諱妙總姓蘇氏父中大夫象先南徐丞相實大父也年甫十五忽念曰吾生身何來死復何去良久脫然有得初不以為意長適毘陵許氏不膠世故志慕空宗以禪寂為進修時惠嚴圓公嗣圓照佚居普門乃扣以出世間法機感相契次見關西智寂室光真歇了問答如流咸敬異之偶夫壽源官嘉禾大惠至郡源具飯以迎師出禮拜無一言大惠退謂給事馮公濟川曰許司理閣中曾見神見鬼但未遇本分鉗鎚如萬斛舟置之絕潢斷港莫能轉動馮曰何言之易耶惠曰他若回頭定須別也次日道俗請惠說法師與會惠痛抵諸方異見邪解聽者駭顧師獨喜見眉睫間既下座師請道號惠以無著號之且示以偈盡道山僧愛罵人未曾罵著一箇漢只有無著罵不動恰似秦時𨍏轢鑽既罵不動為什麼似𨍏轢鑽具眼者辨越明年師登徑山隨眾坐夏濟川亦在焉惠上堂舉石頭恁麼不恁麼總不得語馮曰厶會得也惠徵之馮著語曰恁麼也得蘇盧薩婆訶不恁麼也不得悉哩薩婆訶恁麼不恁麼總不得蘇盧悉哩薩婆訶惠舉馮語似師師曰人謂郭象註莊子却是莊子註郭象惠雖異其言但默而不顧且欲激其遂到忽一日正危坐間豁然大悟洞見大惠委曲相為處不覺撫掌厲聲曰這老賊老賊遂呈頌云驀然築著鼻頭伎倆氷消瓦解達磨何必西來二祖枉施三拜更問如何若何一隊草賊大敗惠亦以偈印之汝既悟活祖師意一刀兩段直下了臨機一一任天真世出世間無剩少我作此偈為證明四聖六凡盡驚擾碧眼胡僧猶未曉時卍庵顏公首眾與一千七百衲子咸以偈餞其歸且賀法門之得人也馮公猶未之信舟過無錫問師岩頭為渡子時婆生七子話徑山稱道人會得作如何會師云已上所供並是詣實仍以偈明之有以禮部僧牒無著師號為施者師說偈受之祝髮披緇克遂初志紹興壬午年也時張公安國守吳門資壽虛席張盡禮迎請乃開堂於萬壽寺拈香為大惠之嗣提唱具於語錄乾道六年七月十四日集眾說偈畢撼之則已去矣年七十六全身葬於無錫軍將山東紹定庚寅閏二月末遷葬於平江虎丘之東北庵曰達本奉塔藏之宋改開禧金泰和五年大元太祖應天啟運聖武皇帝是年征西夏明年大會于斡難河建九游之白旗共上尊號曰成吉思皇帝都和林觀夫聖人出世威靈氣焰自天佑之膺命立極超今邁古且以鳳凰在殼渥洼墮地猶自絕類離倫矧我太祖皇帝處九五飛龍之位乎故其丕祚鴻休與天地相為終始也西夏拓跋失都兒忽乾順小子仁友之子乃仁宗姪也是年五月立在位六年宋吳曦僭位於蜀凡三十八日而安丙誅之宋改嘉定瑞像計二千二百年矣金國東海侯立改年大安名允濟世宗第七子章宗無嗣群臣奉遺詔立之後為紇石烈執中所弑在位四年旃檀瑞像至金國十二年十月迎赴上京禁庭供養罷試經科大蒙古國號始建西夏神宗拓跋須蕃邸立改年光定夏人因大兵以金人不救恨之遂叛金改重慶大兵至燕京安南主李龍翰卒子昊旵立其國後為江南陳日照所有而傳其子威晃金國宣宗名珣章宗庶兄執中弑東海王而迎立之以東海至寧元年九月即位改年貞祐在位十二年八月大兵攻燕京嘉定六年十二月八日天竺北峯講師入寂名宗印字元實生鹽官陳氏年十五具戒謁竹菴觀公明教觀之旨凡諸祖格言必誦滿千遍資教空延居座首嘗著宗極論事理各立一性之旨印設九難宗極為之義負通守蘇玭觀不二門以文雖簡而昧其說印撮示機要玭即領解白帥座請居正覺颶風飄蕩僅存藏殿印守死不去風為之止未久玭亦召還要印偕行曰盍西還相與弘贊居東二十七年至是復反浙右貳上竺講止觀深砭學者支離名相之病圍座挾策主者以得士為忌玄隱雷峯毛氏菴問道者沓至杜氏建普光一區具禮迎之禪講並行法道益盛適德藏來請印曰肆業之地思報久矣歷遷超果圓通北禪道德之譽既行土木之績亦就海空英辭靈山舉以自代詔可學徒五百咸服其道宿弊為之一革寧宗聞名召對便殿上說錫號惠行法師以營觀室行化吳中至松江謂其徒曰吾化緣畢此乃右脇而化金於四月遷汴求與大國和親錦帥張智以郡降尋叛自號遼西王改年大安討平之克燕京世祖生於八月大兵破潼關二月日蝕川東西地震黍州山崩金改興定七月日食金兵犯光州李珏等禦之漣水弓手李全自北歸即李鐵鎗也詔以為京東路總管禪宗聯燈錄成金國五月日食大兵自回鶻征西夏西夏拓跋德仁是年九月立改年乾定金國改元光九月日食宋行經界田糧宋理宗盷立改寶慶元年初名與莒榮王希瓐之子太祖十世孫也寧宗子多而不育鞠宗室子詢立為太子薨初皇從弟沂靖惠王柄無子甞以宗室子賜名貴和為之後及失太子詢遂立貴和為皇子賜名竑封濟國公竑惠而輕甞疾史彌遠專權謂異日不可容彌遠聞而惡之故陰為之計與莒幼不好弄群兒聚嬉輒獨登高坐不動長上指以語兒曰汝曹不効此人恰一大王相似群兒每羅拜其下遂有趙大王之號彌遠物色得之甞取應得舉矣特旨補官竑既為寧宗子遂以與莒為沂王後賜名貴誠除邵州防禦使寧宗大漸乃白中宮以貴誠為皇子改名盷宣遺詔即位進竑為濟陽郡王出判寧國府恭聖楊后聽政事定然後徹簾壽六十一金國改正大名守緒宣宗第三子性寬仁和嗜書博學是年立至癸巳年歸德府絕糧六月奔蔡八月南北兵夾攻甲午正月禪位於後主麟閉閣自經國亡西夏拓跋德仁七月卒次清平郡王立在位一年太祖以丙戌春至西夏一歲盡克其城是年十月廿七滅夏上年六十矣西夏凡一十二主始繼遷以太平興國壬午起兵夏臺訖今寶慶丁亥國滅共二百四十六年元昊於景祐甲戌自剏偽朔僭帝號者一百九十四年宋改紹定元年太宗皇帝即位太祖次四子統王師破汴金主遷蔡金臣崔立降大朝遣使過宋議夾攻金金改天興宋改端平元年滅金右金九主一百二十三年抄數中原戶計宋天狗星墜淮安軍金棠縣其聲如雷三州之人皆聞之及觀則為紅色碎石或以為兵戈之兆詔集議出度牒收四介會子分封諸王上親總兵征回回國歸附宋失四川宋改嘉熙詔諭高麗宋十月虹見宋京師地震白氣亘天旱蝗江浙福建旱都城大荒飢者奪食於路市中殺人以賣日未晡路無行者二月三日大赦天下宋改淳祐定宗皇帝即位大朝滅遼東高麗憲宗皇帝即位世尊示滅二千二百年矣宋改寶祐元年大兵伐川蜀抄數遼東戶計宋撥官誥度牒收換楮弊燬之有元慶壽海雲大士遷化名印簡山西之嵐谷寧遠人俗宋氏微子之後父慈善信服鄉里里人稱為虛靜先生母金源王氏祖世奉佛不仕師生於金之泰和壬戌十二月望人品恢偉童幼神悟七歲親授以孝經開宗明義章乃曰開者何宗明者何義親驚異知非塵勞中人携見傅戒顏公顏欲觀其根氣授以草菴歌至壞與不壞主元在師問曰主在何處顏曰何主也師曰離壞不壞者曰此客也師曰主聻顏吟吟而已乃得禮中觀沼公為師八歲受三歸五八十善戒法師方十一蒙豫王恩賜納具有洪彥上座問師曰子今受大戒了緣何作小僧師曰緣僧小故戒說大也試問上座戒老耶小耶曰我身則老語未終師大聲曰休生分別一日上座教僧去師背上拍一下待回首乃竪指示之僧如教拍師背師便竪一指僧回舉似上座座奇之師年十二中觀聽師參問誨之曰汝所欲者文字語言耳向去皆止之唯身心若枯木死灰今時及盡功用純熟悟解真實大死一場休有餘氣到那時節瞥然自肯方與吾相見師受教習定一日扶中觀行觀曰法燈禪師道看他家事忙且道承誰力汝作麼生會師將中觀手一掣觀曰這野狐精師曰喏喏觀曰戒須別參師年十三時成吉思皇帝征伐天下師在寧遠於城陷之際稠人中親面聖顏俾師斂髻師告曰若從國儀則失僧相也蒙旨如故自此僧有不同俗民之異也師年十八天兵再下太師國王領兵取嵐城四眾逃難解散師侍中觀如故觀曰吾迫桑榆女方富有春秋今此玉石俱焚子宜逃生去師泣曰因果無差死生有命安可離師而求脫免乎縱或得脫亦非仁子之心也老人察師誠確囑師曰子向去朔漠有大因緣吾與子俱北渡矣明日城降有清樂元帥史公天澤義州元帥李公七哥者見師氣宇非常問曰爾是何人師曰我沙門也史曰食肉否師曰何肉史曰人肉師曰人非獸也虎豹尚不相食況人乎史曰今日兵刃之下爾亦能不傷乎師曰必仗其外護者公喜甚李帥問曰爾既為僧禪耶教耶師曰禪教乃僧之羽翼也如國之用人必須文武兼濟李曰然則必也從何而住師曰二俱不住李曰爾何人也師曰佛師復曰吾親教中觀亦在於此二公見師年幼無所畏懼應對不凡即與住見中觀二公聞中觀教誨諄諄乃大喜曰果然有是父有是子也於是禮中觀為師與師結為金石友國王將中觀及師分撥直隷成吉思皇帝載中觀于黃犢輕車師親執御日營採汲經年至赤城舍於郎中張公宅使臣太速不花并麻賴傅成吉思皇帝聖旨道與摩花理國王爾使人來說底老長老小長老實是告天的人好與衣糧養活者教做頭兒多收拾那般人在意告天不揀阿誰休欺負交達里罕行者是時國王奉詔大加恩賜延居興安香泉院國王署中觀慈雲正覺大禪師師寂照英悟大師所需皆官給小長老之名自此始十九中觀將示寂有羽客楊至慎求頌老人俾執筆代書偈曰七十三年如掣電臨行為君通一線泥牛飛過海東來天上人間尋不見客曰師幾時行老人曰三日後時五月廿七日也至六月初一果無疾而寂師哀毀過禮闍維收頂骨舍利供養建塔於府之西北隅師罄所有為設齋唯乞食看塔一夜聞空中有聲召師名師瞥然有省乃遷入三峯道院復聞人告曰大事將成行矣毋滯此黎明策杖之燕過松鋪值雨宿于岩下因擊火大悟自捫面曰今日始知眉橫鼻直信道天下老和上不寐語明日至景州見本無玄和上問從何所來師曰雲收幽谷曰何處去師曰月照長松玄點首曰孟八郎便恁麼去也師諾諾趨出過洵州遇宿儒張子真問上人何不安住師曰河裏無魚市上取先是中觀臨終時師問中觀曰某甲當依何人了此大事觀囑曰賀八十去師既入燕至大慶壽寺乃省前讖於是徑謁中和老人璋公中和先一夕夢一異僧策杖徑趨方丈踞師子座既明謂知客曰今日但有旦過當令來見老僧及晚師至引見中和笑曰此衲子乃夜來所夢者師便問曰某甲不來而來作麼生相見壽曰參須實參悟須實悟莫打野榸師曰某甲因擊火迸散乃知眉橫鼻直壽曰吾此處別師曰如何表信壽曰牙是一口骨耳是兩邊皮師曰將謂別有壽曰錯師喝曰草賊大敗壽休去日壽舉臨濟兩堂首座齊下喝僧問濟還有賓主也無濟曰賓主歷然汝作麼生會師曰打破秦時鏡磨尖上古錐龍飛霄漢外何勞更下槌壽曰汝只得其機不得其用師便掀禪床壽曰路途之樂終未到家師與一掌曰精靈千載野狐魅看破如今不直錢壽打一拂子曰汝只得其用不得其體師進前曰青山聳寒色月照一溪雲壽曰汝只得其體不得其智師曰流水自西東落花無向背壽曰汝雖善語言三昧要且沒交涉師竪起拳復拍一拍當時丈室震動壽曰如是如是師拂袖便出明日命師掌書記自此中和復以向上鉗槌差別關楗種種辯驗師以無礙辯才應答皆契其悟解精明度越前輩壽一日謂師曰汝今已到大安樂之地宜善護持吾有如來正法眼藏祖師涅槃妙心密付於汝母令湮沒師掩耳而出即以衣頌授師頌曰天地同根無異殊家山何處不逢渠吾今付與空王印萬法光輝總一如出世住興州仁智歷遷洡陽之興國興安永慶以至大慶壽寺皆太師國王及諸重臣之命師於室中以四無依語勘學者語具本傳辛卯十一月受合罕皇帝宣賜師稱心自在行一日於廊下逢數僧師問第一僧曰那裏去僧云賞花去師便打問第二僧那裏去云禮佛去師亦打問第三僧那裏去云那裏去師亦打問第四僧那裏去僧無語師亦打問第五僧那裏去僧云覓和上去師云覓他作麼僧云待打與一頓師云將什麼來打僧云不將棒來打師連打四下云這掠虛漢眾皆走師召云諸上座眾回首師云是什麼乙未朝廷差札忽篤侍讀選試經僧道萬松長老嘆曰自國朝革命之來沙門久廢講席看讀殊少乃同禪教諸老宿請師董其事師從容對曰諸師當以斯激厲眾僧習應試經典主上必有深意我觀今日沙門少護戒律學不盡禮身遠於道故天龍亡衛而感朝廷勵其考試也三寶加被必不辜聖詔遂與華使相見之後其處置法度悉從師議廈里丞相以忽都護大官人言問師曰今奉聖旨差官試經識字者可為僧不識字者悉令歸俗師曰山僧不曾看經一字不識丞相曰既不識字如何做長老師曰方今大官人還識字也無于時外鎮諸侯皆在聞師之言皆大驚異丞相復曰必竟如何師曰若人了知此事通明佛法應知世法即是佛法道情豈異人情古之人亦有起于負販者立大功名于世載于史冊千載之下凜然生氣況今聖明天子在上如日月之照臨考試僧道如經童之舉豈可以賢良方正同科國家宜以興修萬善敬奉三寶以奉上天永延國祚可也我等沙門之用舍何足道哉丞相以是言告于大官人乃從而奏聞由是雖考試亦無退落者蒙聖旨悉依太祖皇帝存濟聽僧如故丙申有司欲印識人臂師力白于忽都護大官人曰人非馬也既皆歸服國朝天下之大四海之廣縱復逃散亦何所歸豈可同畜獸而印識哉由是印臂之法遂止初孔聖之後襲封衍聖公元措者渡河復曲阜廟林之祀時公持東平嚴公書謁師師以襲封事為言於大官人師為其言曰孔子善稽古典以大中至正之道三綱五常之禮性命禍福之原君臣父子夫婦之道治國齊家平天下正心誠意之本自孔子至此襲封衍聖公凡五十一代凡有國者使之襲承祀事未嘗有缺大官聞是言乃大敬信於是從師所言命復襲其爵以繼其祀事師復以顏孟相傳孔子之道令其子孫不絕及習周孔儒業者為言亦皆獲免其差役之賦使之服勤其教為國家之用三十六丁酉正月太祖皇帝二皇后以光天鎮國大士號奉師己亥冬師再起復主大慶壽寺壬寅護必烈大王請師赴帳下問佛法大意師初示以人天因果之教次以種種法要開其心地王生信心求授菩提心戒時秉忠書記為侍郎劉太保也復問佛法中有安天下之法否師曰包含法界子育四生其事大備於佛法境中此四大洲如大地中一微塵許況一四海乎若論社稷安危在生民之休戚休戚安危皆在乎政亦在乎天在天在人皆不離心而人不知天之與人是其問別法於何行故分其天也人也我釋迦氏之法於廟堂之論在王法正論品理固昭然非難非易唯恐王不能盡行也又宜求天下大賢碩儒問以古今治亂興亡之事當有所聞也王又問三教何教為尊何法最勝何人為上師曰諸聖之中吾佛最勝諸法之中佛法最真居人之中唯僧無詐故三教中佛教居其上古來之式也由是太后遵祖皇聖旨僧居上首仙人不得在僧之前王以珠襖金錦無縫大衣奉以師禮王固留師師固辭將別王問佛法此去如何受持師曰信心難生善心難發今已發生務要護持專一不忘元受菩提心戒不見三寶有過恒念百姓不安善撫綏明賞罰執政無私任賢納諫一切時中常行方便皆佛法也師既辭行有一惡少年肆言訕謗以佛法不足信王聞之乃召其人訓以大人之言復以刑法罪之專使白師師回啟曰明鏡當臺妍醜自現神鋒在掌賞罰無私若以正念現前邪見外魔殺之可矣然王者當以仁恕存心乃可王益敬焉甲辰護必烈大王以珠笠奉師乙巳奉六皇后旨於五臺為國祈福丙午奉六皇后詔師起至中途值風疾作回奏得旨還燕丁未貴由皇帝即位頒詔命師統僧賜白金萬兩師於昊天寺建大會為國祈福太子合賴察請師入和林延居太平與國禪寺尊師之禮非常辛亥蒙哥皇帝即位頒降恩詔顧遇優渥命師復領天下僧事蠲免差役悉依舊制丙辰正月奉聖旨建會於昊天寺初二日於會中忽患風恙半身不舉至夏初稍愈是月旭威烈大王差蒙古萬宣差以金拄杖金縷袈裟段并令旨奉師求法語七月師會諸勤舊抄所長物見數令主後事丁巳夏說偈畢師云汝等少諠吾欲偃息侍僧急呼主事人至師吉祥泊然而逝矣即後四月初四日也世壽五十有六荼毘獲舍利無算欽承護必烈大王令旨建塔於大慶壽寺之側諡佛日圓明大師望臨濟為十六世詔釋道辯析化胡經上大駕南征九月大兵自滸黃州渡江征宋歲貢而退宋改開慶元年大元世祖聖德神功文武皇帝即位尊臨寶扆統御寰區四海混同萬邦入貢建立制度條理紀綱為子孫萬世成法寬仁愛人深信因果不言自信不化自行聖君之德蕩蕩乎民無能名焉宋改景定元年大朝遣郝經通好五月十九建元中統二十七日大赦普度僧尼行中統鈔法平章王以道奏制開平府號上都宋買公田始自浙至元元年城燕建都八月十六改元大赦天下設會度僧詔請國師扮彌達癹思八登座授祕密戒是年八月拜光祿大夫太保參領中書省事制長生天氣力裏皇帝聖旨咨爾劉秉忠氣剛以直學富而文雖晦迹於空門每潛心於聖道朕居藩邸卿實賓僚側聞高誼餘二十年出從遐方幾數萬里迨予嗣服須汝計安不先正名何以壓眾宜崇師位兼總政機可特授光祿大夫太保參領中書省事卿其勉輔朕躬率先乃屬察朝夕之勤惰審議論之是非凡有施為並聽裁決佇看成績別示寵章准此中統五年八月日宋改咸淳元年度宗即位初名孟󱟦福王與芮之子理宗之猶子也理宗子多而不育鞠孟󱟦於宮中改名孜又改名󱝨立為皇子封忠王已而建儲改名󱈜大教東被已一千二百年矣大兵圍襄陽時呂文煥告急宋遣高連范文虎赴援大兵於要害處連珠劄寨不得通宋十月日食帝師發思巴制蒙古字成二月頒行天下立尚書六部宋大旱至元七年詔請膽巴金剛上師住持仁王寺普度僧員大元帝師苾芻癹思巴說根本有部出家授近圓羯磨儀軌親制序文曰原夫贍部嘉運至四佛釋迦文如來遺教利見也大元御世第五主憲天述道仁文義武太光孝皇帝登極也天資福惠諦信內乘普使萬邦咸歸一化雖敷天垂拱而至治無垠眷支那弘道而在躬不息欲以自佛相承師資繼踵迄今不替正戒儀軌為拳拳從善之行人俾一一恒持於淨戒精練三業堅守四儀此寔聖皇匡正佛法之睿旨也昔因善逝與人天眾普說聲聞上教一切有部別解脫經依此採拾未得令得律儀方便羯磨儀軌此乃聖光德師之總集也始從天竺次屆西番爰有洞達五明法王大士薩思迦扮底達名稱普聞上足苾芻癹思巴乃吾門法主大元帝師道德恢隆行位叵測授茲儀軌衍布中原令通解三藏比丘住思觀演說正本翻譯人善三國聲明辯才無礙含伊畢國翰林丞旨彈壓孫傳華文譯主生緣北庭都護府解二種音法辭通辯諸路釋門總統合台薩哩都通暨翰林學士安藏總以諸國言詮奉詔譯成儀式序本帝師親製繪為華迹以編陳始末粗彰聊記歲月時庚午至元七年冬至後二日序大元國號十一月始建興蒙古學校宋大饑詔諭呂文煥二月大兵破樊城呂文煥以襄陽降勅命伯顏丞相伐宋三月宋主崩太子立四歲是年八月故光祿大夫太保贈太傅儀同三司文貞劉公薨翰林學士嘉議大夫知制誥兼修國史王磐奉勅譔神道碑銘并序其文曰耕莘非求進之地而伊尹阿衡釣渭非巧宦之途太公同載漢張良志從赤松而高祖得之以輔成帝業唐李泌幼好仙術而肅宗用之以佐定中興蓋天下之士惟自重者可與有為而輕進者必非令器是以古之明王取士不以悅媚易親者為可佳而以閒遠高潔難致者為可貴聖天子之用太保劉公其審是道歟公以高潔之資慕空寂之教輕富貴如浮雲等功名於夢幻曷曾有一毫榮利之念動於心乎聖天子邂逅一見即挽而留之待以腹心契如魚水深謀密畫雖耆宿貴近不得預聞者悉與公參決焉此其精誠胥會志意交孚與夫渭濱之同載商巴之阿衡蓋異世而同符矣公諱秉忠字仲晦瑞州劉李村人先世仕遼多顯貴金初曾大父嘗任邢州節度副使秩滿身還鄉里留其家於邢故自公大父以下遂為邢人焉大父諱澤資性倜儻為鄉閈所重父諱潤仕本朝歷邢州錄事鉅鹿內丘兩縣提領俱有惠愛公風骨秀異志氣英爽不羈家貧年十七為刑臺節度使府令史以養其親幹敏精潔諸老吏咸服其能一日因按讀事有不愜意投筆歎曰吾家奕世衣冠今吾乃汩沒為刀筆吏乎丈夫不得志於世間當求出世間事耳即棄去隱於武安山岩谷間草衣木食以求其志天寧寺虛照禪師聞之遣其徒招致與披剃為僧仍以公知經書工翰墨命掌書記後遊雲中住南堂寺值海雲禪師被召北覲過雲中聞公博學多藝能求相見既見約公俱行公不可海雲固要之不得已遂行既至謁今上於潛邸一見應對稱旨自是屢承顧問及海雲南還公懇求奔喪上賜黃金百兩仍遣使送至邢州公持服營葬事起墳於賈村葬其祖父母父母服闋被召復還和林公獻書陳時事所宜者數十條凡萬餘言率皆尊主庇民之事上嘉納之甲寅歲從上征雲南己未歲從上伐宋揚𤄷渡濟江圍鄂州上神武英斷每臨戰陣前無堅敵而中心仁愛公嘗讚之以天地好生為德佛氏以慈悲濟物為心方便救護所全活者不可勝計庚申歲春上正位宸極創定朝儀立官制改元建號一切所當施設時物之宜皆公所草定中統五年秋八月改至元元年翰林學士承旨王鄂奏言書記劉秉忠效忠藩邸積有歲年參帷幄之密謀定社稷之大計忠勤勞績宜被褒榮今聖明寓極萬物維新秉忠猶以野服散號蕭條閒寂守其初心深所未安宜與正其衣冠崇以顯秩實遂眾望上覽奏欣然嘉納即日命有司備禮冊授公光祿大夫位太保參領中書省事選聘侍講學士竇默次女為夫人賜第於奉先坊給少府宮籍監人戶甚眾公齋居蔬食終日澹然與平昔略不少異至元十一年扈從至上都居南屏山之精舍秋八月壬戌之夜儼然端坐無疾而薨享年五十有九訃聞上嗟悼不已語群臣曰秉忠三十餘年小心慎密不避艱危事有可否言無隱情又其陰陽術數之精占事知來若合符契惟朕知之他人莫得預聞也遣禮部侍郎趙秉溫護其喪還大都以冬十月壬申葬斂營葬一切所須皆出內帑十二年春正月詔贈太傅儀同三司下太常議諡曰文貞仍命翰林學士王磐撰碑文字臣磐欽惟國家列聖相承咸以武功戡定禍亂龍韜豹略鷹揚虎視豐功偉績之臣其當紀名汗簡畫像凌烟者不為不多若夫輔佐聖天子開文明之治立太平之基光守成之業者實惟太傅劉公為稱首聖天子方在潛邸士之所以涉遠道冒風霜而至者往往有所陳訴祈請干慕進用惟公獨無所求閒燕之際每承顧問輒推薦南州人物可備器使者宜見錄用由是弓旌之所招蒲輪之所迓耆儒碩德奇材異能之士茅拔茹連致無虛月逮今三十年閒揚歷朝省頒布郡縣贊維新之化成治安之功者皆公平昔推薦之餘也其識度之宏遠推此一節而論亦可見其髣髴矣又自幼好學至老不衰通曉音律精算數善推步仰觀占候六壬遁甲易經象數邵氏皇極之書靡不周知初丁太夫人憂毀瘠骨立衣一弊綿裘三藏不易及錄事公卒雖身從天竺之教而服食貶損容貌哀戚與循禮典而執通喪者蓋無少異也晚娶無子以猶子蘭璋為嗣弟秉恕今為順天路總管臣磐謹按中書左丞張文謙所作行狀次第其行事之實而系以銘辭銘曰大元五葉聖運隆昌爰有異人出佐時康不坐官府不趨朝行褐衣蔬食禪寂倘佯謀謨幃幄罄竭忠良指陳成敗開闔陰陽淵慮婉畫鬼神莫量扶日上天照臨萬方萬方仰德百靈効祥庭陳玉帛路走梯航朝儀整肅濟濟蹌蹌群賢來集庶政允臧大綱一舉眾目斯張治定功成聖眷彌彰崇資峻秩師表侯王肇造皇家元勳是當良平佐漢房杜興唐公不自多愈隆謙光見善必舉有能必揚陸行滯阻與為橋梁川泛艱厄與為帆槳寒而求衣煥之裘裳饑而求食飫之腴肪門庭桃李爛熳芬芳人感公德銘刻肝腸公施於人過即遺忘公之仁賢宜享遐年胡為一朝蟬蛻而仙燕都南原盧溝北𤲬佳城欝欝有墳巋然地固重泉松柏參天石爛松枯芳名永傳贈儀同三司太傅諡文貞制長生天氣力裏大福廕護助裏皇帝聖旨臣以忠孝而事上貴輸獻納之誠上以禮義而遇臣思篤始終之愛視死之日猶生之年故光祿大夫太保劉秉忠學窺天人識貫今古邃冲而有守安靜而無華昔侍潛藩稔聞高論適當三接之際懇上萬言之書蓋將舉天下而措諸安以戒為人主者過於殺朕嗣服而伊始卿盡力以居多蓋得卿實契於朕心而獨朕悉知於卿意事皆有驗人匪他求周旋三十年不避其難剴切數百奏各中其理共成庶政方圖任於舊人誰謂旻天不整遺於一老興言及此何日忘之載惟台輔之尊厥有泉扃之賁是用錫之綸命峻一品之華階襚以袞衣躡三槐之正位復加顯號允答殊勳惟爾英靈識予哀寵可贈儀同三司太傅諡文貞准此至元十二年正月至元十二年詔諭兩淮州縣新附宋改德祐幼主濕立度之子母全后謝太皇后臨朝六月朔宋日食之既大元天兵臨境舉國歸附詔安歸附軍民九月十一日大赦右宋前後共十六主凡三百十七年而亡十二月大兵逼廣州宜中奉二王抵肇慶府勅令瀛國公往脫思麻路習學梵書西番字經建大聖萬安寺十五年正月旦設會齋僧大赦玉泉等五老家蒙恩得度三月十七年二月宜中大元帝師癹思八是年示寂翰林學士王磐等奉勅述行狀曰皇天之下一人之上開教宣文輔治大聖至德普覺真智佑國如意大寶法王西天佛子大元帝師班彌怛拔思癹帝師乃土波國人也生時諸種瑞應具詳家譜初土波有國師禪怛囉乞答具大威神累葉相傳其國王世師尊之凡十七代而至薩師加哇即師之伯父也廼禮伯父為師祕密伽陀一二千言過目成誦七歲演法辯博縱橫猶不自足復遍咨名宿句玄索隱盡通三藏癸丑師年十五世祖皇帝龍德淵潛師知真命有歸馳驛徑詣王府世祖宮闈東宮皆秉受戒法特加尊禮戊午師二十歲釋道訂正化胡經憲宗皇帝詔師剖析是非道不能答自棄其學上大悅庚申師年二十二歲世祖皇帝登極建元中統尊為國師授以玉印任中原法主統天下教門辭帝西歸未朞月召還庚午師年三十一歲時至元七年詔制大元國字師獨運摹畫作成稱旨即頒行朝省郡縣遵用迄為一代典章升號帝師大寶法王更賜王印統領諸國釋教旋又西歸甲戌師年三十六歲時至元十一年皇上專使召之歲抄抵京王公宰輔士庶離城一舍結大香壇設大淨供香華幢蓋大樂仙音羅拜迎之所經衢陌皆結五綵翼其兩傍萬眾瞻禮若一佛出世時則天兵飛渡長江竟成一統雖主聖臣賢所致亦師陰相之力也為真金皇太子說器世界等彰所知論尋又力辭西歸皇上堅留之不可庚辰師年四十二歲時至元十七年十一月二十二日示寂上聞不勝震悼追懷舊德連建大宰堵波于京師寶藏真身舍利輪奐金碧無儔至元十八年十月二十日僧道二家辯析特奉聖旨長生天氣力裏大福廕護助裏皇帝聖旨道與中書省樞密院御史臺隨路宣慰司按察司達魯花赤管民官管軍站人匠等官并眾先生每在前蒙哥皇帝聖旨裏戊午年和上先生每折證佛法先生每輸底上頭教十七箇先生剃頭做了和上將先生每說謊做來的化胡等經并印板教燒燬了者隨路觀院裏畫著的石碑鐫著底八十一化圖盡行燒燬了者麼道如今都功德使司奏隨路先生每將合燬的經文印板至今藏著却不曾毀了更保定真定太原平陽河中府三祖師庵頭關西等處有道藏經板這般奏的上頭教張平章張左丞焦尚書泉總統忽都于思翰林院眾學士中書省客省使都魯省宣使苫速丁淵僧錄真藏僧判眾講主長老等張天師祈真人李真人杜真人眾先生每一同於長春宮內分揀去來如今張平章等眾人回奏這先生家藏經除道德經是老子真實經旨其餘皆後人造作演說多有詆毀釋教偷竊佛語更有收入陰陽醫藥諸子等書往往改易名號傳註訛舛失其本真偽造符呪妄言佩之令人商賈倍利夫妻和合有如鴛鴦子嗣蕃息男壽女貞誑惑萬民非止一端意欲貪圖財利誘說妻女其有教人非望佩符在臂男為君相女為后妃入水不溺入火不焚刀劍不能傷害等語又令張天師祁真人李真人杜真人試之於火皆求哀請命自稱偽妄不敢試驗今擬得除老子道德經外隨路但有道儀說謊經文并印板盡宜焚去又據祈真人李真人杜真人等奏告據道藏經內除老子道德經外但係後人揑合不實文字情願盡行燒毀了俺也乾淨准奏今後先生每依著老子道德經裏行者如有愛佛經的做和上去者若不願為僧娶妻為民者除道德經外說謊做來的道藏經文并印板盡行燒毀了者今差諸路釋教泉總統中書省客省使都魯前去聖旨到日不以是何官吏先生道姑秀才軍民人匠鷹房打捕諸色人等應有收藏道家一切經文本處達魯花赤管民官添氣力用心拘刷見數分曉分付差去官眼同焚毀更觀院裏畫著的右鐫著的八十一化圖盡行除毀了者自宣諭已後如有隱匿道家一切說謊揑合毀謗釋教偷竊佛語窺圖財利誘說妻女此誑惑百姓符呪文字及道家大小經文若所在官司不添氣力拘刷與隱藏之人一體要罪過者外民間諸子醫藥等書自有板本不在禁限准此至元十八年十二月二十日十九年甲申正月六日大赦二十二年聖旨焚毀諸潞偽道藏經之碑翰林院唐楊王趙李閻李李王奉勅撰正奉大夫樞密副使商奉勅書光祿大夫中書左丞相監修國史耶律奉勅篆額至元二十一年三月初三日詔遣資德大夫總制院使兼領功德使司事相哥諭翰林院戊午僧道持論及至元十八年十月二十日焚毀道藏偽經始末可書其事于石等謹按釋總統合台薩哩所錄事迹昔在憲宗皇帝朝道家者流出一書曰老君化胡成佛經及八十一化圖鏤板傳布其言鄙陋誕妄意在輕篾釋門而自重其教罽賓大師蘭麻總統少林長老福裕以其事奏聞時上居潛邸憲宗有旨令僧道二家同詣上所辯析二家自約道勝則僧冠首而為道僧勝則道削髮而為僧僧問道曰汝書為諭化胡成佛且佛是何義道對曰佛者覺也覺天覺地覺陰覺陽覺仁覺義之謂也僧曰是殆不然所謂覺者自覺覺他覺行圓滿三覺圓明故號佛陀豈特覺天地陰陽仁義而已耶是時上特語近侍曰吾亦先知仁義是孔子之語謂佛為覺仁覺義其說非也道士又持史記諸書以進欲出多說僥倖取勝帝師板的達癹合師八曰此是何書道曰前代帝王之書上曰汝今持論教法何用攀援前代帝王帝師曰我天竺亦有此書汝聞之乎對曰未也帝師曰我為汝說天竺頻婆羅王贊佛偈曰天上天下無如佛十方世界亦無比世間所有我盡見一切無有如佛者當其說是語時老子安在道者不能對帝師又問汝史記有化胡之說否曰無又問老子所傳何經曰道德經曰此外更有何經曰無道德經中有化胡事否曰無帝師曰史記中既無道德經中又無其為偽妄明矣道者辭屈尚書姚曰道者負矣上命如約行罰遣近臣脫歡將道者樊志應等十有七人詣龍光寺削髮為僧焚偽經四十五部天下佛寺為道流所據者二百三十七區至是悉命歸之道教提點甘志泉所據吉祥院其一也據而弗歸至元十七年夏四月僧人復為徵理長春宮道流謀害僧錄廣淵聚徒持挺歐擊僧眾自焚廩舍誣廣淵遣僧人縱火且聲言焚米三千九百餘石他物稱是事達中書省辯其誣甘志泉王志真欵伏詔遣樞密副史孛羅及諸大臣覆按無異詞志泉志真就誅劓刵流竄凡十人仍徵所聲言米物如其數歸之僧眾有道家偽經尚存為言者聞諸皇太子十八年九月都功德使司脫因小演赤奏言往年所焚道家偽經板本化圖多隱匿未毀其道藏諸書類皆詆毀釋教剽竊佛語宜皆甄別於是上命樞密副史與前中書左丞文謙祕書監友直釋教總統合台薩哩太常卿忽都于思中書省客省使都魯在京僧錄司教禪諸僧及臣等詣長春宮無極殿偕正一天師張宗演全真掌教祁志誠大道掌教李德和杜福春暨諸道流考證真偽翻閱兼旬雖卷帙數千究其本末惟道德二篇為老子所著餘悉漢張道陵後魏寇謙之唐吳筠杜光庭宋王欽若輩撰造演說鑿空架虛罔有根據詆毀釋教以妄自尊崇復愛慕其言而竊為己有假陰陽術數以示其奧衰諸子醫藥以誇其博往往改易名號傳註訛舛失其本真文所載符呪妄謂佩之令人商賈倍利子嗣蕃息伉儷諧和如鴛鴦之有偶將以媒淫亂而規財賄至有教人非望佩符在臂則男為君相女為后妃入水不溺入火不焚刀劍不能傷害之語其偽妄駁雜如此留之徒以誑惑愚俗自道德經外宜悉焚去等同辭以聞上曰道家經文傳訛踵謬非一日矣若遽焚之其徒未必心服彼言水火不能焚溺可姑以是端試之俟其不驗焚之未晚也遂命樞密副使孛羅守司徒和禮霍孫等諭張宗演祁志誠李德和杜福春等俾各推擇一人佩符入火自試其術四人者奏言此皆誕妄之說等入火必為灰燼實不敢試但乞焚去道藏庶幾澡雪等上可其奏遂詔諭天下道家諸經可留道德二篇其餘文字及板本化圖一切焚毀隱匿者罪之民間刊布諸子醫藥等書不在禁限今後道家者流其一遵老子之法如嗜佛者削髮為僧不願為僧者聽其為民乃以十月壬子集百官于憫忠寺焚道藏偽經雜書遣使諸路俾遵行之盤等聞老氏之為道也以清淨為宗無為為本謙冲以處己損抑以下人非有貪欲好勝之事厥後枝分派列徒屬寖盛襲訛成偽誇誕百出清淨一變而為污穢無為一變無所不為如漢之文成五利致身求僊恍惚誕幻帛書飯牛之詐黃金可成之妄一但敗露為武帝所誅三張之徒以鬼道惑眾倡亂天下為皇甫嵩曹魏所滅宋王浮昔居上清寶籙宮與女冠為奸林靈素自稱神霄紫府仙卿禳大水不驗並為徽宗誅竄而死迨金末年復有麻被先生銕笠李二人以奸謀祕計出入時貴之門肆為淫污之行咸受顯戮歷代以來若此之類不可勝數追惟禍亂之源奸宄之本率皆假符籙以神其教託偽經以警其俗橫肆巧誣倡為詭狀詆毀聖教寇攘內典固已悖老氏不爭不盜之禁矣及陷刑辟皆是孽自內作愎將誰咎哉且夫釋氏之教宏闊勝大非他教所擬倫歷百千世聖帝明王莫不尊崇東冐扶桑西極昧谷氷天桂海山河大地昆蟲草木胎卵濕化有情無情百千萬類皆依佛蔭生息動止於天地之間故天上天下惟佛為尊超出乎有生之表歸極乎無礙之真智周三界神妙諸方澤及大千功用不宰其大有如此者慈航所至無溺不援法雨所霑有生皆潤憫世人之沈淪幻海顛覆迷津展轉多生流連累劫將使之脫凡企聖蠲弊崇真故神光破沈晦之門大覺指無生之路其仁有如此何意狂謀輒形妬忌雖積毀銷骨眾煦漂山泫體圓成初無小玷譬如盲人之毀日月何傷日月之明井蛙之小河海奚損河海之大多見其不知量也欽惟聖天子識超四諦道慕三乘參無象之真空傳法王之心印所以尊崇之禮歸向之誠矯百偽以從真黜群邪而歸正有不容不嚴者焉況乎筆墨勸婬妖術誤世恣為欺誑鼓蕩群愚若不大為改革則邪說肆行枉道惑眾其如天下後世何況天下之理有善有惡有正有邪有真有偽常混然而同處雜然而並行自非稟上聖之資誕生知之性智出庶物明照群情則紅紫之亂朱洼淫之變雅是孰得而辯明之哉由是言之聖天子匡濟真圖翼扶大法之功至矣概諸聖不可有加矣于以鑿含靈之耳目開正途之荒穢使般若之光永乎無際劫遍滿恒河妙界延洪聖壽於無疆衍綿儲君之福利鼎祚於億萬年之久者庸有既乎是可述也磐等敬為之書以貽後人俾為老氏之學者有所警焉大元至元辯偽錄隨函序翰林直學士奉訓大夫知制誥同修國史臣張伯淳撰天無私覆地無私載日月無私照辯偽錄之所云良有以也洪惟聖朝繼天立極論道經邦以佛心子育萬方以正法澤被四海至元辛卯之歲孟春大雲峯長老邁吉祥欽奉皇帝明命撰述至元辯偽錄奏對天顏睿覽頒行入藏流通原其所自乙卯間道士丘處機李志常等毀西京天城夫子廟為文城觀毀滅釋迦佛像白玉觀音舍利寶塔謀占梵剎四百八十二所傳襲王浮偽語老子八十一化圖惑亂臣佐時少林裕長老率師德詣闕陳奏先朝蒙哥皇帝玉音宣諭登殿辯對化胡真偽聖躬臨朝親證李志常等義墮辭屈奉旨焚偽經罷道為僧者十七人還佛寺三十七所黨占餘寺流弊益甚丁巳秋少林復奏續奉綸旨偽經再焚僧復其業者二百三十七所由乙卯而辛酉凡九春而其徒竄匿未悛邪諸諂行屏處猶妄驚瀆聖情由是至元十八年冬欽奉玉音頒降天下除道德經外其餘說謊經文盡行燒毀道士愛佛經者為僧不為僧者娶妻為民當是時也江南釋教都總統永福楊大師璉真佳大弘聖化自至元二十二春至二十四春凡三載恢復佛寺三十餘所如四聖觀者昔孤山寺也道士胡提點等舍邪歸正罷道為僧者爰啻七八百人挂冠於上永福帝師殿之梁棋間故典如南嶽山之券為事偽者戒試嘗考之自大教西來漢明帝迎摩騰竺法蘭二師於洛陽五嶽道士褚善信等上表譏毀佛法當時築壇以佛道二經焚之道經悉為灰燼佛經放光無損尊者踴身作十八變有狐非獅子類燈非日月明之至言道士為僧者不可勝數如寇謙之矯妄崔浩惑魏太武而崔浩卒以族誅曇謨最之挫屈姜斌斌流於馬邑齊曇顯之愧陸修靜唐總章元年法明辨化胡之偽勅搜聚天下化胡經抑嘗火其書矣由古而今歷代帝王之制斯可忽諸蓋世尊等視三界眾生猶如一子棄背大覺是子背其父也子背其父是自昧其所天也且師老子者道德二篇以清虛澹泊絕世棄聖立其宗隱居以求其志翛然無為爾今盜名之徒叢嘯黨援假立冠褐峻侈宮觀苟世利養豈老氏之用心哉況老氏謂大辨若訥大巧若拙辨者不善善者不辯勿矜勿伐抱一為天下式而占毀佛寺竊經扇化胡之偽是若拙若訥歟是善者不辯歟師老子而違其術亦復違其自宗矣若嫡師於老子者則弗為也過歸末流爾雖然麒麟之於走獸鳳凰之於飛鳥蘭蕙之於薰蕕旃檀之於穢壤則世未有舍鳳凰麒麟之瑞蘭蕙旃檀之馨而愜走獸飛鳥之常薰蕕穢壤之垢者人心天理愛惡之所同也奈何菽麥未析而甘事於偽妄不實之教復矜誕其浮辭侮慢大覺訕毀至聖而弗憚三途之淪溺乎斯辯偽錄之正名教造理淵奧推難精明凜乎抗凌雲之勁操坦然履王道之正塗而隄備後世之溺於巨浸者其為言也至矣蓋有偽則辯無偽則無辯豈好辯哉弘四無礙之辯者邁公之德歟言之者無罪聞之者足以戒故我皇金言喻辭曰譬如五指皆從掌出佛門如掌餘皆如指信乎王言如絲其出如綸明逾日月堅逾金石為萬世之龜鑑則斯錄豈小補哉辯偽錄序蓋聞五運未形元無人物之號三才既立乃敘尊卑之名肇分六爻始畫八卦其有書契定乎訓章鳳篆龜圖金縢玉字百家之異轍萬卷之分區雖理究乎精微言殫乎物範紀情括性未出乎域中原始要終詎該於化內況乎法身無相高超於象帝之先真諦絕稱逈出乎思議之表英猷茂實代有人焉如意者俗姓乎延氏太原人也世傳纓冕累葉播遷代郡因為家焉九歲落紺隨師請業玉離荊岫價重之德彌彰桂生幽岩馨香之風遠遞阿師內窮三藏之奧外覈九流之源名冠於中華聲聞於朝野運談天之口施不世之才郁郁間綺錦之文雄雄聳凌雲之氣班馬之珠玉未可同年顧陸之文章寧堪並駕至若莊生墨生之學黃老李老之書三清謗道之文十異九迷之錄混元隱月之祕靈寶赤書之儀煥若胸膺明猶指掌加以禪參於五派傍閱於群書既有雄才特專著述運思之外汲引無窮挫邪則有吼石之功扶正則具鞭屍之德固以才侔安遠學邁生融實覺海之龍鱗廼佛門之柱礙切見全真道士者丘處機李志常史志經令狐璋等學業庸淺識慮非長並為鄙辭排毀正法擊茲布鼓竊比雷門使中下之流咸生邪見欽奉薜禪聖明皇帝發大悲心愍其盲瞽恐墮泥犁勅令製斯論耳震蕩法海摧彼詞鋒碧雞之銳竟馳黃馬之駿爭騖狀鴻爐之焚纖翼猶炎日之煉輕氷負勝之儔於斯可見暫歸慈定已破魔軍至元十八年十月二十日復欽奉先皇帝聖旨勅令天下偽經一時焚盡由是佛日重暉於碧漢法雲廣布於閻浮右如意所作文賦注解四經序韓文別傳性海賦等在世已傳然茲論五卷二百餘紙窮釋老之淵源分邪正之優劣蓋唱彌高而和彌寡深可愧焉余文慚綺麗學匪通圓覩斯論之嘉言欽吾皇之鴻護不勝手舞勉為斯引輒以藤綆聯彼珪璋庶博雅君子詳其致云爾大雲峯住持襲祖沙門雪谿野老貴吉祥大都道者山雲峯禪寺住持如意祥邁長老奉勅撰辯偽錄五卷其略云妄立天尊偽辯曰蓋聞龍圖鳥篆之文龜書科斗之典玉版玉諜之記金縢金匱之書秦漢魏晉之章宋齊梁陳之簡記事記史直筆直言靡覩虛皇之名不聞元始之號安有手執玉圭身掛黃褐頂垂皓髮頭戴金冠別號天尊高拱三清之上獨稱教主統御九華之宮縱有天尊之名並是偷竊佛語古今稱佛名為天尊不關道君之事竊他美稱妄自尊嚴取信通人斯言謬矣案列子及易鉤命訣皆云天地未生之前有太易有太初有太始有太素有太極說者咸云太易者未見氣也太初者氣之始也太始者形之始也太素者質之始也太極者質形已具混沌未分也太極之後乃生兩儀謂之天地夫名從實生實從名起名實既著其道乃行太易之前沓然空洞溟溟漠漠本絕音容何得謾張九氣妄生四人虛上生虛似敲空而求嚮偽中起偽如趁影之尋蹤豈不思既立其名須有其體既立其體須有氏族且道虛皇元始誰人所生氏族何起居在何處若有源系出在何書若無來由即是虛設又空洞之前本無歲數今標歲數愈見虛張蓋數目起於伏羲甲子唱乎皇帝將今記古顛倒何多且上之三尊為有形耶為無形耶若是有形不在太易之上爰從父母而生須有年代時處姓氏名字前云三氣共德而生則是以氣生氣與氣不殊何有形名若是無形本無名位下第七化乃云老君以上皇元年九月二日出遊西河遇元始天尊乘八景玉輿駕九色玄龍群仙導從手把華旛師子白鶴嘯歌邕邕同會西河之上授老君洞玄玉符此是誰耶進退兩求並無準的則知海棗虛談有名無實雕氷鏤雪枉廢詞章山海之所不收大荒之所不載庸愚巧飾何足信哉老君衰周之柱史誑云混沌之祖宗避周亂而過函關妄云天地之父母既自語之相戾何函矢之相攻掩耳偷鈴欲隱彌露道德章云吾有三寶寶而持之一曰慈二曰儉三曰不敢為天下先老君獻胡王妻子與胡兵格戰何有慈乎乘玉衡之輿坐金闕之內披九色離羅之衣廕九光偃鶴之蓋何有儉乎生於無始起於無因為萬道之先作元氣之祖觀混沌之未判視清濁之未分為帝王之師作天地之母何有不敢為天下先乎遼陽高憲字仲常遊東京白鶴觀見三清像指其右曰此何像也觀主對曰老君像曰何代人曰周定王時又指左曰此何像也主曰道君像曰此何代人住倉惶未答憲指中尊曰且饒這元始天尊聞者傳以為笑創立劫運年號偽辨曰蓋聞班固律歷之志史記天官之書皇甫謐之帝年陶隱居之帝紀未聞五運之前先有年號三氣之內虛立劫名既清濁之未形只是洪濛一氣何有老君元始五老九天雖竊佛主劫之名而不曉成壞之數梵云劫波此云時分時雖長短皆立劫名錯謬梵言迷惑體相釋教未來此劫但有劫殺劫賊故許慎說文云以兵愶人曰劫又魯將曹沫劫桓公於壇上求所侵地此則逼奪名劫豈有劫運之言乎今陳此言妄竊見矣夫名位既有年號斯張將以率領萬方整齊四海混同九有同一車書天子至尊得建年號無名位者不敢立焉孔子雖然刪書定禮分辨君臣以無貴位止號素王矧乎老聃周之柱史臣子之列而草竊帝王妄建年號哉況軒皇之前本無甲子漢武之代始建年號將古標古亦何偽乎或曰老子生於天地之前別立年號有何乖違答曰既在天地之上乃是太易之前世界未形君臣無跡杳然空寂唯一溟濛建立年號統領誰人乎明知偷佛莊嚴賢劫星宿之意而立此延康赤明青運之目彼明三世此約一時正同山羗偷王衣物迷惑顛倒上下失次爾下去老子生於天崗李谷字曰光明則在三皇之後何得老君以陰陽二氣結為混沌而分布天地耶首尾兩端穿鑿見矣開分三界偽辯曰詳夫蛇軀牛首之書龍師鳳紀之典談天論天之誥括地輿地之圖甘氏星經張衡靈憲不說三清之號匪聞大羅之名並是依傍佛經改頭換尾採他名相粧綴己書且道教之宗源起黃帝而老子涓子列子莊周鶡冠尹文派為道教諸子所談並無說天之事唯是張道陵所集靈寶經中始說三十二天效佛神呪而作蜜言自後道書牙相鼓唱空枝引蔓唯誑下俗佛教未來云何不說釋經廣布始唱斯名明名修靜增加三張妄闡狗偷鼠盜何足貴乎爾雅之立四號約於四時太玄之說九天准於九有不似道家虛加數目天本定體何有少多今各說不同顯知妄立案佛經三界三業所感總二十八欲界有六色界十八無色有四具勝妙欲名為欲界形色超絕名為色界根識兩忘名無色界越此而去名出生死捨分段之後身絕形名而無寄安有玄都之境玉京之山金童玉女交雜之事瓊輿碧帳之飾妄竊不真於斯見矣試問道士三界從何而來何功所感釋名辨相全不能知且道宗極致惟盡升天靈寶幽微秖貪羽化難逃四相詎免五衰汎業浪以漂沈隨生死而輪轉縱茫茫之業識積浩浩之苦源長往不歸良可歎息欝頭藍弗是其驗歟隨代為帝王師偽辯曰夫賢之與聖名位不同古哲今人出處各異莊周云萬世之後一遇大聖猶旦暮遇之此明聖人出世表瑞協祥應千年之期膺適時之運孤標特秀逈出常流故得帝王師之諸侯禮重萬載一遇尚為旦暮豈有隨代而出現乎夫李耳者退靜之士史記稱為隱君子也避亂過關葬於槐里潛身柱下本是人臣位不躐於上階名未廁於台輔何乃擢君聖地為帝王師譣詖不經駭人耳目培塿要齊於嵩華孰肯憑焉潢洿擬廣於滄溟終難信矣豈有開闢之後萬億餘年中間別無一人拔萃唯有老子為帝王師乎三墳五典八索九丘孔子春秋丘明國語百家異說九流雜談並無老子為師之語唯是後代無知道士妄撰斯言欲使老子獨高群聖美則美矣偽且偽焉且伏羲神農皆有聖德軒皇堯舜並號明君或幼而能言或生知妙道詎假老子教之然後造作群物乎況書傳所記古史所明燧人鑽火伏羲畫卦炎帝播耨女媧造篁黃帝作宮室軒冕樂有咸池顓頊作六英堯有大章舜有大韶及作圍碁禹有大夏湯有大濩文王有辟雍武王有下武鯀作城郭蚩尤作兵器岐伯造醫俞附脈經伶倫制律隷首作算容成作曆大橈造甲子奚仲作車曹胡作衣伯余作裳於則作履共鼓作舟楫巨揮作弓夷牟作矢黃雍父作杵臼孟莊子作鋸趙武靈王作靴蘇威公作箎暴辛作塤后稷之孫叔均作犁蒙恬作筆蔡倫作紙夏昆吾氏作瓦此皆各有其主群書所明何得自矜覽為我造又周易繫辭孔子所述列明古帝制造之事如云包羲氏之王天下也觀象於天俯察於地近取諸身遠取諸物始畫八卦以通神明之德以類萬物之情作結繩而為網罟以畋以漁蓋取諸離神農氏為耜為耒以利天下日中為市交易有無乃至黃帝堯舜垂衣裳而天下治蓋取諸乾坤如此歷陳法易造物不言老子所造也竊功業標為己能衒名自高君子不忍又云老子在堯時為務成子者案後漢應劭風俗通云東方朔是太白星精黃帝時為風后堯時為務成子周時為老聃在越時為范蠡在齊為鴟子此則務成子乃東方朔非干老子明矣何得妄加鉤引稱老子為人師乎案魯哀公問於子夏曰五帝三皇皆有師乎子夏曰有臣聞皇帝學乎太真顓頊學乎綠圖帝嚳學乎赤松子堯學乎尹壽舜學乎務成跗禹學乎西王國湯學乎威子伯文王學乎鉸時子斯武王學乎郭政周公學乎太公呂望上之所敘文極分明而言老子隨代為帝王師何出言之狂悖哉巧言如篁顏之厚矣且老子衰周柱史史有明文本是人臣返為上古帝王之師履冠戴屨何顛狂之甚乎又上文云上古之君皆受教於老子則桀紂之不作幽厲之無道秦王之凶暴王莽之纂逆亦老子之所教也既然如是則老子為悖逆之魁首巨猾之元匠不忠不孝老子之所生不義不仁老子之所主為人師者不亦慚乎老君既說隨代為師而秦漢之下至於金朝偏無一現乎今既無矣古亦虛焉且漢文恭儉孝武英明孝明達禮樂之情孝章優儒雅之道魏文帝風流文藻晉世祖明達寬仁宋文帝致治昇平梁武帝文武兼備隋高祖混同四海唐太宗混一車書此時不俟老子之化而皆金聲玉振則知牽合巧會枉費詞章秖可誑於閭閻難可信於達士嫫母加粉見者愈嗤隣女效顰鄉人不貴老子出靈寶三洞偽辯曰夫仲尼入夢十翼之道始宣伯陽過關二篇之教方闡有名為萬物之始無名為天地之先混徼妙而同玄驚寵辱而一致谷神不死久視長生挫銳解紛謙卑自牧此老氏之旨也自餘教典皆是偽書制雜凡流唯尚誇競採傍佛語換體安名擬三界而立三清倣三大而立三洞虛勞紙墨妄飾詞章何以知之漢時張道陵造靈寶經王褒造洞玄經吳時葛孝先造上清經晉時王浮造明威化胡經鮑靜造三皇經後改為三清經齊朝陳顯明造六十四真步虛經梁時陶弘景造太清經隋末輔惠祥改涅槃為長安經後事發被誅案甄鸞笑道論云道家妄注諸子三百五十卷為道經如此詳之代代穿鑿人人妄制採他佛教標為道書或言仙洞飛來或言老子再現群賢不覩道士獨傳欺誷時君不懼朝憲故唐琳法師對太宗皇帝云若據肅溫眾議道家止有道德二篇如依漢明校量便應七百餘卷約葛洪神仙之說僅有一千准修靜所上目中過前九十又檢玄都目錄轉復彌多既其先後不同顯知後人妄制增加卷軸添足篇章依傍佛經改頭換尾或道名山自出時唱仙洞飛來何乃黃領獨知英賢罕覩典籍不記書史無聞試問當今道士推勘後出之經為是老子別陳為是天尊更說若也更說應有時方師資傳授為是何年何月何邦何代若在天上而說何人傳來若在西域而談何人譯出如其有據容可流行若也妄言理須焚剪又漢晉之代僧號道士寇謙得志僭冐其名今稱法師愈為矯節法師之號源出佛經萬卷百家本無此語且為法之師名為法師法即是師名為法師名義不知妄安己號按賢劫已來有三佛出初佛出時人壽六萬歲第二佛出時人壽四萬第三佛出人壽二師何乃改彼三皇妄合其數又前說云上三氣中而有龍漢赤明之號是時五運尚無但唯一氣何有三皇之君人壽之數乎上古縱有五龍四姓九頭十紀亦無三皇建立年號試問龍漢赤明上皇開皇誰君之年乎若言有說史無明文若言無憑不可妄立扣其兩端竟無一是又伏羲之前文字未有何出三洞靈寶之篇乎又十二部名源出佛經一代時教類分十二道家名義不知何以妄著己典如琢美玉擬作甑窐雖受劬勞智者見誚遊化九天偽辯曰昔我世尊初成正覺不離道樹而赴諸天一身不分而遍一切即多而一即一而多猶如素月流空影分眾水大塊噫氣萬竅怒號大小咸周遠近無隔無心頓應豈正九天伯陽周之枉史尹喜函谷關吏身居下位難等聖蹤欲為己德蓋善竊者鬼神不覺既為人知非是好手離欲而獲輕舉禪定而感神通老子既無此功何以升於天上昔列子居鄭夫妻相忘耳目不分翛然絕寄心凝形釋骨肉都融然後身如槁葉隨風東西萬里須臾過旬乃返而莊周譏云猶有所待矧乎老耳不絕妻子未逮形亡過關乘薄軬之車道經垂有身之患詎可升天履霧駕鶴乘雲擬効牟尼衿為己勝且布施而獲大福持戒而感生天汝尚不達斯由安能為天說法欲界本六妄云九天初禪純男而云玉女勾虛闡偽巧說多端且初禪已上禪悅為食定生喜樂捨念清淨何用瓊漿碧醴蘭羞八徹乎將謂天上同於人間羨酒肉之薰羶爭魚臭之穢濁喻乎鴟耽死鼠為便鳳凰同飡盜聽不真請杜臆說窮鄉多怪曲學多辯斯言信乎偷佛經教偽辯曰夫麒麟鬪而日月虧鯨鯢死而彗星現銅山崩而洛鍾應葭灰缺而月暈殘蓋感應之道交故機教之相扣人心渴仰法雨芳菲沃彼情塵開他蒙昧故孔子曰不憤不啟不悱不發此明待問而說也況乎聖人設教權變多方豈使他人起怒自授焚溺全無㥏󱛈強與他言豈知虛往實歸之道哉󰦥刻字樣巧合經名既坐火焰上說金光明經坐蓮華上說蓮花經則道德二篇坐於道路而說洞玄三部元在水洞而談此既不然彼云何爾且金光明性相通顯法華經破權歸實涅槃經明佛性真常四十二章群經集出不窮根蔕盜聽妄談唯口起羞出何容易難惑上智只誑下愚又上經既是老子所陳道士應宜依而學佛何乃合氣為道專諷靈寶試問三經文明何義道藏既不收攝道士又不通明偷大聖之至詮為老君之極唱正符涅槃盜牛之喻又同瞽者誤入金穴雖得其寶未知何用又曰懺悔三業至年月齋法若如是者道士應通且問懺悔是何語言今此懺悔為事懺耶為理懺耶約功德門而滅罪邪約逆生死心而滅罪耶能懺之心宜有幾種所懺之罪何處安排懺悔二字由尚罕知則三業六根五逆十惡戒善之軌年月齋名決不曉達若是老子所說道士應合備知既然一字不通顯知偷佛妄說此同竊賊人物被主認著猶不招承更生拒辯焚經火板方乃慚惶君子悔前不至如此老君結氣成字偽辯曰夫子字之聿興爰從上古伏羲氏之王天下也始畫八卦造書契以代結繩之政由是文藉生焉故有青丘紫府三皇刻石之文綠檢黃繩六甲靈蜚之字後有蒼頡因而增制大篆起於史籀小篆興於李斯飛白創於蔡邕隷書變於程邈秦書八體漢字六形瘦金堆金垂雲垂露蔡葉龍爪顏體坡書皆循古以增成近代而改制豈假真氣而結何關老子傳來掩竊他能衒賣己德放舒白眼不恥清流上云龍漢起於初氣何有老子而生既言紫筆書林乃在蒙恬之後牽今引古欺我賢人孔安國云伏羲神農黃帝之書謂之三墳言大道也少昊顓頊高辛唐虞之書謂之五典言常道也易則三聖方定詩則群英之言春秋孔子所修禮則周公所定爾雅周公所纂國語丘明所述劉熙釋名許慎說字埤蒼廣雅桂苑珠叢顧野王之玉篇陸法言之切韻各有源系非干老聃而言墳典自我而出經籍自我而主荒唐謬談侮弄明哲亦猶相如上林說盧橘夏熟楊雄甘泉賦玉樹冬菁聽其言則洋洋美耳究其事則杳杳空傳矧乎國名虛設妄採他書大福堂改大堂而取名東浮黎彷扶桑而立號南禪黎革重黎而標字西衛羅竊於迦維羅衛北方全收欝單越名十洲所不收神異所不攝地理無所紀括地絕形名空闡五車了無一實偷鈴掩耳斯之謂與周文王時為柱下史偽第九辨曰蓋聞九頭五龍之紀重瞳四乳之書金秦火漢之文黃魏白晉之典不聞文王師於老子璇璣訓於周公但云文王師於太公武王師於姬旦群書具載先儒盛談何乃違戾百家別張毛目蓬心瞽唱睞目生靈夫欲聖人者宜務其實無稽之談自招世誚案史記別傳老子生於定王之世與孔子相接何乃妄為西伯之時乎既是聖人見紂荒淫宜盡力規諫匡其不逮而乃高乘飛輪棄而遠遁為忠臣者固若是乎昔日過關雇徐甲而為御乘薄軬之車今則乘飛颷輪風伯前驅彭祖驂乘何自高之不經乎況彭祖此時已歿風伯不肯前驅文王自公劉以來世積仁孝美化行乎江漢仁慈及於行葦何待赤精之教哉周公制禮作樂代臨天下設金縢而表誓製周禮而流規何用璇璣之教乎昭王時號明君史無黑氣之變妄改白虹之兆而云黑氣之言授以隱文又成孟浪之說前云老君為九天教主金闕帝君建七曜之冠披九色之帔乘八景玉輿駕五色神龍金闕之中坐玉帳之內仙童左奉玉女右陪萬聖擁隨千靈翊從老子既有如此高貴之位而不肯居返就守藏之職屈身為臣侍君之傍立柱之下晨趨暮拜端笏搢紳捨喬木之高遷投幽谷之賤地翻上倒下以何謬哉燮邑之號周書之所不載金闕帝君爰從道士虛張有名無實孰肯傳信栽風求影種電尋根此之謂與若以昭王不信故感膠舡之難者奏皇求仙親臨海上凌波涉險冀遇神仙虛想安期之名不覩羨門之面沙丘道死鮑臭薰人漢武好仙身著羽人之衣口飲天表之露縱欒大之詭說信少君之詐術而身入茂陵竟無一補魏太武任寇謙之說建靜輪天宮費竭人勞終感癘疾用武帝口服丹藥身服黃衣熱發晉陽失音而死唐武宗師趙歸真餌金丹藥會昌不滿早致崩亡近宋上皇信林靈素遊月宮誦太極之章佩驅邪之劍而亡國破家身死東韓此之數君皆傾誠一志望享千年而遘患彌留竟無一驗譏以膠船之難不亦妄求人過乎幸人有災君子不為也前後老君降生不同偽第十辨曰夫星流貫昴實標文命之祥電繞樞星是顯軒皇之慶虹流華渚少昊於是膺期星冠月輪顓頊以之應瑞赤龍󱝥瞹言旌帝堯雲屯鬱蒸實徵漢祖此則聖人神異譜牒具詳未聞老子初生三日共出九步周行月妃散花日童揚彩之事且星隕如雨日有蝕之春秋書之以為異事李耳若有徵瑞孔子何以不記乎且魯陽揮戈而返日淮南子有景公善言而退熒貳師拔劍而泉流耿恭拜井而水出於有奇相書為美談老既無文事必虛唱倚他大聖取為神奇夫聖人現相雖有多途託化誕生事無兩體世尊百億化身大千世界一時頓顯化緣事訖便入涅槃老子隨代降生以何大謬乎本是李耳妄改其諱李伯陽而云光明隱其本名而加美號史記真文一詞不錄道書偽說百種粧填前之兩化說在太易之前後之十重紀在伏羲之後尋虛摭偽誑惑後人前說五歲凝真二十入道後則八十一歲生而皓首自語矛循何待他攻亳州瀨鄉實而不認北玄玉國虛而妄傳聃耳蓬頭謬說心十二相野合懷胎諂云周行九步採他釋瑞而為老奇將此薰蕕亂彼蘭芷北玄玉國山海之所不紀天岡李谷池里之所匪詳王儉百家弗聞玉女之名何姓氏苑罕說玄妙之族案道士賈善翔高道傳序云伯陽起迹於姬周既云起迹於姬周則是老子不在商也明知陽甲之時本無李耳衰周之際始見老聃避亂入秦死葬槐里秦佚弔之三號而出斯良證也何更疑哉史記本傳莫知所終化胡浪語云過流沙將如來降誕之禎合老子過關之氣汝雖巧會偽說孰憑案燉煌實錄云周桓王二十九年幸閑豫庭與群臣對論古今王曰老聃父何如人也天水太守索綏對曰老聃父姓韓名虔字元卑癃跛下賤胎則無耳一目不明孤單乞貸年六十二無妻與隣人益壽氏宅上牧猪老婢子曰精敷野合懷胎八十一年而生老子生時皓首故曰老君此本實跡蔽而不傳偷竊他能欲張老聖家有弊帚享之千金斯言信與三番作佛偽第十一辯曰夫根深果茂源遠流長虎嘯風生龍吟霧起聖人利見皆有深源昔植善因今感妙果我佛世尊三無數劫積行累功六度無捨而求菩提棄身命如恒河沙捐國城如微塵數莊嚴世界誘掖群生然後應然燈記補迦葉位下生中印託化王宮七步周行指天地而猶貴三十二相映日月而爭輝四王捧足出塵寰六年行滿而成道現身百億國土說法四十九年播聲教於人天摧外道於雙樹化緣事畢却返無為應物適時如是示現何待老子始化尹喜變身掩他神功矜為己勝佛生周昭之代老降定王之朝世隔一十七帝年經三百餘祀化已滿於天下教已滿於龍宮家仰仁慈之風國遵釋氏之範豈假李耳重整煩陀再現援前著後諂誑庸愚昔日過關雇徐甲而為從奚有天人侍衛乎乘鹿柴車何有七寶之座乎廣顙聃耳焉有萬丈之身乎狡侫不經欺賢誷聖鯤化為鵬蓋緣自變蛇蛻為雉匪假他功此皆物理自然陰陽感召待時而發非他使然老子自是凡人身為臣子何能別生神聖更使尹喜作佛昧自心靈瞎他眼目悖禮慢聖殃報拔舌善惠仙人將登八地遇然燈佛受無生記此乃世尊往昔之號既然成佛功成果滿化緣事畢入於涅槃遷神常樂之鄉永入無為之境豈可作佛事畢更作善惠仙人將後著前一何錯亂妄竊不真壞人視聽夫上天雖樂終是輪迴不免三災之殃難逃五衰之苦聖人超出生死苦樂兩忘高超三界之津獨步六塵之表何返歸天上却入囂塵雜污我聖人欺謾我大覺此同棄天子之尊嚴慕廝養之賤役捨華堂之廣廈悅蔀屋之茅簷汝欣賈奕之榮我恥糞土之辱隋大臣楚國公楊素行經樓觀見壁間畫像問道士曰此何圖也道士對曰老子化胡成佛圖素曰承聞老子化胡胡人不受老子變身作佛胡人方受是則佛能化胡道不能化何言老子化胡也道士不能加答善哉楊素之言此通人之論云若胡人不先知有佛詎肯受佛之化乎以此考之則印土先有佛矣而言尹喜作佛老子始變何欺吾門之深乎冐名僭聖偽十二辯曰夫自衒自媒婦女之醜行不矜不伐聖人之深能是以舜美禹功嘉有勳而弗競孔稱孟反猶退厚而居薄由是美譽播於千秋謙放光輝於四海上之所引具見列子仲尼篇中古今通論以謂此夫子推佛為西方大聖人之語也未聞老子在周孔子在魯故指老子為西方聖人竊名冒聖欺我何多僭聖人者不仁言乖理者非智且道源之祖肇起黃帝非干老子老子師容成子演五千文縱然說聖不能赶於軒轅既三皇五帝孔子不推為聖返指老子而為聖人不亦過乎蓋我世尊功圓萬行果證十身流光遍於剎塵分身應於沙界不可以人事測不可以處所求實三界之大師是四生之慈父寰中獨步為王中之法王出世獨尊為聖中之大聖故能高拱覺場威行萬國縱使周公之制禮作樂孔子之述易刪詩卜偃之文章端木之言語馬遷之辯博葛洪之該通輔嗣之玄談左慈之神化並驅馳於域內言未涉於大方可為善世之高流難作出塵之聖者案天竺聖方群賢所聚過去諸佛共生於彼范曄漢書云其土則殷乎中土玉燭和暢靈聖之所降集賢懿之所挺生故古昔賢能時有往者老子西昇經云聞道竺乾有古皇先生善入無為不始不終永存綿綿是以西行又古本化胡經云我生何以晚泥洹一何早不見釋迦文心中空懊惱此則老子自指於佛為西方聖人也又黃帝夢遊華胥之國其國在弇州之西王邵注云此指西方天竺也周穆王時聞西方有大聖人出世心甚懼之乃使造父乘驊騮八駿西上崑崙觀日所沒以厭其氣又西極有化人來能返天易地聖力無方千變萬化不可窮極穆王敬之若神築中天臺以居之化人引穆王神遊斯須之間已如數載又穆王五十二年如來示滅西方有白虹十二道南北通貫連夜不滅王問太史扈多是何祥也扈多對曰西方有大聖人衰相現爾穆王喜曰朕常懼於彼今無憂矣此則竺乾勝方聖人居彼故得賢王西求化人東來也又張騫奉使西窮河源至於大夏聞雪山南有身毒國其人奉浮圖不殺罰乘象而戰身毒即今印度也此則仁慈之風詳於漢史明也上之所引咸指印度以為西方佛生於彼故指佛為西方聖人豈說洛陽以為西方老子為聖人也又云孔子先有猶龍之歎故此聖德指老子者意欲將孔子一期問禮之事便為老子弟子孔子曰吾無常師主善為師三人行必有我師焉故學琴於師襄問樂於萇弘問官於郯子入太廟每事問有問稼曰吾不如老農有問圃曰吾不如老圃此明孔子虛懷納善汲汲於道爾豈有一事便為師焉蓋當時老子為守藏吏掌周公之禮典故孔子問之若以問禮便為孔子之師則老農老圃亦孔子之師哉必不然矣沽名衒世求為人師君子不為也合氣為道偽十三辨曰夫道貴清淨德尚無為恬憺內持謙卑自牧不依此道別唱多端唯以行氣運功而為修養失道德之淳粹乖自然之妙門虛設巧言妄加穿鑿保丹田為至道守兩腎為重玄鄙穢麁浮誑諕閭里王喬羨門之輩非好此方白石赤松之流不依此道丹經煉訣不見延年服餌飡芝罕曾久視周武服丹至日啞唐武服丹而早亡誤他多少賢良不守樂天之日既道德真訣理極於此則道藏餘文不足貴也今之道士更騁淺術或有扶鸞而亂書秖貪夜飲或有驅邪而斷鬼誑人除凶或有拘環牆而內守此謂坐馳或有惜言語而不行此謂癡默或有熊經而鳥引擬彭祖而齊肩或有飲氣而息神効龜鶴而老壽或有運精而上腦門挽河車或固丹田而內封謂之保養或有合氣而為道老子聚麀或有奪精而採神男女混雜扣齒謂之天鼓嚥津謂之醴泉呼男根為金菜只圖強勁呼女竅為玉戶潛隱醜名呼童女為真人呼交搆為龍虎嬰兒姹女鉛汞丹爐故曰開命門抱真人嬰兒回龍虎戲三五七九天羅地網故張道陵黃書云男女有和合之法三五七九交接之道其通真訣在於丹田丹田者玉門也唯以禁忌為急不許泄於道路道路者屎孔也又道家內朝律云禮法男女至朔望日朝師入私房詣師立功德陰陽並進日夜六時當立功德不得失內侍之序不得貪外道失中御之道不得抄前排後失次第之序亦不得嫌醜愛美又云朔望之際侍師私房情意相親男女交接使四目兩鼻上下相當兩口兩舌彼此相對陰陽既接精氣遂通故老子云我師教我金丹經使我專心養玉莖三五七九還陰精呼吸玉池入玄冥行道平等昇太清此等歌訣義皆如是將斯㛱媟以為真修不思歸根復命之言維行合氣鄙薄之術以此求道枉陷人倫以此超昇終身叵得以斯滅罪罪不可亡以斯消災災不可退以斯求福福不可生以斯出家家不可出何異蒸砂作飯虛受劬勞鏡裏真尋終無所獲嗚呼棄驪珠而拾礫斡憂鼎而羨糠自誤誤他死沈苦海哀哉哀哉偷佛神化偽十四辨曰案後漢西域傳三國志魏隋書西域志並紀西天五印有佛聖跡或幢或柱咸勒其事不說老君曾留名字初張騫西來始傳浮圖之號至於今代國使往還無慮百人並不見老君西化之說古谷皇帝西征盡海所到之地唯有佛僧行近西北海有一國土城中佛塔森然若林彼國君王唯是和上又唐王玄策奉使西行至摩竭陀國於耆闍崛山及佛成道處咸述碑銘讚佛聖化未聞說有老君之事又湛然居士扈從太祖西征于闐及可弗叉國越天山過雪嶺風化具詳亦未知有老子之事即今煦烈大王皇帝親弟鎮守西域不尋思干西南雪山之西使命往還來往不絕除親諮詢老化並云無聞則老子神異道書偽出既非通論何足信哉欽奉聖旨禁斷道藏偽經下項化胡經猶龍傳聖紀經西昇經出塞經九天經赤書經上清經南斗經玉緯經紀勝賦辨仙論齕邪論三破論明真辯偽論太上實錄十山論青陽宮記玄九內傳帝王師錄三天列記十異九迷論歷代應現圖佛道先後論欽道明證論輔正除邪論辟邪歸正論十二虛無經藏天隱月經赤畫度命經樓觀先生內傳謗道釋經三教根源圖歷代帝王崇道記高上老子內傳靈寶二十四生經混元生三清經五公問虛無經混元皇帝實錄聖旨就大都大憫忠寺焚燒道藏偽經除道德經外盡行燒毀遂命大都報恩禪寺林泉倫長老下火謝恩畢拈香云佛心天子憫眾生恐墮三途邪見坑箇裏了無偏黨處就中朱紫要分明所以道聖鑑無私天機莫測既來頌德敢不酧恩此香端為祝延大元世主當今皇帝聖躬萬歲萬歲萬萬歲伏願金輪與法輪同轉福越三祇舜日共佛日齊明壽延億劫次舉火云憶昔當年明帝時曾憑烈焰辨妍媸大元天子續洪範顯正摧邪誰不知嗟乎道教陰蠧佛書自古至今造訛揑偽盜竊釋經言句圖謀貝葉題名謗毀如來贓誣先聖醜辭惡語何可言哉無蒂狂談實難遍舉始自張陵杜撰不遵老氏玄言謬作醮書兼集靈寶詐道從空而得妄言太上親傳用三張鬼法以誑惑愚夫設五運神符而魘奸匹婦以此觀之葛孝先徒搜要妙陶洪景謾述浮辭杜光庭白拈巧偷劫賊無異陸修靜外好裏弱說客何殊若非喫苦不甘爭肯說長道短鮑靜被誅猶可王浮招報非輕傅奕姜斌不堪齒錄張生焦輩何足言論寇謙之口舌瀾翻損他利己林靈素機謀諂詐敗國亡家毀人祖兮定遭一時之辱滅賢良兮必招三世之殃因果無差報應有準嗚呼悲法琳不遇而遭貶嗟道世雖再而難為致令釋子傷心幸得皇天開眼恭惟我大元世主聖明皇帝陛下闢邪歸正去偽存真恐眾生永墮迷津令萬姓咸登覺路雪冤已竟感謝皇恩粉骨碎身莫能酧報遂以火炬打一圓相云諸仁者只如三洞靈文還能證此火光三昧也無若也於斯會得家有北斗經枉教人口不安寧其或未然從此灰飛煙滅後任伊到處覓天尊急著眼看至元十八年十月二十日大都報恩禪寺林泉長老從倫奉勅下火對道士持論師德一十七名燕京圓福寺長老從超奉福寺長老德亨藥師院長老從倫法寶寺長老圓胤資聖寺統攝至溫大名府長老明津薊州甘泉山長老本璉上方寺長老道雲灤州開覺寺長老祥邁北京傳教寺講主了詢大名府法華寺講主慶規龍門縣抗講主行育大都延壽寺主道壽仰山寺律主相叡資福寺講主善朗絳州唯識講主祖珪蜀川講主元一閏二月詔行至元鈔以一准中統之五正月二十一日大赦至元二十五年正月十九日江淮釋教都總統楊輦真迦集江南禪教朝覲登對宣上竺出班聖旨問講何經答云法華經次問仙林講何經奏云百法論即就退位而立引問徑山雲峯和上云禪以何為宗奏對云禪也者淨智妙圓體本空寂復奏云非見聞覺知之所可知非思量分別之所能解又傳聖旨令更說復奏云禪之為宗西天四七唐土二三自迦葉付之阿難阿難傳之商那和修商那和修傳之優波毱多由是展轉而至二十八祖菩提達磨菩提達磨即東土之初祖也祖得法後大破六宗之邪望東震旦國有大乘根氣航海而來見梁皇一語不契遂折蘆渡江至少林山中面壁九年得二祖神光斷臂立雪祖問當何所求光云我心未寧乞師安心祖云將心來與汝安光云覓心了不可得祖云與汝安心竟光得傳心法後傳之三祖三祖傳之四祖四祖傳之五祖五祖本一栽松道者四祖云汝已年老可再來吾當忍死以待五祖遂至濁港江頭見一女問投宿而受孕托生謂之黃梅無姓兒既而傳法於五祖黃梅法席七百高僧獨神秀上座為上首祖以傳衣法時至令各述一偈秀即書壁間云身是菩提樹心如明鏡臺時時常拂拭莫待惹塵埃五祖云此偈亦未見性蓋其尚滯名相未脫知解正在學地傳聖旨云再舉一遍復舉畢又奏云盧行者時在碓坊為眾負舂五祖已知其素有悟門盧行者本不識字遂倩人書一偈於壁間秀師所書偈側云菩提本無樹明鏡亦非臺本來無一物何處惹塵埃乃開析云老盧此偈至本來無一物處即是空諸所有徹法源底五祖即於夜半密付其衣法盧得衣鉢宵遁至大庾嶺頭為明上座追及盧即置衣鉢於石上云不可以力爭明乃盡其神力鉢不能舉明乃云本為法來非為衣也祖云不思善不思惡正恁麼時如何是明上座本來面目當下大悟秀歸河北自稱六祖然而知解未亡猶滯名相故流於相宗是以教盛西北能受正傳於曹溪是以禪盛東南謂之南能北秀此教禪所由分也自是曹溪傳之南岳懷讓讓本觀音大士分身讓傳之馬祖謂之馬駒踏殺天下人馬祖傳之百丈於侍立舉掛拂處親遭一喝當下悟去直得三日耳聾百丈對黃蘗舉此一喝黃蘗不覺吐舌亦於言下洞明此喝之旨後臨濟至於黃蘗三度問佛法大意三遭六十痛棒後於大愚席下舉前話云過在什麼處愚云黃蘗得與麼老婆心切相為更覓過在濟大悟遂於大愚肋下築三拳愚云汝師黃蘗非干我事臨濟歸黃蘗便與三掌自是流通此喝謂之臨濟入門便喝此喝之所由生也所謂德山棒者即周金剛聖旨云如何是周金剛奏云德山本姓周為金剛經座主滿車載疏鈔遊南方直欲摟破魔子窟宅當恁麼時甚生氣概於途中遇賣油糍婆子買油糍點心婆云汝是講金剛經座主經中有一段義若答得白喫油糍不要錢遂問過去心不可得現在心不可得未來心不可得三心中點那箇心座主無對古云假饒講得千經論一句臨機下口難信知不能徹法源底則滿車之疏皆長語也後見龍潭於侍立次遇夜深辭去見外面黑潭遂度紙燭與之德山方接得潭便吹滅當下大悟次日示眾云窮諸玄辯若一毫置於太虛竭世樞機似一滴投於巨壑自是據條白棒佛來也打祖來也打此無他恐後人滯於名相凡有所問至支離處便與一棒此棒之所由生也所謂德山入門便棒臨濟入門便喝夫棒喝者豈徒施也哉奏至此遂奏云臣僧不敢多談恐瀆聖聽傳聖旨但說不要怕又非姦偷屠販之事遂進奏云釋迦牟尼世尊初生下時周行七步目顧四方一手指天一手指地云天上天下唯我獨尊所謂獨尊者非為金輪王位之尊所可尊者我也道也法也心也四十九年三百餘會所說之法無非觀根逗教如一雨普沾三草二木各隨其根器之大小而為之發機末後云始從鹿野苑終至跋提河於是二中間未甞談一字既是四十九年說法因甚麼不談一字正恐後人滯於名相不離知解所謂不談一字者熾然常說以無說之說是名真說又於靈山會上百萬眾前拈起一枝花普示大眾獨有迦葉破顏微笑世尊云吾有正法眼藏涅槃妙心分付摩訶大迦葉謂之教外別傳傳此心也印此法也達磨西來不立文字直指人心見性成佛傳此心也印此法也奉聖訓垂問曰云那講主看他長老所說教外別傳底是耶非耶上竺出對云是是又仙林出云南方眾生多是說謊所以達磨西來不立文字正恐伶俐的說謊貪著語言文字故有直指之語又奉聖旨宣進榻前同仙林賜坐謝恩畢就坐傳聖旨云持論仙林云始從鹿野苑終至跋提河於是二中間未嘗談一字既是不談一字五千餘卷自何而來答云一代時教如標月指了知所標畢竟非月林云汝禪宗得法有多少人答云從上佛祖天下老和上盡恒河沙莫窮其數林云即今是誰答云當面蹉過林云在什麼處答云含元殿上更覓長安林無語又傳聖旨令泉總統問那講主問底是甚言語林答問他禪宗得道多少人他云恒河沙數又傳聖旨汝講主家莫看面皮何得向遠遠說來林遂問如何是禪答以手打一圓相林云何得動手動脚答云只這一圈子便透不過說甚千經萬論林無語又奉聖旨云俺也知爾是上乘法但得法底人入水不溺入火不燒於熱油鍋中教坐汝還敢麼答云不敢奉聖旨為甚不敢奏云此是神通三昧我此法中無如是事又傳聖旨如何都無輸贏林云道不敢便是輸遂斥林云不妨會得好林無語乃體聖意奏云夫禪之與教本一體也禪乃佛之心教乃佛之語因佛語而見佛心譬之百川異流同歸於海到海則無異味又如我萬萬歲皇帝坐鎮山河天下一統四夷百蠻隨方而至必從順成門外而入到得黃金殿上親覩黃金面皮方謂到家若是教家只依語言文字未達玄旨猶是順成門外人又如禪家未得徹證未得頓悟亦在順成門外謂之到家亦未可也皇情大悅遂以龍袖西拂即謝恩下殿奉御領歸寢殿賜食正月抄數戶計庚寅九月日大赦五月二十三日詔改按察司曰肅政廉訪司十月二十二日大赦至元三十年杭州徑山雲峯和上示寂師名妙高句之長溪人父諱鼒家世業儒母阮夢池上嬰兒合爪坐蓮華心手捧得之覺而生師因名夢池神采秀徹嗜書力學尤耽釋典固請學出世法父母以夢故不定奪俾從吳中雲夢澤公受具戒師銳意求道首參癡絕冲冲曰此兒語纚纚有緒吾宗瑚璉也尋又見無準於徑山準尤器愛擬以侍職處師嘆曰懷安敗名吾不遍參諸方不止也遂之育王見偃溪即請入侍室掌職藏鑰一日溪舉譬如牛過窓櫺頭角四蹄俱過了因甚尾巴過不得師劃然有省答曰鯨吞海水盡露出珊瑚枝偃溪可之會師遷南屏携師與俱尋住南興大蘆遂為嫡嗣遷保安江陰教忠霅川何山雲衲四來三堂皆溢蔣山虛次直指僉議無以易師朝旨從之歷十有三載眾踰五百德祐乙亥年被兵革軍士有迫師求金者師曰此但有寺有僧無金與汝俄以刃擬師師延頸曰欲殺即殺吾頭非汝礪刀石辭氣雍容了無怖畏軍士感動擲刃去丞相伯顏公見師加敬舍牛百齋糧五百寺賴以濟顏公又戒諸將此老非常人比宜異目待之以故寺得無恙至元庚辰雙徑延請師懇辭再三乃前寺罹回祿草創纔什一師悉力興建且捐衣盂自為僧堂眾寮不十年悉復舊觀戊子春魔事忽作教徒譖毀禪宗師聞之嘆曰此宗門大事吾當忍死以爭之遂拉一二同列趨京有旨大集教禪廷辨上問禪以何為宗師奏淨智妙圓體本空寂非見聞覺知思慮分別所能到宣問再三師歷舉西天四七東土二三達磨諸祖南能北秀德山臨濟棒喝因緣大抵教是佛語禪是佛心正法眼藏涅槃妙心趣最上乘孰過於禪詞指明辯餘二千言又宣進榻前與仙林諸教徒返復論難林問禪宗得法幾人師云從上佛祖天下老和上盡恒河沙莫窮其數林云只這是誰師云含元殿上更覓長安又問如何是禪師打一圓相林不省師曰只這一圈透不過說甚千經萬論林辭屈上大說眾喙乃熄禪宗按堵如初陛辭南歸示眾云我本深藏岩竇隱遯過時不謂日照天臨難逃至化又云衲帔蒙頭萬事休此時山僧都不會徑山輪奐甫備延燎復盡師謂眾曰吾負此山債耳遂竭力再建匯殿坡為池他屋皆易置佳處五年而成癸巳六月初小參訓飭學者十七日書偈而逝師生於嘉定己卯二月十七日壽七十五臘五十九葬於寺西之居頂菴至元三十一年上崩世祖皇帝潛龍時出征西國好生為任迷徑遇僧開途受記由是光宅天下統御萬邦大弘密乘尊隆三寶帝潛龍時命忠書記叩六丁之靈求治國之道出征江南書記奏云飛龍之時已至可速回轅上然之猶是富有天下帝問帝師云施食至少何能普濟無量幽冥帝師云佛法真言力猶如飲馬珠帝迎旃檀瑞像歸內宮安奉萬歲山仁智殿為見世之寶帝嘗問帝師云修寺建塔有何功德帝師云福廕大千由是建仁王護國寺以鎮國焉帝命帝師齊竟天雨金花繽紛而下帝云何故有此祥瑞帝師云陛下心花內發天雨金花讚歎帝命伯顏丞相攻取江南不克遂問膽巴師父云護神云何不出氣力奏云人不使不去佛不請不說帝遂求請不日而宋降定光佛塔毫光發現帝命開視內有舍利光耀人目由是重建寶塔蜀僧元一遊西天回朝帝帝問云西天佛有麼元一奏云當今東土生民主何異西天悉達多元一以西天琢成玉石佛像獻帝帝寶之於萬山供養元一以西天貝多葉經獻帝帝貯以七寶函嚴加信仰忠書記僧中之傑帝命以三奇之道為輔出號施令帝加信任封為太保元一自西天持佛如來銕鉢獻帝帝悅寶之以鎮庫藏帝與帝師坐次一亢二僧侍側帝云何不遊戲三昧亢以一年小云從小至大為次一遂云海青身至小天鵝身至大海青徹天飛天鵝生懼怕亢云猪㹠身至小象王身至大象見㹠來欺擲向大千界帝師云我以大千界化為一釜竈煮爾四伴物大小都容了帝大悅帝問元一云孔老徒眾何以至少如來徒眾何以至多元一奏云富嫌千口少貧恨一身多帝問揀壇主云何處有佛揀奏云我皇即是佛帝云朕如何是佛揀云殺活在於手乾坤掌上平帝問彌陀和上云和上住在何處奏云住在我王神州帝云恁麼則時時見彌陀帝問僧元一云和上還涉世緣麼奏云不知法故犯知法了應無帝問帝師云僧中還有通古今事底麼時有因和上奏云法自漢明帝至以火辯真偽帝云古今事且置今再以火辯真偽時如何因奏曰我皇有護法之心此經爭得焚燒帝悅其言帝誕生太子詔海雲國師摩頂立名奏云世間最尊貴無越於真金帝命東宮圍場齋帝師作懺悔帝師云眾生度脫盡仁王悲願深帝設資戒大會隨處放光帝問帝師云光從何處來帝師回奏云感應道交佛光應現帝命皇后娘娘鎮國寺行香后問眾僧云諸處放光此處何無言訖定光塔上毫光燭天終日不散帝以眾婇女圍繞帝師帝問云還也動心麼帝師云目前雖可看爭奈老僧何帝大悅帝問淵總統還有眷屬無回奏云終日不曾離又問還飡酒肉無淵奏云鉢盂常染腥膻味帝云好老實人新築京城監築者謀毀海雲國師塔兩雉相合奏帝欲去其塔帝云海雲高僧築城圍之貴僧之德千古不磨帝一日曰栴檀瑞像現世佛寶當建大剎安奉庶一切人俱得瞻禮乃建大聖壽萬安寺帝命寫金字藏經卷軸前圖像未定帝云此經是釋迦佛說止畫說主庶看讀者知有所自帝詔遍天下每一歲中行布施度僧讀大藏經隨處放光現瑞禎祥不一帝詔講華嚴大德於京城大寺開演彰顯如來之富貴帝設大會七處放光顯示華嚴七處之玄旨帝問眾臣僚每日還不放閑也無眾臣僚無對帝乃袖中出數珠示之內外百官皆歸至善釋迦如來住世七十九年帝至七十九歲乃云與佛同壽不為夭矣帝詔十高僧內殿供養帝端居不動諸大德亦復默然帝乃云此是真實功德帝詔僧大內念經行香侍臣奏云僧多有不識字者帝乃云但教舒展拭去塵埃亦有功德糠禪背杖戒身見帝帝問曰此杖何為回奏云身有過失以杖責之帝曰過失在心鞭身何益與其責身莫若責心帝見僧有過不加王法止令閱教懺悔帝詔東昌大師演教帝大悅賜以寶玉拄杖帝平宋已彼境教不流通天下揀選教僧三十員往彼說法利生由是直南教道大興帝建大聖壽萬安寺帝制四方各射一箭以為界至帝大內皆以真言梵字為嚴飾表行住坐臥不離捨佛法也帝賜講人紅僧衣令說法人與佛齊等蜀僧圓證見帝帝問汝何所習回奏云幼明三奇長習佛乘上悅賜以碧玉香鼎命崇香火帝萬機之暇自奉施食持數珠而課誦帝建大聖壽萬安寺成兩廊擬塑佛像監修官聞奏帝云不須塑泥佛只教活佛住帝禦北征護神現身陣前怨敵自退廣濟大師皇宮親侍日久禮誦不輟帝深賞讚賜以放光佛像命敬侍供養帝問相士山水士奏云善惡由山水所主帝問太行山如何相士奏云出姦盜帝云何以夫子在彼生帝召僧圓證問云此人山水說得是麼證回奏云善政治天下天下人皆善山水之說臣僧未曉帝大悅舍羅薩張大師志慕出家帝從其請落髮為僧賜七寶數珠命供日課帝詔蜀僧圓證明六神之術上曰髠髮恐無靈驗回奏云此六者天地日月水火之神菩提場中各說偈讚佛得大解脫門為華嚴之嚴衛僧人昭事神必欽依髠髮無傷帝然之帝詔元一與道士持論元一攻其竊釋孔之言上悅帝問僧佛牙真偽僧無對帝云真偽自分明諸人休錯解帝命僧念無量壽王陀羅尼經能念者賜疋帛稱賞帝召東宮云海雲是汝師居住金田宜加崇飾由是鼎新慶壽大剎帝出郊狩南花園云此處宜建梵剎段相依命修造出狩回駕寺已剎圓帝顯正摧邪命除道德經外餘皆焚毀以絕其妄宰臣奏分揀道藏檢出馬湘詩云樹連滄海水連雲昔有殷周李老君人說是非皆不定五千言外更無文符合上意龍顏大悅制焚之帝頒行玉音詔昊天講主云聞朕在世誡約學徒究明佛法毋令減滅峨嵋普賢道場缺大藏經命張大師徑從驛騎遞相迎送佛法流通福覃西蜀上都道士等奏與釋教定邪正帝云勝負如何賞罰道士云義墮者斬首帝曰不然義墮者削髮為僧宋主以王位來歸學佛修行帝大悅命削髮為僧寶焉聖安寶長老送瑞像至內心不之悅帝云此是皇家佛汝心何懊惱帝回與三十二錠白金以表三十二相也宋太后削髮為尼誦經修道帝深加敬仰四事供養帝宣宋室二宮人至皆祝髮為尼帝云三寶中人也命歸山學佛修行供送衣糧帝設無遮會詔信講主說總聖名目帝云既號無遮云何有數宋主毳衣圓頂帝命往西土討究大乘明即佛理帝以金為泥命僧儒繕寫大藏經一藏貯以七寶琅函流傳萬世帝設資戒大會避使長為僧之人使見認得欲取帝叱云已為佛弟子誰復能為主天竺進鉢帝取食前珍味碎置鉢中內外侍從數滿千人各賜一粒普令得沾如來鉢中之禪悅帝至香山山半有泉問僧此泉足僧用否僧回奏云日供一千僧流注尚無竭賜白金一錠命築亭蓋覆貴其利濟宋鎮庫栴檀方圓丈餘帝曰鎮庫無益刻為佛像利益人天帝駕至香山栗園其栗方熟左右從駕萬人餘帝誡諭云此為三寶物一箇不容拈僧眾遠迎帝駕帝曰往日僧人三詔不起今日僧人云以遠迎僧無對帝設大會闍黎佛聲響亮帝曰如是佛音聲多少眾生生善心乃賜白金一錠弘法寺藏經板歷年久遠命諸山師德校正訛謬鼎新嚴飾補足以傳無窮帝一日云三人護法二已去了惟朕一人當今佛法愈隆愈盛帝命逸林上師譯藥師壇法儀軌為天下消八苦之災增無量之壽帝設十萬僧會命十師對御說法賜白金十錠玉拄杖十條外邦貢佛舍利帝云不獨朕一人得福乃於南城彰義門高建門塔普令往來皆得頂戴帝命高僧重整大藏分大小乘再標芳號遍布天下帝一統天下外邦他國皆歸至化帝印大藏三十六藏遣使分賜皆令得瞻佛日帝命帝師云去佛遙遠僧戒全虧可選諸路高僧賜紅黃大衣傳授薩婆多部大戒帝云菩薩戒本但解法師語者皆得傳受乃印造一千部流通散施普令大地眾生皆奉如來寶戒帝問揀壇主云何處為最上福田回奏云清涼帝云真佛境界乃建五大寺為世福田帝於五臺運工建寺有㵎無水興工之日段張沿㵎覓水突然涌出給濟不乏臣佐奏以天下僧尼一例同民帝問民籍若干府庫若干奏云不知上曰輔相治道固宜用心此乃不理而急於飡菜餕饀之僧人其事乃止帝聞五教義帝云頓教即心是佛諸佛境界凡夫不修如何得到帝見西僧經教與漢僧經教音韻不同疑其有異命兩土名德對辯一一無差帝曰積年疑滯今日決開帝以佛教為心厭化胡偽造歷代斷除莫之遏絕嚴行天下焚毀無遺釋迦如來真身舍利寶塔統御剎中計一十九所各頒錢帛廣加嚴飾大陳供養帝嘗召群臣云朕以本覺無二真心治天下國家如觀海東青取天鵝心無二故帝每齋日以南天竺佛盋置七寶珍羞澄湛觀心廣修供養帝自有四海天下寺院田產二稅盡行蠲免普令緇侶安心辦道天下寺院山林樹木遍諭玉音嚴加護持毋令斫伐以嚴佛如來之境界帝以俗制於僧失其崇敬遍諭天下各主綱維主掌教門護持佛法臣下聞奏有俗僧人宜令同民帝令修補寺院以遮其過帝主領天下頒降聖旨諭一切僧人不揀甚麼差發休當遵依釋迦牟尼佛道子行持阿合麻丞相奏天下僧尼頗多混濫精通佛法可允為僧無知無聞宜令例俗膽巴師父奏云多人祝壽好多人生怒好帝云多人祝壽好其事乃止帝靈駕經宣德現大圓光周遍天界合境僧俗悉皆瞻禮蓋顯古佛示現之作用耳念常讚曰華嚴云菩薩住初地作大功德王以法化眾生慈心無損害統領閻浮提化行靡不及皆令住大捨成就佛智慧若能廣分別億劫不能盡今觀弘教集載世祖皇帝實錄百餘篇字字句句以弘教為己任如有云朕以本覺無二真心治天下國家如觀海東青取天鵝心無二故由此論之萬機之暇不離念佛念法念僧苟非大聖慈念群生特垂化迹能如是邪使唐虞再世亦無以加矣猗歟盛哉敬錄于前以曉來學云成宗完者篤欽明廣孝皇帝即位大德正月遣使問民疾苦三月三日大赦大德六年九月一日五臺山大萬聖祐國寺真覺國師歿師諱文才字仲華楊氏其先弘農人高曾以來世官壟坻父靜義金季為清水主簿遂家焉少孤事母孝於書無所不讀性理之學尤其邃也故約而為守蔚而成文辭氣雅健如古作者為人沈厚若素不讀書者至與士君子談接其辭辯其事詳其理盡出入經史滔滔然若河漢之決莫窺其涘其講授經論得旨言外不屑屑於名數嘗曰學貴宗通言欲會意以意逆志為得之矣語言文字糟粕之餘也豈有餘味哉彼狃於文字味其糟粕徒騁知見以記問自多殊不知支離其知穿鑿其見愈惑多岐不能冥昝於道聽其說適足以熟耳而已豈能開人惠目乎所著縣談詳略五卷肇論略疏三卷惠燈集二卷皆內據佛經外援儒老託譬取類其辭質而不華簡而詣取其達而已隱居成紀築室樹松將以終老然以行修乎邇德加乎遠雖自韜晦其道愈彰人尊其德不敢名以松堂稱之佛教之興始於洛陽白馬寺故稱釋源其宗主歿詔以師繼之世祖嘗以五臺絕境欲為佛寺而未果也成宗以繼志之孝作而成之賜名大萬聖佑國寺以為名山大寺非海內之望不能尸之詔求其人於帝師迦羅斯巴會師自洛陽來見帝師喜曰佑國寺得其人矣詔師以釋源宗主兼居佑國師見帝師以辭曰某以何德猥蒙恩寵其居白馬已為過分安能復居佑聖願選有德者為之幸怜其誠以聞於上帝師不可曰此上命也上於此事用心至焉非女其誰與居此吾教所繫女其勉之居歲餘大德六年將如洛陽道真定舘于某寺疾作九月一日歿年六十有二火後獲舍利者數百粒其徒歸葬於五臺東山之麓大德七年膽巴金剛上師歿師名功嘉葛刺思此云普喜名聞又名膽巴此云微妙西番突甘斯旦麻人幼孤依季父聞經止啼知其非凡遣侍法王上師試以梵呪隨誦如流曰此子宿積聰惠異日當與眾生作大饒益年十二訓以前名自是經科哭式壇法明方靡不洞貫年二十四講演大喜樂本續等文四眾悅服上師令巴至西天竺國參禮古達麻室利習梵典盡得其傳初世祖居潛邸聞西國有綽理哲瓦道德願見之遂往西凉遣使請於廓丹大王王謂使者曰師已入滅有姪癹思巴此云聖壽年方十六深通佛法請以應命至都旬日即乞西還上召問曰師之佛法比叔如何曰叔之佛法如大海水吾所得者以指點水於舌而已問答允稱上喜曰師年雖少種性不凡願為朕留當求戒法尋禮為師巴入中國詔居五臺壽寧壬申留京師王公咸稟妙戒初天兵南下襄城居民禱真武降筆云有大黑神領兵西北方來吾亦當避於是列城望風欵附兵不血刃至於破常州多見黑神出入其家民罔知故實乃摩訶葛刺神也此云大黑蓋師祖父七世事神甚謹隨禱而應此助國之驗也乙亥師具以聞有旨建神廟於涿之陽結構橫麗神像威嚴凡水旱蝗疫民禱響應辛巳歲師得道藏化胡經并八十一化圖幻惑妄誕師乃嘆曰以邪惑正如此者遂奏聞召教禪大德及翰林承制等詣長春宮辯證詔下諸路除道德經外其餘偽文盡令焚毀至壬午師力乞西歸上不能留初相哥受師戒繼為帝師門人屢有言其豪橫自肆者師責而不悛由是御之逮登相位懼師讜直必言于上乃先入巧言讚師故有是請首於雲中次至西夏以及臨洮求法益眾未幾權臣復譖令歸本國師至故里閱六寒暑己丑相哥遣使傳召還都於聖安寺安置四月赴省聽旨令往潮州師忻然引侍僧昔監藏子身乘驛即日南向及出都門雷雨冥晦由汴涉江洎于閩廣所至州城俱沾戒法八月抵潮陽舘于開元寺有樞使月的迷失奉旨南行初不知佛其妻得奇疾醫禱無驗聞師之道禮請至再師臨其家盡取其巫覡繪像焚之以所持數珠加患者身驚泣乃甦且曰夢中見一黑惡形人釋我而去使軍中得報喜甚遂能勝敵由是傾心佛化師謂門人曰潮乃大顛韓子論道之處宜建剎利生因得城南淨樂寺故基將求材未知其計寺先有河斷流既久庚寅五月大雨傾注河流暴溢適有良材泛集充斥見者驚詫咸謂鬼輸神運焉樞使董工興創殿宇既完師手塑梵像齋萬僧以慶贊之嘗謂昔監藏曰吾不久有他往宜速成此寺後師還都奏田二十頃賜額寶積焉未幾召還相哥已伏誅矣癸巳夏五上患股召師於內殿建觀音獅子吼道場七日而愈施白金五十錠敘及相哥譖師之語師以宿業為對宰臣莫不駭服上謂師曰師昔勸朕五臺建寺令遣侍臣伯顏司天監蘇和卿等相視山形以圖呈師師曰此非小緣陛下發心寺即成就未幾上宴駕甲午四月成宗皇帝踐祚遣使召師師至慶賀畢奏曰昔成吉思皇帝有國之日疆土未廣尚不徵僧道稅糧今日四海混同萬邦入貢豈因微利而棄成規倘蠲其賦則身安志專庶可勤修報國上曰師與丞相完澤商議奏曰此謀出於中書省官自非聖裁他議何益上良久曰明日月旦就大安閣釋迦舍利像前修設好事師宜早至翌日師登內閣次帝師坐令必闍赤朗宣勅旨顧問師曰今已免和上稅糧心歡喜否師起謝曰天下僧人咸沾聖澤元貞乙未四月奉詔住大護國仁王寺勅太府具駕前儀仗百官護送寺乃昭睿順聖皇后所建其嚴好若天宮內苑移下人間是年遣使詔師問曰海都軍馬犯西番界師於佛事中能退降否奏曰但禱摩訶葛刺自然有驗復問曰於何處建壇對曰高梁河西北甕山有寺僻靜可習禪覯勅省府供給嚴護令丞相答失蠻上親染宸翰云這句當怎生用心師理會者師的句當朕理會得也於是建曼拏羅依法作觀未幾捷報至上大悅壬寅春二月帝幸柳林遘疾遣使召云師如想朕願師一來師至幸所就行殿修觀法七晝夜聖體乃瘳勅天下僧寺普閱藏經仍降香幣等施即大赦天下上曰賴師攝護朕體已安即解頸七寶牌為施皇后亦解寶珠瓔珞施之并施尚乘車輦騾馬白玉鞍轡金曼答喇黃白金各一錠官幣十八匹御前校尉丁人為師前導三月二十四日大駕北巡命師象輿行駕前道過雲州龍門師謂徒眾曰此地龍物所都或興風雨恐檠乘輿汝等密持神呪以待之至暮雷電果作四野震怖獨行殿一境無虞至上都近臣咸謝曰龍門之恐賴師以安癸卯夏師示疾上遣御醫候視師笑曰色身有限藥豈能留五月十八日師問左右今正何時對曰日當午矣師即斂容端坐面西而逝上聞悲悼不勝賜沈檀眾香就上都慶安寺結塔茶毘王及四眾莫不哀惻是月二十九日勅丞相答失蠻開視焚塔見師頂骨不壞舍利不計其數輪殊坐氈如故回奏加歎勅大都留守率承應伎樂迎舍利歸葬仁王寺之慶安塔焉世壽七十有四僧臘六十二祕密之教彼土以大持金剛為始祖累傳至師益顯故有金剛上師之號焉武宗曲律仁惠宣孝皇帝即位改至大瑞像計二千三百年矣造至大銀鈔至大二年內翰趙孟頫奉勅譔臨濟正宗之碑佛法大智慧破一切有以大圓覺攝一切空以大慈悲度一切眾始於不言而至於無所不言無所不言而至於無言夫道非言不傳傳而不以言則道在言語之外矣是為佛法最上上乘如以薪傳火薪盡而火不窮也故世尊拈花迦葉微咲一咲之頃超然獨得尚何可以言語求哉自摩訶迦葉二十八傳而為菩提達磨始入中國居嵩山少林寺面壁坐者九年達磨六傳而為能能十傳為臨濟臨濟生于曹州遊學江右事黃蘗問佛法的的大意蘗便打如是三問三度被打辭往大愚理前話云不知過在甚麼處愚曰黃蘗恁麼老婆為汝得徹困猶覓過在師言下大悟歸鎮州築室滹沱河之上今臨濟院是也因號臨濟大師師之於道得大究竟繇臨濟而上至於諸佛諸佛之下至於臨濟前聖後聖無間然矣直指示人機若發矢學者聞之耳目盡喪表裏無據自能後禪分為五唯師所傳號為正宗一傳為興化獎再傳為南院顒三傳為風穴沼四傳為首山念又五傳為五祖演演傳天目齊齊傳懶牛和和傳竹林寶寶傳竹林安安傳海西堂容菴容菴傳中和璋璋傳海雲大宗師蕳公海雲性與道合心與法冥細無不入大無不包師住臨濟院能系祖傳以正道統佛法蓋至此而中興焉當世祖聖德神功文武皇帝在潛邸󱞔屈至尊請問道要雖其言往復紬繹而獨以慈愛不殺為本師之大弟子二人曰可菴朗賾菴儇朗公度蓽菴滿及太傅劉文貞儇公度西雲大宗師安公師以文貞公機智弘建使事世祖皇帝當是時君臣相得策定天下深功厚德祖於元元卒為佐命之臣皆自此賢之也元貞元年成宗有詔迎西雲住天都大慶壽寺進承清問經歷三朝發撝玄言得諸佛智懸判三乘如一二數由是臨濟之道愈擴而大今皇帝欽承祖武獨明妙心刻玉為印以賜西雲其文曰臨濟正宗之印獨加師榮祿大夫大司空領臨濟一宗事仍詔立碑臨濟院且命臣孟頫為文稱揚佛祖之道以示不朽臣孟頫既敘其所傳授又系之銘銘曰佛有正法覺明妙心二十八傳至于少林赫赫少林師我震旦使為佛種不鍥而斷傳十世後而得臨濟為道坦然如指而示又十六世是為海雲坐祖道場能紹厥聞維我世祖誕膺天命威震九有維佛是敬聞師之名若古賢聖嘗進一言深入聖聽不殺之仁其利甚弘俾大弟子為帝股肱至西雲公能嗣其業據獅子座為眾演說聞者讚歎信者鄉風得者如寶悟者如空今皇帝聖深契道要曰臨濟宗繄爾能紹即心即佛時廼世守傳不以言而以心受皇帝萬年正法永傳尚迪後人勿昧其原勅賜乞台薩里神道碑趙子昂為文其略曰太祖皇帝既受天命略定西北諸國回鶻最彊最先附遂詔其主亦都護第五子與諸皇子約為兄弟寵異冠諸國自是有一才一藝者畢效於朝至元大德間在位之臣非有攻城戰野之功斬將搴旗之勇而道包儒釋學際天人寄天子之腹心繄生民之休戚者惟趙國文定公而已今上皇帝臨御之七年始行褒䘏之典於是贈公祖父官爵勳封越明年復賜碑墓道命臣孟頫為之文當世祖時公為平章政事臣為兵部郎中趨走省闥識公為舊承言論政知公為詳敢不祇奉明詔公諱乞台薩里早受浮圖法於智全末利可吾坡地沙圓通辨悟當時咸推讓之累贈純誠守正功臣太保儀同三司上柱國追封趙國公諡通敏又從國師八思馬學密乘不數月盡通其書旁達諸國及漢語世祖知其材俾習漢文書領之遂通諸經史百家若陰陽曆數圖緯方技之說靡不精詣會國師西還携與俱歲餘乞歸省師送之曰以汝之學非為我佛弟子者我敢受女拜耶勉事聖君相泣而別比至門師已上書薦之裕宗得召入宿衛日以筆札侍左右至元二十年冬有二僧西來見自言知天象上召通象胥者數輩與語莫能解有脫烈者言公可使立召與語僧乃屈謝不如上大悅明年夏擢朝列大夫左侍儀奉御秋置集賢舘命公領集賢公請以司徒撒里蠻領之乃以公為中順大夫集賢舘學士兼太史院事明年夏遷嘉議大夫明年春升集賢大學士中奉大夫明年春進資德大夫尚書右丞並兼太史院事冬拜榮祿大夫平章政事兼集賢大學士太史院使廿八年乞解機務以為集賢大學士三十年加領太史院事自初授官至是凡八遷並兼左侍儀奉御明年世祖登遐裕聖皇后命公帥翰林集賢太常禮官備禮冊立成宗即皇帝位明年春以翌戴功加守司徒大德三年復拜平章政事十一年春成宗宴駕哀慟成疾秋八月十有七日薨于大都發祥里第年六十三以是月日葬城西南岡子原勅賜佛國普安溫禪師塔銘侍書奎章閣虞集撰其略曰師諱至溫字其玉一號全一邢州郝氏子也幼聰敏異常兒年六歲其母携之至龐馬村見寂照和尚於淨土院寂照曰汝其為釋氏乎師心許之會寂照避亂去隱遼西廼禮寂照弟子辨菴訥而祝髮焉無還富公主淨土涖眾甚嚴師不以為忤庚寅之歲無還開法萬壽師與十僧同往佐之萬松某公以青州辨公宗旨開示法要門庭高廣四方尊之師見萬松始以才氣過人稍不容於眾然而博記多聞論辨無礙百家諸子之言多所涉獵又善草書有顛素之遺法年才十有五為萬松侍者凡萬松偈頌法語一聞輒了之遂得法焉常以侍者代應對談鋒之利不可犯時人已深期之故太保劉文貞公長師一歲少時相好也劉公厭世故思學道師勸之為僧同參西京寶勝明公既而為世祖知遇侍幃幄為謀臣薦師可大用得召見與語大悅將授以官弗受曰天下佛法流通臣僧之願富貴非所望也留王庭多有贊益居三歲遣還出賜金資日用不計其費時憲宗命海雲主釋教詔天下作資戎會師持旨宣布中外而輔成之世祖征雲南還劉公請承制錫師號曰佛國普安大禪師總攝關西五路河南南京等路太原府路邢洛磁懷孟等州僧尼之事刻印以賜師銳意衛教凡僧之田廬見侵於豪富及他教者皆力歸之馳馹四出周於所履必獲其志乃已自其門人或勸之少憩弗懈也憲宗末年僧道士有諍各為違言以相危上命聚訟於和林剖決真偽師從少林諸師辨之道士義墮剃鬚髮者十七人道宮之復為者以千百計中統建元釋教大盛僧眾賴之甚思師之功焉而師遂納印辭職每歲官賜金修寺之外世味泊如也至元丁卯五月二十二日以疾終於桓州之天宮寺西向右脇而化當暑儀形如生更有異香三日火浴之心舌牙不壞眾庶掊其地深數尺猶得舍利云世壽五十一僧臘四十臣聞世祖皇帝聖度如天善馭豪傑自在潛邸至於混一海內天下之人材大小畢至以足其任使故其功業之盛巍巍然赫赫然三代而下帝王未有或之及也浮圖氏以寂滅為宗而材器文辨如溫公亦豈常人之流哉敢敘而表之以見夫興王之運其人如此銘曰維昔世皇始理開平作其潛藩有宮有城顧瞻東隅泉甘土厚蜿蜒來止屬垣負阜命建仁祠龍光是名權輿來尸僧有豪英氣如虹霓辨若風雨縱橫凌厲莫敢余侮世皇有為群策是稽名見從容出其端倪善則利器俾反初服報德不回屹若孤鵠林林釋徒稟教以居孰為紛更入主出孥天子有命存完去駁我馳我驅立折其角燕趙之間至於陝關我田我廬匪歸匪艱世皇御一民用寧一而釋之門既振既息時龍光師燕居弗馳散其緒餘為書為詩詩揚宗風書縱逸趣沛將有述棄而遽去維時名僧至於公卿有誄有辭失之若驚垂八十年英標如在誰知表之嗣者七代義舉有聞天子喜之史臣屬辭以係遐思正月行使歷代舊錢十月十八日大赦大師魯國忠武王木華黎身長七尺虎首虬鬚黑面多謀略雄勇冠一時與博爾朮博爾忽赤老溫俱以忠勇佐太祖時號掇里班曲律猶漢言四傑也太祖行次東印度鐵門關侍衛者見一獸鹿形馬尾綠色而獨角能為人言曰汝軍宜早迴上怪問耶律晉卿楚才奏曰此獸名角𧤗日行一萬八千里解四夷語是惡殺之象蓋上天遣之以告陛下願承天心宥此數國人命寔陛下無疆之福即日下詔班師正月五日以上年十一月廿三日郊祀大赦三月十八日登極大赦賜高年帛四月禁使新舊銅錢及至大銀鈔革罷僧道衙門論曰望五位以升階轉二依而就果者上乘菩薩也以四向一坐而證成三生百劫而彰號者緣覺聲聞也聖賢品級教有明文唯妙悟自心入佛知見者千聖尚不為何階級之有大教東被三百五十餘年後魏以趙郡沙門法果為沙門統供施之不足又官品之遂授輔國宜城子忠信侯尋進公爵曰安城封官自果始也梁以惠超為壽光殿學士後周選僧道中學問優贍者充通道觀學士仍改服色隨以彥琮為翻經舘學士唐中宗神龍二年造聖善寺成惠範惠珍法藏大行會寂元壁仁方崇先進國九人加五品並朝散大夫蓋以營像修造之功也尋加惠範正議大夫上庸郡公寺主至銀青光祿大夫俸料房閣已上同職官給玄宗卜平內難僧清潤封官三品醫寧王疾愈僧賜緋袍代宗加不空三藏至開府儀同三司肅國公食邑三千戶辭讓數四不允空曰吾以法濟世不意垂死濫污封爵故秩唯空為極矣宋金兩朝南北殊風而封釋官秩頗存典故然猶遵律印信未聞迨我皇元世祖皇帝混一海宇條綱制度一出睿思謂以俗制於僧殊失崇敬諭天下設立宣政院僧錄僧正都綱司錫以印信行移各路主掌教門護持教法賴聖天子不負佛囑也然而稗販之流好爵縻賢恃其所貴而貴之奔走伺候處污不羞以敲朴喧囂牒訴倥󱠯為得志不奪不厭致有囊加巴僧錄往取栲栳山僧錢罔咈律行可謂師子身蟲也仁宗皇帝居儲宮日目擊其弊降旨除宣政院外一例革之是亦不負靈山付囑也於戲朝廷尚行於爵秩釋子乃競於官階官階無盡期貪愛無滿分胡不養其妻子跪拜君親何異織女七襄牽牛負軛者耶識達於此無取焉盛矣乎不空粉澤大教有功猶媿濫污今何人而欲假名器哉仁宗文英武章皇帝十月廿九日以諸王入覲大赦改皇慶十月十八日詔科場以經義取士正月廿二日改延祐大赦弘教佛智三藏法師入寂公積寧氏諱沙囉巴觀照事上師著栗灻學佛氏法善吐番文字頗得祕密之要世祖皇帝嘗受教於帝師發思巴詔師譯語辭致明辨允愜聖衷詔賜大辯廣智法師河西之人尊其道而不敢名止稱其氏至呼其子弟皆曰此積寧法師家其為見重如此公昆弟四人公其季也總丱之歲依帝師發思巴薙染為僧學諸部灌頂之法時有上士名刺溫卜以焰曼德迦密乘之要見稱於世帝師命公往學此法溫卜以公器偉識高非流輩比悉以祕要授之於是王公大人凡有志茲道者皆於公師而受焉帝師迦囉思巴幹即哩以公之能薦之世祖詔譯諸祕要俾傳於世時僧司雖盛風紀寖蔽所在官吏既不能干城遺法抗禦外侮返為諸僧之害桂蠹乘癰雖欲去之莫能盡也頹波所激江南尤甚朝廷久選能者欲使正之以白帝師僉謂諸色之人豈無能者必以為識時務孰與公賢以詔授江浙等處釋教總統既至削去煩苛務從寬大其人安之既而改授福建等處釋教總統以其氣之正數與同列乖迕而不合公謂天下何事況教門乎蓋吾人之庸自擾之耳夫設官愈多則事愈煩今諸僧之苦蓋事煩而官多也十羊九牧其為苛擾可勝言哉建言罷之以聞詔罷諸路總所議者稱其高公既得請廼遁迹壟坻築室種樹蓋將終焉至大中以皇太子令召至京師詔授光祿大夫司徒仁宗皇帝龍德淵潛之日嘗問法於公知公之賢既踐天位眷遇益隆詔給廩既舘於慶壽寺詔公所譯皆板行之公幼而頴悟諸國語言皆不學而能自為兒人皆以為必成大器既長果能樹立致位三公雖以德藝抑亦遭遇於時也其始為佛誦其言觀其義既涉其涯遂厲於深為人好賢愛能尤能取諸人以為善談論之際發其端已得過半之思故其所有皆以好問而致是以名勝之流皆從之游以師友相處延祐元年十月五日歿年五十有六其始疾也詔賜中統鈔萬緡俾求醫藥太尉瀋王往眎疾焉既歿又賜幣萬緡以給葬事遣使驛送其喪歸葬故里門弟子相與建塔以表其藏壽安山雲麓洪公作銘有謂佛法之傳必資翻譯故譯梵為華或敵對名物或唯以義必博通經論善兩方之言始能為之是以道安嘗謂翻譯微言有五失本三不易故非能者不足以有為也所以傳列十科翻譯居首者豈非以其為之難功之大乎予嘗以詔與京邑諸公校讐藏典歷觀自古翻譯之家以義譯經如秦之羅什譯論唐之奘公十數人之作所謂禹吾無間然矣其餘或指義曖昧或文辭疎拙夫義之曖昧蓋譯者之未盡文或疎拙潤色之失也因思安公之言以謂以彌天之高尚稱不易今之譯者何其易哉自季葉以來譯場久廢能者蓋寡豈意人物凋殘之際乃見公乎觀其所譯可謂能者哉秦州普覺法師卒教自隋唐之後傳者各宗其說遂派而為三由止觀之門觀假而悟空觀空而趣中以入於實相者為天台宗會緣入實即俗而明真者為賢首宗窮萬有之數昭一性之玄有空殊致而同歸乎中道者為慈恩宗師為慈恩宗者也姓趙氏諱英辯垂髫為驅烏甫弱冠資二百五十戒二十有五得傳於柏林潭公為座主凡為僧六十有一年年六十有八延祐元年六月庚戌終於景福寺煥異景於易簀之夕標奇迹於火葬之餘以其年月日塔於普覺寺之後師為性真純如美玉含璞雖不加雕繪而人自愛重之至於悍卒武夫亦能敬其人謂無佛之世足為佛也每得錢蔽悉以剏佛祠食守道之侶故君子高其風三月遣使宣撫問民疾苦禮公哥羅古羅思監藏班藏卜為帝師勅建旃檀瑞像殿記翰林承旨程鉅夫撰文曰蓋聞道非有象作易者必擬諸形容法本皆空度世者暫資於色相謂如指空為鏡不若以鏡而喻空即樹占風將使識風而忘樹是以雙林付囑舍利以凡聖而偏分千輻經行足跡亘古今而常在非炫神通於幻境實開方便於迷津所謂由自以會心即心而即佛者也旃檀瑞像者佛之真像也其猶萬影沈江如如不異孤光透隙一一皆圓夫豈擇地而容蓋以隨緣而應望梅林而止渴靡不同沾泛竹葉以言歸誰堪共載惟我聖天子道躋先聖慈等覺皇祝長樂之春秋恒依佛地企如來之歲月坐閱人天爰命集賢犬學士李術及教禪耆德敘具本末乃云釋迦如來淨󰕖王太子生於甲寅四月八日是為成周昭王二十四年既生七日佛母摩耶夫人往生忉利至四十二年太子棄位出家修道穆王三年癸未道成八年辛卯思報母恩遂升忉利天為母說法優闐王自以久失瞻仰欲見無從乃刻旃檀為像目犍連慮有缺陋謬躬以神力攝三十二匠升忉利天諦觀相好三返乃得其真既成國王臣民奉之猶真佛焉及佛自忉利天復至人間王率臣庶同往迎佛此像騰步空中向佛稽首佛為摩頂授記曰我滅度千年之後汝從震旦廣利人天由是西土一千二百八十五年龜茲六十八年涼州十四年長安一十七年江南一百七十三年淮南三百六十七年復至江南二十一年汴梁一百七十七年北至燕京居今聖安寺十二年北至上京大儲慶寺二十年南還燕宮內殿居五十四年大元丁丑歲三月燕宮火尚書石抹公迎還聖安寺居今五十九年而當世祖皇帝至元十二年乙亥遣大臣孛羅等四眾備法駕仗衛音伎奉迎萬壽山仁智殿丁丑建大聖萬安寺二十六年己丑自仁智殿奉迎於寺之後殿世祖躬臨大作佛事計自優闐王造像之歲至今詔述延祐三年丙辰凡二千三百有七年噫四大海中頓覺業風之息一彈指頃不知賢劫之過嘉與含靈從茲安隱於是集賢大學士臣顥以所述上聞有旨授臣鉅天為之記夫謹奉詔言曰古之聖人教民報本追遠之道而於祭祀之禮廟則木為之主祭則孫為之尸後也乃有像設焉而不知其所由始由斯觀之其原於西域之俗也與夫佛為世出世間之尊又何竢於贊述然欲知佛之為佛固不在於色相而況於其似色相者乎然苟不自其似而求之又將無所措其歸向之心是故法身無相必假相以表真至道絕言亦因言階妙若於粗者猶拳拳而怠焉則其進也殆庶幾乎陛下考百王之度酌群言之蘊上以惇孝下以施仁蘄於厚天下者無所不用其極至於軌仁於善以輔政教之所不逮亦因天下之心而為之而非若彼內祠祕祝者之為也夫以金石之桿堅猶未能必可久今以一木之為而綿歷若此然而佛之自衛固甚周而人之保之也抑豈一手足之功哉嗟夫遡延二千有奇至於陛下然後發德音經紀鴻烈非緩也熙明之治至是而始隆雖典祀之外猶必以斯文文之也然則化之漸被者廣矣不其盛與記洛陽之伽藍筆多慚於董史頌西方之無量壽共祝於堯年莫測真如徒欣聖際謹記是年封普庵禪師加號其詔曰上天眷命皇帝聖旨朕聞佛氏以空寂為宗則凡學所遵者寧欲建名號殊稱謂以示天下後世哉而國家非此無以昭尊德樂道之意也朕自即位以來聞袁州路南泉山慈化禪寺普菴寂感妙濟真覺昭貺大德惠慶禪師紹臨濟之緒超華嚴之境德映當代澤被方來其道甚尊顯心切慕之既累錫大諡唯塔號未稱可加定光之塔曰定光靈瑞之塔者主者施行正月十日大赦京都崇恩福元謙講主卒公諱德謙姓楊氏寧州定平人幼為勤策從僧讀佛氏書長時周游秦洛汴汝諮訪先德學苾芻之道又逾河而北觀風齊魏燕趙之郊初受般若於邠州寧公瑞應於原州忠公又受幽贊於好畤仙公圓覺於乾陵一公後受唯識俱舍等論於陝州頙首楞嚴四分律疏於陽夏聞公凡六經四論一律皆辭宏旨奧窮三藏之蘊而數公並以識法解義馳聲四遠公皆親熏而炙之躋其堂而噬其胾故年未逾立已有盛名於時後至京師受華嚴圓頓之宗於故大司徒萬安壇主揀公之門揀以公博學多能甚器重之初以詔居萬寧寺後又以詔居崇恩寺萬寧成宗所剏崇恩武宗所剏也兩居大寺前後一紀道德簡於宸衷流聲洋於海隅本嘗以寵遇顯榮為之志而改其素甞語人曰畦衣之士抗塵世表苟不媿於朝聞夕死可矣尚何慕於外哉自以重居官寺久佩恩榮而浮圖之道恬退為高乃以讓其弟子退居幽僻謝絕人事括囊一室以樂其道延祐四年正月廿八日終於隱所世壽五十有一為僧四十三夏宰臣以聞皇太后錫鏹五千緡賻葬勅有司備儀衛集京畿諸寺幡蓋鼓樂以送之火後獲舍利數十顆其徒建塔於南城之南京城大普慶寺實相圓明光教律師入寂師諱法聞嚴氏陝西人按姓氏略嚴與莊皆󱠇姓楚莊王之裔以諡為氏避漢明諱改氏為嚴公年七歲從禪德輝公學十有五薙染為僧年二十受具戒於是游汴汝河洛歷諸講肆研究教乘從大德溫公學法華般若唯識因明及四分律溫以公任重道遠克振吾宗託以弘傳之寄嘗對佛像灼肌然指庸表克誠刺血書經以彰重法遂隱於臺山不踰閫者六載讀藏教五千卷者三番是以業進行修身藏名著帝師亦憐命公講說般若指授因明之要因顧謂其徒曰孰謂漢地乃有此僧耶三輔之人勸輝致書勗以兼善毋忘鄉梓請歸長安公以弟子於師義猶君父父師之命敢不敬承況父母之邦鄉里之義可遂忘乎迺抗策而西既至耆老皆驩呼而言曰吾鄉之人得所師而承教矣尋以安西王命居城南之義善寺唐初神僧杜順示迹之地也邠岐涇渭四序講筵不絕從而學者蓋千數焉天子聞之徵至闕庭詔居大原教寺授榮祿大夫大司徒未幾詔居大普慶寺加開府儀同三司大司徒銀章一品賜遼世金書戒本求戒者皆從公而師受焉王公大臣皆仰止高風猶景星鳳凰之瑞於明時也延祐四年三月廿四日跏趺而逝以聞上惻然久之賜幣數萬緡以葬詔大臣護喪有司備儀衛旌蓋送之世壽五十八戒臘四十三弟子奉遺骨舍利建塔焉特賜三藏佑聖國師達益巴入寂佛法流於中國久矣三乘之教風靡九州其道至焉唐宋間始聞有祕密之法典籍雖存猶未顯行於世國初其道始盛西鄙統元中天子以大薩思迦法師有聖人之道尊為帝師於是祕密之法日麗乎中天波漸於四海精其法者皆致重於天朝敬慕於殊俗故佛氏之舊一變於齊魯國師名達益巴少為苾芻凡事帝師十有三年出而從入而侍聽言論於左右觀道德於前後陶熏滋久欝成美器凡大小乘律論及祕密經籍部以十數皆耳於口授目於手示得乎理之所歸行之所趣帝師西還送至臨洮以久勞侍從弗堪跋涉之勤見留於洮師留是十有九年依大士綽思吉翫卜覆所既聞受所未傳切磋琢磨於是義逾精道益明矣是以譽延兩京道重三朝事二聖於潛竭勤逾紀從屬車往返二都雖雨夕風朝恒在宮壺逮武宗踐祚上處春闈眷藩邸之舊錫賚以千萬計初師在臨洮秦人請居古佛寺至是乞歸以所賜大厥宇謀老汐上未幾以太后詔徵還兩宮之賜視前有加錫金印駝紐封號弘法普濟三藏大師延祐五年八月十六日化于京師年七十有三以聞上惻焉興歎久之兩宮賜幣以葬皇太子遣使至奠勅有司備儀衛送之都門之外諡佑聖國師給乘騎歸葬成紀焉是年六月再立行宣政院參用常選職官勅建大永福寺一月朔日食京師大寶集寺妙文講主卒姓孫氏蔚州人妙文諱也九歲為浮圖年十有八畦服游學跋涉雲朔之墟觀風燕趙之邦二十一預苾芻戒抵京師依大德明公學圓頓之道陸沈于眾者積年三十有二以眾勸請之殷乃始赤服陞猊就傳明之列其涵養冲挹無欲速成名不躁進求達類如此四十有八居薊之雲泉勤節儉用老者懷其德少者嚴其教故眾睦而寺治比再稔廩有餘粟歲荒以賑飢民薊人稱焉世祖聞其道召見之顧謂侍臣曰福德僧也詔居寶集時禪學浸微教乘益盛性相二宗皆以大乘並驅海內相學之流囿於名數滯於殊途蔽情執之見惑圓頓之旨師獨大弘方等振以圓宗使守株於文字者有以盪滌情塵融通寂照是以龍象蹴踏競附一乘之駕焉年逾八十益倦于勤以寺任諸弟子退居逸老專念佛三昧延祐六年月日卒年八十有三告終之日誡弟子高聲唱佛名遽起跏趺結三昧印泊然長逝塔于平則門外正月朔日有食之三月十一日登極大赦英宗格堅皇帝改年至治詔各路立帝師殿追諡曰皇天之下一人之上開教宣文輔治大聖至德普覺真智祐國如意大寶法王西天佛子大元帝師班彌怛拔思發是年勅建帝師殿碑光祿大夫大司徒大永福寺住持釋源宗主奉勅撰翰林學士趙孟頫書參議中書省事元明善篆額古之君天下者皆有師惟其道之所存不以類也故趙以圖澄為師秦以羅什為師夫二君之師其人也以其知足以圖國言足以興邦德足以範世道足以參天地贊化育故尊而事之非以方伎而然也皇元啟運北天奄荒區夏世祖皇帝舊神武之威致混一之績思所以去殺勝殘躋生民於仁壽者莫大釋氏故崇其教以敦其化本以帝師拔思發有聖人之道屈萬乘之尊盡師敬之節諮諏至道之要以施於仁政是以德加於四海澤洽於無外窮島絕嶼之國卉服魋結之氓莫不草靡於化風駿奔而効命白雉來遠夷之貢火浣獻殊域之琛豈若前代直󰊋縻之而已焉其政治之隆而仁覆之遠固元首之明股肱之良有以致之然而啟沃天衷克弘王度寔賴帝師之助焉皇上重離繼明應乾承統以為法位久曠道統將微以師猶子之子公哥祿魯斯監贊嗣帝師位俾修其法斂時五福祐我家邦有河西僧高沙刺巴建言於朝以為孔子以修述文教之功世享廟祀而光帝師德俟將聖師表一人製字書以資文治之用迪聖慮以致於變之化其功大且遠矣而封號未追廟享不及豈國家崇德報功之道哉大臣以聞詔郡國建祠宇歲時致享師薩思迦人族欵氏祖朵栗赤當吐蕃之盛相其君伯西海後十餘世皆以學德為國宗範師生八歲誦經數十萬言又能約通大義國人以為聖故稱拔思癹長而學富五明故又稱班彌怛其所師而學焉友而問焉者數十人皆有盛名於時故其所有汪不可涯矣其所撰述皆辭嚴義偉制如佛經國人家傳口誦寶而畜之夫敏者怠於博學貴者恥於下問才高而位重則矜己而驕物此人之恒也師以生知之明為天子師可謂敏且貴矣而乃博學無厭下詢遺老人有一法不遠千里而求之雖硜硜之諒佼佼之庸苟有可取無遺焉負絕世之材材莫大焉處帝師之位位莫重焉而乃孜孜於道循循誘物惟恐德之不修道之不弘未嘗以多能自聖而有滿盈之色曠若空谷靜若深淵遠若雲霞重若丘山豈非至德其孰能與於此哉其道之所被德之所及猶杲日麗乎天明無不照陽和煦於物氣無不浹其高如天不可階而升也其大如海不可航而涉也以不言而民信不勸而物從所過者化所存者神匪天縱之將聖孰能與於此哉故天子法天地尚德右功之道著皇王之盛典崇廟享之報宜乎龜趺螭首刻頌遺烈昭示無極以狂斐猥承明詔序而銘之其銘曰佛道弘大洋海無際滔天沃日並育萬類於彼將聖象罔得一推厥緒餘以匡王國烈烈皇祖草昧天造奠是南紀功格蒼昊天錫睿哲俾翊我后敦彼薄俗化于仁厚汪濊漏泉波及無外航濬梯阻萬邦咸會郡邪鴟揚維鳩之競式遏詭類率俾吾正赳赳武夫蚩蚩嚚鄙德訓所及風振草靡惟月之恒惟日之升惟師之道罔或不承欒欒清廉惟時享之有偉其貌惟時仰之莫高匪山莫深匪淵刻銘頌烈永世無遷五臺山大普寧寺弘教大師性講主卒公諱了性號大林武氏惟古因生賜姓胙土命氏公之先莫詳世系然考之命氏之原武子姓其後邑于宋宋武公之後以諡為氏公少好學聰叡之性殆天啟之依耆德安公為浮圖既登具歷諸講庠探頤經論研精祕奧始遇真覺國師啟悟初心既而周游關陝河洛歷汴汝唐鄧放予襄漢尋幽覽勝以博其趣所至必訪其人詢至道之要其所師而學者如柏林潭公關輔懷公南陽茲公皆以義學著稱及歸復見真覺於壟坻逾見墻仞之高堂室之奧乃曰佛法司南其在茲乎後從真覺至臺山真覺歿北游燕薊晦迹魏闕之下悠悠如處江海之上與世若相忘焉然以懷壁之美被褐而莫掩名既喧於眾口聲遂聞於九重會萬寧既建詔公居之至大中太后剏寺臺山寺曰普寧以茲擅天下之勝住持之寄非海內之望莫能勝之故以命公公居此山十有餘年而歿公為人剛毅頗負氣節不能俛仰隨世嬪悅於人雖居官寺未嘗至城府造權貴之門或謂公少和氣公曰予以一芥苾芻天子不以人之微處之大寺惟竭誠夙來匪懈圖以報國而已夫何求哉必有臧倉毀鬲之言蓋亦營營青蠅止于棘樊耳顧予命之不遭道之不行納履而去之何往而不得於道乎時國家尊寵西僧其徒甚盛出入騎從擬迹王公其人赤毳峨冠岸然自居諸名德輩莫不為之致禮或磬折而前摳衣接足匃其按頂謂之攝受公獨長揖而已或謂公傲公曰吾敢慢於人耶吾聞君子愛人以禮何可苟屈其節而巽于床自取卑辱乎且吾於道於彼何求哉彼以其勢自大而倨吾苟為之屈焉非諂則佞也焉有君子而為佞諂之行哉識者壯其氣以謂如佛印元公之遇高麗王子可謂識大體而得乎禮矣至治元年九月三日歿於普寧寺既火化以舍利塔于竹林之墟故榮祿大夫司徒大玉山普安寺住持幻堂嚴講主卒公康氏成紀人諱寶嚴字士威號幻堂父某以罹喪亂棄俗為僧昆弟六人公其季也少以邁往之氣不樂處俗與其弟金薙染從佛求出世之道每逢名德啟講必往聽而問焉嘗謂學而不思思面不學君子所憂雖通其說而不通其宗是學而不思也豈稱達者哉況文字之學守株象迹惑於多岐焉能涉同歸之海造圓頓之奧乎聽其說固辯矣觀其所得則未也於是既問而學之以博其趣而益致其思焉是其所以造詣蓋得之繫表故其講說深有宗通理味後嗣真覺國師傳賢首宗教以師承既高見解益明其方寸之地湛如止水瑩若明鏡物我相形輒影見於中雖以天資之高而德器之美抑亦師友玉琢蘭薰而致及真覺以詔居大白馬寺公與金從至洛汭及居大萬聖佑國寺又從至臺山真覺歿詔以公繼其位後公以太后詔居大普安寺詔以金繼公居佑國寺公於至治二年七月某日歿年五十有一詔復以金居普安寺金以公之喪葬東封谷之口建塔以修祀事焉至治三年八月十四日天目山中峯卒勅諡普應國師法雲之塔奎章學士虞集奉勅撰銘其略云天目之山有師子岩高峯妙禪師居之設死關以辨決參學之士望崖而退者眾矣得一人曰本公是為中峯和上師生有異徵為童兒嬉戲必為佛事稍長閱經教然指臂求佛甚切晝夜彌勵困則首觸柱以自儆期必得乃已及入死關密叩心要誦金剛經至荷擔如來阿耨多羅三藐三菩提處恍然開悟自謂所證未極勵精勤苦咨訣無怠及觀流泉乃大發明師亦閟而不聞自是說法無礙高峯將戢化權遂書真贊屬諸師云我相不思議佛祖莫能視獨許不肖兒見得半邊鼻其授受不虛若此著書若干卷行于世仁宗皇帝聞而聘之不至製金紋伽黎衣賜之號之佛慈圓照廣惠禪師賜師子院名曰正宗禪寺云云師諱明本宋景定癸亥歲生錢塘孫氏年六十一僧臘三十五化於其山之東岡是年四月賜瀛國公合尊死于河西詔僧儒金書藏經八月四日上崩改泰定帝師公哥羅於十月某日涅槃九月十四日即位年改致和為天曆元年勅建崇禧萬壽寺於蔣山改至順元年詔改建康為集慶路勅建大龍翔集慶寺亦輦真班皇帝九月即位大都妙善寺比丘尼舍藍藍八哈石卒師諱舍藍藍高昌人其地隷北庭其地好佛故為苾芻者多太祖皇帝龍飛漠北其王率所部以從帝嘉其義處之諸國君長之上待以子壻之禮海都之叛國人南徙師始八歲從其親至京師入侍中宮真懿順聖皇后愛其明敏恩顧尤厚成宗之世事皇太后於西宮以侍從既久勤勞之多詔禮帝師迦羅斯巴斡即兒為師薙染為尼服用之物皆取給於官又胝宮官例繼以既廩武宗繼統仁宗以太弟監國師朝夕於太后之側入而侍出而從所言必聽所諫必從睠寵之隆猶子姪焉內而妃主外而王公皆敬以師禮稱曰八哈石北人之稱八哈石猶漢人之稱師也仁宗之世師以桑榆晚景自謂出入宮掖數十餘年凡歷四朝事三后寵榮兼至志願足矣數請靜退居於宮外求至道以酬罔極太后弗聽力辭弗已詔居妙善寺以時入見賜予之物不可勝紀師以其物剏寺於京師曰妙善又建寺於臺山曰普明各置佛經一藏恒業有差又以黃金繕寫番字藏經般若八千頌五護陀羅尼十餘部及漢字華嚴楞嚴畏元字法華金光明等經二部又於西山重修龍泉寺建層閣於蓮池於吐蕃五大寺高昌國旃檀佛寺京師萬安等皆貯鈔幣以給然燈續明之費又製僧伽黎文數百施番漢諸國之僧其書寫佛經凡用金數萬兩剏寺施捨所用幣數以萬計其積而能散施予不吝期積福於來生必至於佛地者皆人所不能也英宗之明以其有靜退之高眷遇尤至每稱之賢以為知幾文宗即位今皇太后居中宮以皇妣魯國太長公主愛重於師有兄弟之義尤加敬焉至順三年二月廿一日歿年六十四葬南城之陽賜號真淨妙惠大師臨壇大德律師汶公卒姓張氏諱惠汶歸德之偃武人也驅烏之歲依耆宿釭公為浮圖二十而進具從大德溫公受菩薩戒嗣法壇主恩公既而行業日隆道益著從學者益眾佛制凡為苾芻雖大節不虧而細行必謹非法不服非時不食居處動作皆有軌則所以戒昏墮而防逸德也公齋戒既嚴護衣惟謹鷄鳴而興坐以待旦乾乾終日惟佛是念雖道行旅宿三衣一鉢必與身俱制行雖高而無矯飾之節操存雖固而無詭徼之迹是以言而人莫不信動而人莫不敬兩河之間三監舊邑從化者蓋以萬數緇素相率而求戒法者幢幢接跡於途承一訓言莫不歡心感戴說法數十餘年升壇授戒四十餘會大臣接以師敬之禮至順三年十一月廿二日歿年七十有三今上皇帝萬萬歲六月初八日登寶位改元統元年禮請公哥兒監臧班臧卜為帝師旃檀瑞像自周穆王庚寅┐二千三百二十四年世尊示滅自周穆王壬申┤止元統元年計┼二千二百八十二年大教東被自東漢明帝戊辰一千二百六十六年
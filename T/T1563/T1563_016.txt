如是已辯有情世間器世間今當辯頌曰安立器世間風輪最居下其量廣無數厚十六洛叉次上水輪深十一億二萬下八洛叉水餘凝結成金此水金輪廣徑十二洛叉三千四百半周圍此三倍論曰此百俱胝四大洲界如是安立同壞同成謂諸有情法爾修得諸靜慮故下命終已生第二等靜慮地中下器世間三災所壞經久遠已依下空中由諸有情業增上力有微風起後後轉增蟠結成輪其體堅密假設有一大諾健那以金剛輪奮威懸擊金剛有碎風輪無損如是風輪廣無數厚十六億踰繕那又諸有情業增上力起大雲雨澍風輪上滴如車軸積水成輪如是水輪於未凝結位深十一億二萬踰繕那廣稱風輪有言狹小有情業力持令不散如所食飲未熟變時終不移流墮於熟藏有餘師說由風所持令不傍流如篅持穀有情業力引別風起搏擊此水上結成金如熟乳停上凝成膜故水輪減唯厚八洛叉餘轉成金厚三億二萬二輪界別有百俱胝一一二輪廣量皆等謂徑十二億三千四百半周圍其邊數成三倍謂周圍量成三十六億一萬三百五十踰繕耶已辯三輪山今當辯頌曰蘇迷盧處中次踰健達羅伊沙馱羅山朅地洛迦山蘇達黎舍那頞濕縛羯拏毘那怛迦山尼民達羅山於大洲等外有鐵輪圍山前七金所成蘇迷盧四寶入水皆八萬妙高出亦然餘八半半下廣皆等高量論曰於金輪上有九大山妙高山王處中而住餘八周匝繞妙高山於八山中前七名內第七山外有大洲等此外復有鐵輪圍山周匝如輪圍四洲界持雙等七唯金所成妙高山王四寶為體謂四面如次北東南西金銀吠琉璃頗胝迦寶隨寶威德色顯於空故贍部洲空似吠琉璃色如是寶等從何而生從諸有情業增上力復大雲起雨金輪上滴如車軸經於久時積水奔濤深踰八萬猛風鑽擊寶等變生如是變生金寶等已復由業力引起別風簡別寶等攝令聚集成山成洲分水甘醎令別成立內海外海云何一類水別類寶等生雨水能為異類寶等種所依藏復為種種威德猛風之所鑽擊生眾寶等故無有過如是九山住金輪上沒水量皆等八萬踰繕那蘇迷盧山出水亦爾如是則說妙高山王從下金輪上至其頂總有十六萬踰繕那其餘八山出水高量從內至外半半漸卑謂初持雙出水四萬乃至最後鐵輪圍山出水三百一十二半如是九山一一廣量各各與自出水量同已辯九山海今當辯頌曰山間有八海前七名為內最初廣八萬四邊各三倍餘六半半狹第八名為外三洛叉二萬三千二百餘論曰妙高為初輪圍為後中間八海前七名內七中皆具八功德水一甘二冷三軟四輕五清淨六不臭七飲時不損喉八飲已不傷腹如是七海初廣八萬約持雙山內邊周量於其四面數各三倍謂各成二億四萬踰繕那其餘六海量半半狹謂第二海量廣四萬乃至第七量廣一千二百五十此等不說周圍量者以煩多故准前知故第八名外醎水盈滿量廣三億二萬三千及二百八十七踰繕那半八十七半餘聲所顯已辯八海當辯諸洲形量有異頌曰於中大洲相南贍部如車三邊各二千南邊有三半東毘提訶洲其相如半月三邊如贍部東邊三百半西瞿陀尼洲其相如滿月徑二千五百周圍此三倍北洲如方座四面各二千中洲復有八四洲邊各二論曰於外海中大洲有四謂於四面對妙高山南贍部洲北廣南狹三邊量等其相如車南邊唯廣三踰繕那半三邊各有二千踰繕那唯此洲中有金剛座上窮地際下據金輪諸最後身菩提薩埵將登無上正等菩提皆坐此座上起金剛喻定以無餘依及餘處所有堅固力能持此定東勝身洲東狹西廣三面量等形如半月東三百五十三邊各二千此東洲東邊廣南洲南際故東如半月南贍部如車西牛貨洲形如滿月徑二千五百周圍七千半北俱盧洲形如方座四邊量等面各二千周圍八千踰繕那量隨自洲相人面亦然復有八中洲是大洲眷屬謂四大洲側各有二中洲贍部洲邊二中洲者一遮末羅洲二筏羅遮末羅洲勝身洲邊二中洲者一提訶洲二毘提訶洲牛貨洲邊二中洲者一舍𢮎洲二嗢怛羅漫怛理拏洲俱盧洲邊二中洲者一矩拉婆洲二憍拉婆洲此一切洲皆人所住由下劣業增上所生故住彼人身形卑陋有餘師說遮末羅洲羅剎娑居餘皆人住辯諸洲已無熱惱池何方幾量頌曰此北九黑山雪香醉山內無熱池縱廣五十踰繕那論曰至教說此贍部洲中從中印度漸次向北三處各有三重黑山有大雪山在黑山北大雪山北有香醉山雪北香南有大池水名無熱惱出四大河從四面流趣四大海一殑伽河二信度河三徙多河四縛芻河無熱惱池縱廣正等面各五十踰繕那量八功德水盈滿其中非得通人難至其所於此池側有贍部林樹形高大其果甘美依此林故名贍部洲或依此果以立洲號復於何處置捺落迦何量有幾頌曰此下過二萬無間深廣同上七㮈落迦八增皆十六謂煻煨屎糞鋒刃烈河增各住彼四方餘八寒地獄論曰此贍部洲下過二萬有阿鼻旨大㮈落迦深廣同前謂各二萬故彼底去此四萬踰繕那何緣唯此洲下有無間獄唯於此洲起極重惡業故刀兵等災唯此有故唯此洲人極利根故以無樂間立無間名所餘地獄中雖無異熟樂而無大過失有等流樂故有說無隙立無間名雖有情少而身大故有說於中受苦無間謂彼各為百釘釘身於六觸門恒受劇苦居熱鐵地鐵牆所圍猛焰交通曾無暫歇身遭熱逼苦痛難任雖有四門遠觀開闢而走求出便見關閉所求不遂荼毒怨傷以己身薪投赴猛火焚燒支體骨肉燋然惡業所持而不至死餘七地獄在無間上重壘而住其七者何一者極熱二者炎熱三者大叫四者號叫五者眾合六者黑繩七者等活有說此七在無間傍外內自他身諸支節皆出猛火互相燒害熱中極故名為極熱火隨身轉炎熾周圍熱苦難任故名炎熱劇苦所逼發大酷聲悲叫稱怨故名大叫眾苦所逼異類悲號怨發叫聲故名號叫眾多苦具俱來逼身合黨相殘故名眾合先以墨索拼量支體後方斬鋸故名黑繩眾苦逼身數悶如死尋蘇如本故名等活謂彼有情雖遭種種斫刺磨擣而彼暫遇涼風所吹尋蘇如本等前活故立等活名八㮈落迦增各十六謂四門外各有四增以非皆異名但標其定數故薄伽梵說此頌言此八㮈落迦我說甚難越以熱鐵為地周匝有鐵牆四面有四門關閉以鐵扇巧安布分量各有十六增多百踰繕那滿中造惡者周遍焰交徹猛火恒洞燃此十六中受苦增劇過本地獄故說為增或於此中受種種苦苦具多類故說為增或地獄中遍受苦已重遭此苦故說為增有說有情出地獄已數復遭苦故說為增門各四增其名何等煻煨屎糞鋒刃烈河門門四增名皆相似煻煨增者謂此增中煻煨沒膝其量寬廣多踰繕那有情遊中纔下其足皮肉與血俱燋爛墜舉足還生平復如本屍糞增者謂此增中屍糞泥滿搓瀨臭澁深沒於人又廣於前煻煨增量於中多有娘矩吒蟲㭰利如針身白頭黑有情遊彼皆為此蟲鑽皮破骨𠯗食其髓鋒刃增者謂此增中復有三種一刀刃路謂於此中仰布刀刃以為大道有情遊彼纔下足時皮肉與血俱斷碎墜舉足還生平復如本二劍葉林謂此林上純以銛利劍刃為葉有情遊下風吹葉墜斬刺支體骨肉零落有烏駮狗撲令僵仆囓首齩足䶗頸擘腴爴腹掐心摣掣食噉三鐵刺林謂此林內鐵樹高聳量過百人有利鐵刺長十六指有情被逼上下樹時其刺銛鋒下上劖刺有鐵㭰鳥探啄有情眼精心肝爭競而食刀刃路等三種雖殊而鐵杖同故一增攝烈河增者謂此增河其量深廣熱醎烈水盈滿其中有情溺中或浮或沒或逆或順或橫或轉被蒸被煮骨皮糜爛如大鑊中滿盛灰汁置麻米等猛火下燃麻等於中上下迴轉舉體糜爛有情亦然設欲逃亡於兩岸上有諸獄卒手執刀槍禦捍令迴無由得出復有獄卒張大鐵網漉諸有情置於岸上洋銅灌其口令吞熱鐵丸眾苦備經還擲河內此河如塹前三似園圍繞莊嚴諸大地獄已說有八熱㮈落迦寒㮈落迦亦有八種何等為八一頞部陀二尼剌部陀三頞哳吒四曤臛婆五呼呼婆六嗢鉢羅七鉢特摩八摩訶鉢特摩此中有情嚴寒所逼隨身聲瘡變立差別想名謂二三三如其次第此寒地獄在繞四洲輪圍山外極冥闇所於中恒有凄勁冷風上下衝擊縱橫旋擁有情遊此屯聚相依寒酷切身膚皮疱裂身戰僵鞕各出異聲瘡開剖坼如三花相多由謗賢聖招如是苦果有說此在熱地獄傍以贍部洲上尖下闊形如穀聚故得包容是故大海漸深漸狹十六大獄皆諸有情增上業感餘孤地獄或多二一各別業招或近江河山間曠野或在地下空中餘處無間大熱及炎熱三於中皆無獄卒防守大叫號叫及眾合三少有獄卒琰魔王使時時往來巡撿彼故其餘皆為獄卒防守有情無情異類獄卒防守治罰罪有情故火不焚燒有情卒者彼身別稟異大種故或由業力所遮隔故一切地獄身形皆竪初同聖語曾聞有以聖語告言汝在人中不觀欲過又不承敬梵志沙門是故於今受斯劇苦彼聞領解生慚悔心後不分明苦所逼故諸地獄器安布如是傍生所止謂水陸空生類顯形無邊差別其身行相少竪多傍本住海中後流五趣初同聖語後漸乖訛諸鬼本住琰魔王國從此展轉散趣餘方此贍部洲南邊直下深過五百踰繕那量有琰魔王都縱廣量亦爾鬼有三種謂無少多財無財復三謂炬針臭口少財亦有三謂針臭毛癭多財亦有三謂希祠棄大勢廣釋此九如順正理然諸鬼中無威德者唯三洲有除北俱盧若有威德天上亦有贍部洲西渚有五百於中有二唯鬼所居渚各有城二百五十有威德鬼住一渚城一渚城居無威德鬼諸鬼多分行竪而行於劫初時皆同聖語後隨處別種種乖訛日月所居量等義者頌曰日月迷盧半五十一五十夜半日沒中日出四洲等雨際第二月後九夜漸增寒第四亦然夜減晝翻此晝夜增臘縛行南北路時近日自影覆故見月輪缺論曰日月眾星依何而住依風而住謂諸有情業增上力共引風起繞妙高山空中旋環運持日等令不停墜彼所住去此幾踰繕那持雙山頂齊妙高山半日等徑量幾踰繕那日五十一月唯五十星最小者半俱盧舍最大者十六踰繕那四洲日月各有別耶不爾四洲同一日月俱時四處作所作耶不爾云何夜半日沒日中日出四洲時等俱盧贍部牛貨勝身隔妙高山相對住故若俱盧夜半即贍部日中勝身日沒牛貨日出若牛貨日中即勝身夜半贍部日沒俱盧日出此略義者隨何洲相對日中月中餘二洲隨應西沒東出第三洲處夜中晝中由是若時勝身牛貨如其次第日中月中爾時光明四洲皆有然光作事在東南洲於西北洲唯明作事俱見兩事在北南洲謂贍部洲見日出月沒見月出日沒謂俱盧洲東勝身洲唯得見日唯得見月謂牛貨洲如是所餘例應思擇何緣晝夜有減有增日行此洲路有別故從雨際第二月後半第九日夜漸增從寒際第四月後半第九日夜漸減晝增減位與此相違夜漸增時晝便漸減夜漸減位晝即漸增晝夜增時一晝夜增幾增一臘縛晝夜減亦然日行此洲向南向北如其次第夜增晝增何故月輪於黑半末白半初位見有缺耶世施設中作如是釋以月宮殿行近日輪月被日輪光所侵照餘邊發影自覆月輪令於爾時見不圓滿理必應爾以於爾時亦見不明全月輪故由是日沒月便出時相去極遙見月圓滿日等宮殿何有情居四大王天所部天眾是諸天眾唯住此耶若空居天唯住如是日等宮殿若地居天住妙高山諸層級等有幾層級其量云何何等諸天住何層級頌曰妙高層有四相去各十千傍出十六千八四二千量堅手及持鬘恒憍大王眾如次居四級亦住餘七山論曰蘇迷盧山有四層級始從水際盡第一層相去十千踰繕那量如是乃至從第三層盡第四層亦十千量此四層級從妙高山傍出圍繞盡其下半最初層級出十六千第二第三第四層級如其次第八四二千住初層天名為堅手持鬘居第二恒憍處第三四大天王及諸眷屬各一方面住第四層堅手等三天皆四王眾攝持雙山等七金山上亦有四王所部村邑是名依地住四大王眾天於欲天中此天最廣三十三天住在何處頌曰妙高頂八萬三十三天居四角有四峯金剛手所住中宮名善見周萬踰繕那高一半金城雜飾地柔軟中有殊勝殿周千踰繕那外四苑莊嚴眾車麁雜喜妙地居四方相去各二十東北圓生樹西南善法堂論曰三十三天住迷盧頂其頂四面各二十千若據周圍數成八萬有餘師說面各八十千與下際四邊其量無別山頂四角各有一峯其高廣量各有五百有藥叉神名金剛手於中止住守護諸天於山頂中有宮名善見面二千半周萬踰繕那金城量高一踰繕那半其地平坦亦真金所成俱用百一雜寶嚴飾地觸柔軟如妬羅綿於踐躡時隨足高下是天帝釋所都大城城有千門嚴飾壯麗門有五百青衣藥叉勇健端嚴踰繕那量各嚴鎧仗防守城門於其城中有殊勝殿種種妙寶具足莊嚴蔽餘天宮故名殊勝面二百五十周千踰繕那是謂城中諸可愛事城外四面四苑莊嚴是彼諸天共遊戲處一眾車苑謂此苑中隨天福力種種車現二麁惡苑天欲戰時隨其所須甲仗等現三雜林苑諸天入中所玩皆同俱生勝喜四喜林苑極妙欲塵雜類俱臻歷觀無厭如是四苑形皆畟方一一周千踰繕那量居中各有一如意池面各五十踰繕那量八功德水彌滿其中隨欲妙花寶舟好鳥一一奇麗種種莊嚴四苑四邊有四妙地中間各去苑二十踰繕那地一一邊量皆二百是諸天眾勝遊戲所諸天於彼捔勝歡娛城外東北有圓生樹是三十三天受欲樂勝所蟠根深廣五十踰繕那聳幹上昇枝條傍布高廣量等百踰繕那挺葉開花妙香芬馥順風薰滿百踰繕那若逆風薰猶遍五十城外西南角有大善法堂三十三天時集詳辯制伏阿素洛等如法不如法事如是已辯三十三天所居外器餘有色天眾所住器云何頌曰此上有色天住依空宮殿論曰從夜摩天至色究竟所住宮殿皆但依空有說空中密雲彌布如地為彼宮殿所依外器世間至色究竟上無色故不可施設如是所說諸天眾中頌曰六受欲交抱執手笑視婬論曰梵眾天等由對治力於諸欲法皆已遠離唯六欲天受妙欲境六欲天者一四大王眾天謂彼有四大王及所領眾或彼天眾事四大王是四大王之所領故二三十三天謂彼天處是三十三部諸天所居妙高山頂四面各有八部天眾中央有一即天帝釋故三十三三夜摩天謂彼天處時時多分稱快樂哉四覩史多天謂彼天處多於自所受生喜足心五樂變化天謂彼天處樂數化欲境於中受樂六他化自在天謂彼天處於他所化欲境自在受樂六中初二依地居天形交成婬與人無別然風氣泄熱惱便除非如人間有餘不淨夜摩天眾纔抱成婬俱起染心暫時相抱熱惱便息唯一起染雖受抱樂而不成婬若俱無染心雖相執抱如親相敬愛而無過失覩史多天但由執手熱惱便息樂變化天唯相向笑便除熱惱他化自在相視成婬如是後三俱一無染成婬樂愛差別如前後二天中唯化資具若異此者俱染不成實並形交方成婬事施設所說顯時不同由上諸天欲境轉妙貪心轉重身觸有殊故經少時數成婬事不爾天欲樂應少於人中隨彼諸天男女膝上有童男童女欻爾化生即說為彼天所生男女初生天眾身量云何頌曰初如五至十色圓滿有衣論曰且六欲諸天初生如次如五六七八九十歲人生己身形速得圓滿色界天眾於初生時身量周圓具妙衣服一切天眾皆作聖言謂彼言詞同中印度然不由學自解典言欲生樂生云何差別頌曰欲生三人天樂生三九處論曰欲生三者有諸有情樂受現前諸妙欲境彼於如是現欲境中自在而轉謂全人趣及下四天有諸有情樂受自化諸妙欲境彼於自化妙欲境中自在而轉謂唯第五樂變化天有諸有情樂受他化諸妙欲境彼於他化妙欲境中自在而轉謂第六他化自在天此欲生三依何建立依受如生現前欲境故依受如樂自化欲境故依受如樂他化欲境故又依所受下中上境故又依受用有罪有勞現前欲境故依樂受用無罪有勞自化欲境故依樂受用無罪無勞他化欲境故樂生三者三靜慮中於九處生受三種樂以彼所受有樂異熟無苦異熟故名樂生此樂生三依何建立依多安住離生喜樂定生喜樂離喜樂故或依三種災所及故或依尋喜樂增上故或依身想異無異故所說諸天二十二處上下相去其量云何頌曰如彼去下量去上數亦然論曰一一中間踰繕那量非易可數但可總舉彼去下量去上例然隨從何天去下海量彼上所至與去下同謂妙高山從第四層級去下大海四萬踰繕那上去三十三天亦如去下海量如三十三天去下大海上去夜摩天其量亦爾如是乃至如善見天去下大海從彼上去色究竟天其量亦爾如是懸遠多踰繕那如明眼人暫見色頃世尊能以意勢神通運身往來自在無礙故佛神力不可思議於下處生昇上見不頌曰離通力依他下無昇見上論曰如四大王天眾昇見三十三天非三十三等天昇見夜摩天等然彼若得定所發通一切皆能昇見於上或依他力昇見上天謂得神通及上天眾引接往彼隨其所應或上天來下亦能見若上界地來向下時非下化身下眼不見非其境界故如不覺彼觸故上界地來向下時必化下身為令下見依地居天已說處量夜摩天等處量云何有說四天如迷盧頂有說此四上倍倍增有餘師言初靜慮地宮殿依處等一四洲第二靜慮等小千界第三靜慮等中千界第四靜慮等大千界有餘師言下三靜慮如次量等小中大千第四靜慮量無邊際齊何量說小中大千頌曰四大洲日月蘇迷盧欲天梵世各一千名一小千界此小千千倍說名一中千此千倍大千皆同一成壞論曰千四大洲乃至梵世如是總說為一小千千倍小千名一中千界千中千界總名一大千如是大千同成同壞中有情類成壞亦同
聖教雖眾要唯有二其二是何謂聲聞藏及菩薩藏教聲聞法名聲聞藏教菩薩法名菩薩藏聲聞藏中所教有二一是聲聞聲聞二緣覺聲聞聲聞聲聞者是人本來求聲聞道常樂觀察四真諦法成聲聞性於最後身值佛欲小如來為說四真諦法而得悟道本聲聞性故今復聞聲而得悟道是故名為聲聞聲聞經言為求聲聞者說四真諦據斯為論緣覺聲聞者是人本來求緣覺道常樂觀察十二緣法成緣覺性於最後身值佛為說十二緣法而得悟道本緣覺性於最後身聞聲悟道是故名為緣覺聲聞經言為求緣覺者說十二緣法據此為言此二雖殊同期小果藉教處齊等以是義故齊號聲聞對斯二人所說之法名聲聞藏菩薩藏中所教亦二一是漸入二是頓悟言漸入者是人過去曾習大法中退住小後還入大大從小來謂之為漸故經說言除先修習學小乘者我今亦令入是法中此即是其漸入菩薩言頓悟者有諸眾生久習大乘相應善根今始見佛即能入大大不由小目之為頓故經說言或有眾生世世已來常受我化始見我身聞我所說即皆信受入如來慧此是頓悟漸入菩薩藉淺階遠頓悟菩薩一越解大頓漸雖殊以其當時受大受處一是故對斯二人所說為菩薩藏聖教雖眾不出此二故龍樹云佛滅度後迦葉阿難於王舍城結集三藏為聲聞藏文殊阿難在鐵圍山集摩訶衍為菩薩藏地持亦云佛為聲聞菩薩行出苦道說修多羅結集經者集為二藏以說聲聞所行為聲聞藏說菩薩所行為菩薩藏地持復言十二部經唯方廣部是菩薩藏餘十一部是聲聞藏故知聖教無出此二此二亦名大乘小乘半教滿教等名雖變改其義不殊今此經者二藏之中菩薩藏收為根熟人頓教法輪已知教之分齊次釋其名今言維摩詰所說經一名不可思議解脫者蓋乃樹經部別名也諸經所以皆首題其名者為示所明法此經以不思議解脫為宗故始標舉但諸經立名不同乃有多種或就法為名如涅槃經波若經等或就人為目如薩和檀須達拏等或就事立稱如枯稻芉經等或就喻彰名如大云經寶篋經等或人法竝彰如勝鬘經等或事法雙舉如彼方等大集經等或法喻俱題華嚴經法華經或人事雙立如舍利弗問疾經等如是非一今此經者人法為名維摩所說是其人名不可思議解脫是其法名法藉人通故須標人法是所顯故須舉法但諸經首列人有四一題說人如勝鬘等二舉問人如彼彌勒所問經等三舉所說人如睒子經薩和檀等四舉所化人如玉耶經須摩提女等今舉說人說者不同有其五種一是佛說二是聖弟子說三是諸天說四神仙等說五變化說此經維摩中聖弟子說然此經中三會差別初會佛說第二會是維摩說第三一會是佛及維摩共說由佛有說故下文言佛說經已大眾歡喜由維摩說故始舉之以不思議解脫之法寄其人故始標舉維摩詰者是外國語此方正翻名曰淨名隨義傍翻名無垢稱良以其人法身體淨妙出塵染內德既盈美響外彰寄名顯德名無垢稱亦曰淨名又復其人內懷真道能權化無方雖不同塵俗而心栖累表即染無污故名為淨亦曰無垢無垢淨德妙出言頑假以名顯令人歸趣顯德之名謂無垢稱言所說者此維摩詰智慧內盈道尊眾聖能以無量大悲方便現居毘耶託疾招問以通法化宣德被人故稱為說經者外國名修多羅此翻名綖聖人言說能貫諸法如綖貫花是故就喻說之為綖綖能貫花經能持緯其用相似故復名經若依俗訓經者常也人別古今教義恒定故名為常經之與常何相閣預以常釋經經者是其經歷之義教之一法經古歷今恒有曰常一名不思議解脫就法以名前約說人已立一稱今後就法更立一號故曰一名不可思議解脫是一名矣此第十地所得無量諸解脫中初解脫門彼維摩詰德充法界隨其化相偏住此門以彰其目今於此經說自所得令人趣求故始舉之然此不思議解脫之門乃是神通化用之本諸佛菩薩證入此門神知永亡取捨心滅直以解脫法門之力能現種種神通化事如如意珠雖無分別而能普雨一切種物諸佛菩薩所得法門例皆同爾不可思者歎深之辭不思據心不議就口解脫真德妙出情妄心言不及是故名為不可思議分別有三一就體論此不思議解脫之門真心為體體絕名言心意不及名不思議二就相說此解脫門諸德為相德窮法界難以限算妙過情分名不思議三就其用此解脫門神通為用體雖妙寂而是緣起作用之性諸佛菩薩證入其中能現無量神通化用毛孔納海芥受須彌種種變現情緣莫測名不思議言解脫者出其法體前言不思議通眾德未知是其何法不思為簡餘德故彰解脫然其解脫亦復漫通故須約前不思以別真德絕累無礙自在故稱解脫分別亦三一就體論真心體淨性出塵染自體無綺故名解脫二就相說羈礙永除淨德無累故曰解脫三就用辨妙用無方所為自在故稱解脫問曰此法名為解脫於彼心慧二解脫中何門所收釋言兼通體則心脫用則慧脫真識之心離染名脫故體是心慧用無為名解脫故用是慧故涅槃中說慧解脫開出五道明知通用悉是慧脫又問此解脫有為無為二解脫中何脫所收義亦兼通體則無為離染寂滅用則有為妙用煩興此舉通名佛國品者就初以列諸經立品大例有三一是從廣如菩薩行品等是彼品初首非菩薩行從其後廣名菩薩行二者從略如下文中觀生品初首少許經文明觀眾生餘者悉非攝廣從略名觀眾生三者當相如下文中弟子品等今言佛國從廣為名若從初略應名序品言佛國者佛如後釋標人別處故舉其佛國猶處也經亦名土又亦稱界安身曰土攝民稱國國土不同分別稱界若論其土有身皆有若說其國統王者有不王者無今就如來統王以彰故言佛國此國實與眾生共居佛窮土實為化之主故偏言耳法身平等實無栖託示化在方故言佛國又復身土雖復平等隨其義門身土恒異故以其平等法門之身還依平等法門之土如海十相亦以相依故云佛國品者品別前品所明異於後品所明後品所明異於前品所明故云品別亦可品者是其品類義留類相從稱為品此經始終品別十四此品建始故云第一此經始終四門分別一就處分別二就會分別三就義分別四就文分別言就處者據今一說次第以論處別唯二一菴羅樹園二維摩詰舍若通維摩一世所說處別眾多言就會者據今一說次第以論會別有三一菴羅會二維摩室三重會菴羅若通維摩一世所說會別無量言就義者此經宗歸不思議解脫之義此不思議解脫之法是法界中一門義也門別雖一而妙旨虛融義無不統無不統故一切諸法悉入其中所攝之法雖復眾多要唯二種一是理法二是行法理謂真如如隨詮異門別種種故下文中或時宣說如法性實際以為理法或說三空或說二諦或二無我不二門等行謂因果因謂法身淨土之因果謂法身淨土之果故下文中具以顯之顯相如何人多麁判初之二會偏明如來淨土因果第三會中偏明如來法身因果細求則通是義云何如初中合蓋現變顯示如來不思議力是法身果寶積讚歎發心願求即法身因寶積復即是顯示淨土因果第二會中從初極盡入不二門廣明如來法身因果香積一品顯示如來淨土因果彼初明果修十修八是淨土因第三會中菩薩行品雙明法身淨土之因見阿閦佛品雙明法身淨土之果彼見釋迦及無動佛是法身果現妙喜界是淨土果故下佛言菩薩欲得清淨佛土學無動佛所行之道下文復言願一切生得清淨土如無動佛明知彼文亦顯淨土此皆為明不思議法寄事顯之所辨雖眾莫不皆成一不思議解脫門矣此不思議法顯證在人二者所謂諸佛菩薩據此一化且就維摩釋迦以顯故下文中初會寄就釋迦以顯後之兩會寄就維摩而以顯之然不思德成之在內內德難彰寄就用相而以顯之顯相云何下初會中令蓋現變案地令淨顯示如來不思議相第二會中借座燈王取飯香積顯示維摩不思議相第三會中掌持大眾往至菴羅遠接妙喜安置此土以顯維摩不思議相此是第三就義分別次第四門就文分別文中細分有其八分相從唯三言其八者三會之中各有序正則有六分經初如是我聞之言是其一部證信通序別以為一佛告舍利汝見妙喜無動不下明其一部流通之義別以為一通餘說八相從三者此之八分要攝唯是序正流通於中進退凡有五階第一偏約維摩現說以為正宗是則從初乃至獨寢一床已來悉為由序善來文殊不來相下是其正宗佛告舍利汝見喜無動不下是其流通問曰初會云何作序由其初會大眾雲集後得告命令往問疾故得為序第二一品現病為由弟子品後因苦起發故故得為序昔來相傳多依此判第二約對維摩一世所說之法悉為正宗是則從初乃至方便現身有疾來悉為由序以其疾故國王大臣皆往問疾下悉為正宗正顯維摩一世所說不思議法令人學故流通如前問曰初會云何為序此義似前因其初會大眾雲集如來告命令往問疾廣顯維摩一世所說故得為序第二品初列人歎德起後所說故亦名序第三通約佛及維摩所說之法悉為正宗是則從初盡偈已來見其由序寶積請後是其正宗正顯所說令人學故流通如前第四通約諸佛菩薩不思議德以為正宗是則從初乃至蔽於諸來大眾判為由序毘耶離城有長者子名寶積下悉為正宗顯不思議解脫德故流通如上第五約對三會別經以別三分是則最初如是我聞以為一部證信通序一時佛在毘耶離下三會別經流通一文備如前判此與華嚴大況相似彼經最初如是我聞是其一部證信通序一時佛在摩竭提下八會別經流通一文外國不來此經科分麁與彼同今即依此最後一判科分解釋就解證信通序之內三門分別一解如是我聞有之所由二解如是我聞達立之意三正解如是我聞之言有之所由者諸經之首何因緣故悉有如是我聞之言阿難立故阿難比丘何因緣立由佛教故佛何故教阿難請故阿難比丘何因緣請阿尼樓駄教故彼何因緣教由見阿難以憂惱故阿難比丘何故憂惱由見如來般涅槃故佛將滅度在於雙林北首而臥阿難爾時以佛將滅在佛繩床後悲號啼泣莫能自勝阿尼樓駄見其悲泣開覺阿難汝是傳法人何不請佛未來世事徒悲何益阿難對曰我今心沒憂海知何所問阿尼樓駄遂教阿難請佛四事一問世尊滅度之後諸比丘等以何為師二問佛滅後諸比丘等依何而住三問惡性比丘云何共居四問一切經首當置何字阿難被教心少惺悟受教請佛佛依請而答一切比丘何為師者當依波羅提木叉為師若我住世無異於此木叉是戒比丘所學故說為師諸比丘等依何住者當依四念何謂四念所謂比丘觀內身修身觀精勤一心除世貪憂如是觀外身內外身身受心法亦復如是是謂比丘所依住處故經說言若住四念名自境界不為魔縛若行五欲名魔境界為魔所縛惡性比丘云何共者梵檀治之若心調伏為說離有無經梵檀是其默不共語一切經首置何字者共者當置如是我聞佛在某方某聚林等由佛教置故有斯言次第二明立意佛本何故教置如是我聞之言為生物信如是之言若為生信言如是者阿難彰己信順佛語導佛所說為如言佛所說為是令他眾生同己生信我聞云何生信阿難自是不足之人若言此法是己所說人多不信由言此法從佛聞故人皆歸信信有何義而為生乎信者入法初門攝法上首凡入佛法要先起信故華嚴中說信為手如人有手至珍寶所隨意採取若常無手空無所獲入佛法者事亦同爾有信心手隨意採取道法之寶若無信心空無所得信有此要故為生之次第三門解釋如是我聞之言先解如是於中初先就人以定後正解釋定之云何昔來相傳就阿難釋所言如者阿難所傳如於佛語故名為如為欲簡去相似之如故復云是如世人言此物似彼得稱為如不妨體非不得言是今言如者不同彼如故須彰是究尋此言乃是就佛非就阿難云何得知如龍樹釋言如是者信順之辭其信順者言是事如是其不信者言是事不如是阿難信順佛語故名佛語以之為如導佛所說以之為是非是阿難自信己語噵己所說為如為是故溫室經初言阿難曰吾從佛聞於如是故知名佛所說為如噵佛所說以之為是但方言不同彼溫室經順此方語是故先噵吾從佛聞後出所聞如是之法餘經多㥽外國人語先舉如是却云我聞定之麁爾解釋云何言如是者阿難噵佛所說之法如於前事故名為如說理如理說事如事說因如因說果如果如是一切如法之言是常道理故名為是乖此之言名為非故如法之言得稱為是此約法解若約人論阿難噵佛所說之法如過去佛所說不變故名為如如諸佛說是正非邪故復言是準涅槃經釋如來義亦有此相言我聞者阿難對彼未來眾生陳己飡說故曰我聞聞實是耳得言我諸根之別皆我用具是故就主說言我聞法中無人何處有主而言就主說我聞乎釋言法中雖無定主非無假名綰御眾生故得就之宣說我聞故涅槃云譬如四兵令以成軍雖無定主亦得稱言我軍勇健我軍勝彼此亦如是故得稱我問曰阿難得理聖人以何義故同凡說我釋言阿難雖復說我不同凡夫云何不同說我有三一見心說我謂諸凡夫我見未亡我見心中稱說有我二慢心說我謂諸學人見使雖言慢使猶在我慢心中稱說有我三隨世流布宣說有我謂無學人見使久除慢使亦盡隨世流布所以說我阿難常於結集法時身居無學直是隨世流布說我非見非慢故不同凡問曰無我真諦有我世諦無我是勝有我是劣何不從勝宣說無我就劣說我化我眾生法須如是若不說我何由可得標別彼此令人識知故須說我是故乃至佛對眾生亦常說我上來明期證信通序下次明其三會別經盡此品來是期初會方便品下是第二會菩薩行品下是第三會三會何異異有三種一由序異初會之中佛眾雲集而為由序第二會中維摩現病以為由序第三會中維摩持眾往至菴羅而為由序二明法異法義眾多難可具論大約麁分唯因與果因異有二一約人分別前之兩會為化娑婆穢土眾生專教求淨所修所行專求淨土後之一會為化眾香淨土菩薩專教隨染不盡有為不住無為二常法分別初會之中直出法體未辨修相後兩會中明修成相於中前會教修趣寂破捨有無趣入不二第三會中從寂起用不盡有為不住無為是其用也因異如是果異如何先就身論後就土說身中初會明應身果下寄寶積歎而顯之始在佛樹力降魔等悉是應也第二會中明報身果宣說佛身從於無量功德生故第三會中明法身果如下文說觀身實相觀佛亦然我觀如來前際不來後際不去如是等也細實兼通麁分且然若論其土初會寄就釋迦顯淨土第二寄就香積如來辨淨第三會寄就無動如來彰淨初寄釋迦即染彰淨明淨土體第二寄就香積如來染外彰淨明淨土相第三寄就無動如來取之置此彰淨隨染明淨土用法異如是細求兼通非全一向三利益異三會之中得益人別就初會中先序後正序正不定進退兩判一唯取如來所說為正是則從初盡偈已來通判為序偈後為正因請正說淨土因果序中有二一佛眾雲集二毘耶離有長者子名寶積下現相起發蓋中普現十方佛國起後所說淨土因果二通攝如來所現神變不思議德悉以為正是則從初盡蔽大眾判為由序從寶積等獻蓋已後悉為正宗正顯如來不思議解脫之德準勝鬘經歎佛章後齊為正宗此亦應然序中有三一明佛化主二從與大比丘已下辨其徒眾三彼時佛與無量眾下總明佛眾雲集所為前中有三初言一時明佛化時第二佛標列化主第三在毘耶下彰其化處釋一時中先序異說次辨過非後正議異說如何昔來相傳傳言佛說時阿難聞時更無先後簡去傳聞成上我聞故云一時異說如是次辨過非先以事驗後引文證事驗如何如經說阿難是佛得道夜生如小乘中佛成道已過六七日即便說經何難爾時猶在懷抱身不豫會佛成道已過二十年方始出家三十年後方為侍者自斯已前所說諸經多不親聞雖不親聞而所集經亦云一明知一時非簡傳之辭又小乘中不得說言阿難是權何由得言說聽一時人復反徵云何得知阿難是佛得道夜生將來破我為證此義須知阿難立字因緣阿難陀者是外國語此名歡喜歡喜之名三因緣立一過去因緣如經中說釋迦過去行菩薩道時作一陶師名曰大光值過去世釋迦文佛父名淨飯母名摩耶侍者弟子名曰阿難國土眷屬如今無別因即發願願我當來成得佛道還如今佛由斯本願今得成佛故今侍者還字阿難二現在因緣阿難比丘面貌端正世人見者莫不歡喜故字歡喜是故經中讚歎阿難面如滿月目若青蓮佛法海水入阿難心三父母立字因緣與字歡喜喜時生故何者喜時所謂如來得道夜時如來十九踰城出家既出家已五年習定六年自餓身極羸瘦父王遣人恒往瞻伺知極微惙常恐不全菩薩後時知餓非道受食乳麋欲取正覺魔作是念若佛道成空我境界曼道未成當敗其志遂卒官屬十八億萬持諸苦具來怖菩薩菩薩于時入勝意慈定令魔眷屬顛倒墮落魔既被降便作是念菩薩力大非我能勝當惱其父遂便往詣淨飯宮上唱如是言悉達太子昨夜了矣王時聞已從床而墮良久乃甦更為傷歎念子在家當為輪王何期出家空無所拔未久之間菩提樹神以佛道成復持天華慶賀父王當成佛時天雨妙華而為供養故持慶王其時亦往淨飯宮上唱如是言大王當知地天太子昨夜明星出時降魔兵眾成佛得道王時生疑向者有天言我子死今復有天云子成道何者可信菩提神曰我言可信向者是魔故相惱耳我是菩提樹神以佛於我樹下得道故相慶賀王時作念我子在家當為輪王今日出家為法輪大王彼此無失自者聞死今忽聞活一重大喜復聞道成兩重大喜未久之間王弟斛飯夜生阿難寅抱詣王弟於昨夜生此一男王時對曰我子成道汝復生男眾慶并集與字歡喜以斯準驗定知阿難成道夜生阿難既是得道夜生何由得言說聽一時事驗如是次以文證佛初成道在波羅捺仙人鹿苑為五比丘轉四諦法名轉法輪經佛滅度後阿難比丘先集此經將集此經先昇高坐說偈自言佛初轉法輪爾時我不見如是展轉聞佛遊波羅捺為五比丘眾轉四諦法輪彼經之中道己傳聞復言一時明知一時非簡傳之辭辨非如此次顯正義言一時者就佛解釋為化之辰目之為時於佛一代化時眾多為簡餘時是故言一一時之言經中大有如涅槃說我於一時在加尸國我於一時在恒河岸我於一時在尸首林我於一時在王舍城如是非一今言一時共彼相似云何得知一時從復非是屬前準依地經所以得知華嚴大本十地品初云言爾時佛在天中龍樹別傳改爾為一爾時之言不可成上改爾作一寧不屬下云言佛者標列化主佛天竺語此翻名覺覺有二義一者覺察二者覺悟言覺察者對煩惱障煩惱侵害事等如賊唯聖覺知不為其害故名為覺此之一義如涅槃釋言覺悟者對其智彰無明眠寢事等如睡聖慧一起朗然大悟如睡得寤故名為覺所對無明有其二種一是迷理性結無明迷覆實性翻對彼故覺知自實如來藏性從本常寂無為不動故名為覺二事中無知迷諸法相翻對彼故覺知一切善惡無記三聚之法故名為覺故地持言於義饒益聚非義非非義饒益聚平等開覺故名為佛義益善義利人故非義不善不利人故非非義是無記於此悉知故名為佛既能自覺復能覺他覺行窮滿故名為佛云言自覺簡異凡夫噵言覺他簡異二乘覺行窮滿別異菩薩是故獨此得名為佛下彰化處在毘耶離就通舉之此翻名為廣博嚴事菴羅樹園隨處別指人謂此園饒菴羅樹名菴羅園事實不爾蓋乃從其園主彰名有女從於菴羅樹生即呼以為菴羅樹女與經中說㮈女相似此園是其菴羅女園從主作名名菴羅園佛至其國此女捨園造立精舍故仍本名名菴羅園遊化更中目之為在法身平等實無栖託示化有方是故言在上來明佛下列其眾眾別細分有其十七一聲聞眾二菩薩眾三梵四釋五餘天眾龍鬼八部通前十三人眾之中四部差別通前十七相從為五一聲聞眾二菩薩眾三是天四鬼神眾五是人眾要攝唯二聖與凡前二是聖後三是凡聖中先列聲聞之眾後列菩薩諸經多爾何故而然汎解有四一近遠分別二形相分別三就德分別亦云約教四多少分別言近遠分別者聲聞弟子多近如來故隨近先列菩薩不爾在後而列何故聲聞偏多近佛菩薩不近解有兩義一聲聞弟子習道未久雖得聖果進止威儀常須佛教為是近佛是故如來乃至涅槃常為制戒如制聲聞不食害等又如律中制阿那律不聽與其女人同宿制婆伽隨不聽飲酒如是等輩雖得聖果須佛教制故多近佛近故先列菩薩之人久閑道法不假佛教故不近佛以不近佛在後而列二聲聞弟子現蒙佛度捨凡成聖荷恩深重雖得聖果常隨如來圍侍供養菩薩之人雖荷佛恩攝化眾生利物為事故不近佛為是後列此是第一近遠分別次第二門約形分別聲聞之人同佛出家執持威儀形相似佛世共尊敬為是先列菩薩隨化形儀不定或道或俗先列人怪故後列之次第三門約德分別亦得名為約教分別如龍樹釋教有二種一顯示教彰相隱實二祕密教翻相顯實顯示教中宣說羅漢及辟支佛同佛漏盡宣說菩薩現行煩惱不斷諸結於此教中若聞菩薩在羅漢上人多驚怪以是義故先列聲聞後列菩薩若依甚深顯實之教菩薩德尊理須在先聲聞行卑宜須後列如華嚴經次第四門多少分別如涅槃經一切諸眾少者先列聲聞眾少為是先列菩薩眾多是故後列此後一義居在涅槃今此文中先列聲聞後列菩薩具前三義就聲聞中先標眾別後列其數與大比丘是標眾也約佛辨眾以身兼彼目之為與大者歎辭外國語名曰摩訶此翻有三一者是多眾數非一如世多人名為大眾此通凡聖二者勝勝過餘眾於諸異學最殊勝故此亦該通三翻名大曠備高德過喻近學今言大者義當第三言比丘者是外國語義翻有五一名怖魔就始彰名初出家時魔心戰怯故名怖魔比丘出家何關魔事乃令魔怯魔性妬弊懼他勝己又恐其人出家之後化他同出空其境界為是戰怯二名乞士既出家已無所貯畜乞求自活三名淨命於乞求時正命乞求離五邪命故曰淨命五邪命法如龍樹說道品義中具廣分別此之兩名據中以立四名淨持戒精持禁戒無所毀犯五名破惡以持戒故能離諸過此後兩名據終以立非一稱眾八千人俱彰其數也略無歎德何故而然大教有二一漸二頓若論漸教藉少而入須歎聲聞語其頓教不由小入故不歎小此經頓教不藉小入為是不歎次列菩薩文別有五一標別其眾二辨其數三歎其德四列其名五總結初言菩薩標別眾也外國名菩提薩埵翻譯之者不殊煩廣菩下去提薩下略埵直云菩薩此方翻之名道眾生菩提名道薩埵眾生良以此人內心求道備有道行以道成人名道眾生若爾聲聞緣覺皆求道竝有道行同以道成以何義故不名菩薩釋言賢聖名有通別通則義齊涅槃說乃至須陀亦名菩薩求索盡智無生智故亦名為佛正覺共道不共道故但今為分賢聖之別隱顯異名等分賢聖何故獨偏名菩薩解有三義一就願心望果解釋唯此眾生求大菩提餘悉不求是故獨此名道眾生故地論言上決定願大菩提獨言菩薩故二就解心望理解釋凡夫著有二乘住無有無乖中不會中道是故不得名道眾生唯有菩薩妙捨有無契會中道是故偏得名道眾生三就行分別入佛法中有三門一教二義三者是行教淺義深行為最勝聲聞最劣從教為名故號聲聞聲者是教飡聲悟解故曰聲聞緣覺次勝從義立目緣者是義於緣悟解故名緣覺菩薩最上從行立稱以能成就自利利他俱利之道故名菩薩故地持言聲聞緣覺但能自度菩薩不爾自度度他是名道勝以道勝故名道眾生三萬二千辨其數也眾知識下歎其德也初無別歎如是一切功德具足總以結歎菩薩德度非別不彰故先別歎非別能盡故復宜須總結顯多別中初先歎其所成自分功德近無等下歎其所修勝進功德自分先成是故先歎勝進後起為是後歎己所成處名為自分仰習之所說為勝諸經歎德多依此二前自分中文別有三一明其人行德顯著為眾知識二名聞下明其成行德寬廣名聞十方三名稱高下明其所成行德殊勝名稱高遠就初段中先明其人為眾知識大智本下辨其行德成前知識就初段中眾知識者謂知其德識其形也亦可下人咸共聞知上人同識就下辨德成知識中先明自利為護法下明其利他行能益己名為自利行能兼潤說為利他諸經歎德多皆依此前自利中大智本行皆成就者直歎行成佛威建立明成所以由佛威神教化建立所以成就亦可前句歎其行成佛威建立歎其德就就前句中言大智者是佛智也佛慧深廣故名大智言本行者約果顯因菩薩所修能為佛因故名本行斯具名皆成就就後句中諸佛威神諸佛神力名佛威神菩薩修成名為菩薩之所建立始起名建功德曰立下利他中為護受法明能護正能師子吼明能摧邪亦可初句為護受法利他方便軌則名法法能遮防名為法城為護此法不令他人違謗毀滅故須受法護法之相如涅槃經金剛身品說又如地經說護有三一護教法於佛教法書寫讀誦為他宣說書寫讀誦自行護持為他演說外他護持二護證法自證教他自證自護教化他護三護行法自依修行他修行時有諸障難攝護救濟此之三護皆須知法故須受持飲法稱受慍守名持所持非邪故云正法能師子吼正明化他借喻名法所說決定心無性懼如師子吼說能摧邪如師子吼說能寤寐如師子吼說能安立如師子王能安群輩如師子吼說能教告如師子王教告諸子名師子吼如涅槃說師子吼者為十一事如來是也菩薩亦然不可具列自下第二彰其德廣名聞十方於中初先舉名顯德寬廣故名十方名稱號等有何差別通釋是一隨相別分非無差異異相如何顯體為名標德為稱名稱外彰號令天下說之為號今言名者通相言耳由名矣大十方共聞眾人不下辨德顯名於中亦二自利利他先明利他悉已淨下明其自利前利他中初明教正降伏魔下明其摧邪前教正中眾人不請友而安者為化始也不待物請強為非友化令住正名友安之解有兩義一所化眾生無機感聖名為不請菩薩彊化為作因緣名友安之二所化眾生雖有道機無其樂欲不知求聖名為不請菩薩隨機而為彊化名友安之紹隆三寶使不斷絕為化終也其義云何如華嚴經明法品說彼有三憣其一憣能令眾生發菩提心是故能令佛寶不斷開示演說十二部經深妙法藏是故能令法寶不斷受持一切威儀行法是故能令僧寶不斷第二憣中讚歎大願是故能令佛寶不斷分別顯示十二緣起甚深之義是故能令法寶不斷修六和敬是故能令僧寶不斷第三憣中下佛種子於眾生田生正覺牙是故能令佛寶不斷護持正法不惜身命是故能令法寶不斷善御大眾心無憂悔是故能令僧寶不斷此之三憣亦有階降初下次中第三最上先就佛寶以顯不同第一憣中令生發心標果令求此為初始第二憣中讚大願者讚起行願令人修行此以為中第三中下佛種子於生田者化人成行此為最上化人成行堪為佛因名下佛種於生田矣次就法寶以顯不同第一憣中開示演說十二部經宣通教法第二憣中分別顯示十二緣起辨釋理法第三憣中護持法者興建行法教淺義深行為最勝次就僧寶以辨階降第一憣中受持一切威儀法者僧行方便第二憣中修六和敬行成不乖第三憣中善御大眾德成攝他此亦初下次中後上以此教他傳學不息故令三寶永不斷絕上來教正下明摧邪先除眾魔後制外道魔羅胡語此云殺者害人善故汎論有四或廣說八言其四者一煩惱魔謂貪瞋等一切煩惱能害善法二者陰魔謂五陰身共相摧滅三者死魔能壞命根四者天魔於彼第六他化天上別有魔天好壞他善四中初一是生死緣中間陰死是生死果此之四種大小通說所言八者如涅槃說前四種上更加無為四倒之心合為八也無為四倒能壞大乘常樂我淨四種正解故涅槃中說之為魔小乘法中未以為患故多不說又此通亦煩惱中收故諸經中多亦不說魔法如是通論此八竝須降伏何故如是煩惱陰死無為四倒妨違自行故須降伏伏法不同彼煩惱魔小乘多用諦觀降伏大乘多用空慧降伏陰魔小乘多用無餘涅槃得滅捨故大乘多用常住法身無為四倒於大因中正解降伏於大果中菩提涅槃真德降伏天魔一種妨於自行亦妨化他故須降伏用法不同自行因中正智降伏知邪不從彼自退故自行果中十力降伏十力固牢不為魔邪所傾動故自行如是化他之中用法不定若在因中自身降魔多用神通教他降魔多用神呪彼無神通能降伏故若在果中自身降魔多以慈心教他降魔亦用神呪彼無慈力能降伏故降魔如是今就利他偏降天魔菩薩自降多用神通下制外道法外妄計斯稱外道此亦妨於自行外化並須制伏但隨行別用法不同自行因中正見降伏正見道理不從邪故自行果中無畏降伏外道邪智難佛無德如來有德於彼不怯能降伏故自行如是化他純用四辨降伏四無礙辨廣知法義能難論故今就化他四辨摧邪名制外道上來利他不明自利於中初先明其斷德心常安下明其行德前斷德中悉已清淨明其攝治永離義等彰其離障又悉清淨明離惡業正習斯亡名悉清淨永離蓋纏明無煩惱蓋謂五蓋貪欲瞋恚睡眠掉悔及疑是也廣如別章亦可一切諸煩惱結通名為蓋蓋眾生故蓋淨心故纏謂十纏無慚無愧睡眠悔慳嫉掉眠忿及覆是其十也亦如別章亦可一切諸煩惱結通名為纏纏眾生故纏傳心故於此蓋纏正習斯亡故云永離下行德中文別有二一隨德別歎二布施下隨位別歎前隨德中心常安住無礙解脫空解脫也亦可安住一切法界無礙解脫此即十地解脫大也念謂正念念門不同或說三種念佛法僧或說四種身受心法又如地論上念同法功德求義亦是四也或說六種念佛法僧戒施及天如涅槃釋或說八種如龍樹說前六種上更加二種一念出入息繫心住於數息法門二者念死常修死相或說十種如大智論摩訶衍品說前八種上更加二種一者念滅念彼涅槃無為寂滅起意趣求二者念身自念己身無常苦空無我不淨修行厭離或說十一如地經說念佛法僧念菩薩行念菩薩波羅蜜念十地念不壞力念無畏念不共法乃至不離念一切智廣則無量菩薩悉念定者所謂九次第定八禪滅盡是九定也亦可一切所得三昧悉名為定此即十地三昧大也言總持者是陀羅尼此即十地大陀羅尼言辨才者四無礙辨知法辨了名之為辨又說辨了亦名為辨言辭才巧故名為才念念常現故云不斷又說無間亦言不斷上來第一隨德別歎人言此歎地前功德當應不然歎地前行多不舉此勝上功德自下第二隨位別歎初地至十地德何故須然菩薩住於一地之中普攝一切諸地功德故歷諸位而以歎之言布施者初地功德言持戒者二地功德言忍辱者三地功德言精進者四地功德言禪定者五地功德言智慧者六地功德六度之義廣如別章此應具論今釋名言布施者以己財事分布與他名之為布惙己惠人目之為施言持戒者胡名尸羅此方正音名為清涼三業炎非焚燒行人事等如熱戒能防息故號清涼此清涼行有能禁防止息之義故復名戒堅守名持言忍辱者他人加惡名之為辱於辱能安說之為忍言精進者陳心於法名之為精精心務達說以為進言禪定者禪那胡語此翻名為思惟修習上界靜法審觀方成名思惟修又亦名為功德叢林此乃從其所生為名能生多德是故為功德叢林言智慧者照見名智觀達稱慧此六經中名波羅蜜是外國語此名度又亦翻之名到彼岸所言度者地持論中說有三義一者時度此之六行種性已上度三阿僧祇方始成滿二者果度此六能得大菩提果三自性清淨度此六能得破情相到法實際具此三義故名為度言到彼岸者如龍樹說解有三義一能捨離生死此岸到於無上涅槃彼岸同前果度二能捨離生死涅槃有相此岸到於平等無相彼岸與前自性度義相似三能捨離六弊此岸到於六度究竟彼岸名到彼岸因修至成故名始修為能到矣具此三義名到彼岸此六同時隨位且分檀寄初地乃至波若在第六地如地經說及方便力無不具足七地功德七地修習十方便慧發起勝行名方便力無不具足逮無所得不起法忍八地功德逮謂及也亦曰至也無生所得者理中無淨可得此諸菩薩破去情相到無得處是故名為逮無所得不起法忍猶是經中無生法忍由逮無得是故便成不起法忍不見淨法可生起故已能隨等九地功德已能隨順轉不退輪是九地中說成就矣謂能隨生轉妙法輪久堪化益故曰已能化順物機名為隨順說授名轉不退輪者經中或說三業為輪或復宣說佛法為輪今此所論名為輪者如彼轉輪聖王輪寶能摧剛強轉下眾生上昇虛空佛法如是能摧眾生惡不善法轉下眾生上入佛道故名為輪一得永住故故不退善解法相是九地中智成就也知眾生根是九地中入行成就蓋諸大眾得無畏下十地功德蓋諸人眾得無所畏利他功德十地學窮故蓋大眾起說不怯故得無畏功德已下明其自利功德智慧以修心者妙德嚴心功者是其功德莊嚴智慧是智慧莊嚴此二莊嚴廣如別章此應具論然今且可釋其名字其功德者亦名福德福謂福利善能資潤福利行人故名為福是其善行家德故名福德如清冷等是水家德功謂功能善有資潤利益之功故名為功還是善行家德故名功德言智慧者依如毘曇決斷名智對諸忍故若依成實無著名智別想識故通相以論知法名智觀達稱慧此智與慧通釋一物隨義別分非無差異異相如何依如地持知世諦者名之為智知第一義說以為慧故彼文言於一切法部分知者名智波羅蜜於第一義開覺名波若波羅蜜涅槃亦然若依地論證第一義名隨智者了達教法名隨慧者皆德無傷此二經中名為莊嚴亦名律儀亦曰助法亦復說之為菩提具言莊嚴者如涅槃說能嚴行人故曰莊嚴又復諸行共相莊飾亦曰莊嚴如莊嚴具眾寶間錯言律儀者如地持說此二內調故名為律令法稱儀言助法者望果為言資順菩提故云助法能為佛因故復說之為菩提具依此二行修練己心故曰修心相好已下勝相嚴身表德名相愜情稱好用此莊形故曰嚴身相好嚴身過餘世報名色第一不假餘瑩故捨世間所有飾好自下第三彰德殊勝故名高遠於中先舉名稱高遠顯德殊勝名聞上徹名為高遠高遠如何踰於須彌踰謂過世須彌胡語此名妙高山亦名安明山舉高三百三十六萬里縱廣亦然四寶所成六萬諸山而為眷屬深信堅下辨德顯名於中有三一明其信二深入緣起下彰其解三無有量下顯其行此三分中皆利自他就初分中深信堅固猶若金剛是其自利決定名信信門不同或說為二如地經說信菩薩行及諸佛法或分為三信佛法僧或說四種信佛法僧及以信戒如成實論說或說八種如地持說信佛法僧即以為三信佛菩薩神通之力通前為四信種種因果是其世諦信真實義是其真諦通前為六得義為七得方便八無上菩提名為得義一切菩薩所修學道名得方便隨別細分亦可無量愍厚曰深難壞稱堅此是法說猶如金剛喻以顯之下明利他法寶普照而雨甘露明真能益法寶普照慧法教人聞思修等三慧之法名之為法此法可珍又能照曜故說為寶隨機等示故名為普開曉明心除其闇彰說之為照而雨甘露功德教人世間甘露能除燋渴功德善法能潤行人故名甘露授之稱雨此明能益於眾言音微妙第一彰其能說說前法時能宣吐也謂於世俗言音之中最為第一第二解中深入緣起斷邪見等是自利行入深緣起明其攝治觀窮曰深解順名入言緣起者謂十二緣經名因緣亦稱緣起亦曰緣集藉因託緣諸法得生故名因緣法藉緣起故曰緣起法從緣集故稱德集名字是何謂從無明乃至老死云何深入因緣之法唯真不生單妄不成真妄和合方得集起於中開合廣略不定或分為二唯真與妄據妄統攝十二因緣皆妄心起名之為妄據真統收皆真心起說以為真或分為三一事緣起十二因緣皆從六種事識所為二妄緣起據妄統收十二因緣皆是七識妄相心作如夢所見故經說言三界虛妄皆一心作妄心作矣三真緣起據真統攝十二因緣皆真心作如波水作此如地經六地中說故彼經言十二因緣皆一心作謂阿梨耶真心作矣細分有六於前事識因緣之中義別有二事相因緣三世流轉非我我所如毘曇說二虛假因緣十二因緣皆是名用虛假之有無有自性如成實說於前妄識因緣之中義別亦二一妄相因緣十二因緣皆是虛約妄相之有如化如炎無相為相相即無相不但無性相亦叵得二妄想因緣十二因緣皆妄心起心外無法如夢所覩但是心見心外無法於前真識因緣之中義別亦二一真用因緣如來藏性不染而染起十二緣故經說言如來藏性是其一切善不善因能遍興造一切趣生猶如伎兒變現眾趣又經亦言即此法界輪轉五道名曰眾生此等皆是真用因緣真體因緣如來藏性是因緣體名因緣而此因緣相良以真實如來藏性是緣體故經中宣說十二因緣以為佛性見十二因緣名為見佛見法見僧因緣如是此諸菩薩皆能窮達故曰深入此明攝治下明離障斷諸邪見正使永亡五見非一說以為諸法外推求名為邪見見實除捨目之為斷有無二邊無復餘習殘氣亦盡由證因緣非有無性故使有無二邊之見永無餘習下明利他演法無畏猶師子吼自心不怯其所講說為如雷震說能益物又演無畏說能摧邪講如雷震語能生善前中初言演法無畏法說利他依大智論菩薩別有四種無畏一總持無畏於法廣知不畏屈短二知根無畏明了諸根隨而授化不具違失三斷疑無畏隨問能決不懼不堪四益難無畏隨難能通不懼屈滯如師子吼喻以顯之後中講說利他如雷喻顯天雷一動卉蓻生牙法音一闡道根普長故取為喻第三行中初無有量已過量者明其自行行德深廣無有分限故曰無量非是世人算數能及故曰過量又非世人算數能及名為無量超出世人算數之限故曰過量集眾法下明其利他集眾法寶如海導師攝他方便法如珍寶門別非一名眾法寶導人趣求名集法寶如海導師喻以顯之海中導師導人採寶菩薩如是導人求法故取為喻了達已下化德成就先知法藥後知眾生知法藥中了達諸法知世諦也了達深義知真諦也知眾生中言知眾生往來所趣知過未也知過去因名為知往知未來果名來所趣及心所行知現在也其知現在心行善惡而教化之上歎自分下歎勝進於中先明修法身行無量功德皆成就下修淨土行此二之中各利自他修法身中先明自利關閉已下明其利他前自利中近無等等明修至果佛比餘生名為無等佛佛道齊故復言等剋證不遙故名為近佛自在慧辨出等佛智無礙故曰自在十力無畏十八不共顯自在慧言十力者一處非處力二者業力三者定力四者根力五者欲力六者性力七者至處道力八宿命力九天眼力十漏盡力義如別章此應具論四無畏者一一切智無畏二漏盡無畏三能說彰道四能說盡苦道備如後釋所言十八不共法者毘曇宣說十力四無所畏大悲三念處以為十八依大品經別有名字三業無失無異想無不定心無不知已捨是其初六欲無減精進無減念無減智慧為減解脫無減解脫知見無減是其中六三業隨慧行了達三世是其後六亦如後釋下利他中關閉一切諸惡趣門自無惡因三塗修羅是其惡趣諸業煩惱通人趣入名惡趣門聖道遮防稱曰關閉而生五道以現其身隨物現受三塗人天是其五道若分修羅道別有六初入名生終出稱現為大醫下隨生攝益為大醫王療治眾病總明化益能治曰醫自在名王醫王中勝故名為大下別顯之應病與藥量宜授法貪教不淨瞋教慈心如是等也令得服等筋物修習令得服者教起聞思攝受法也令得行者教使依法起修行也下淨土中先明自利無量功德皆成就者淨土因成如下文說無量佛土皆嚴淨者淨土果就自報離染名之為淨又用自在亦名為淨淨滿法界故曰無量下明利他其見聞者無不蒙益親近益也見形聞名皆得益也諸有所作亦不唐捐順行益也唐謂虛捐謂棄無有順行虛然唐去世名不唐捐上來別歎如是一切德具足總以結歎言皆具者解有兩義一就人以論所列菩薩齊具前德故云皆具二就德而辨於前德中無不備之故云皆具次列其名菩薩眾多文中具列五十二人菩薩之名皆依德立言等觀者多觀真諦平等法也不等觀者多觀世諦差別法也等不等者二諦通觀此約慧別定自在王依定立稱此前約行其法自在及與法相約法以別如是等也如是菩薩三萬二千第五總結上列聖眾下列凡眾於中初先列其天眾次列鬼神後列人眾鬼神是其天之輔從次天以列天中初先列其梵眾次列帝釋後列餘天梵中初言萬梵天王列數辨眾此皆應是初稱梵王尸棄列名此云頂髻蓋乃是其偏髮梵王下言螺髻應是其人從餘天下辨其來處此言稍略若具應言從餘四天下上來之詣佛所至聽法所就帝釋中復萬二千舉其數也天帝辨眾帝猶主也忉利天主名為天帝亦從餘天還彰來處在會所至下列餘天噵言并餘大威力者辨前兼後故說為并謂欲界中餘天眾也次列鬼神龍是畜生於中具有四生差別有大神德能來聽法故今列之夜叉是輕捷鬼也乾闥婆者是天樂神亦鬼道攝阿修羅者人釋言名不酒神不知是非或云劣天依如毘曇修羅唯鬼依法念經有鬼有畜如彼羅睺阿修羅王是師子兒體是畜生依伽陀經有天鬼畜三種差別修羅凡有五地之別一在地上眾相山中如地經說勢力最下二須彌山北大海之下二萬一千由旬有脩羅王名曰羅睺統領無量阿脩羅眾三羅睺下復過二萬一千由旬有阿脩羅王名曰勇健四勇健下復過二萬一千由旬有阿脩王名曰華鬘五華鬘下復過二萬一千由旬有脩羅王名毘摩質多亦統領無量阿脩羅眾毘摩之母本從天生故名劣天劫初成時有諸天女來海中洗浴水觸其身遂失精氣流在水中成一肉卵逕八千歲乃生一女有九百九十頭頭有千眼有九百九十九口口有四牙牙上出火猶如礔礰二萬四千九百九十九脚此女後時在海浮戲水精入身生一肉卵逕八千歲生毘摩質多有九頭頭有千眼口中出水有九十九手脚唯有八其形四倍大於須彌純食淤泥及與藕根多與天諍如法念說迦樓羅者是其鳥神於中有其金翅之鳥純食諸龍有四生別有化生者食四生龍其胎生者食三生龍除其化生其卵生者食二生龍除化生除胎其濕生者唯食濕生此四天下有一化生迦樓羅王名曰正音受八千歲日別噉食一大龍王五百小龍繞四天下周而復始次第食之命終時諸龍吐毒不復能食飢火所燒聳翅直下至風輪為風所吹而復上來往還七返無處停足遂至金剛輪山頂命終以食諸龍身肉毒氣遂發猛火其難陀龍王及跋難陀龍王恐燒寶山遂降大雨渧如車軸以滅其火身肉消敬唯有心在大如人脾純青瑠璃輪王得之用為珠寶帝釋得之為結中珠緊那羅者此名疑神體是畜生形狀似人面極端正頂有一角人見生疑不知為人為鬼為畜故曰疑神此亦是天之樂神摩睺羅伽是腹行神世人相傳是魔神也下列人眾比丘如上尼猶女也優婆塞者名為善宿男懷善而居亦云近善住亦云清信士優婆夷者如前姨猶女也上來第二列其從眾彼時下第三大段明其徒眾雲集所為於中初明佛與諸眾圍繞說法說何等法文中不辨不知說何下明如來於眾獨勝譬如須彌顯於大海喻說顯勝高顯獨出在於大海名顯于大海蔽於諸眾合以顯勝上來由序自下約對不思議德悉為正宗如勝鬘經歎佛功德正宗所收此亦應然無勞致疑此正宗中文別有二一因寶積獻蓋如來顯示不思議德令人願求二寶積說偈已下因寶積啟請如來宣說淨土因果令人習學前即是法身因果後即是其淨土因果初之一段望前為正宗望後仍有起發之義故亦名序由其蓋中現十方國起後所說淨土因果故得名序於中有三一寶積等獻蓋為由第二如來合蓋現變三寶積等覩之敬歎以顯願求初中爾時獻蓋時也當爾佛在菴羅園時次舉獻人毘耶離城出其生處有長者子標別其人名曰寶積論其名諱與五百等兼列其眾下明獻蓋持蓋詣佛獻奉方便各以其蓋共供養佛正明獻蓋第二如來現變之中先合為一次廣合大後於蓋中廣有所現前合一中佛威神者明合所由此不思議解脫之力說為威神約通而辨是約通力非餘通等通有幾種而言非餘通有四種一如意通運變自身大音普遍二者幻通轉變外事三法智通通達諸法四聖自在通能於苦中生樂想於樂法中生於苦想苦樂法中生不苦不樂想如是一切不隨緣變名聖自在今轉外事故是幻通何故悉受合之為一為令施者眾聖滿足故悉受之為成一用故合為一如佛初成受四王鉢合之為一又欲顯示不思議力故合為一次廣令大遍覆三千大千世界如經說一四天下有一須彌四大海水鐵圍圍繞以為一界數之至千名小千界小千為一數復至千名中千界中千為一數復至千名為三千大千世界此三千世界同時成壞故合為一名世界剎數此至於恒河沙數名世界性此性為一數復至於恒河沙數名世界海海復為一數至於恒河沙數名世界種種復為一數之至於恒河沙數名一佛界依如華嚴如是轉增凡有十重最後名為世界須彌今言三千一剎為言下明所現所現有二一現此界二又十方下現他方事現此之穢令人同厭現他方淨使人同忻現此界中事別有五一現地相廣長悉現二現諸山三現眾水四現日月星辰等事五現諸天龍神宮等現他方事言少可知自下第三明寶積等覩前神變敬歎發心於中初先明諸大眾讚歎禮敬爾時大眾舉敬歎人覩佛神力敬歎所由歎未曾有口業歎也合多為一廣小令大普現諸事昔所未見名為未有合掌禮等身業敬也觀佛無厭故目不捨下明寶積說偈廣歎先舉歎人佛前歎處偈頌歎相何故偈歎解有兩義一偈言要略少字之中能攝多義寶積今欲以其略言攝佛廣德故須偈頌二偈言美妙諸讚歎者多以偈頌寶積今欲讚佛美德故須偈頌下出歎辭辭中合有三十六行四句為偈有十八偈人科種種今判為五初有兩行以為初收歎美佛德次有兩行為第二段頌歎向前所現之事法王法力超群生下有十三行為第三段乘歎餘德今奉世尊此微蓋下有四行偈為第四段訟歎向前所現之事大聖法王眾所歸下有十五行為第五段廣歎難餘德就初段中初先正歎後故稽首總以結敬就正歎中分別不同乃有三種一歎身歎德二門分別初句歎身餘文歎德就歎身中偏歎佛眼何故而然六根身中眼根為首就始偏歎餘略不論又人身中頭最為上頭中眼勝就勝偏歎又人相見先目相覩隨見先歎故偏歎眼言目淨歎其眼淨淨有二種一清白分明色無闇濁名之為淨二照矚分明說之為淨言修廣者歎其眼相修謂長也廣猶闊也如青蓮者類以歎之如有兩種一淨如青蓮喻前淨也二形如青蓮喻修廣下難德中歎三學行心淨已度諸禪定心畢竟離染超出餘人一切正受名度諸禪久積淨業稱無量者歎佛戒行名戒淨業佛修曩劫劫故云久積純淨業故名稱無量舉稱無量彰業淨矣導眾以寂歎佛慧行由慧明勝故能利人舉能利他彰慧勝矣由前見佛為眾說法故歎導眾寂是涅槃導眾入中又寂真諦導人趣入故經說言一切世諦若於如來悉第一義為令眾生得第一義故說世諦第二約就身戒心慧四門分別目淨一句歎佛身淨心淨一句歎佛心淨此二一對身心分別久積淨業依身歎戒導眾以寂依心歎慧此二一對福智分別此即涅槃修身修戒修心修慧四種果也第三約就歎身歎德歎名歎德四門分別目淨一句讚歎佛身心淨已度久積淨業歎佛行德心淨行體淨業行德此二自德稱無量者歎佛名稱導眾以寂重歎佛德此二化德下結敬德佛備前德故我稽首此初段訖下次頌前所現神變既見大聖以神變者訟歎向前合蓋之事既謂己也以猶用也前以見佛用神通力合蓋為一故云既見以神變矣普現已下訟前蓋中所現事也向前蓋中通現此土及他方事今此偏訟他方之事此土之事在後別訟普現十方無量土者現其化處其中諸佛現其化主演說法者現其化相於是一切悉見聞者由佛普現於是會中一切大眾悉見十方無量佛土及見彼佛聞其說也自下第三乘歎佛餘德有十三行相後從為三初有五行歎佛說巧次有六行歎佛化能下有兩行歎佛心等就初段中前之三行歎說世諦不違第一後之兩偈歎說第一不違世諦前中初行明說益人中間一行明說合法末後一行牒以結敬就初行中法王法力超群生者歎佛說德殊勝過人佛於諸法得勝自在故名法王知法有餘稱曰法力此得過人名超群生常以法財施一切者說能益物法能資潤名為法財常以法財能常說也言施一切能廣益也第二行中能善分別諸法相者巧說世諦於第一義而不動者不違真諦第三行中以於諸法得自在者牒前初行中法王法力自在是王之義也是故稽首此法王者就之結敬就下兩行明說真諦不違世諦中初行說真不違有果後行說真不違有因說法不有亦不無者能說真諦此明法空為真諦矣真諦離相亦復離性名為不有而有而有實性故曰不無如地持說又復真諦約對名有約對名無就實亡對名非有無以因緣故諸法生者不違世諦就真雖說非有非無隨世恒說從因得果故云以緣諸法生矣所謂以其善惡因緣苦樂法生無我無造及無受者能說真諦此明生空為真諦矣真中無有我人可得名為無我以無我故無人作因名為無造無人受果名無受者善惡之業亦不亡者真中雖無世諦恒有用之牽果故曰不亡自下第二歎其化能初先別歎常禮法海總以結敬前中初先歎其化始以斯妙法濟群生下歎其化終又復前歎小乘法化後則歎其大乘法化復就前中初先別歎三寶於下總以結之別中明佛寶現世始在佛樹力降魔者成佛方便佛依樹成所依之樹或名佛樹或稱道樹或復稱之為菩提樹樹下成佛名為佛樹樹下得道說為道樹樹下證得菩提之果名菩提樹將成託此故云始在魔於爾時恐佛道成而來惱亂菩菩薩即入勝意慈定神力伏魔名力降魔又以慈力令魔摧伏名力降魔得甘露滅覺道成者正明成佛得甘露滅明證滅諦世間甘露能除燋渴滅諦涅槃能除渴愛是故約喻名甘露滅隨化現證故名為得言覺道成明得道諦覺者是佛道是菩提剋就就成前得此成言左右耳次明法寶法中有二一摧邪法二三轉下明化正法摧邪法中以無心意無受行者自無所著以謂由也由無心意無受行等便能滅邪故說為以言無心意無忘心體此言略少若具應言無心意識心意識等有何差別依如毘曇就一事識隨義以分義別五門所謂名義業世施設名者名心意名識義者集起是心義思量是意別知是識業者遠知名之為心知未來法說之為遠從未來起與身俱故前知是意知過去法續知是識知現在法此乃約對三世境界以別其業世者約就三世心體以別三種未來說心過去說意現在說識言施設者界施設心謂七心界入施設意所謂意入陰施設識謂識陰若依楞伽七識名心集起本故意識名意同諸塵故五識名識了現境故今依後門識之一字偈迮不論證實除捨是以言無無受行者無妄心用謂無學果行因心也亦可初言無心意者無識陰也言無受者無受陰也言無行者無行陰也略不說想以偈迮故此句明其自無所著而悉摧伏諸外道者能破邪執伏外之想廣如經說下明化正三轉法輪正明所說此名四諦以為法轉從喻名之如轉輪王所有輪寶能摧剛強轉下眾生上昇虛空四諦如是能摧眾生惡不善法轉下眾生上入聖道故名為輪聖說授人目之為轉轉有三種一示相轉如說三苦及八苦等是其苦諦業煩惱等是其集說苦集盡處名為滅諦戒定慧等是其道諦如是一切二者勸轉苦汝當知集汝當斷滅汝當證道汝當修三者證轉苦我已知集我已斷滅我已證道我已修三轉如是初轉何處波羅捺國仙人鹿苑本為誰轉憍陳如等於大千者出其說處於大千界百億閻浮同時轉也其輪本來常清淨者嘆其所說不同情取故言常淨問曰滅道常淨可爾苦集染法云何言淨觀此破染能淨名淨又此法相不同情取故亦名淨下明僧寶天人得道此為證者約人顯法六道俱益至論得聖天與人故偏舉之尋說悟聖名為得道以此證成佛說不虛名此為證又證如來所說清淨亦名為證上來別舉三寶於是現世間者總以結之上明化始下明化終又復前明小乘法化下明大乘於中三句前二教人令得涅槃後一化人令出生死前兩句中以斯妙法濟群生者用法教人所謂以此大乘妙法濟度群生一受不退常寂然者明受有益一納在心名為一受道行堅固稱曰不退永證涅槃名常寂然度老病死大醫王者嘆佛化人出生死也教斷集因不受來苦是故名為度老病死亦教度生偈迮不說以老病死苦過麁重為是偏舉佛能教人除斯苦患名大醫王上來別嘆當禮法海德無邊者總以結敬佛具多法名為法海化德廣多名德無邊自下第三嘆佛心等初先正嘆孰聞以下結成可敬前正嘆中先嘆如來不為緣動於善已下讚嘆如來於緣平等此二之中各有法喻前中初言毀譽不動法說以嘆緣有違順毀違譽順佛心平等不為其動此言略少若具論之緣有八種利衰毀譽稱譏苦樂是其八也利衰二種約身以說財榮潤己名之為利殺縛等事說以為衰毀譽稱譏就口而辨過惡罵辱名之為毀過善談讚目之為譽當惡而噵名之為譏當善而論謂之為稱苦樂就心此之八法在世同有亦名八風能動人心如來於此悉皆不動偈言要迮且舉毀譽如須彌者喻顯不動後中初言於善不善等以慈者法說以歎順己名善違己不善佛皆慈之心等如空喻說明等上來別歎下結可敬孰謂誰也誰聞如是人中之寶而不尊敬而不師永次下四行是第四段重訟前事今奉世尊此微蓋者訟已向前獻蓋事也於中現我三千界者訟前遍覆三千世界廣長悉現諸天龍神所居宮等訟前天宮龍神等宮悉現蓋中悉現世間諸所有者訟前須彌鐵圍山等十力哀現是化變者頌荷佛恩佛具十力將德已呼名為十力由十力尊哀愍我等現此化變眾覩希有皆歎佛者訟前大眾覩佛神力歎未曾有今稽首三千界尊者結己歸敬自下第五乘歎餘德行別十五相從為三初有兩行歎佛身業中間六行歎佛口業後之七行歎佛意業就身業中大聖法王眾所歸者歎佛人高淨心󱉛佛靡不忻者歎佛身妙靡猶無也以佛身妙淨心󱉛者無不忻慶除邪謗人各見世尊在其前者歎佛化巧以化巧故有感斯現佛已過去業得此妙身相無心於彼此而能應一切斯則神力不共法者結歎顯勝亦得名為結歎顯異他無此力故云不共就歎口中初有兩行讚歎如來隨音異說佛以一音演說法者發言不異眾生隨類各得解者悟解不同汎解有二一約真說一如來真實法螺聲相名為一音眾生於中種種異解如一真身種種異見如來真實常寂之聲名法螺音恒有恒無名常寂聲於淨耳者無時不聞名為恒有有非新發無淨耳者無時暫間名為恒無無非始然二就應說一於中有二一約方言以說一音如來或時作一胡音眾生於中解種種語餘亦如是二約法說一如來或時說一布施名為一音眾生於中解種種法餘亦如是今此所論就應辨一等就應中此偈約就方言說一一切眾生於中解種種語故云隨類各得解矣皆謂世尊同其語者謂偏同己斯則神力結歎顯勝次有兩行讚歎如來隨法異說佛以一音演說法者發言不異眾生各各隨所解者悟解不同如來或時對一眾生說一種法名一音說眾生於中解種種義名各各解普得受行獲其利者起行異也斯則神力結歎顯勝下有兩行讚歎如來隨心異說佛以一音演說法者發言不殊此亦是其隨法一矣或有恐怖或歡喜等生心各異趣說一法有人專謂說己罪過常墮惡道所以恐怖有人專謂說己善業常生善處所以歡喜有人專謂呵己過非所以厭離有人專謂教己善義聞法生信所以斷疑斯則神力結歎顯勝下歎意中初四行偈歎佛德備後三行偈歎佛解具前四行中初兩行偈歎佛智德後兩行偈歎佛斷德此二之中各分自利利他之別前智德中稽首十力大精進者歎佛十力力由勳成故歎精進已得無畏歎四無畏先成在己故云已得住不共者歎佛十八不共法也此歎自德向前文中先舉其德後結稽首今此文中先彰稽首後出其德文之左右稽首一切大導師者歎其利他下斷德中先歎自德稽首能斷眾結縛者除其滅障稽首已到於彼岸者明證滅果涅槃彼岸修證名利亦可前言能斷結縛離生死因能到彼岸出生死果下歎利他能度世間謂能於此度眾生世間出生死因離生死道能教眾生出生死果度生死因得有餘滅離生死道得無餘滅上明德備下明解具悉知眾生來去相者明知人來來是未來去是過去以偈迮故不說現在下明知法善於諸法得解脫者總明知法於諸法中心無偏著名得解脫下別顯之不著世間如蓮華者於有不染此明離愛常善入於空寂行者於空能解此明離見達諸法相無罣礙者於有能知此明離癡稽首如空無所依者於空能證明離妄想如空平等更無所依佛亦如是證心平等無所取著故無所依獻蓋至此望前為正望後仍有起發之義故亦名序自下一段唯是正宗因寶積請如來正顯淨土因果於中有二一從初乃至隨其心淨則佛土淨以為初段爾時舍利永承佛威下為第二段此兩段中總相麁分初段偏明淨土之因設使舉果對以顯因後段偏明淨土之果以實細論初段因於寶積啟請具明淨土因之與果後段因於舍利疑念拂疑顯淨以成前義前中有四一寶積等啟請為由二如來讚歎勅聽許說三寶積等奉教聽受四佛廣為說初中寶積標列請人說此偈已結前起後白佛世尊啟告所請皆已發心申己所願前覩如來合蓋現變顯不思議生心願求名為發心諸人齊發故云皆發發之已竟故云已發阿耨菩提是外國語此名無上正真正道阿之言無耨多言上三名為正藐之言真三復名正菩稱道期求此道名為發心菩提心義後當具論何故噵此心為行本明已有本唯須修行生後請也願聞得下正宣請辭願聞得佛國土清淨彰己所求求聞常果願聞得佛求聞正果願聞土淨求聞依果此求依果約正以辨唯世尊說諸菩薩淨土行者請說土因唯是敬辭亦是專義專求如來說淨土行故言唯願前就果德彰己願聞略不請說此就因行唯明請說不彰願聞言之隱顯道理齊通自下第二如來歎問勅聽許說先歎次勅後許宣說歎中善哉是總歎也善猶好也所請事善哉是助辭乃能為諸菩薩問等出其善事乃者是其希越之辭無量眾生皆不能問至汝方堪故曰乃能前兩句中據後以歎是故偏言為諸菩薩問淨土行若就前句應言乃能願聞得佛國土清淨略不云耳諦聽善思勅誡辭也諦謂審諦善謂委善諦聽得聞善思得義故竝勅之念能堅持文義不告故復教念為汝許說於是寶積及五百等是第三段奉教聽受自下第四佛為廣說於中應先解淨土義然後釋文義如別章文中有二一約大悲隨有之行宣說眾生以為佛土二真心下約就出世順菩提行說直心等而為佛土前中有三一總說眾生以為佛土二所以上釋前眾生為佛土義取土為生故名眾生以為佛土三所以下轉釋為生取佛土義初中眾生之類是佛土者緣中說土土因悲得悲由生起以有眾生菩薩起悲悲故得土故名眾生為佛土耳無限大悲等眾生界情無分限故名一切眾生之類悉為佛土第二釋中所以者何問前起後土是己報所以乃說他眾生類為我佛土下對釋之釋意如前菩薩取土原為眾生得土由生故名眾生而為佛土文中四句前二為於地前眾生後二為於地上眾生前兩句中化始調終化者化於種性已前令生信解調者種性已上令起行修亦可化者化令生善善心先無今忽令有故名為化言調伏者調令離過離過順法故名調伏隨所化生而取佛土者為依淨土化人生善故耶取佛土如彌陀界一生其中永善不退為調眾生而取土者為依淨土調人離惡故取佛土如彌陀界一生其中永離諸過後兩句中入佛慧者趣入佛果起菩薩根修起因行亦可入慧是慧莊嚴起菩薩根是福莊嚴文中初言應以何國入佛慧者隨物所宜故言應以為依淨土攝諸菩薩修慧莊嚴故取佛土初地已上皆入三世諸佛智地為教眾生入是智地故取佛土應以何國起菩薩根而取土者應以如前為依淨土攝諸菩薩修福莊嚴故取佛土菩薩所行能為佛本就人以彰名菩薩根亦可菩薩行中根起初為後本名菩薩根但諸眾生藉處不同起前道各異是故竝言應以何國菩薩為之取種種土問曰所取為真為應體即是真用相是應應必依真故為現應而取真土自下第三轉釋為生取佛土義先問後解所以問也問有兩意一問菩薩得土自安所以偏言為生者何二問觀空破相之慧能治染過可得淨土為生是其取有之心所以能得淨土者何不對釋之兩意別解菩薩取國皆為饒益諸眾生故解初意也得雖自安取土之意原為眾生故說為生而取土耳譬如人下釋後意也釋意如何淨土是其功德之果唯空不成故為眾生能得淨土先喻後合如人欲於空地造立宮室隨意無礙順舉其得人喻菩薩修起淨土名造宮室依空修慧依有起悲名為空地用此求土得土不難名為無礙若依虛空終不能成舉告顯德捨有純空無得土義故能不成下合顯法先合前得菩薩合人辨法同喻故曰如是為成眾生合於地也空略不合願取佛國合造宮室隨意無礙略而不合願取佛國非於空者合後告也純空不成故言非矣自上第二明其出世順菩提行為淨土因於中有二一明行體二如是寶積隨其直心則能發下明其行修次第成義就前段中有十七句一一句中皆先舉因對上請中願說菩薩淨土之行後舉其果對上請中願聞得佛國土清淨文中皆言菩薩成佛對前請中願聞得佛不諂眾生來生其國等對前願聞國土清淨此義須知文中有二一修善法起淨土行二說除難下明離惡法捨穢土行前修善中三句分別一約因相從為三一起行心二布施下明所起行三迴向下明轉行心二就果分別汎論土果有三莊嚴一事莊嚴謂眾寶等二法莊嚴風鈴樹等皆宣法音三人莊嚴勝善眾生居住其中今此文中從初乃至三十七品是淨土來明人莊嚴皆說善人來生其國迴向一句明事莊嚴及法莊嚴故下文言得一切具足功德國土理實齊通語之隱顯三隨文釋就因三中先解初段起行之心心別有三一是直心二是深心三大乘心此大乘心下先嚴中名菩提心下先嚴中更有一種名發行心此中略無起行之意名發行心初言直心是淨土者對果辨因對前唯願說淨土行淨妙之果虛心不得故須宣說直心為因直心有二如涅槃一自行直起行不虛二化他行直利物不曲此能得淨土之果世尊因中而與果名故說直心以為淨土其猶世人說食為命餘行皆爾菩薩成佛不諂眾生來生其國明因得果亦得名為舉果顯因此即對上願聞得佛國土清淨菩薩成佛是得佛也不諂眾生來生是土淨也不諂由是直心利稱菩薩自直安能使他直心眾生來生其國解有四義一以直心淨業之力自然還感彼不諂眾生來生其國如屠殺人自然還感彼屠殺眾生來生家二由自直心令他直心眾生樂見愛好親近故令不諂眾生來生三自直教他所教眾生還來歸從故令不諂眾生來生其國四由直心得好淨土以土好故物皆樂住故令不諂眾生來生餘行悉爾第二深心對果辨因信樂愍至名曰深心故地論言其深心者謂信樂等菩薩成等明因得果言具功德眾生生者深心是其諸行之因能生諸德以是力故還令具德眾生來生言大乘心是淨土者對果辨因此乃名其求佛之心為大乘心行能運通目之為乘乘中莫加謂之為大又佛菩薩名為大大今所乘名為大乘求此之意名大乘心有經亦言菩提心是皆得無傷由是得土故名淨土得果可知上來明其起行之心下次明其心所起行於中有二一明行體二三十七下行熟成道前行體中六度自利四無量下明其利他就自利中布施舉因菩薩成下明因得果一切能捨猶是布施由自施故感彼眾生來生其國持戒舉因菩薩成下明因得果言十善道滿願眾生來生國者十善是戒行十善道戒行是也言滿願者戒心極也以自持戒故令十善滿願眾生來生其國忍辱舉因下明得果經文不同又經直言三十二相莊嚴眾生來生其國此直舉果是義云何修忍離瞋得端正報菩薩自修忍辱也行得相好未來還有修行忍辱得相眾生來生其國有經說言三十二相柔和眾生來生其國此通因說柔和是忍辱之別稱菩薩自修忍辱柔和得相好果未來還有如是眾生來生其國三十二相如涅槃說地持亦有諸行皆得且就忍論精進舉因菩薩成下明因得果勤修一切猶是精進禪定舉因菩薩成下明因得果攝心不亂猶是禪定智慧舉因菩薩成下明因得果正定眾生來生國者種性已上名正定聚慧行成者住正定眾住正定者由慧行成就由自修慧正定不退還令如是眾生來生下利他中初四無量明利他心第二四攝明利他行第三方便明利他智利他心中四無量心是菩薩土對果辨因慈悲喜捨是四無量義如後釋菩薩成下明因得果愛憐名慈惻愴曰悲慶悅名喜已懷稱捨心無存著故曰亡懷利他行中四攝舉因布施愛語利益同事是其四也義如別彰此應具論今且釋名布施如上因其布施錄物從道名布施攝此與檀度有何差別同體義分直爾與財名為檀度因其與財錄人從道名布施攝美辭可翫名為愛語因其愛語錄物從道名愛語攝言利益者經論之中亦名利行通釋是一於中別事饒潤名為利益化之起道說為利行因其利行錄人從道名利益攝言同利者經論之中亦名同事亦名同行亦名同利通釋是一於中別分事中共同名為同事行中同修名為同行成德共同名為同利初下次中第三是上因同錄生名同事攝同行攝等菩薩成下明因得果解脫所攝眾生生者自以四攝攝取眾生令解脫故未來成時還有出世解脫所攝眾生來生其國利他智中方便舉因化智善巧名為方便此應宣說四無礙慧為方便矣故下宣說無礙眾生來生其國得果可知上來明行下其道行熟虛通說為道矣道行眾多今此略舉三十七品三十七品是菩薩土對果辨因義如後釋菩薩成下明因得果念處正勤神足根力覺道眾生來生國者還是具道眾生來生念謂四念身受心法是其四也勤謂四勤未生諸惡令其不生已生令滅未生諸善令其得生已生令廣是其四也言神足者四如意足欲定釋進定念定慧定是其四也根謂五根信進念定慧是其五也力謂五力名同五根覺謂七覺念擇精進猗喜定捨是其七也道謂八道正見正思惟正語正命正業正精進正念正定是其八也以自修故令此眾生來生其國上來明行下明迴向轉行之心以迴向力令前諸行捨遠諸有趣向涅槃故名轉行迴向舉因迴己善法有所趣向故名迴向迴向有三一菩提迴向用己善根求大菩提二眾生迴向用己善根迴施眾生三實際迴向用己善根迴求實際廣如別章此應具論菩薩成時明因得果亦得亦名為舉果顯因言得具足功德國者上來諸句明人莊嚴以說善人來生其國此句明事及法莊嚴故說具足功德國土眾寶莊嚴及諸佛法名為具足功德國矣上來修善起淨土行下明離過捨穢土行所得國土無諸穢惡於中三句初說除難教他離過後二自離前教他中說除八難是句淨土者對果辨因教他除難為土因矣何者八難三塗為三人中有四一是生盲難生等聾二是世智辨聰之難謂惡邪見三是佛前佛後之難無佛法時四欝單越難四中初一就苦說難第二就惡此二常體第三就時第四就處通前為七八長壽天難謂色無色界在此無有初入聖道故名為難除辟支佛教人修治捨離此難故名說除修何等治能除八難依如成實天人四輪能治八難一住善處謂生中國對治五難三塗欝單及長壽天二依善人謂值佛世對治佛前佛後之難三自發正願謂正見心對治世智辨聰四宿殖善根對治生盲聾等難若直約行以論對治受持淨戒治三塗難樂行法施遠離法慳對治生盲生聾等難修正信解治辨聰難親近善友願值佛世對治佛前佛後之難願生中國對治欝單越長壽天難教人除難能得淨國故說為土菩薩成下明因得果國土無有三惡八難無惡果也教人除難以為因故淨土無之離辨聰難應是無因云何通名無果乎涅槃經說一闡提等名為報彰多世積習方成就故是故離此亦名無果就後兩句自離過中自守戒行不譏彼闕是淨土者持出家戒離通過也己無毀犯名自守戒不觀他失名不譏闕此舉因也菩薩成時明因得果國土無有犯禁名者無惡因也尚無犯名焉有犯事舉此以顯畢竟淨矣行十善道是淨土者持在家戒離俗過也如涅槃經第四德中亦廣宣說十善道法為淨土因共此相似身離三邪口無四過意無三惡是其十也此十頓益名之為善道義有二對思心通暢前思名之為道若對後果通人至果目之為道此有五階如經說所謂凡夫聲聞緣覺菩薩佛十善廣如別章菩薩具修而為土因故言是土下明得果通明十善因果眾生來生其國命不中夭無殺生果言大富者無劫盜果此明無果言梵行者無邪婬行所言誠諦無妄語行常以軟語無惡口行此明無因眷屬不離無兩舌果善和諍訟無兩舌行言必饒益無䛴語行言不嫉者無貪嫉行言不恚者無瞋恚行言正見者無邪見行自修十善而為因故感此眾生來生其國此後三句通亦是其人莊嚴矣上明行體下明行修次第成義於中初別後總結勸別中初言如是寶積總以告發如下所說其事實是故曰如是隨其惠心是種性心種性已上心無邪偽故名為直則能發行是解行心解行發求出世間行故名發行隨其發行因前起後得深心者初地心也初地已上信樂愍至故曰深心隨其深心則意調伏是二地行第二地中持戒離過名為調伏故彼二地十直心中宣說軟心調伏心矣隨其調伏則如說行是三地行依聞修宣名如說行故三地云如說行者乃得佛法不可但以口言得淨入諸禪等隨如說行則能迴向是其四五六地行修習順忍趣向無生故曰迴向隨其迴向則有方便是七地修習十方便慧名為方便隨其方便則成生者還是七地發起勝行亦可七地修無量種化眾生德名成眾生隨成眾生則佛土淨是八地行八地修習淨佛國土名佛土淨隨佛土淨則說法淨是九地行九地辯才為人說法名說法淨隨說法淨則智慧淨是十地行十地成就智波羅蜜名智慧淨隨智慧淨則心淨者金剛心淨隨其心淨因前起後則一切功德淨佛果淨也由金剛心得佛一切淨功德矣淨土之果即是一切德淨所攝上來別論下總結勸前諸句中據後以勸餘略不論言是故者是前心淨得佛一切功德淨土故若菩薩欲得淨土常淨其心者舉果勸因隨其心淨則佛土淨明因得果有人宣說心淨在果當應不然下文宣說為菩薩時意豈不淨意猶是心明不在果上來正顯淨土因果自下第二拂疑顯淨何故須然前說淨土因得淨土果而佛自身現居穢國事與言乖所說難信故須拂疑以成前義諸經多爾故涅槃中佛說菩薩修淨佛土德王即問如來何故不修淨土自居穢國佛即答之我土常淨與此相似文中有三一舍利弗疑念起發二佛知念下對之顯淨三常佛現此嚴淨時下明化利益初中爾時生念時也謂此說時言舍利弗舉疑念人經中亦名秋露子又亦名為憂波提舍舍利母名母眼似舍利此翻名身弗多羅者此翻名子舍利之子名舍利弗秋露子者母名其母眼似秋露鳥眼故名秋露約母以別名秋露子憂波提舍此名為論其人聰慧善能難論從此呼之為優波提舍何故此人偏獨疑念良以其人聰慧第一能於深法生疑起發故偏疑念下文數爾承佛威神生念所由不稟上力說之為承威者威德神者神力此承如來意力加備故生疑念何故須然因此疑念廣有開發所起事大故須承矣噵承佛威明念契常作是念者正起疑心下顯疑相若菩薩心淨牒佛上言生疑由此所以牒之下約生疑我世尊者舉所疑人為簡前他方淨土之佛是故標言我世尊矣此佛居穢有疑可怪故須別標佛備眾德為世欽仰故號世尊化我之尊名我世尊本為菩薩意豈不淨而是佛土不淨若此出所疑事本為菩薩意豈不淨準果撿因疑無淨心意猶心也豈謂可也佛前自說心淨土淨佛今自身住不淨土本在因中為菩薩時所有心意豈不淨也而是佛土不淨若此將因驗果怪無淨土本有淨心應得淨土何緣今日所得國土不淨若此下對顯淨顯之云何明土實淨眾生不見土隨不見應為不淨文中有三一佛正顯淨二螺髻助顯三如來重顯此三相成佛是化主兼是所疑故佛先顯佛雖說淨無人證見語成難信故須螺髻彰己所見助成佛語螺髻雖復言己見淨舍利不覩猶謂叵信故須如來重復顯淨助成螺髻以此三憣展轉顯淨穢相始盡又復初憣如來顯淨令使聞知第二螺髻明己見淨生其信解第三如來隱穢顯含其證見此則教入之次第也就初段中佛知其念顯淨所由由知所念故為顯示即告已下正為顯淨約喻顯之句別有四一如來就喻反問舍利為約舍利所知之事類所不知故須反問於意云何就心總問問其意解於汝意中所解云何日月豈下就事別問初言日月豈不淨者是其一問為約此事明土非穢所以問之耶者是其不定之辭而盲不見復為一問約此事明舍利等不見所由故復問之二舍利正答不也總答彰彼日月盲雖不見而非不淨故曰不也下別答之是盲者過答其後問推過在盲非日月咎答其初問免過日月明其日月無不淨咎三佛取所答類之顯土眾生罪故不見如來佛國嚴淨取前所答推過屬凡非如來咎取其後答免過於佛此言稍隱準喻應言言非佛土咎但前舍利就佛疑責故今還須就佛免過是故說言非非如來咎此言含通別則有二一非如來因中有其不淨心咎二非如來果中有其不淨土咎四就所顯結己土淨推彼不見我此土淨結己土淨而汝不見推其不見汝自不見何得疑我心土不淨自下第二螺髻顯淨佛雖說淨無人證見淨則回信故復螺髻顯淨助成又復舍利穢相未除須彼螺髻顯淨除遣文中有四一遮呵舍利執穢之心二所以下螺髻自申己之所見明土實淨成彼不應三舍利言我見此下舍利自彰己之所見明非故違四螺髻釋其見穢所由并解菩薩見淨所以就初段中螺髻梵王舉能呵人語舍利弗告所呵者勿作是意謂此不淨正是誡辭自下第二螺髻自申己之所見明土實淨所以者何徵前起後所以不應謂此佛土不淨者何我見已下明己所見彰土實淨成前不應我見土淨如自在宮類以顯之此應名彼中間梵王所居之處為自在宮何者是其中間梵王於初禪中除覺觀在名中間禪彼何處住初禪之中有其三天一梵補天二梵眾天三大梵天梵眾梵補同在一處民主之別大梵即是中間梵王云何得知名此大梵為自在天如經中說外道所計自在天因是大梵王彼於千世界統王自在名自在天此梵住處名自在宮此即螺髻所居之處螺髻見土同彼淨矣理實佛土淨過三界此亦螺髻隨分見耳自下第三舍利自彰己之所見明非惡心故違說穢故今說言我見此土丘陵坑坎棘沙等螺髻言下是第四段螺髻釋其見穢所由并解菩薩見淨所以解彼舍利見穢所由令人厭捨解釋菩薩見淨所以使人修學先明舍利見穢所由心有高下不依佛慧見穢所以心有高下明無等悲於諸眾生分別違順善惡等異名心高下不依佛慧明無深智於諸法中分別染淨空有等別彰佛深慧故曰不依故見此土為不淨者正明見穢下釋菩薩見淨所由於一切生悉皆平等深心清淨見淨所以於生平等明有等慈翻前高下深心清淨明有妙慧翻前舍利不依佛慧則能見此佛土淨者正明見淨翻前舍利故見不淨上來第二螺髻顯淨自下第三如來重以顯前舍利言見不淨故須重現文中有五一如來現淨二大眾同見三佛勸舍利合其觀察四舍利答佛明己已見五佛就所見明土本淨初中佛以足指按地現相變土即時三千珍寶嚴飾隱穢現淨譬如已下類以顯勝此即顯佛不思議德問曰前說由心高下不依佛慧故見不淨佛今何不改變其心令使見淨乃須按地釋言為化差別有三一變境從心二變心從境三境心俱變令依初門變境從心從彼舍利求淨之意為彰穢境無定相矣自下第二大眾同見初歎未有後見自身坐寶蓮華先來恒處今時始見自下第三如來勸觀汝且觀者暫見非永故曰且觀又見不見在於舍利未可專定故曰且觀自下第四舍利答佛明己已見唯然世尊奉命觀察唯是敬辭亦是專義然是許可依順之義專依佛教觀察土淨故曰唯然下明所見本所不見本所不聞彰昔未覩今佛國土嚴淨悉現明今始見噵此語者彰淨殊異與前大眾歎未曾有其言相似又欲彰土始淨非本自下第五為遣舍利始淨之言如來重復明土本淨於中初法次喻後合法中初言我佛國土常淨若此明淨非始為欲度下辨應顯真成土本淨言為下劣示土不淨明於上人由來常淨問曰穢土乃是眾生自業所招何關佛事而言為度示土不淨釋言眾生見穢見淨實由自業然其所見見於佛土良以佛土淨妙無礙能隨眾生現種種相如淨妙珠能隨眾緣現種種色佛土隨緣令人異見故說為度下劣人故示不淨耳喻中諸天喻見土人天福不同見飯各異人行不同見土各別故取為喻共寶器者喻同一國用土資身名為共食隨其福德飯色異者喻行不同見土別也於佛一種圓妙土中種種異見如於一飯見色各異一質異見此之謂也下合顯法如是舍利若人心淨便見此土功德嚴者合彼勝天見飯好也亦應說言若人心垢見土不淨合彼劣天見食不如文略不說上來第二因念顯淨自下第三明化利益於中有二一由現淨利益二由還穢利益聲聞前中常佛現國淨時得益所由下正明益寶積所將得無生者知土本淨從來無染無染可起故得無生八萬四千發菩提者覩淨願求所以發心後中佛攝還復如故得益所由下正顯益三萬二千遠塵離垢法眼淨者道悟初果由見土變知有為法皆悉無常不取不執名為遠塵內者見惑名為離垢見諦明白名法眼淨八千比丘不受諸法漏盡意解得羅漢果由見土變知三界法悉無定性不生貪取名不受法當前遠塵內除愛染名為漏盡當前離垢得無學智名為意解當前得眼方便品者從此已下第二會說於中九品此品之中廣顯維摩權導方便發起後說因以標品名方便品方便之義汎論有四一進趣方便進趣向果如見道前七方便等二權巧方便如二智中方便智等實無三乘權巧施之三施造方便如十波羅蜜中方便波羅所為善巧故曰方便四集成方便如地論說此法巧成名方便等諸法同體巧相集成故曰方便前三唯德後一通法今此所論義當第二權巧方便但權巧中義別有三一身方便現形六道無所不為二口方便實無三乘權以施之三意方便現證聲聞緣覺之果及起煩惱業苦等事今此正明身業方便亦兼口意故下文言以如是等無量方便饒益眾生又復此中巧化眾生亦即是其施造方便明此方便名方便品下隨文釋此會之中有序有正不定進退有二一唯取維摩現今一會所說之法以為正宗是即從初至獨寢以疾臥來通為由序善來文殊不來相下是其正宗序中約人兩門分別一通維摩及佛分別第二唯就維摩分別通約維摩及佛分別者序中分二初方便品明其維摩現病起發二弟子品下彰其如來告命起說前現病中文別有三初舉維摩為起說人二已曾下讚歎維摩彰起說德三其以方便現身疾下現病起說後明如來告命序中文別亦三初維摩詰念待聖問起告所由二如來因念正告問疾三念文殊與眾來下維摩空室待其所告於此分中告問為宗是故總名如來告問起發序矣即文以求為序正爾通約維摩及佛如是唯就維摩分別云何於中略以三問分別一顯德序二現相序三興念序言顯德者廣顯維摩行德殊勝令人敬信聞說樂受於中有三一直歎顯德二以疾故國王大臣皆往問下寄就說顯德亦得名為寄化顯德三弟子品下寄對顯德於此分中先對不堪彰其德高問疾品初寄對所堪顯其德妙顯德如是言現相者所現有二一現病為由二問疾品空室起發論其現病為後十原語其空室為後七本故得名序十之與七問疾品中當廣辨列現相如是言興念者為念有二一弟子品初念問為由二問疾品初念文殊來空室相待序相如是正宗之文至時當辨此一序正舊來共傳二通攝維摩一世所說悉為正宗是則從初乃至方便現身疾來判為由序以其疾故國王大臣皆往問下悉為正宗廣集維摩一世所說為正行法令人學故就初序中文別有三一標列說人二已曾供下歎其說德三其以方便現身疾下現疾起說初中毘耶出其住處言有長者標列其人德標時望故號長者名維摩詰列其名諱次歎其德於中初先歎其實德欲度人下歎其權德實為化本故先讚歎權為化由故復歎之實中有二一明維摩內德充盈二諸佛咨下美響遐振為人敬歎前中先歎自分功德久於佛道心已純下歎其勝進就自分中先歎自利明了生下歎其利他前自利中先歎行圓大願成就歎其願滿歎行圓中約位以歎亦以維摩住於一地普攝一切諸地功德故約諸位而以歎之已曾供養無量諸佛深殖善本歎七地已還功用之行如地經說一一地中多供養佛名為已供無量諸佛此攝功德深殖善本明攝智慧又供諸佛起行所依深殖善本正起所行得無生忍歎八地行忍別有五如仁王說一者伏忍種性解行深伏煩惱故名為伏二者信忍初二三地於後無生深信不壞三者順忍四五六地趣順無生四無生忍七八九地見法無起五寂滅忍十地及佛相盡證寂得大涅槃七地雖得無生忍而未清淨八地已上無生忍淨故就說之辯才無礙歎九地行彼具四無礙辯才為生說法名辯無礙遊戲通等歎十地行遊戲神通是十地中神通大也化用難測名之為神神而無壅故說為通於此神通歷涉名遊出入無礙如戲相似故復名戲逮諸總持是十地中大陀羅尼也獲無畏等是十地中智慧大也智有四種一摧邪智二入正智此二一對三是實智四方便智復是一對文中初言獲無所畏降魔勞怨是摧邪智獲無畏者得四無畏伏外道也降魔怨者得佛十力壞魔怨也魔能勞亂名之為勞敗人善根故說為怨十力堅固能降伏之此皆佛德何故說為十地智大也滿在佛果得在十地故大品經發趣品中宣說十力四無畏等十地悉得入深法門是入正智如來藏性是深法門證會名入此初對竟善於智度是其實智經說十地智波羅蜜最為增上名善智度此即證智通達方便是方便智隨有巧知名通方便此即教智前歎行圓大願成就歎其願滿所求皆得名大願成前歎自利下歎利他明了眾生心之所趣智其欲也現起希望名之為欲智欲所求名之所趣又能分別諸根利鈍知物根也宿習今成說以為根謂信進等根性不同有利有鈍維摩悉知前歎自分下歎勝進上攝佛德名為勝進於中四句文於佛道心已純淑是第一句明其願成大菩提果是其佛道純謂精也淑猶善也維摩於佛求心精純求心善淑故名純淑決定大乘是第二句明其信成佛果為佛大人所乘名為大乘於此深信決定不疑故名決定諸有所作能善思量是第三句明其解成勝修非一名諸所作於此中審觀不謬名善思量住佛威儀心大如海是第四句明其行成住佛威儀身行同佛心大如海心行同佛前歎德盈下歎名美為人敬歎諸佛咨嗟上為佛歎十方諸佛咨口嗟歎故云咨弟子釋梵世主敬者下為人敬弟子敬者為人敬也為佛四部弟子同敬釋梵世主為天敬也釋謂帝釋梵謂梵王世主是其護世四王常為此等之所尊敬六趣同敬且舉此等上歎實德下歎權德權中初總資財無量攝貧下別以如是等無量方便饒益生下總以結歎就初總中欲度人故現生所為以善方便現生之智方便之義約行汎論有其三種一證方便於第一義能捨情相善巧證入故彼地經第八地中名彼證行以為善慧方便矣二助方便於彼隨有助道行中善巧修習故名方便故地持中宣說十二巧方便行於此門中巧修自利巧能利他悉名方便三不住行中善巧修起於中有六一觀空不著能起有行名為方便如地經說十方便慧發起勝行即其事也第二行有不染心常證寂故名方便三即淨常染得大涅槃不捨世間故曰方便四即染恒淨不捨世間而常涅槃故曰方便五自利兼他不偏自利故名方便六他利兼自不失自善故名方便今此所論不住方便於不住中證空隨有即淨隨染即自兼他名方便智居毘耶離正明現生別中有二一以道攝俗謂以六度攝取眾生文相可知二從雖為白衣已下即俗以通道於中有三一處俗不同二入治正下以法化益三若在長者長者尊下居上攝下初中合有十三句文攝為三對自利利他初七一對次四一對後二一對就初對中前六自利後一利他前自利中初一約形道俗分別雖為白衣奉持沙門清淨律行次一約處雖處居家不著三界次二約人示有妻子常修梵行現有眷屬常樂遠離後二約就資具分別雖服寶飾相好嚴身雖服飲食禪悅為味食有二種一世間食二出世食世食有四所謂段食思食觸食及以識食出世之食有其五種法食禪食念食願食及解脫食然今維摩雖處段食禪悅為味禪即禪食禪定釋神名之為悅甘神曰味此前自利博弈戲處輒以度人是其利他博謂六博弈謂碁弈此等戲處輒以度人此初對竟第二對中初二自利受諸異道不毀正信明信不壞雖明世典常樂佛法明願不壞後二利他一切見敬供養中最身業益物維摩巧化今他見者悉共尊仰是故名為一切見敬維摩德深有尊敬者獲無量福故為一切供養中最執治正法攝諸長幼口業益物以佛正法大小同教故攝長幼此兩對竟第三對中初自利少集多慶名作諧偶心無貪愛故獲俗利不以喜悅後句利他遇人便化故遊四衢饒益眾生上來第一在俗不同自下第二以法益物於中五句入治正法救護一切王法益物入講論處道以大乘佛法攝人入諸學堂誘開童蒙俗法教物入諸婬舍示欲之過入諸酒肆能立其志此之兩句行法利生此兩段竟自下第三居上攝下有十一句前八人尊後三天尊六道俱上人天益多所以偏舉人中初言長者中尊說勝法者凡是長者人多諮稟須教勝法居士中尊斷貪著者居士有二一廣積資產居財之士名為居士二在家修道居家道士名為居士今據初門彼多貪財故教斷貪剎利中尊教忍辱者剎利王種自在難寢故須教忍婆羅門中除我慢者彼多博學喜生慢高故教除之大臣中尊教正法者臣吏宰俗喜生柱罰須教正法王子中尊示忠孝者王子於父是臣是子為臣須忠為子宜孝所以教之王子貪位喜行逆害故教忠孝內官中尊化宮女者中曹奄人主常宮女易以法化故教以正庶民中尊令興福者凡庶薄福故須教引令修福業下為天尊梵天中尊誨勝慧者梵者多樂習禪不修聖道須教勝慧帝釋中尊示無常者彼多著欲須示無常令生厭離護世中尊護眾生者彼四天王防護世間不令鬼神枉害人民名護世王維摩在中常護眾生諸天無量且舉斯耳上來別難以如是等無量方便饒益生者總以結歎上來第二歎其說德其以方便現身有疾是第三段現病起說假病弘道故曰方便此亦是前諸方便中一方便耳上來由序下為正宗於中略以五門分別一約所化凡聖分別二約所教凡夫二乘菩薩分別三就維摩顯德分別四約所顯因果分別五隨文釋初言所化凡聖別者盡此品來因凡問疾明教凡夫法弟子品下因聖問疾明教賢聖中先對不堪彰昔所說問疾品下對其所堪明今所說此一門竟言約所教凡夫二乘菩薩別者盡此品來教凡夫法第二一品教聲聞法菩薩問疾盡香積品教菩薩法於中初先寄對不堪彰其法體問疾品下對所堪明其修相此兩門竟就維摩顯德分別者初盡菩薩問疾品來廣舉維摩巧說難敵彰其智勝問疾品下廣顯維摩神變難測明其通勝細實兼通麁判如是此三門竟言就所顯因果別者因果有二一法身因果二淨土因果從初盡入不二門品明法身因果香積一品明淨土因果就前法身因果之中隨人分三此品之中對化凡夫顯法身因果常樂佛身是法身果從於無量功德生等是法身因弟子品中對化聲聞顯法身因果對前九人明法身因對後一人彰法身果菩薩問疾盡不二門對教菩薩顯法身因果初彌勒明菩薩德是法身果先嚴已後明法身因就明因中先對不堪辨出行體問疾品下約對所堪明修成相法身因果辨之麁爾就明淨土因果之中香積品初明淨土果寄就香積如來以顯香積品末修十修八明淨土因所顯如是次釋其文此品之中因凡問疾明教凡法於中有三一因前現病國王大臣婆羅門等皆往問疾二其往下因其問疾廣為說法三長者維摩為諸問疾而說法下明說利益初段可知第二段中初言往者廣為說法總明為說下別顯之別中有二一說生死過令其生厭二說佛功德使其生欣前厭生死護煩惱行後令生欣護小乘行前教厭中初先別教觀身五過下諸人者此可厭患結勸生厭前別教中教觀無常苦空無我及與不淨通後佛身合有六法然諸法門開合不定總準一法謂一法界或分為二生死涅槃此二之外無第三法約之說人凡聖之外無第三人或分為三謂三自性如楞伽說所謂緣起自性及成緣起妄想是生死法生死之中有境無實從緣集生說為緣起心虛不真說為妄想成是涅槃性不壞故或分為四謂四法印如地持說一切行無常一切行苦諸法無我涅槃寂滅是其四也前三生死後一涅槃問曰無我理通諸法何故偏判以為生死此義不定進退四門一就情分別生死有我涅槃無我以著我故世間受生是故有我偏在生死離我不生為是涅槃一向無我二就法相相對分別生死無我涅槃有我生死之法體無性實用不自在故說無我涅槃性實故說有我三就性實及與假用生死涅槃二俱有我是義云何生死法中有二種我一性實我所謂佛性故經問言二十五有有我不也佛答我者即如來藏藏即佛性一切眾生悉有佛性即是我義二假用我五陰和合集成我人故經云言眾生佛性不即六法不離六法言六法者五陰及我此我即是假用我也生死有此涅槃亦然如來法身是其性我如涅槃說若法是常是真是實是主是依名為我者是性實我說諸佛五陰集成假人是假用我此是第三四就因緣破相空理生死涅槃二俱無我如經中說今就第二是故無我判屬生死故涅槃說生死法為無常苦無我不淨涅槃之法常樂我淨或分為五如楞伽中五法是也名相妄想正智如如是其五法名相妄想是生死法名之與相是生死境境體無實但是名有說之為名事相差別說之為相妄想是其生死之情正智如如是涅槃法正智能證如如所證又復如下迦旃延中所說五法亦是五也彼生死中宣說無常苦空無我涅槃說一故合為五空與無我有何差別而須分二依如毘曇陰體非我名為無我陰非我所說以為空若依成實眾生空者名之為空法體空者說為無我故於彼論中眾生空觀名空通遣十六神故法空觀者名無我行若依此經眾生空者名為無我故下文言眾生是道場知無我故法空名空故不文言一切法是道場知諸法空故以有此異故別分為二如此中說生死宣說無常苦空無我不淨涅槃合一故有六種或分為八如涅槃說生死法中宣說無常苦無我不淨涅槃宣說常樂我淨是其八也或說為十生死宣說無常苦空無我不淨涅槃宣說常樂我淨及與有義故合有十或說十六如涅槃說涅槃有八常樂我淨真實善有翻對涅槃生死亦八故有十六廣則無量今據一門且說六矣就前生死五法之中先教無常次教觀苦次教觀空次教觀無我後教觀不淨明無常中是身無常生無常也生分始起故曰無常無彊是老老失健故曰無彊無力病也病奪彊力故云無力無堅死也性不堅固易可滅壞此麁無常速朽法者是念無常念念遷滅名速朽法不可信者總結顯過身相如是世人謂常不可信也就明苦中初先正辨如此身下約智顯過前正辨中為苦心苦為惱病集是身苦也為惱外苦違緣逼惱病集內苦就下約智顯過之中如此身者牒前苦身道言智者所不怙者諸佛賢聖明智慧人終不恃怙如此苦身就明空中句別有十前五別就五陰以論如華嚴說色如聚沫受如水泡想如野馬行如芭蕉觀識如幻文中初言身如聚沫不可撮磨是彼色陰是身如泡不得文應是彼受陰是身如炎從渴愛生是彼想陰炎謂陽炎浮動相似野馬故華嚴中說為野馬身如芭蕉中無有堅是彼行陰如芭蕉樹眾葉相裹中無堅實行亦如是諸心數法聚合成行中無性實是身如幻從顛倒起是彼識陰如世幻法依事妄起心識如是依法妄起後五通就五陰明空於中前三約就所依因緣辨空後之兩句就身體性無常顯空就前三中是身如夢虛妄見者約就所依明身虛妄此身依於妄識心起如夢中身依睡心起謂依七識妄心起也是身如影從業現者約對所因明身虛假身從過去善惡業生業如形質身如影像故取為喻是身如響屬因緣者約對所緣明身虛誑身從過去煩惱緣生亦假現在父母精血飲食緣成緣如聲形如響矣就後兩句以性無常顯空之身如浮雲須臾滅者此句舉其分段無常以顯空也是身如電念念不住以念無常顯真空也就無我中句別有八前之五句約就四大以顯無我後之三句常相辨無就前五中初四別約四大之喻以顯無我後一總約四大之法以顯無我就前四中是身無主為如地者眾塵和合假以為地地雖昇持而無主宰身亦如是假眾法成雖有作用而無主宰是身無我為如火者自實我體自在我用火得草木自在焚蕩似有我用而無我實眾生如是雖有作用而無我實是身無壽為如風者相續名壽風雖相續偃山移岳而無壽者身亦如是雖復相續從此到彼而無壽者是身無人為如水者宰用名人水雖汎潤而無人體身亦如是雖有作用而無人體就下總中是身不實四大為家攬大成身所以不實大為神宅故名為家上來約大明身無我自下三句常相辨無是身為空離我我所明無我體解釋有三內外分別約報名我外境是其我家所有名為我所二就內總分別五陰和合集成假人名之為我五陰是其我家所有名為我所三就五陰相望分別說色為我餘陰為所說受作我餘陰為所如是一切云何無我及我所分別有三一無橫計十六神我名為無我以無我故諸法便非我家所有名無我所如毘曇說二假眾生中無有我性名為無我假名法中無有定性名無我所如成實說第三假名人相令無名為無我假名相全無所有名無我所此義如下觀生品說今言如空離我我所含此多義此無我體自下兩句明無我用是身無知如草木等約就心法明無我用現見有知云何言無法有四重一事二法三理四實陰界入等事相分別名之為事苦無常等諸法之數說以為法破相之空名之為理非有非無如來藏性說以為實此四重中約初事門其實有知就法推求知則無知是義云何一念之心具足四相初生次住終異後滅此四相中何者是知若生是知餘三應非若餘非知生亦應非乃至滅相類亦同然若使四相各別是知便是四念別知四法何關一念具足四相若使四相各別非知四相和合方為知者非知共聚云何能知如一盲不見雖伴眾盲豈有見理又復四相無和合義生相現時餘相未來共誰和合住相現時生相已謝餘二未現與誰和合乃至滅相現前之時餘相已謝復與誰合是故進退都無合義何處生知就法如是就理推求法相尚無知復安寄就實以求破相之理亦不可得況法與知云何叵得法若曾有可對說無由未不有對何說無是故亦無無相可存此四重中今據後三故說無知現見此身有動有止云何無知故復舉草木事類以顯無動而無知事同草木不動無知猶如瓦礫是身無作風力轉者約就色法明無我用進止施為但是風轉非是我作無我如是次論不淨句別有八初之一句正顯不淨後七更以餘義助顯就初句中是身不淨常相正舉穢惡充滿釋以顯之不淨有五一種子不淨是身過去結業為種現在父母精血為種二住處不淨在母腹中生藏之下熟藏之上安置己體三自體不淨三十六物集成己體四自相不淨九孔常流五畢竟不淨此身死已虫食成糞火燒成灰埋為為土究竟推求無一淨相今言不淨穢惡充滿即是五中自體不淨餘略不舉下以餘義助顯不淨謂以無常苦無我等而助顯之又苦無常空無我等不淨法故亦名不淨於中初句以無常義而顯不淨其次五句以其苦義而顯不淨末後一以空無我而顯不淨就初句中是身虛偽是性無常因緣虛集而無性實名曰虛偽虛偽無性說何為常名性無常此破常性雖假衣食畢歸磨滅是相無常前後遷變是無常相破去常相無常為體身云何淨次五以苦顯不淨中初三以其老病死苦而顯不淨次一以其四大違苦而顯不淨後一五陰生滅之苦而顯不淨就前三中是身為災為一病惱是病苦也一大不調百一病生四大不調四百四病同時俱作今約一大且言百一是身如丘井為老所逼是老苦也高丘必頹深井必滿有身必老故取為喻為老所逼約喻顯法亦得名為辨法同喻是身不定為要當死是死苦也此前三竟亦應說生苦微故不論如毒蛇者是其四大違損苦也譬如四蛇盛之一篋共相違害四大如是盛一身篋性相乖反故取為喻云何乖反論地則堅而重風則動而輕水則濕而冷火則熱而𤍜故曰相反如怨賊者是其五陰生滅苦也何故五陰說為怨賊人皆樂住而此五陰共相摧滅違反人情故名怨賊以能相害經中亦說為旃陀羅是義云何於五陰中識陰始生想來摧滅想陰始現受來摧滅受陰始起行來摧滅行陰始生識復摧滅想於色陰中根用相代生滅相功故名怨賊苦想如是以苦為身身云何淨言如空聚陰界諸入共合成者以空無我顯不淨也上來別教言諸仁者此可患厭結勸令厭上教生厭護煩惱行下教生欣護小乘行於中有二一約自行教求佛身護彼小心二欲得佛身斷生病下約就利他教求菩提護彼狹心前中復二一勸求佛果二從無量功德生下明果由因勸修佛因前中初言常樂佛身舉果正勸因聲聞厭有則求取滅菩薩異彼故須樂佛下釋勸意所以者何徵前起後所以勸汝求佛者何下對釋之佛即法身故須樂之有人見佛示同有為疑不可求為遮此意故說佛身即是法身為是須求佛具三義廣如別章今言法身是佛報身說從無量功德生故以佛一切功德法成故名法身就下明果從因生中初從無量功德生者總以標舉從戒下別下從如是無量淨法生如來身總以結之就初總中言從無量功德生者報身本無方便修起故從德生德別眾多故曰無量別中有二一從教行生二從真實下從證行生就教行中初先別論從斷一切不善法下總以結之別中有四一明行因二從六通下明其行果三從三十七品下明其道因四從十力四無畏下明其道果就初段中文別有四初從戒等是自利行其戒定慧解脫知見餘處名為五分法身義如別章今且釋名防禁名戒住緣稱定觀遠名慧此三相因從斯得果果絕󰊋縛說為解脫謂心解脫慧解脫等於已解脫時照知顯了名解脫知見此五猶是戒定慧三行所攝初一是戒次一是定後三通攝皆是智慧二慈悲等是利他行此前一對三布施等復明自利施戒忍進四種可解就禪度中禪是四禪定者是其四無色定言解脫者謂八解脫言三昧者謂三三昧就波若中多聞教智智慧理智亦名證知上來別論諸波羅蜜總以結之四從方便生復明利他謂方便智此復一對上來行因六通三明是其行果言六通者身通天眼天耳他心宿命漏盡是其六也言三明者宿命天眼及以漏盡亦如別章從三十七道品生從止觀生是其道也十力無畏十八不共是其道果四無畏義此應具釋此三皆是十地中得是故從之得生佛身上來別竟從斷一切不善法生集一切善法生總以結之上來教行下明證行從真實生是所證理如來藏性是其真實此佛正因故佛從生從不放逸是其能證妄情浮蕩名為放逸證實除捨名不放逸此即般若不放逸根前總次別從如是法生如來身總以結之前約自行教求佛身下約利他教求菩提是故告言欲得佛身斷生病者當發阿耨三菩提心前明諸人皆往問疾次為說法下明說益長者維摩為問疾者而為說法令無數人發菩提心弟子品者此品之中命聲聞弟子問疾良以聲聞學在佛後故名為弟從佛化生故復稱子從其所告以題章目名弟子品次隨文釋於中略以三門分別一對上生起以釋來意二對後科分三依文正解來意如何兩義釋之一約序義釋其來意二就正宗以解來意言約序者曲復有二一就佛以釋前品維摩現病起發維摩現病原為起說須佛影響故從此已下如來告問起彼所說所告人先告聲聞故此品來二就維摩顯德以釋前品之初直嘆顯德前品之末寄說顯德二得名為寄化顯德從此已下寄對顯德先對聲聞顯其德高故此品來約序如是言就正宗釋來意者前品之中因凡問疾明教凡法從凡至聖從此已下因聖問疾明教聖法教聖之中先教聲聞故此品來來意如是次科其文於中有二一約序科判從此至後獨寢一床以疾臥來文別有三一維摩詰念問為由二如來因念告命問疾三維摩念文殊師利與眾來下空室待問二就正宗科判其文從此訖盡香積品來文別有二一維摩詰念待聖問二佛知下如來告問顯其所說科別如是次釋其文先解初段維摩所念言爾時者生念時也長者維摩起念人也自念疾等正興念心然此句中念待聖問非念為病良以維摩悲物情深待化如渴故興此念維摩現病專情為物心雖為物得佛影響化事方成故念自己寢疾于床世尊大慈寧不垂愍病為慈境故念自己寢疾于床愍苦唯佛故念世尊佛有深慈於苦多憐故念大悲舉佛大慈欲使如來愍己病苦并憐所化為己必問有大慈者見應憐故復怪嘖寧不垂愍寧謂安也我今病苦安能忍此而不垂愍上心憐不名之為垂愍謂悲愍下佛知心遣人往問佛知其意興告所由下正告之先告不堪後告所堪便足佛以何義通告不堪解有三義一為彰如來心等不偏所以通告與涅槃中普告大眾令問相似第二為欲廣寄眾言顯維摩德故須通告告命不堪彰其德高告命堪者顯其德妙第三為欲廣寄眾言以顯維摩所說之法故須通告故下文中先告不堪彰昔所說後告所堪明今所說等是通告以何義故先告不堪後告堪者解有兩義一者欲次第等告令問成上三義以是義故先告不堪若先告堪後則無宜告不堪者第二為欲約對不堪顯後能問所問人高所說必深令人渴仰以是義故先告不堪告不堪中先告聲聞後告菩薩如來熟知聲聞不堪何勞通告解二有三第一為顯佛心平等與涅槃中先告比丘令問相似第二為欲廣對眾人顯維摩德故須通告故下文中先告聲聞對之以顯維摩德高超出二乘後告菩薩對之以顯維摩德高過諸菩薩第三為欲廣寄眾言以顯維摩所說之法故須通告故下文中先告聲聞明其所說教聲聞法後告菩薩明其所說教菩薩法等是通告以何義故先告聲聞後告菩薩解有三義一聲聞近佛隨近先告菩薩不爾為是後告第二為欲聲聞菩薩等告令問成前三義以是義故先告聲聞若使如來先告菩薩後則無宜更告聲聞以彼劣故第三義者約法次第前品之中明教凡法從凡至聖故此品中次告聲聞對之以顯教聲聞法從小至大故至後品方告菩薩對之以顯教菩薩法化法應爾就此品中所告聲聞凡有五百前十別列餘悉總舉就前十中對初九人明法身因對後一人明法身果就前九中對初八人明修行法對後一人明出家法就前八中對前七人明修善法對後一人彰滅惡法就前七中對前六人明修道行對後一人明起通行修道行體起通行用就前六中初舍利弗明不住行次對目連明入證行對後四人明助道行此即地經同相三道就初人中先告後辭即告舍利汝行問疾是告言也舍利名字已如上辨是王舍城波羅門子其父本是南天竺人外祖先是王舍城中大論義師王與封邑舍利父至與其論義外祖受闕王奪其封與舍利父外祖因即嫁女與之生舍利弗其舍利母先與其兄摩呵𤘽絺羅共為言論恒不及兄至懷舍利論常得勝𤘽絺因是入出更學後生舍利年始七歲十六國中論義第一後佛出世從佛出家佛弟子中智慧第一故餘論中讚嘆舍利唯餘佛世尊一切眾類智慧及多聞欲比舍利於十六分中不能及其一今先告之何故先告以其慧勝弟子中標為是先告問曰前說聲聞德劣故佛先告舍利既是弟子中勝何故先告釋言舍利慧行雖上餘行劣他故後先告以聲聞人各有第一殊勝事故我不堪等是辭言也於中初辭次釋後結我不堪任至彼問疾是初辭也所以下釋故我下結釋中所以自徵起後我有何所以云言不堪下正辨釋昔曾彼呵為是不堪於中先舉被呵由緣時維摩下出被呵辭時我世尊聞是語下由己卑闕彰己不及初中憶昔舉被呵時曾於林中出被呵處宴坐樹下彰被呵事宴猶默也默坐樹下名為宴坐宴晏相監晏是安義宴是默義全別今彰宴矣下出呵辭所以須呵為使舍利捨小舉大并利餘人於中初言維摩來謂總以標舉言告稱謂不別顯之先呵後教唯舍利弗不必是坐為宴坐者是呵言也唯是敬辭舍利出家維摩在俗俗須敬道是以言唯下悉同然勝坐未彰未可全非故云不必下出教辭於中先舉次教後嘆夫宴坐者是總舉也夫是語端此舉菩薩勝坐之法下別教示於中六句相從為四初句為一教離凡行捨相證寂次二為一教離小行即寂起用在淨恒染次一為一重教離凡捨證寂後二為一重教離行在染恒淨就初句中不於三界現身意者欲色無色是其三界凡夫在於欲色兩界受色形果名為現身在無色界受心法果說為現意菩薩了知三界虛妄但是心作證實除捨無處可在為是不於三界地中而現身意是為結之次兩句中初句依定即寂起用後句依慧在淨恒染就初句中不起滅定現威儀者滅定是其九次第中滅盡定也滅盡心想名為滅定義如別章此應具論威儀是其四威儀也行住坐臥是四威儀聲聞滅定捨四威儀菩薩常現何故而然聲聞威儀事識心起入滅定時事識心滅故捨威儀菩薩威儀起處有三初則依於事識心起次則依於妄識心起終則依於真識心起如實三昧法門之力自然而現如如意珠無心分別能雨寶物三種心中前二無常滅定能滅後一常心滅定不滅其所滅者在滅定時不起威儀其不滅者雖在滅定常現威儀今據後義以教舍利是故說言不起滅定而現威儀不捨道法現凡事者聖慧是道煩惱業等是凡夫事聲聞在道捨凡夫事菩薩常現何故而然聲聞之人未得法空見煩惱等有而可畏斷已入聖故得聖已不能現前菩薩窮空知有如幻在而不畏故常行攝化眾生所以不捨故下文中說行非道為通佛道又復菩薩證入緣起三昧法門法門力故自然普現共凡夫事如涅槃說大般涅槃能建大義即其事也聲聞之人未得此法所以不能次一句中心不住內亦不在外為宴坐者六根是內六塵名外凡夫心識依於六根增上緣生名為住內依於六塵緣緣而起說為在外菩薩不爾知根與塵妄想心起如夢中根夢中塵心外無法以知無故離不起不復依之集起心識故不住內亦不在外故下文言不念內外行於平等又復妄心是無常法六識並起始起之心必有依託所託中強者名根弱者稱塵真心常住無所依託以無依故不可宣說強根弱塵今教舍利捨妄取真故不住內亦不在外方為宴坐後兩句中初句明其現起見惑而行聖道後句明其現起修惑而證涅槃就初句中於諸見不動而修行三十七品為宴坐者五見之心名為諸見身邊邪見戒取見取是其五也菩薩隨化常現超之名為不動以不離故故下文言八萬四千諸煩惱門而諸眾生為之疲勞諸佛以此而作佛事雖現起之內心恒止故常修行三十七品不斷煩惱入涅槃者隨化現起貪嗔癡等名為不斷內心恒寂名入涅槃是為結之此等諸行難言方成故名為宴聖所安處說之為坐上來別教若能如是所印可嘆勝令學上舉呵辭時我世尊聞是默止不能加報申己卑𨷂彰己不及此語順於外國語法順此應言世尊我時聞是默止不能加報前辭次釋故我不任結己不堪次告目連令往問疾目連性字𤘽律陀父先無子從𤘽律陀樹神求得因與立稱名律陀是王舍城輔相之子先與舍利同事那若心專求道而無所得設謂無道那若垂終病中微嘆二人請問師何所嘆那若答曰吾念世人恩愛所縛其南天竺金地國王身喪火殯夫人戀憶投火而死吾為之嘆二人私記那若死後有諸商人金地國來二人訪問如那若語二人便言師定得道但我非人遂共要契若有所得必相告語為要之後佛始出世頞鞞比丘入城乞食舍利見其進止異常知有勝師待乞迴還舍利便問汝師是誰頞鞞答言是大沙門重問汝大沙門何所宣說頞鞞答言諸法因緣生大沙門所說諸法因緣滅大沙門所說舍利問之豁然悟解即於言下道證初果迴至本處目連遙見即知有得尋便問之舍利還以所聞具答目連聞之亦悟初果二人因即投佛出家徒眾二從往至佛所並得羅漢目連於佛弟子之中神通第一今命問疾於中先告後辭不堪辭中初總所以下釋是故下結初總了知釋中所以自徵起後下正辨釋於中有四一舉己昔被呵由緣二時維摩下彰被呵辭三說是法時八百居出發菩提下教呵利益四我無此辨自申卑𨷂彰彼難及初中憶昔舉被呵時入毘耶離於里巷中出被呵處為居士說陳被呵事說何等法文中不辨當應為彼白衣居士說戒說施生天法等故下被呵自下第二明教呵辭何故須然為益目連及諸居士所以教呵文中維摩來謂總舉唯下是別別中不當如仁者說是呵辭也教不應法故曰不當又不應機亦是不當夫說法下教其正說於中有二一約所說法體以教二夫說法者無說無示下約就能說之儀以教前中廣顯法寶之相令人證入於中初總法無不別法相如是豈可說下以理及責就初總中夫說法者總舉說事當如法說總以教勸當如法寶體性而說法無生下隨法別教於中廣顯法寶體相令依宣說法寶體相如涅槃經念法中說妙寂離相圓具眾義諸佛菩薩所遊行處常恒不變此即經中佛性真法如來藏矣藏是一切諸法實性是實性中無諸法相故此文中破相顯之宣說無生亦無諸法言雖說空約實而辨故下文中皆就法體說無眾生無壽命等然法虛融義無不在今此且約五陰及與十八界門而演說之餘類可知先就五陰明法離相法無我所離我所下就十八界明法離相眾生起計多在此處故就論之前五陰中句別有十辨義唯二前之四句明人無我後之六句明法無我二無我義廣如別章此應具論人無我中四句何別初句明其真法體中無有眾生第二無我第三無壽第四無人此即是彼勝鬘經中如來藏者非我眾生非命非人四種義也我眾生等四種何異而須別遣通釋一物其猶眼目於中別分非無差異異相如何宣說陰體以為神主名之為我和合之中計有定實說為眾生相續之中計有神性任持不斷名為壽命作用之中立有主宰說之為人番對彼故說無我人眾生壽命故彼轉女身經說云觀內無我外無眾生內外和合無其壽命畢竟清淨所以無人觀內無我陰體非神外無生者五陰集用望其陰體名之為外於中無實名無眾生內外和合無壽命者陰共假生相續名命無別命體畢竟清淨名無人者宰用名人以無我體人用亦無畢竟淨文中初言法無眾生正明理無謂於真實法寶體中無有眾生所無有三一無橫計神我眾生二於假名眾生之中無其定性三無假名眾生之相此等皆是情相之有故悉無之餘用類爾離生垢者彼情顯理取我之心名眾生垢真法之中無此我心名離生垢以無垢心故無眾生第二句中法無我者正明理無亦真法中無三種我準前可知離我垢者破情顯理義同前解此兩句中破情顯理後二句中破相顯理宜須記知第三句中法無壽命正明理無亦真法中無三種壽準前可知離生死者破相顯理若真法中有其生死故可就之說有壽命既無生死就何說壽第四句中法無人者正明理無亦真法中無三種人準前可知前後際斷破相顯理有為之法前後相起前為前際後為後際若真法中有此二際則可就之以說於人真中無此就何說人於情為有於理本無番情顯理故說為斷非有所除就後六句明法空中初二離相次二離名次有一句結前離相末後一句結上離名初兩句中前之一句正明離相相後之一句破去心緣成前離相就初句中法常寂然正明理無真法不動故曰寂然滅諸法者破相顯寂五陰是相於真本無名滅諸相有相不寂無故寂矣就後句中法離於相正明理無於真法中無五陰相名法離相無所緣者破相顯理若真此中有相可緣不名離相於真法中無相可緣故法離相以無所緣能緣亦無次兩句中前之一句破名破說後之一句破去心覺成前離說就初句中法無名字正明理無謂真法中無彼妄想所立名字言語斷者破去言說顯成無名名是言本以無名故言語不生名言語斷舉語言斷成名無矣就後句中法無言說離覺觀故破情顯理覺觀言因以真法中無覺觀故言語不生故無言說麁思名覺納思稱觀此皆精道真法出情故無覺觀次下一句結前離相法無形相正辨理無謂真法中無陰形相以此結前離相之義故說無相如虛空故類以顯之真法離相似世大虛故言如空自下一句結前離名法無戲論正明理無理外名言斯成戲論真中離此名無戲論以此結前離名之義故說無戲畢竟空故釋以顯無永絕言論名畢竟空上來就陰明法離相自下第二就十八界明法離相六根六塵及以六識是十八界文中句別有其十九初之一句明人無我後十八句明法無我就初句中法無我所正明理無明真法中無我及所義如上解離我所故釋以顯無法空中句雖十八相從為三初有六句明六根空法無動下五句之文明六識空法離好下七句之文明六塵空初六句中前三破相後三即實就前三中初句約識以明根空第二得塵以彰根空第三約自而顯根空就初句中法無分別正明理無於真法中無有六根生識了塵名無分別離諸識故釋以顯無於事分齊六根生識真中無此名離諸識以離諸識故無分別第二句中法無有比正明理無根塵相對名之為比真中無此名法無比相待者無釋以顯無以無根塵相形待故說為無比第三句中法不屬因正明理無於事分齊根從因起與因作果名為屬因真中無此名不屬因不在緣故釋以顯無親生名因疎助稱緣有緣可在則可對之說其屬因無緣可在知復對何說為屬因亦可緣者因之別稱言不在緣當知猶是不在因矣不能重言彰不在緣生不離緣因之為在真不假緣故曰不在不在緣故不屬因耳後三句中約如法性實際三藏以顯即實此三何異於真法中空名為如有名法性非有非無說實際真云何空離相離性云何不空具諸佛法云何復名非有非無有無同體此如法性實際之義廣如別章此應具論所顯真法共此三門同體義分故得以法即如法性實際等也就初句中法同法性當相正辨如來藏中一切佛法名為法性所辨真法與彼一體一而不異故說為同法性云何而說同乎法性清淨常恒不變所辨亦爾故說同矣入諸法故釋以顯同入猶順也順諸法性故名為同此一體法云何名順云何名入體性雖一義門恒別義別體同故得云入下皆同爾第二句中法隨於如當相正辨不異如義法界雖別空理不異故說為如所辨之法順彼如理故名為隨此與如一何得言隨義如前解門別義同故得說隨前同此隨言左右耳無所隨故釋成隨義以於有法無有隨故隨順如也第三句中法住實際當相正辨際謂際畔處之別稱窮實之處名為實際所辨真法即於實際名之為住前隨此住言左右耳諸邊不動釋成住義不為有無二邊傾動故住實際其次五句明識空中前二破相後三即實前兩句中初約塵以明識空後句正就識體明空就初句中法無動搖正明理無六識之心往來取塵名為動搖真法常住不同於彼名不動搖不依六塵釋以顯無不同六識六塵生故無動搖就後句中法無去來正明理無六識之心三世流轉名為去來去是過去來是未來真法不爾故無去來常不住故釋以顯成現在名住若使真法曾住現在故可對之說去說來法無現住知復望何說去說來此二遣相下三即實即三脫門三脫之門義如後解法順空者順空門也隨無相者隨無相門應無作者應無作門前順次隨後說其應綺亦言耳亦以真法與此三門義異體同故得說順說隨說應就後七句明塵空中初有四句正就塵體以說其空次有一句約根辨空次有一句復說塵體以明其空末後一句約識論空就初四中法離好醜明離塵相於事分齊塵有美惡名為好惡為名醜真法無此故說為離法無增損明離塵法用順益名增違總稱損真法離此名無增損法無生滅法無所歸明離塵體六塵之體有起有盡說為生滅屬人曰歸真法無此故無生滅亦無所歸此一分竟法過眼耳鼻舌身心約對六根以明塵空於事分齊六塵是其六根所行不名為過真中無塵根等不及故名為過此兩分竟法無高下還就塵體以辨其空於事分齊塵有勝劣上地塵勝名之為高下地塵劣說以為下真法離此故無高下常住不動釋無高下此三分竟法離觀行約識辨空於事分齊塵為識緣不離觀行於真法中無塵可緣是故名離一切觀行上來別教法相如是豈可說者以理反責牒前所辨名法如是名相但絕心行亦無豈可宣說上來得就所說以教下次約就能說以教於中先教離四種心然後說下結勸宣說何者四心一教除見心二當了下教離癡心三以大悲不教捨小心四念報恩下教遠凡心初句之中教令遠離我人之報名除見心於中初先法說以教夫說法者無說無示明無說人將言對法名之為說以言對人目之為示於理實無名無說示夫聽法者無得明無聽人以聽對言目之為聞將聽對法說以為得於理亦無名無聞得次以喻顯譬如幻士喻無說人為幻士說喻無聽人當建下勸第二句中教知根法然後起說名離癡心當了眾生根有利鈍勸知根也以前目連說不應機故勸了根善於知見所罣礙勸知法也以前目連言不當理故勸知法第三句中教修廣心教生大意名捨小心以大悲者教修廣心廣念眾生名為大悲讚于大乘教生大心以心大故稱讚大乘第四句中教離魔業外道邪學名遠凡心念報佛恩教離魔業依佛法而得利益及欲加損名背佛恩菩薩番彼念欲護法名報佛恩不斷三寶教離外道外道習邪乘違正法名斷三寶菩薩番彼自求正法轉教他人能令三寶相續不絕是故名為不斷三寶上來別教然後說法總以結勸上來第二明教呵辭第三教益第四目連自中卑闕文顯可知前辭後釋是故不任總結不堪前對舍利明不住法次對目連明其證法下對四人明助行法於中初對迦葉須菩明乞食行攝功德法後對富樓及迦旃延明入法行攝智慧法就前二中初對迦葉明乞食法後對須菩明取食法就後二中初對富樓明起行法後對迦旃明生解法所辨如是先告迦葉令法問疾迦葉是姓字摩訶波羅耶檀那此翻名為大施先矣摩訶是大檀那是施波羅耶者名之為先是王舍城波羅門種家極臣富婦名婆山其人昔於遊葉佛時作薄像師時有一女時一金玔倩此像師修營佛像由斯福善恒相逢遇今值佛世還為夫婦身並金色在俗無欲同皆出家齊得羅漢其中委曲事如經說迦葉即於佛弟子中頭陀第一常行乞食今命問疾於中先告汝行問疾迦葉眾多將大以標下辭不堪於中初總所以下釋是故下結釋中所以自徵起後下對辨釋文別有三一舉昔日被呵由緣二時維摩下出被呵辭三時我世尊聞說是下自彰卑闕顯彼難敵初中憶昔舉被呵時於貧里乞出被呵事迦葉立意立憐其貧者無有福善現受貧總今受其施欲令當富故貧里乞由斯不等故後被呵自下第二維摩教呵何故須然為使迦葉棄小學大是以教呵文中維摩來謂總舉下別顯之別中先呵住平等法應次行下是教辭也呵中初言有慈悲心而不不能普是正呵也捨富從貧出不普不普事又復前句有慈不普違於菩薩等慈故呵捨富從貧違頭陀中次乞故呵教中有三一正教乞食二名乞心二以空聚下就乞食時教妨過儀三者若能不捨八邪已下就乞食後教生道法前中四句準事不次次而論之行乞為始次乞第二取為第三受為第四但今文中為欲次乞教令利他故在先論行乞與後取之為受同教自利故迴後說又得次乞教捨二乘居使之過故在先論行乞與後取受二事同教捨凡生死之過故迴後說初次乞中住平等法教修等心番前有慈而不能普應次行乞教修等行番前捨富從貧里乞後三句中斯教自為言有隱顯初句為離生死之緣須行乞食第二為斷生死之因須取揣食第三為捨生死之果須受彼食就初句中為不食故應行乞者食是身緣得淨法身方能捨遠彼淨法身要修捨世資生之業乞食資身行道方得故為不食須行乞也第二句中為壞和合應取食者因能聚果名為和合內證真道方以永離其道必由捨世資生從他取食資身起行方能證會是故為壞和合之相應取揣食自從他求爾時名取為不受故應受食者不受生死有為之果名為不受不受唯佛佛果二由捨世榮生從他受取資身起道方能剋證故為不受須受彼食他與領得方名為受自下第二教防過儀以空聚想入聚落者就入聚時教離人想觀聚無人故名為空入聚多起男女等結故教修空所見色下就行乞時教離法想於乞食時多於六塵而生諸結故教防離然此文中於六塵境治法各異於色塵境教觀根空而為對治於聲塵境教觀境虛而為對治於香塵境教類麁事而為對治於味塵境教離取心而為對治於觸塵教離能取及所取事而為對治於法塵境教觀境空而為對治立從皆得為約此六教人多治顯隱異論初言見色與盲等者盲人無根於色不著行者應爾觀眼體空同盲無根於色不取故下文言若知眼性於色不貪不恚不癡餘亦應然言所聞聲與嚮等者嚮虛無無可貪取觀聲似彼虛假無實無可貪取餘亦應爾言所嗅香與風等者風事浮麁人多不著觀香似彼莫生貪著餘皆應然言所食味不分別者標杓無心雖在諸味不生分別行者應爾當如標杓除去心想莫生分別餘悉應爾言受諸觸如香證者智證法時不見己心以為能取不見前境以為所取行者應爾知身體空無其能覺亦觀境空無其所覺故如智證餘亦應然知法如幻無自他性教觀性空幻無定性諸法像此幻法無體名無自性此幻法中亦無妄計我人等實名無他性本自不然今亦不滅教觀相空如彼幻化因緣法相畢竟空寂何但無性相亦不有以無相故無法可生故本不然無法可盡故今不滅又知如幻明法非無無自性等顯法非有無自他性明非性有本自不然今亦不滅明非相有義如前解又復知法如幻相者明知世諦無自性等明解真諦無自他性性空真諦本自不然今亦不滅相空真諦亦如上釋觀法既然餘塵類爾上來第二於乞食時教防過儀自下第三就乞得後食用之時教生道法句別有十前之三句正教起道中間五句彰益勸為末後兩句嘆勝勸學就前三中初二教起利他之行後一教修自利之行復前二中不捨八邪入八解脫約因以教聲聞獨善故捨八邪入八解脫菩薩兼利隨物現同故不捨八邪入八解耳言八邪者番八正說八邪邪見邪思邪語邪業乃至邪定言八解者一義名彼八正之道為八解脫彼八與邪正相番故亦可名彼內有色相外觀色等為八解脫修彼能治貪食過故故下文言佛說八解仁者受行豈雜欲食而聞法乎故教人中言以邪相入正法者約果以教邪相世間正法涅槃聲聞獨度捨邪入正菩薩兼益隨物現同不捨世間而證涅槃故不捨邪入正法矣上教利他下教自利言以一食施一切者下施眾生施有二種一施令食二以食施之共將奉佛及眾賢聖為是須施供養諸佛及眾賢者上用奉聖作決定意勿得隨冥為此施竟然後自食上來三句正教起行次下五句彰益勸為初有兩句就上初句不捨八邪入八解脫以明彼益如是食者牒前起後下就論益非有煩惱非離煩惱約慧辨益非入定意非起定意約定彰益以前不捨八邪義故非離煩惱非入定意於八邪中有邪見故非離煩惱有邪定故非入定意以前入於八解義故非有煩惱非起定意以八解中有正見故非有煩惱有正定故非起定意次有一句就前第二邪相入正以明證益非住世間是前文中入正法也非住涅槃是前文中以邪相也下有兩句就上第三食施一切供諸佛等以明修益其有施者牒前一食施於一切供佛及聖下就論益言無大福無小福者就因辨益以等施故無有偏施凡夫小福亦無偏施賢聖大福言不為益不為損者約果辨益以等施故無有偏施持戒之益施破戒之損上來彰益下嘆顯勝令人習學於中兩句初言是為正入佛道不依聲聞前三句中結嘆初二不捨八邪入八解脫以邪入正行無偏著上順佛德名正入道不同聲聞捨邪取正所以不依為不空食人之施者結嘆第三施以一食施於一切供佛及聖生福廣大故不空食人之施也自下第三自彰卑闕顯彼難敵於中四句一彰己昔日聞法欣慶得未曾有二即於下明已聞說準此類餘乘於一切菩薩深敬三復作念下彰己昔日教嘆維摩斯有在家俗人之名辨才智慧乃能如是自在無礙四其誰下明已因是慕大厭小其誰不發三菩提心是慕大也從是不復勸人聲聞辟支佛行是厭小也前辭次釋是故不任總結不堪次告須菩提令往得疾外國正名為須浮帝傳者音殊名須菩提其須浮帝此名善吉亦曰空生初生之日家物悉空故名空生其人於佛弟子之中解空第一又傳無諍三昧亦勝今命問疾先告後辭辭中初總次釋後結釋中所以自徵起後下對釋之於中有四一舉己昔日被呵由緣二時維摩下出被呵辭三時我世尊聞此芒然不識已下自申己闕彰彼難敵四說是法時二百天子得法眼下教呵利益初中憶昔舉被呵時入舍乞食陳被呵事自下第二維摩教呵何故須然為益須菩并淨二百天子法眼故須教呵於此之中維摩初先取鉢盛飯後正呵詰何不直呵乃先取鉢盛滿飯乎此有三義一取其鉢為盡言論若不取鉢彼得切難喜畏捨去故須取鉢雖取其鉢下須菩提猶欲捨去說令不取二若不盛飯望直設難相涉慳過為拂此迹故先盛飯三欲寄食以興言端故先取鉢盛滿飲矣下正呵之謂我總舉唯下是別呵意如何釋者不同若如生公肇公所釋要須菩提證空平等上齊佛下等凡乃可取食若依什公釋顯難意要須菩提證空起用上等諸佛下同凡夫乃可取食又人復言徵須菩提令入法界緣起淨門上同諸佛亦入法界緣起染門下同凡夫乃可取食若當準彼樂瓔珞經難意全別今應同彼彼經如何其須菩提夜夢如來以金色手而摩其頂曉問如來佛時答曰汝於今日當得聞於未曾聞法其須菩提聞是語已入城中乞食城中一女身佩瓔珞伎樂自娛因以呼之為樂瓔珞其須菩提過至其家是女遂取須菩提鉢盛滿飯已執鉢未還問須菩提汝何故乞為有我想命想人想而乞耶須菩提答我無我想命想人想是女復問若無此想為何乞食須菩提答諸佛世尊亦行乞食何獨見責是女對曰佛目無我想須乞但為物云何為乎彼中具辨為二十事故行乞食汝同彼耶須菩提言我未同佛是女復徵自無我想便非自為未同如來復非為他為何乞食其須菩提默然無對維摩今此責相似彼凡難聲聞乞食所為必用此法離道更無故今維摩還用此理徵須菩提其乞食者無過自為無過為他自為凡夫其為他者謂佛菩薩若同此二乃可取食其須菩提自忖無此兩種所為取食莫由故下置鉢而欲捨去難意如是文中有二一約佛設難若同諸佛乃可取食二若須菩提不見佛下約凡設難若同凡夫乃可取食前中合十一句文初之一句徵令同佛證空平等乃可取食後十徵令問佛成就解脫之德乃可取食就初句中於食等者諸法亦等將食類法觀食體空名為食等以此類餘名法亦等言諸法等食亦等者以法類食觀諸法如名為法等以此類食名食亦等如是行乞乃可取者結聽取食就後十句徵令同佛解脫德中前九是別後一總結就前別中初之七句約行以徵後之兩句約人以徵復前七中初五斷德後二行德復前五中初之三句是煩惱斷次一業斷後一苦斷煩惱斷中初二見惑後一修惑見惑之中初鈍後利鈍中不斷婬怒癡者是佛不住無為行也婬者是貪怒者是嗔癡是無明隨化常起故曰不斷此即是不行違通道亦即是下八萬四千諸煩惱門而諸眾生為之疲勞諸佛以此而作佛事又二即是地經之中發起勝行涅槃經中佛非無偏常行遍事問曰此行為是佛作為是他見釋言據情佛無心作他見我為就能是佛所作佛作有二一是三昧法門力現如涅槃說大般涅槃能建大義納妃生子種種示現亦如華嚴善財所求一切法門悉能示現如是等事二修力故現佛以過去大悲願力亦以發起殊勝行力雖無心想自然能現是二相須云何相須法雖能起起必假修如似火珠雖能出火見日方生亦如水珠雖能出水見月方出此亦如是故涅槃云異法有故異法出生異法無故異法滅壞修雖能起起必依法如聲依谷方能發響如形依鏡方能生像此亦如是修力所現即是報應法力所現即是法應一門既然餘門率爾亦不與俱是佛不住有為行也證實返望由來不有無法可在名不與俱非是有法捨而不俱後利中不壞身者還是不著無為行也現行身見而不捨離名不壞身而隨一相還是不著有為行也理如一相行證名隨此約見惑以辨解脫下約修惑不滅癡愛還是不住無為行也無明住地名之為癡欲愛色愛有愛住地說以為愛隨化現行故曰不滅起明脫者還是不著有為行也明是慧明翻對前癡脫道心脫翻對前愛由斷故起於慧明明即慧脫由離愛結故起心脫此約煩惱明解脫德下次得業以五逆相還是不住無為行也殺父殺母殺阿羅漢破和合僧出佛身血是其五逆此背恩及違福田故說為逆殺父殺母背恩故逆後三違於福田故逆廣如別章此應具論隨化現起名五逆相如調達等諸業皆起以此五逆重故偏說重尚為之輕不待言而得脫者還是不住有為行也永絕業羇名得解脫此句約業明解脫德不縛不解約對苦報明解脫德同前說亦不為生死苦報所纓名為不縛隨化現受稱曰不解上來約斷明解脫德下約智從智有因果不見四諦非不見諦約因以論示有見疑不觀諦理名非見諦內實覺了名非不見斯乃地上通名見諦非得果者約果以說此言略少準前應言非得果非不得果且舉一邊名佛為果不捨一切菩薩所行故非得果實證菩提故非不得今略不辨上來七句約行以徵自下約人言非凡夫非離凡者內備聖德故非凡夫現行凡事化眾生故非離凡法言非聖人非不聖者現為凡愚化眾生故名非聖人內具聖德故非不聖上來別徵雖成一切而離諸法總以結之隨別難盡故須總結此等皆是佛菩薩德徵令同之乃可取食總結應受具前德者乞必為他故可取食自下第二約凡設難明同凡夫自為而乞乃可取食於中初明同諸外道乃可取食住八難下同餘凡夫乃可取食為與眾魔共一手下明同眾魔乃可取食前中有二人同外道違佛法僧無行方便乃可取食二若須菩提入邪見下明同外道無解脫行乃可取食前中先令違背三寶後結可取若須菩提不見佛者明同外道違離佛寶不聞法者違離法寶彼外道下違離僧寶同諸凡夫外道為師故離僧寶於中初明外道為師次明須菩提從之出家後明須菩隨之墮落前中初言外道六師總以標舉彼外道中有六種人各別立見說為六師次列其名富蘭那迦葉是第一人迦葉是姓富蘭是字此乃是其空見外道末伽利拘賖梨子是第二人末伽是字拘賖母名將母以別名拘賖梨子此常見外道刪闍夜毘羅胝子是第三人刪闍是字毘羅母名將母以別名毘羅胝子此一因見外道亦得名為苦行外道宣說眾生受苦受樂皆由往因不藉現緣往業未盡不得解脫多受苦行酬其往業往業既盡便得解脫何耆多翅舍欽婆羅者是第四人何耆多翅舍是其字也欽婆羅者是其𣯊󱊖被此為衣就之以標名欽婆羅此自然見外道說一切法自然而有不從因緣此涅槃中納衣之即師迦羅鳩馱迦旃延者是第五人迦羅是字迦旃延是姓此是自在天因外道說自在天為眾生因眾生由之受苦受樂尼乾陀若提子者是第六人尼乾是字若提母名將母以別名提子此不須修外道說諸眾生於未來世過八萬劫自然解脫譬如轉縷紈於高頂縷盡自止上來別列下明此六與之為師此初句竟次明須菩因其出家後明須菩由之墮落外道邪見造作邪業墮墜三惡名彼師墮須菩學之亦墮三惡名汝隨墮可乃取食結聽令受世間違背三寶之人為身求食汝若同之為身求食乃可取食上來明其違背三寶無行方便若須菩提入諸邪下明同外道無解脫行入諸邪見明無道因不到彼岸明無滅果亦應結言乃可取食文中略無上來第一明同外道乃可取食自下第二明同餘凡乃可取食於中五句前三同凡無自利行後二同凡無利他行就前三中住於八難不得無難無道方八難如上同於煩惱離清淨法明無道體同惱有彰離淨無治汝得無諍一切亦得明無道果此返言耳若正應言一切眾生不得無諍汝亦不得乃可取食然此返言與下文中若彌勒得菩提一切眾生皆亦應得其言相似以何義故為此返徵彼須菩提乞食似凡汝乞似凡得無諍定一切眾生乞食似汝亦應得之凡乞似汝不得此定汝乞似凡亦同不得乃可取食何者是其無諍三昧利根羅漢凡所施為常豫觀察欲界眾生未起煩惱起意將護不與其競名無諍定故雜心云云緣欲未生恒依不動智慧下二同凡無利他中其施汝者不名福田無善益他世間罪人供之無福供汝似彼不生功德名非福田供養汝者墮三惡道有惡損他世有增上造罪眾生有人樂惡愛其所作而供養之墮三惡道供汝似彼墮三惡道及可取食上來第二明同餘凡乃可取食自下第三明同眾魔乃可取食於中初先徵令同魔後結聽取前中有八初四同魔有損他行後四同魔有損己行就前四中為與眾魔共一手者明同魔業魔專壞亂作業同彼名共一手中間兩句明同魔人作諸勞侶與魔為伴魔能勞亂名之為勞與彼為伴名作勞侶汝與眾魔及諸塵勞等無異者自身作魔魔是魔王諸塵勞者是其魔民義如前坌染眾生故說為塵身皆同之名等無異於一切生而有怨心此之一句明同魔心於一切生欲壞其善名有怨心上來損他自下四句明同諸魔有損己行謗佛毀法不入眾數此之三句違背三寶明無道因終不得滅明無滅果上令同邪如是行乞乃可取食總結聽受具前過者須為身乞汝若同之乃可取食上出呵辭自下第三申己卑闕顯己不及於中初先彰己被難茫然不解捨鉢欲去後彰維摩安慰令住就安慰中取鉢勿懼總勸捨怖下別安慰別中有二一舉化人類須菩提明無能畏二所以下將其化法類己難辭明無所畏前中維摩先舉化人問須菩提次須菩提以理正答下維摩詰取其所答類菩提後勸捨畏就初問中隨須菩提意解以問於意云何問其意解於汝意中所解云何如來作化以是事語寧不者舉事正問何故偏言如來化人如來辨勝難辭可畏為是偏舉佛辨難當以其化人無心想故無真實故用前難辭而難語之畢竟不畏故今反問寧有懼不我言不也須菩正答化人不畏故曰不也下取所答類須菩提言一切法如化者汎舉諸法類同化人言一切法皆如幻化明須菩提亦同化矣汝今不應有所懼者結勸捨畏知身如化無能畏者故不能懼自下第二明己難辭問如幻化明無畏所以者何徵前起後所以向前勸汝取鉢勿懼者何下對釋之句別有五初一切言說不離是相明言如化不離向前幻化相矣道言一切言說不離即顯向前難辭亦然二至於智者不者文下明於難辭不應生畏此名菩薩以為智者良以智者知言如幻故於文字不著不懼舉彼智者於文字中不著不懼今須菩提同彼智者於前難辭不著不畏三何以下釋前智者不著所以先徵後解文字性離為是不著文字體空名為性離四無有文字即真脫下會前文字性離之義即真解脫名前性離為無字文真解脫處絕離言辭故無文字即真解脫五解脫相者即諸法也以真解脫即一切法皆離文字皆離文故悉不可畏此第三竟自下第四明維摩詰教呵利益二百天子法眼淨者入見諦道名法眼淨由聞前說證入初地見法顯了名法眼淨非小乘中得法眼淨前辭次釋故我不任總結不堪次告富樓令往問疾其富樓那是其字也此翻名滿彌多羅尼是其母名此翻名慈將母以別名彌多羅尼子其人於佛弟子之中說法第一如法華說故令今之今往問疾先告後辭辭中還初總辭不堪次釋後結釋中所以自徵起後下正辨之辨中有四一舉本昔被呵由緣二出被呵辭三時維摩入三昧下彰其巧化四我念聲聞不觀人下申己卑闕以小自責就初段中憶念我昔舉被呵時於大林中出被可處為諸新學比丘說者彰被呵事說何等法總知說小不知小中說何等法自下第二明教呵辭何故須然為益富樓并令比丘捨小求大所以教呵文中維摩來謂總舉下別顯之別中有四第一呵其違欲說法二汝不能知眾生根下呵違根說三欲行大道莫示小下重就第一呵違欲說四此比丘久發大下重就第二呵違根說初中四句兩句教兩呵初言先當入定觀心然後說者教觀欲說二無以穢下呵違欲說約喻呵之無謂勿也以猶用也小乘之法如似穢食比丘大欲事同寶器勿用小乘穢弊法食投於大乘樂欲寶器三當知下教知欲說觀始知終故復教之比丘念大汝須知之四無以下呵違欲說約喻呵之比丘大欲以似瑠璃小乘小欲事同水精勿將餘人水精小欲同此比丘瑠璃大欲此初段竟第二呵其違根說中汝不能知眾生根原呵不知根勿得發下遮其授小無得發起以小乘法法說以遮彼自無創勿傷之也喻說以遮彼諸比丘大根完具名為無創教小侵損目之為傷遮抑不聽故言勿傷第三重呵違欲說中約喻以呵於中三句欲行大道莫示小徑是一呵也比丘求大名欲大道小法卷狹如似小徑求大教小理所不應故云莫示無以大海內於牛跡是二呵也比丘廣欲如似大海小結狹淺事同牛跡安心住法目之為內此亦不應故言無以大海內於牛跡無以日光等彼螢火是三呵也比丘大欲如似日光聲聞小欲事若螢火將大同小理所不合是故呵言無以日光等彼螢火第四重呵違根說中言此比丘久發大心中忘此意舉彼大根如何以小而教導之呵其授小我觀小乘智慧微淺猶如盲人不能分別一切眾生根之利鈍呵不知根維摩自導我觀小乘下出所觀智慧微淺猶如盲人智體劣也不能分別一切眾生根之利鈍智用狹也以智微故不能分別一切眾生智慧淺故不能分別根之利鈍此出呵辭自下第三彰其巧化於中六句初維摩詰默入三昧二由入三昧令此比丘自識宿命曾於過佛種善發心此乃維摩宿命通力故令識之菩薩宿命凡有六種如地持說一自知宿命二知他宿命三令他人知己宿命四令他人自知宿命五令他人知他宿命六能令彼所知眾生展轉相知今令比丘自識宿命是第四門令他自知三即時下由識宿命還得本心謂還得本大乘心矣四於是下明諸比丘由得本心荷恩致敬首是頭首稽首禮足顯敬愍至五維摩詰因其得心更為說法六由為說法彼於菩提不復退轉此諸比丘住在善趣由聞命說進入種姓故永退自下第四彼富樓那自申己闕我念聲聞不觀人根不應說法前辭次釋是故下結次告迦旃令往問疾迦旃是姓字名扇繩其父早喪母戀不嫁如繩連扇風吹不去因與立字名曰扇繩從佛出家佛弟子中論義第一今命問疾先告後辭我不堪任是總辭也所以下釋故我下結釋中所以徵前起後下對辨之文別有三一舉己昔日被呵由緣二時維摩下出被呵辭三說是法時彼比丘下教呵利益初中憶昔舉被呵時佛為比丘略說法要我即於後敷演義等出被呵事說淺覆深不當物機所以被呵我即於後敷演其義總以標舉謂無常等隨別列之法門開合備如上辨今據一門且列斯五前四生死後一涅槃自下第三明教呵辭何故須然為益迦旃并令比丘解法心勝所以教呵文中維摩來謂總舉下別顯之別中無以生滅心行說實相法是呵辭也彼迦旃延相法未已見法生滅是故名為生滅心行用此心行說己所知不稱法實故呵無以生滅心行說實相法法之實相備如後辨下復教之諸法畢竟不生不滅是無常者約就無常法門以教無常義中有二種門一世諦門二第一義門世諦門中有三無常一分段無常六道果報三世分異二念無常有為之法念念還流一剎那須初生次住終異後滅此前兩門明法生滅破去常相三者自性不成實無常明法虛集破遣常性是義云何即前二種以理推求四相同體相夫似立無有一法別守自性名性不成性既不成知復說何以之為常故名曰性不成無常於此門中有生有滅即名為常以守性故無生無滅乃名為常以無性故故地持云不知無言自性無常有生有滅若知無言自性之事一切無常何者是其同體四相有為之法義同幻化相有體無相有名生虛無稱滅相有名生生非滅前虛無稱滅滅非生後故生與滅同時無別又此宣說無法為生生非滅外還即說彼相有為滅滅非生外故生與滅同體無別即此生滅幻炎像立名之為住又復幻法各守自相亦名為住故地持云以自性故名之為住此住亦非生滅之外即此虛法異於真諦性實之法故名為異又異妄情所立情實亦名為異此異亦非生住滅外良以同時義分四故說之以為同時四相故下文言比丘汝今即時亦生亦老亦滅又以同體義分四故說之以為同體四相以同體故就餘三相義說為生離餘三外無別生性生無性故生性不成以此生性不成實故生則無生故生無常還就餘三義說為住離餘三外無別住性住無性故住性不成以此住性不成實故住則無住故住無常餘亦如是此三廣釋如優檀那章此應具論世諦如是第一義者前無常法窮其體實畢竟空寂由來不有此空是其無常之實名無常義與經中說觀苦無生為苦諦義其言相似無常之義具辨如是聲聞但能世諦分中解知分段及念無常餘悉不知是須教就可教中若據世諦宣說自性不成無常以為畢竟不生不滅無常中極故云畢竟生無生性滅無滅性名不生滅此不生滅是其究竟無常義矣亦無住異且言生滅若就真諦離相窮極名為畢竟理寂無為名不生滅此不生滅是其無常之實性故名無常義亦無住異且說生滅汎論如是準下流類此應偏教真諦之義五陰洞達空無所起是苦義者就苦以教苦義亦二一世諦門二真諦門世諦門中苦別有三所謂苦苦壞苦行苦此三廣釋如四諦章今略辨之有三種門一約緣分別緣別內外內心涉求名之為內刀杖等緣目之為外外有違順刀杖等緣名之為違己身命財親戚之類說以為順外中違緣能生內惱名之為總從彼苦緣生於苦心從苦生苦故名苦苦外中順緣在能生樂壞則生苦故名壞苦內心涉求名之為行文行疲惱厭之生苦名為行苦第二約緣就體分別心性是苦於此苦上加以事惱苦上加苦故名苦苦加何等苦加前三苦悉名苦苦有為之法念念滅壞名為壞苦前後遷流目之為行遷流不安名為行苦第三約就三種無常以別三苦約就向前分段無常以說苦苦有為之法體性是苦於上加以分段麁苦苦上加苦故云苦苦又以三世分段麁苦顯有為法本性是苦用苦顯苦亦名苦苦約念無常宣說壞苦有為無常念念滅壞故名壞苦約就自性不成無常宣說行苦同體四相因緣虛集目之為行虛集之行體無自性自性無安故名行苦世諦如是言真諦者窮苦體性畢竟寂滅無相為無於中淺深更有多義如彼四諦章中具辨今且總舉此之真諦是苦實性亦名苦義如是世諦分中前二三苦聲聞能解今不須教第三門中前之二苦聲聞亦解今不須教虛集行苦及苦真諦二乘不知理須具教但今偏教苦之真諦五陰之果從因納得名五受陰於陰窮解名為洞達達陰實性本來常寂無陰可生名空無起此空是其苦家體實名為苦義如湯炎水無水為實此與經中觀苦無生名知苦諦其言一也諸法究竟無所有是空義者就空以教法空名空空義不同汎有五階一陰非我所名之為空如毘曇說雖名為空體是有法陰為體故二假名法中無有定性名之為空如成實說三妄想法虛寂無相說之為空如陽炎水水即無水不但無性近而求之相亦不有四妄想法虛無說空如夢所見心外無法五真如法體寂名空體雖真有離相離性故說空矣五中前二聲聞能解今不須教後三不知為是須教所教之空離相中極故云究竟無所有矣如是究竟無所有者是真空義陰上無人陰中無性不名真空於我無我而不二是無我者教無我義此說人空以為無我分別有五一陰非神主名為無我如毘曇說二於和合假名人中無有人性名為無我三於妄想畢竟空中無有和合假名人相名為無我四於妄想畢竟空中無有我人眾生之相名為無我五於平等真如體中無有真法集用人相名為無我五中前二聲聞能解餘三不知為是須教言我無我而不二者依如毘曇凡夫橫計我眾生等名之為我五陰法類非神非主名為無我此我無我相對為二若於平等第一義中非直無我亦無五陰無我之法是二齊無故云不二如此不二方是究竟無我之義若依成實凡夫橫計我人之性名之為我假名眾生無有定性名為無我此我無我相對亦二若於平等第一義中非直無彼定性之我亦無對情遣性無我是二䨥絕名為無二如此無二方是究竟無我義矣故下文云我尚不可得非我何可得見我實性者不復起二是為入不二法門與此義同法本不生今亦不滅是寂滅者教涅槃義涅槃有三一事盡無處數滅無為名為涅槃如是涅槃本無今有二約緣顯實破相證寂名為涅槃法性常寂而妄相煩惱所覆修八聖道以為了因滅除闇惑證本法性一證永寂故曰涅槃此前二種經說為果三就實論實真體常寂名曰涅槃此一涅槃非因非果就實論實實外無緣知復約何以之為因實外無緣知復約何以之為果是故涅槃無因無果故涅槃云涅槃之體非生非出非虛非實非一非異非因非果於此分中無惑可生無染可滅三中初一聲聞亦解後之兩門二乘不知為是須教於後二中偏舉後門而以教示是說以言法本不然今亦無滅是寂滅義上來第二教呵辭竟說是法時彼諸比丘心得解脫是第三段教呵利益前辭次釋故我下結次告阿那律令往問疾前明行德此論行用用謂六通且彰天眼此阿那律經中亦名阿尼樓馱又亦名為阿泥樓豆本是一名傳之音異此云無滅八萬劫前曾供辟支所得善根于今不滅故云無滅是佛堂弟如來父叔合有四人各有二子佛父最大名曰淨飯有其二子長名悉達多此云成利如來身是小名難陀其第二叔名曰斛飯亦有二子長名提婆達多亦曰調達小名阿難其第三叔名曰白飯亦有二子長名阿那律小名摩呵男其第四叔名曰甘露飯亦有二子長名跋提小名提沙佛有一阿姑名甘露味唯有一子名尸陀羅前諸釋子竝皆出家其阿那律天眼第一得眼因緣如經中說彼阿那律於一時中佛邊聽法坐下眼睡如來呵責咄咄故為寐壅螺蚌蝎類其阿那律被呵慚愧多日不眠遂便失眼造詣耆婆求欲治之耆婆問其患眼內緣那律具答耆婆對曰睡是眼食久時不眠眼便餓死永更叵治那律聞之遂修天眼半頭見物徹見三千大千世界今命問疾先告後辭辭中初總所以下釋故我下結釋中所以徵前起後下對之辨於中有六一舉昔日被呵由緣二時維摩下出被呵辭三我時默下自申己闕四彼諸梵下諸梵讚嘆問真天眼五維摩為說六諸梵聞之發心願求禮敬辭去初中三句一阿那律彰己昔日一處經行遊行誦經名曰經行二明諸梵來問天眼良以諸梵報得神通悉具天眼聞阿那律天眼最勝心生慕仰故來請問嚴淨梵王與萬梵俱標列請人放淨光明來詣我所稽首作體啟請方便問我幾何天眼所見正問天眼此乃順於外國人語順此應言那律天眼所見幾何問其天眼所見分齊近遠幾許故曰幾何三我即答下那律具答吾見釋迦三千世界如觀掌中菴摩勒果小乘所見局在一界故以釋迦標而別之如龍樹說聲聞人中有大有小小者能見一千國土大者能見二千國土緣覺人中有大有小小者能見二千國土大者能見三千國土今阿那律是大聲聞應見二千強修力故能見三千又以願智自在力故能見三千所見分明故如觀掌菴摩勒果上來具列被呵由緣次出呵辭何故須呵為今諸梵求佛真眼所以呵之文中維摩來謂總舉下別顯之唯阿那律天眼作相為無作相進退兩定下就設難假使作相則與外道等就相彰過若無作相即是無為不應有見就無設難無相即是真諦無為故應不見此第二竟我時默然是第三句自申己闕彰己不及第四句中初明諸梵聞其所說嘆未曾有次為作禮後問孰有真天眼孰謂誰也第五句中維摩言有總以答之言佛世尊得真天眼就人略辨常在三昧悉見佛國不以二相辨相廣答寂而常用故在三昧悉見佛國聲聞法中眼耳二通定外作用大不同小故在三昧悉見佛國用而常寂故見諸國不以二相如日照物不生分別第六句中初明諸梵聞說佛眼發心願求次禮維摩後去不現下結可知耳次告優波令往問疾上明修善此對優波明其對治滅惡之法優波離者是天竺語此云上首持律中上本在家時是諸釋子剃髮之人後諸釋子出家之時優波送去諸釋子等欲至佛所脫所著衣冠瓔珞并所乘像與優波離釋去子後優波思念諸釋子等果報如此尚捨出家我住何為若彼有得我亦應然以所得物安著樹上像繫樹下作如是言諸有取者吾即施之後往佛所諸釋子見問其來意優波具答釋子大喜即使請佛此人先來為我驅使若後出家我喜輕慢願佛先度我當敬事佛先度之諸釋子等同為設禮是時大地為之振動空聲讚言諸釋子等憍慢山崩出家之後持律第一今命問疾先告後辭辭中初總次釋後結釋中所以徵前起後下正辨釋文別有五一舉昔日被呵由緣二時維摩下出被呵辭三於是二比丘言上智我下彰二比丘稱讚維摩四我答言下明己述嘆五時二比丘疑悔除下明二比丘聞法獲益第一段中初明比丘犯律為恥不敢問佛請優波離以優波離持律第一故偏請問後優波離為其解說言如法者如戒律法明犯不犯輕之與重名為說解自下第二明呵辭何故須然為教犯罪二比丘等破相滅罪故教以呵文中維摩來謂總舉下別顯之有呵有教無重增此二比丘罪是呵辭也云何重增比丘造罪原由著有取相故生令復為其說有罪相增其情取故曰重增當直下教當直除滅勿擾其心是總教也云何曲滅而復云直說有罪相方教纖治名為曲滅說罪體空破離罪相名直除滅義如後辨勿擾其心以理遮抑擾謂擾亂云何擾心而言勿擾說罪怖之增其怯懼名擾其心說罪無罪令心正住除疑歡喜名為不擾下別教之所以者何何徵前起後所以教汝直滅者何彼罪性學等明罪體空成應直滅初先正教其知此下結嘆令學前中有三一就罪正破二如佛說下約心以破此亦名為約因以破心為罪因三一切法生滅已下約法以破此亦名為約緣以破一切諸法是罪緣故初中罪性不在內外不在中者明罪體空所以不在內謂六根外謂六塵又內自身外謂一切眾生等緣罪從因緣假合而生本無自性以無性故內外中間一切不在不在內外既法無罪不在中間離法亦無就第二段約心破中文別有四一明眾生垢淨依心第二心亦不在內下約心破罪三如優波離以心相下重復約心破遣罪相成向後段四唯優波離妄想垢下重明垢淨皆依於心成向初段初中為欲約心破罪故引佛說明垢與淨皆依於心良以心是眾生本體是故心垢即眾生垢心淨生淨第二約破罪之中先明心空次約明罪後類諸法宗為明罪舉餘類顯心亦不在內外中間明心空也內謂六根外謂六塵內外和合而生心識別求無性以無性故不在內外中間亦無故涅槃云眼色明欲四事和合而生眼識是眼識性決定不在眼中色中明中欲中餘亦如是不在內外類同前罪是故亦言如其心然罪垢亦然將心類罪明罪同心如心既然不在內外不在中間罪垢亦然不在內外及不在中諸法亦然類顯諸法法同心罪不在內外及不在中故曰亦然諸法既然罪是一切諸法之例何獨不爾不出於如顯亦然相前說心性不在內外及不在中即是如義諸法同心不在內外及不在中亦即是如如外無法故云不出自下第三重復約心破遣罪相成前第二於中為明一切眾生心無垢寄優波離悟解以顯如優波離以心相得解脫時寧有垢不維摩反問就人指法是以言如彼優波離具二解脫一心解脫斷除愛結二慧解脫斷絕無明今舉心脫故言心相得解脫耳又就心中有性有相真諦心性世諦假有是其心相心性常寂無脫無縛世諦心相有縛有脫面相異性故說心相得解脫時以其心相觀空離染名得解脫此解脫時寧有垢染可斷除不我言不也優波正答得解脫時垢深不有故曰不也是義云何若見垢染可除可斷不得解脫不見垢染可除可離達本無垢方得解脫故答不也維摩詰言一切眾生心相無垢亦如是將聖類凡凡類未解無垢理同故曰如是自下第四重明垢淨皆依於心成上初段於中三句一妄想心垢無妄想心淨見等三倒之心是其妄想若依地持八種妄想名為妄想有則迷真所以是垢無即真顯所以是淨二顛倒是垢無倒是淨八倒名倒有則迷於生死涅槃故名為垢無則解達所以是淨三取我是垢不取是淨取我亦是八倒所收以此患本故復別舉上來第二約心以破自下第三約法以破於中初明一切諸法生滅無性類罪無性諸法皆下明法心起心外無相類罪無相前中初法如幻等喻如幻喻明自性無常言如電者喻念無常諸法下合後中諸法皆妄見者法說明空如夢等喻喻別有四一以妄想下合上來別教其知此下結嘆合學其知此者知前所辨是名奉律行順律法其知此者知前所辨是名善解心解律法調伏名律觀空破罪是真調伏故名善解此第二竟自下第三明二比丘聞法稱讚二比丘言上智哉者嘆勝過劣解出優波故曰上智哉是助辭是優波離所不及等明下劣上是優波離所不及者明智不及持律之上而不能說明說不及優波離時持律最勝故名為上而不能說罪性空寂除滅我罪名不能說我答言下是第四段明己述嘆捨自如來未有聲聞及菩薩能制其樂說之辨嘆其說勝智慧明達為若此也嘆其智勝時二比丘疑悔除下是第五段彰二比丘聞說獲益益中有三一除疑悔二發大心三興廣顯顯一切眾生得維摩辨前辭次釋故我下結次告羅睺令往問疾對前八人明行修法此對羅睺明其發心出家之法羅睺佛子此名覆障亦云不放在母胎中六年不出故名覆障及不放矣何故處胎六年不出以宿緣故緣如經說本曾為王沙門求見六日不看故得此報又於往昔曾塞鼠穴故受此報佛將出家父王恐畏國祠斷絕留連不聽菩薩于時手指妃腹而語之言却後六年爾當生男即如其言佛出家後六年方生初生因緣備如經說佛成道已還宮之時羅睺始年五六歲計如來將至變千比丘悉如己形羅睺直爾往至佛所佛手摩頂將還精舍勅舍利弗目連度之出家之後喜多暴口形名他人佛於一時以法誡約於斯永斷打罵不瞋佛嘆其人忍辱持戒密行第一今命問疾先告後辭辭中初總次釋後結釋中所以徵前起後下正辨之文別有三一舉昔日被呵由緣二時維摩來謂我下明教呵辭三於是維摩語諸已下明教呵益初中憶昔出被呵時毘耶離等彰被呵事先問後答諸長者子何故為問現覩羅雲所捨至重未見所得是以怪問言毘耶離諸長者子標舉問人來至我等明請方便問我言等彰請問辭唯羅睺羅敬告其人汝佛之子所承至高捨輪王位所捨極重彼羅睺羅若不出家作鐵輪王王閻浮提故今舉之出家為道彰其所作俗中安身謂之為家解素從緇名出家為道其出家者有何等利問其所得羅睺下答我即如諸為說出家功德利者謂依出家功德經說經言有人殺三千界所有眾生或挑三千眾生之目其罪無量其出家者福多於彼羅睺當應為說此利自下第二明教呵辭何故須然為教羅睺及長者子離相正出故須教呵時維摩詰來謂我言總以標舉下別顯之別中先呵夫出家下如法正教呵中不應說出家利當言正呵所以下釋先徵後解無利無德是為出家舉是顯非有為法者可說有利有功德等明非異是樂名為利善稱功德羅睺以其捨俗為出家故對在俗家業等苦說樂為利對彼俗中邪業之非說善為德維摩以其離相為出故說無利無功德者是為出家有利有德悉名在家有為所攝故言有為可說有利有功德耳上呵下教教中先別若能以下總以結嘆別中有二則約前所問以教二出家者無彼此下汎舉一切出家法教前中初言夫出家者總以標舉為無為法彰其所求無為涅槃是所求也無為法中無利無德明其所出下汎教中言出家者總以標舉下正教之於中先約自行以教降眾魔下約就外化利他以教自中初言無彼無此離六十二見教其所出無彼無此亦無中間教離相也在俗為此出家為彼出家方便捨此向彼說為中間此皆無之亦可生死名之為此斷結涅槃以之為彼聖道為中此皆無之離六十二見教去情也六十二見後當具論此教所出處涅槃等教其所入處於涅槃總明所入謂處法性無為涅槃猶前為無為法耳智者所受聖所行處別明所入向前涅槃是其地前智者所受復是地上聖所行處故應處之地前菩薩依教生解故名智者依教信順稱之為受地上會正目之為聖聖心遊法說以為行法性涅槃為行所依故稱行處上教自行下教利他於中初先教令降魔摧諸已下教伏外道前中降魔降魔人也度五道等壞魔法也法中有三一明所出教度五道地獄畜生餓鬼人天是其五道除因離果稱之為度二明所修教淨五眼五力等五眼是解義如別章此應具論根力是行信進念定智慧是五始修名根終成曰力三明所離教遠魔業不惱於彼不壞他善離眾雜惡自不起過伏外道中摧諸外道伏邪人也超越假等破邪法也於中亦三一明所出二內壞下還明所修三離眾下還彰所離前中明出煩惱業苦超越假名明出苦也生死之報虛假名有稱曰假名證實除捨故言超越假名之義廣如別章今略辨之經說有四一生死假名涅槃非假即如此說生死浮虛假名而有故曰假名涅槃真實所以非假二涅槃假名生死非假如涅槃說涅槃無名假為立名故曰假名生死之法實是名有所以非假三生死涅槃二俱假名如地持說生死涅槃體是因緣假有之法故說為假標假之稱說為假名又假名字生死涅槃法相建立名曰假名四生死涅槃二俱非假廢名求法體法如如理真實所以非假真法離名故非假名以故地持中說一切法離於言說離假名名矣今就初門故說生死以為假名得大涅槃求離稱越次出煩惱於中四句初出淤泥教斷愛也愛能染污事等如泥除斷名出二無繫著明無愛故不著五塵三無我所教除見也不著我人及與我所若名無我所四無所受明無見故不愛邪法下教出業諸外道等邪法教人名為優亂除斷稱無一義如是復有異釋此所出中分之為四初超假名出生死果二出淤泥下除煩惱因因有見愛初出淤泥明除愛也無繫著等明斷見也言無繫著明斷我見無我所者離我所見此前一對三無所受出生死果五道悉離故無所受四無優亂明斷業因此復一對前明所出次明所修內喜護彼修利他行於他所為心無嫉忌名內壞喜身口將順名護彼意隨禪定者修自利行少欲知足守護根等能生禪定故說為隨下明所離諸惡悉斷名離眾過上來別教若能如是是真出家結嘆顯勝令人學矣上來第二明教呵辭自下第三明教利益句別有四一維摩詰勸長者長子宜共出家先勸後釋二長者子父母為辭三維摩詰教令心出發菩提心即名出家即名具足息相求實名為發心以發心故有惡斯捨離沙彌惡名即出家亦斷一切大比丘過名即具足菩提心義廣如別章此應具論四長者子如教發心前辭次釋故我下結次告阿難令往問疾對前九人明其因行下對阿難彰佛果德阿難陀者是佛堂弟此名歡喜喜義有三廣如前釋佛弟子中多聞第一故今告之先告後辭辭中初總所以下釋是故下結釋中所以徵前起後下對辨之文別有五一舉昔日被呵由緣二止止下明教呵辭三時我世尊實懷慚下自彰己闕四即聞下明空發聲諧和二家五世尊維摩智慧辨下結嘆維摩明己不及初中憶昔出被呵時世尊已下舉被呵事事有三句一明佛有疾己為乞乳二維摩問三阿難答文皆可知自下第二維摩教呵何故須然為使阿難及諸世人知佛常樂無為無惱息去邪謗愛樂趣求故須教呵於中有四一呵令止止二默往下驅之令去三行矣下摧令速去四可密下教令密去就初段中先呵後教止止阿難莫作是語是呵辭也如來下教如來身者金剛之體明佛體堅體堅難壞事同金剛諸惡己斷眾善普會彰佛德備諸惡己斷斷德圓也眾善普會行德具也此明所有當有何疾當有何惱彰其所無當有何疾內無疾苦當有何惱外無衰損損此初段竟自下第二驅之令去於中有三一遣默往第二呵誡不聽謗佛三正教亦默往阿難是初遣也口止疾言是以須默身遠乞所為是須往勿謗已下第二呵也勿謗如來遮其所言佛實無病言疾枉佛故名為謗謗佛自損為是須遮莫使異等止其所傳傳謗損他故復須止人有邪正邪聞毀謗是以誡之莫使異人聞此麁言說疾謗故名之為麁正聞嚙𠸍亦須誡約故言勿令大威德天他方菩薩得聞斯語轉輪聖下是第三段以理教示轉輪聖王以少福故尚得無疾舉劣況勝豈況如來無量福等辨勝過劣此第二竟自下第三催令速去於中有二一催身速去二遮其口言行矣阿難是初段也速捨此去名曰行矣勿使我下是其後段遮其口言勿使我等受斯恥也舉過總遮佛為也師舉世共尊說病他誡彼此同羞故言勿使我等受恥外道梵下辨過別遮外道梵志舉誡謗人佛法之外別立道理名為外道結意求淨說為梵志若聞此語明謗所由聞此阿難說病之語當作是念何名為師明輕謗心自疾不救而能救疾明輕謗言此第三竟自下第四勅令密去於中有三一誡其身可密速去不密他見不速他知以是義故須速二遮其言勿使人聞三曉其心以理正教教中初先明其所是非思欲下彰其所非如此身下結是異非就所是中諸如來身即法身者汎舉類顯明佛應身即是真實功德法身又是真實法性之身如涅槃經金剛身品及此下文見阿閦品具廣宣說就所非中非思欲身離分段因佛為世尊過於三界離分段果佛身無漏諸漏已盡離變易因無漏不盡謂無明地佛悉盡之佛身無為不隨諸數離變易果不墮有為生滅之數又二不墮眾生之數所非如是如此身者當有何疾結是異非如此法身乃至無為不墮數身諸患永無當有何疾上來第二明教辭自下第三阿難對佛自申己闕時我世尊實懷慚等文之顛倒若正應言世尊我時實懷慚恥得無謬聽時者道本被呵之時我者阿難自彰己也言世尊者以實告佛實懷慚等自宣己心實懷慚恥愧己所言愧前說病須乳言也得無近等疑己所聞如維摩語佛實無病有病須乳得非自我近佛謬聽自下第四空中發聲諧和二家即聞空聲總以標舉時誰所出或可是佛或是維摩或餘大力神天所發下別顯之如居士言印維摩語明佛真身無病是實但為佛下述阿難言明佛應病須乳不虛但為佛出五濁惡現行斯法度脫眾生對前阿難謬聽之言明聞非謬此語顛倒若正應言但佛出於五濁惡世現行斯法為度眾生言五濁者如經中說一曰命濁命報短促謂今世人極壽百歲如是等也二眾生濁無其人行三煩惱濁貪瞋癡等諸結增上四者見濁邪見熾盛五曰劫濁所謂飢饉疫病刀兵此五盛時名為惡世佛於是時出現於世現行斯法度眾生者現行有病乞求之法度眾生也事如經說當佛在時毘耶離城有婆羅門邪見不信家有乳牛惡󱉱踰人無敢近者佛為度此婆羅門故示言有病須乳為治阿難為佛持鉢往乞造其門下婆羅門見怒而問曰汝何所須阿難對曰佛病須乳故故來乞求彼聞作念可令自取使牛踰殺即語阿難若須搆取阿難言善即往牛所牛自開脚任其搆捋牛語阿難願留一乳以乞我兒餘悉奉佛犢子即言盡奉如來我食水草彼婆羅門在傍具見即自悔責我不及牛不識福田生此惡心遂於佛所深敬歸信故言現行度脫眾生行矣阿難取乳勿慚對前阿難實懷慚恥勸其莫慚勸其行乞故言行矣勸其受乳故曰取乳為化行乞是聖所宜故勸勿慚此第四竟世尊維摩智慧辨才為若此也是第五段結嘆維摩前辭次釋是故下結上來別告十人問疾如是五百大弟子下總舉餘人當時如來一一別告備列難盡故結集家總以通舉菩薩品者前品告命聲聞問疾彼辭不堪今告菩薩即就所告以題章目名菩薩品來意略有三義一前品告命聲聞問疾彼辭不堪須告菩薩故此品來第二為顯維摩德高故此品來是義云何前品告命聲聞問疾彰彼維摩德過二乘此品告命菩薩問疾顯彼維摩勝諸菩薩第三為彰維摩所說故此品來是義云何前方便品因凡問疾明廣維摩教凡夫法上弟子品因告聲聞廣明維摩教聲聞法今此品中因告菩薩復明維摩教菩薩法名顯所說就下明教菩薩法中義有通局局則此品明教菩薩通則盡後香積佛品悉是此會教菩薩法就其通中先將此品約對後文辨其同異次通科分後別解釋同異如何異有五種其一義者今此品中約對不堪彰彼維摩人德尊高問疾品下約對所堪顯其德妙第二義者今此品中廣明維摩辨才難敵彰其智勝問疾品下廣明維摩神變自在顯其通勝第三義者今此品中廣寄他言以顯維摩解脫之德問疾品下維摩自顯解脫之德第四義者於此品中因告不堪廣顯維摩昔所說法問疾品下因告所堪往彼問疾明今所說第五義者於此品下明教菩薩所行法體問疾品下明教菩薩修成之相異相如是所言同者有其三種一教人同此品與下教同菩薩二明法同同以菩薩所行之法而為教示三辨行同於此品中辨行有二謂證與教初對彌勒明其證行謂教天子捨相證實後對餘人明其教行問疾品下亦辨此二入不二門明其證行餘明教行同異如是次通科分就下明教菩薩法中麁分為二細分有四麁分二者從此訖盡入不二門明教菩薩法身因果香積品下明教菩薩淨土因果細分四者初對彌勒明法身果菩提真性是其果也先嚴已下盡不二門明法身因香積品初明淨土果香積品末明淨土因修十修八是其也通科如是次別解釋於此品中所告眾多告前四人隨別具列如是諸菩薩各各向下總舉餘者就前別中先告彌勒明法身果彌勒是姓此翻名慈字阿逸多此云無勝是彼波羅捺輔相之子彌勒初生具諸相好波羅捺王名梵摩達聞其生已福相過人恐為國患規欲危害遂從其父索以瞻之父知王心即答王言外家將去迴至家中尋即遣人送南天竺波婆離國外家養之彌勒外舅姓波婆離有髮紺色手摩膝相聰慧博達為世師首以己所知用教彌勒七歲從之受學一日所習多餘歷年未久知盡其舅為顯彌勒之德自家欲設無遮大會寄以顯之己家物少遣二弟子往彌勒家取索財物其二弟子中路聞佛始出於世迴道觀之二人是時為虎所食乘向佛善同生天上使遂不達彼波婆離久待不得率家所有施設其會會滿七日最後有一婆羅門來財食俱盡竟無所得便大瞋忿語波婆離要以神呪破碎汝頭令為七分波婆離聞極愁惱前二弟子往生天者遙見師愁空中問之師何故然時波婆離具說所為以答二天即問之言天為是誰而來見問天具答之而告之曰佛已出世何不往見徒憂何益彼波婆離先讀讖書知佛出聞其所告即遣彌勒將十六人往驗是非教其觀佛三十二相八十種好具足以不并教屏處心念為問我師是誰年今幾許身有幾相彌勒受教往彼驗之見佛相好明了具足心念為問如問具答彌勒于時與十六人從佛出家彼十六人即成羅漢彌勒一人不取漏盡願求佛道如來爾時即為授記說其次身上生率畢天壽已下生閻浮成得佛道成道之相如經具說佛今告之先告後辭辭中初先明己不堪所以下釋故我下結釋中所以徵前起後下正辨之辨中有三一舉昔被呵由緣二時維摩下彰彼維摩教呵之辭三世尊維摩說是法下明教呵益初中憶昔舉被呵時為兜率王及其眷屬說不退地彰被呵事由佛記說彌勒捨身當生兜率故兜率天王與諸眷屬數來請法彼於一時來問地行彌勒為說淨心已上名不退地亦可名彼種姓已上為不退地是位趣地之行名為地行亦可問其成地之行名為地行彼天隨相問修成義彌勒為說說相覆實為是被呵自下第二維摩教呵何故須然為使諸天捨修入證故須教呵來謂總舉下別顯之別文之中初呵後教從初乃至亦無退者是呵辭也呵令相捨彌勒當令此諸天子捨分別下是教辭也教令證實就前呵中寄就彌勒難破授記得菩提義類明一切悉無所得於中有二一難破彌勒授一生記得菩提義二是故彌勒無以此法誘天子下總以結呵前中初先舉其所得為用何下破以顯無舉所得中言彌勒者告命其人世尊授等舉其所得授仁記者行因剋果定得不失如心記物堅念不失故名為記聖記示人目之為授言一生者人中得記捨此身已上生兜率後生人間然後成佛中間隔彼兜率一報故名一生問曰若使上生兜率後生人間方始作佛即是二生何故言一釋言此生聖說不定依龍樹論說此彌勒以為三生現身為受竟癡去不論後生人間即是佛身故亦不數為是言一問曰若使一生天上後生人間而得成佛名一生者有須陀洹一生天上人間而涅槃者十四生中幾生所攝釋言此十四生中名為二生若爾彌勒亦應同彼何得言一釋言應齊而說異者以其所望不同故爾彼須陀洹望於身盡餘涅槃故受兩身即是二生如彌勒等望於佛身後生人間即是佛身對彼身故偏名兜率一報為一言得阿耨三菩提者汎解有二一真二應實行相應名之為真八相現成說以為應此應與真得處不定若論其成得處有三一入種姓地名得菩提如涅槃說須陀洹人八萬劫到乃至辟支十千劫到到六菩提當知此等名至種姓為到菩提二入初地名得菩提如法華論說彼釋法華分別功德品所言八生乃至一生得菩提者所謂得於初地證智三至後際名得菩提義在可知或分為五如大品說一發心菩提在於無量生死海中發菩提心位在善趣二伏心菩提深伏煩惱位分在於種姓已上伏忍位中三明菩提修習明慧位分在於初地已上四出到菩提出離有無到無生忍位分在於七地已上五無上菩提究竟窮極位在佛果隨別細分可亦眾多若論應成種性已上一切堪能若依華嚴賢首位中亦能八相不成正覺今此所論是應成也八相成佛名得菩提下對破之文別有四一就事相有生法中難破有得二若以無生得授記下就其遣事無生法中難破有得三為從如生得授記下約就真法緣起生滅難破有得四一切生皆如已下約就真性平等義中難破有得此四分中言有隱顯初段之中偏破得記第二分中難破得記及得菩提第三段中偏破難得記第四分中難破得記及得菩提初中有二第一約就三世之生難破得記二如佛說下舉彼同時同體四相明生無性成無得記前中初言為用何生得授記乎總以徵責言過去耶未來耶等隨世別定進退不定是以言耶若過去下隨世別難若過去生而得記者過去已滅依何得記若未來生而得記者未來未至依何得記若現在生而得記者現生不住云何得記暫現即滅時無逕停故曰不住生既不住何誰待記而得受乎舉下次舉彼同體四相明生無性成無得記如佛所說比丘汝今即時生等舉佛昔言言四相有三一前後四相有為之法一剎那頃初生次住終異後滅二是同時別體四相有為法邊別有非色非心生相能生諸法乃至別有滅相滅法三是同時同體四相如起信論及此經說是義云何有為諸法相有體無猶如幻化陽炎水等於此法中相有名生虛無稱滅相有名生生非滅前虛無稱滅滅非生後即此生滅幻法像立說之為住又此幻法各守自相亦名為住故地持言以性自故名之為住此住非是生滅之外彼生與滅義門各異名之為異又異真諦性實之法亦名為異又異情實亦名為異此異亦非生滅等外以四相同時同體故佛宣說比丘汝今即時亦生亦老亦滅以同體故就餘三相義說為生餘三之外無別生性生無性故生即無生遣誰得記乃至就餘三相說滅滅無別性滅無性故滅即無滅說誰得記是故畢竟無受記者自下第二次就無生難破得記得菩提義何故須然恐彼彌勒生處被徵於無虛立有得義故就難之若以無生得授記者逆取所立道言無生即正位者立其道理所謂即是真帝正位非行正位與住中說是法住於法位相似於正位中亦無得記無得菩提約理破得云何彌勒授一生記就理法呵自下第三約就真法緣起生滅難破得記真法體同名之為如如隨妄情集起生滅隨妄起染名之為生淨隱稱滅又隨對治淨起名生染息云滅緣起之生非生為生生則無生緣起之滅非滅為滅滅則無滅如人夜闇見繩為蛇蛇起名生生則無生至明蛇滅滅則無滅生滅既無依何說得文中初先進退兩定為從如生是一定也為從如滅是二定也依如生滅而受佛記故說為從進退不定故竝稱耶下就難之若以如生得受記者舉前所定如無有生以理難破若以如滅得受記者牒後所定如無有滅以理難破如非生滅非生為生生則無生非滅為滅滅則無滅故曰無矣生滅既無依何得記自下第四約就真性平等義中難破偏得真性一如凡聖平等凡於如中既無所得彌勒如中何獨有得文中三番初之一番難破得記後之兩番難破得果難得記中先明凡聖一切皆如次破偏得所以下釋前一切眾生如者凡人如也如性緣起集成眾生攝相歸本故眾生如法亦如者通明凡聖二法如也如性緣起集成諸法攝之從本故性亦如眾聖乃至彌勒如者聖人如也如性緣起集成眾聖攝之從本故聖皆如如水作波波即是水如金作器器還是金此等亦爾次就設難言若彌勒得受記者舉其所取一切眾生亦應受記將凡類徵下釋難意所以徵問我有何以言彌勒得眾生亦得下對釋之如者不二不異義故如無彼此故曰不二如無勝劣故言不異如不異故彌勒如中有得受記眾生如中亦應得記眾生如中無生得記彌勒如中有何所得下破得果於中先破得菩提義後破彌勒得涅槃義前中彌勒得菩提者舉其所立一切眾生皆亦應得將凡類徵下釋難意所以徵問我有何以言彌勒得應生亦得下對釋之一切眾生即菩提相與彌勒同故彌勒得眾生亦得菩提體相如下文說寂滅是菩提滅諸相故不觀是菩提離諸緣故不行是菩提無憶念故如是一切此菩提性緣起集成集成生死眾生攝緣從實故一切生即是菩提彌勒實性即是菩提彌勒有得眾生實性即是菩提亦應有得眾生實性即是菩提於菩提中無眾生相無眾生得彌勒實性即是菩提此菩提中何處得有彌勒能得下破彌勒得涅槃義言若彌勒得滅度者舉其所取一切眾生亦當滅度將凡類徵滅度外國名為涅槃下釋難意所以徵問我有何以彌勒得滅眾生亦得下對釋之佛知眾生畢竟寂滅即涅槃相不復更滅與彌勒同故彌勒得眾生亦得涅槃體相如上文說本自不然今亦不滅是涅槃義又復如彼地經中說自性常寂不滅不生是涅槃義又復如彼涅槃中說大般涅槃本自有之非適今也非實非虛非生非作非一非異非去來今非因非果此亦即是勝鬘經中一苦滅諦經自釋言非壞法故名為苦滅言苦滅者無始無作無起無盡離盡常住自性清淨離一切惱是其苦滅此涅槃性緣起集成生死眾生泯相即實故一切生即涅槃相此是體相非標相矣於此法性涅槃之中從來無有眾生之相可以息滅是故說言不復更滅無生可滅是滅之極故云畢竟此理常定唯佛乃覺故說佛知此涅槃性眾生彌勒其理一也滅既不殊彌勒有得眾生同之亦應有得然此法性涅槃之中畢竟無生得於涅槃彌勒同之何得可在偏說有得問曰涅槃是佛果德至果始有云何宣說一切眾生即涅槃乎解義有三一就緣說緣斷生死已別得涅槃是故經中宣說涅槃以為互無二約緣論實轉生死體以為涅槃故說涅槃為了因果三就實論實生死之體即是涅槃不待遷轉譬如闇夜見繩為蛇明眼觀之蛇即是繩豈待遷轉故經說言大般涅槃本自有之又論亦言自性常寂非先有染後時離矣今此所論義當後門又約人論人有凡聖凡聖一體據凡望聖聖為惑隱與後顯時淨德為本說為佛性及涅槃性不名為佛不名涅槃據佛望彼眾生之體從來常淨無惑隱覆不須更滅是故本來即是涅槃今此所論據佛望之故說佛知即涅槃矣上來第一廣破有得自下第二總以結呵是故彌勒無以此法誘天子者約前正呵是前彌勒無所得故無以隨相修得之法誘諸天子實無發者亦無退者辨理重呵於理無人故無發者亦無退者上來呵竟下次教之彌勒當令此諸天子捨於分別菩提之見總以教勸所以下釋初先徵問菩提見好有何所以須捨下對釋之是中應先釋菩提義然後釋文義如別章文中初言菩提不可身得心得略開二門寂滅下廣無比下結前開門中云何不可身得心得菩提真性妙寂離相五情不及故叵身得意緣不至故叵心得又復有身則非菩提無身方是故叵身得有心則非無心方是故叵心得問曰經說佛得菩提云何叵得釋言世俗文字之數言佛得之理實得時亦無得者何故而然菩提之外無有我人說誰能得我人既無亦無人外菩提可證故無所得不見我人異菩提時方名究竟窮到菩提故復名得我人既然身心亦爾菩提之外無別身心故無能得身心既無亦無身心二種之外別有菩提可修可證故無所得不見身心異菩提時方名究竟真到菩提故亦名得良以立身立心不得故須捨於得菩提見次廣釋之於中先明不可心得不會已下廣顯不可身得之義前明不可心得之中有十四句初十三句體寂離相即是自德末後一句智用明了即是利他前十三中初十明離能緣心相後三明離所緣法相前十句中初七離相後三即實前離相中初句為總次二顯成二復為本後四釋成就初總中寂滅是菩提列其名字滅諸相故釋顯寂義滅有二種一者性滅於實本無二對治滅見實始離由見實故達妄本無後更不生故滅諸相下諸句中離相齊爾次下兩句不觀不行顯前總寂於中初句明無觀解後無行修前無解中不觀列名妄相緣觀於真本無故曰不觀又證除捨亦名不觀離緣釋也觀解緣理名之為緣於真本無稱之為離又證除捨亦名為離明無行中不行列名緣修諸度名之為行於真本無故曰不行又證除捨亦名不行無憶釋之諸行皆由憶念而起以無憶念所以不行次下四句釋顯向前不觀不行於中前二釋成不觀後之兩句顯成不行釋不觀中初離見解後除妄相明不見本前離見中斷是列名捨見釋也觀解推求名之為見於真本無名之為捨又證除離亦名為捨後離妄中離是列名離妄釋也妄識體虛名為妄相於真本無名之為離又證除捨亦名為離釋不行中初句離願無行方便後句離貪無行所趣前離願中障是列名障願釋也求行之心名為願證實不起名之為障後離貪中不入列名無貪釋也以無貪著故無所入一釋如是復有異義前諸句中寂滅是總餘句是別別中初二明離淨相不觀離解不行離行後四離染於中前二明其離見後二離愛前離見中斷是菩薩斷諸見者離事識中五見心也離是菩提離妄相者離妄識也後離愛中障是菩提障諸願者離貪所起思求心也不入菩提無貪著者離願根本貪愛心也上來離相下明即實順是列名順如釋也空理是如如與菩提同體義分同體不亦故曰為順住是列名住性釋也有是法性法性菩提同體義分同體相應故名為住至是列名至實釋也非有無性是其實際實際菩提同體義分同體無障稱之為至上來明離能緣心相下三明離所緣法相於中初句明其離相第二即實第三體常初中不二列其名字若有所緣對心說二所緣既無不可將之對心說二故曰不二離意法故釋顯其相意是意根法是法塵是二俱離故無二矣第二句中等是列名等空釋也空與菩提同體義分同體相稱故名為等第三句中無為列名體常不變故曰無為無生住滅釋顯其相上來諸句明其離相菩提體寂即是自德下彰用明了即是利他知是列名了生釋也佛智明淨眾生心行佛智中現故說為了非有所緣名為了矣上來廣明不可心得下次廣前不可身得句別有九前二為門後七釋成前二門中初句離果後句離因前離果中不會列名無有根塵和合生識故曰不會諸入不會釋顯其相六根六塵相順名入又入是處六根六塵生識之處故名為入合會生識故名為會於真本無故入不會又證除捨故入不會後離因中不合列名煩惱諸結和合生名之為合於真本無故曰不合又證除捨亦名不合離煩惱習釋顯其相斷除正使名離煩惱殘氣亦盡故離其習後七句中初之三句釋成不會後之四句釋成不合前三句中初句離相後二離性前離相中無處列名身報永亡形無所在故曰無處無釋也後無性中前無定名後無定體無定名中假名列名真德無名假以名顯故曰假名名空釋也假有實無故曰名空無定體中如化列名諸德同時緣起相成非有為有有則非有其猶幻化故曰如化無取捨故釋顯其相似如化故法非定有所以無取亦非定無所以無捨是義云何以別分總諸德皆空所以無取攝別成總諸德斯有是以無捨就後四句成不合中第一明其寂定除亂第二明其淨慧離染此前兩句明離惑體三離能取明無惑因四離所取明無惑緣就初句中不亂列名常靜釋也體寂無為故曰不亂第二句中善寂列名不起染過故曰善寂性淨釋也證實及望從來無染故曰性淨又本法性從緣始淨亦名性淨第三句中無取列名遠離妄識能緣心斷故曰無取離緣釋也攀者是手緣者是足心法取境似手似足故曰攀緣於真本無稱之為離又證除捨亦名為離第四句中無異列名第一義中無差別相故曰不異法等釋也世法參差於理如等故曰法等等取故無異上來別釋下䨥結嘆無比菩提無可喻者結前不可以身得也過世色相不可比況故身不得微妙菩提法難知者結前不可以心得也菩提性中雖具諸法不可測知故叵心得上來第二明教呵辭世尊維摩說是法下明教呵益前辭次釋故我下結次告光嚴令往問疾前對彌勒明菩提果下明其因於中分別盡此品來明其行體問疾品下顯修成相前行體中初對光嚴明道場行次對持世明法樂行後對善德明法施行道場行者菩提果德名之為道場者是其處之別稱如治穀處名為穀場治麥之處名為麥場亦如鬪處名為鬪場諠戲之處名為戲場如是一切出生道處名為道場於中分別有真有應菩提樹下得道之處名為道場是其應也實行出生菩提功德說為道場是其真也真有通局第十地中有一莊嚴道場三昧親生佛德說為道場是其局也一切行德出生菩提斯名道場是其通也今此所論是其真也法樂行者以善自娛名為法樂法施行者以行廣齊名為法施三中初二是自利行後一利他自中道場是其出世成熟之行法樂地前始修之行道場行中初告光嚴光嚴後辭辭中初總所以下釋故我下結釋中有三一舉昔日被教由緣二我即為禮而問已下顯彼教辭三說是法時五百天人發菩提下明教利益初中憶昔舉被教時出毘耶離維摩方入彰被教處第二辭中兩請兩答我即為禮問言居士從何所來是初問也答言吾從道場來者是初答也彼第十地諸三昧中有一莊嚴道場三昧維摩今就此門以答故言吾從道場來矣行能生果名為道場依行向果故曰從來我問道場何所是者光嚴重問曰下維摩重廣答也曰者總舉酬答之辭下別顯之於中初先出其場體菩薩若應波羅蜜下就人辨從就人彰來前中有五一就心說場二布施下就行說場三神通下就德說場四多聞下就道說場五刀無畏下就果說場諸佛果德菩薩分成能生圓果故亦名場故上說佛從其十力無畏等生心中有四直心列名情無虛為故名為直無釋也發行列名於諸行問起意修學名為發行能辨釋也行無中廢故能辨事深心列名信樂慇至故曰深心增益釋也以心慇至故增功德菩提心是列其名字標果願求名菩提心無錯釋也正向菩提心無異求故無錯謬第二行中初修六度是自利行後四無量是利他行前自利中布施列名不望報者離布施過持戒列名得願具者明戒心勝用己所持迴施眾生名得願具如涅槃說忍辱列名於諸眾生心無礙者釋顯其相以於眾生心無悉礙所以能忍精進列名不懈釋也禪定列名心調釋也智慧列名現釋也下四無量利他行中慈是列名等生釋也悲是列名忍疲釋也喜是列名悅樂釋也捨是別名憎愛斷故釋顯其相第三德中初明自德下方便等是利他德自中神通列其名字成就六通釋其相也六通之義如廣別章此應具論此明德用解脫列名成就八脫故曰解脫能背捨故釋顯其相其八解脫亦名背捨如龍樹釋背淨五欲捨離著心故名背捨義如下此明德體下利他中方便列名此化他智化智善巧故曰方便教化釋也四攝列名此利他行布施愛語利行同事是其四種以此四行錄物從道故名為攝攝生釋也第四道中初明自利降魔已下明其利他前自利中句別有八初一是聞次一是思次三是修後三入證聞思修證一義次第如地論說前三教道後一證道初聞慧中多聞列名如聞釋也第二思中伏心列名制意思法故曰伏心正觀釋也於所聞法正意觀蜜第三修中初約道品以明行修二約四諦三約因緣此三行門常相隨逐三十七品列其名字捨有為法彰其行能能治染過故捨有為義如別章此應具論諦是列名苦集滅道是其諦也此是道境知此生道場不誑世間彰其行益自知四諦用度眾生故不誑世緣起列名十二因緣名為因緣亦稱緣起亦號緣集義如上解此亦道場知此生道故曰道場無明至死皆無盡者釋顯其相菩薩知此輪轉無際故曰無盡義如下釋第四證中尋詮入實詮別有三一煩惱詮二眾生詮三是法詮煩惱是場就詮以舉知如實故約詮顯實煩惱本性真如法是推相窮本故知如實眾生是場就詮以舉知無我故約詮顯實眾生本性空寂無我尋相窮本故知無我此說生空為無我也一切法是就詮以舉所謂五陰一切諸法知諸法空約詮顯實法性本空推相窮本故知法空如成實中生空名空法空之理說為無我此說生空以為無我法空名空言左右耳上來八句是其自利下明利他於中三句初降眾魔第二隨有化益餘凡三伏外道就初德中降魔列名神通伏魔故說為降不傾釋也自德牢固不為魔動故能降之第二德中三界列名應現三有攝化餘凡能生菩提故曰道場無所趣故釋顯其相雖現三界於中不著故無所趣第三德中師子吼是列其名字能宣正法摧諸外道名師子吼無畏釋也摧邪不怯故無所畏第五果中句別有三初句是其對治功德力等列名力是十力言無畏者是四無畏言不共者十八不共十八不共廣如別章此應具論無諸過者釋顯其相十力牢固對治諸魔無畏不怯對治外道不共殊勝對治二乘故無諸過第二是其明淨功德三明列名命宿天眼及與漏盡是其三也無餘礙故釋顯其相宿命智明除先際愚天眼智明除後際愚漏盡智明除真諦愚故得無礙第三是其廣知功德先列其名菩薩心淨故於一念知一切法成一切智釋顯其相上來第一正出場體自下第二就人辨從約人說來菩薩若應諸波羅蜜應前自利教化眾生應上利他諸有所作順法起修舉足下足如法進止有言出觀名舉足入寂下足此解不深今正論之乃至色身舉足下足皆從道場住於佛法方名深矣從道場來明其所從住佛法矣彰其所至上來教意說是法下明教利益前辭次釋故我下結次告持世令往問疾先答後辭辭中初總所以下釋故我下結釋中所以徵前起後下對辨之於中有四一彰己昔為魔惑亂二所言未下明維摩詰已告令知三即語魔下彰彼維摩降魔索女以法化益四世尊維摩有如是下結嘆維摩顯己不及初中憶昔舉被惑時住於淨室舉被惑處淨室修定故為魔惑時魔已下顯被惑相於中有四一魔化為釋至持世所二持世不識謂是帝釋以法教勸三魔以天女逼施持世四持世不受就初句中魔如前解言波旬者此名極惡依於佛法而得善利不念加報及欲毀壞故曰極惡以為諸女惑亂持世故從天女帝釋樂法數往觀佛為令持世見而生信故魔自化狀如帝釋為以音聲惑亂持世故樂絃歌為惑持世故詣其所詐善令信故與眷屬合掌禮敬自下第二持世謂釋以法教勸於中初明內心不識謂是帝釋而語已下口言教勸初先接引嘆其來好故曰善來憍尸是其帝釋別稱雖富已下以法教勸雖富有應不當自恣誡勸捨過觀無常教修對治以求善本勸習善因翻前自恣於身命財而修堅法教求常果翻欲無常自下第三魔以天女逼施持世即語我言總以標舉下別顯之言正士者就德以呼持世出家受行正法故曰正士受萬二千女正勸受女可備掃灑明受所為自下第四持世不受我言憍尸告語其人無以非法之物要我呵施不應女為惑垢名非法物比丘息惡故曰沙門從佛釋師教化出生故名釋子諸女既是非法之物莫用要我沙門釋子此非我宜明受不合此初段竟自下第二明維摩詰告己令知所言未語時也言維摩詰告語人也來謂我等告語辭也非帝釋也彰其所非是為魔來嬈固汝耳明其所是嬈謂嬈亂固語固媚自下第三明維摩詰降魔索女以法化益於中有二一從魔索女二於是波旬告諸女下以女還魔前從索女教以正法後段還女令傳正法又前索女化修自利後段還女教修利他又復前段化益天女後段還女轉化餘天初中有五一從魔索女是諸女等可以與我如我應受可以與我明魔應施如我應受明己應受維摩俗人故應受女二魔聞不與於中初先內以驚懼次念維摩將無惱我奪女強留名為惱我後欲隱形維摩制之而不能隱下復盡力維摩制之亦不得去三空聲勸捨即聞空聲總以標舉此是誰聲當應亦是維摩所發波旬以女與之將去正勸捨女四魔畏捨女恐彼維摩神力制已永不得去故言畏故悋而強捨名俛仰與五維摩得女以法化益問曰直爾化之足得何勞從魔索得方化女性從主若不索取制仰從魔難以攝化故須索取然後教法又若維摩不索屬己便於維摩疎礙不親難以化益故須索取然後教法文中有四一總勸發心魔以汝等與我今汝皆當發菩提心二即隨所應而為說下別教發心三復言汝等已發意下總教法樂已發道意牒前起後言有法樂可以自娛示其所欣以法釋神名為法樂不應復樂五欲樂也教其厭所四天女問下廣教法樂先問後教教中先別後總結之別中有二一正教起行二樂聞深下明攝行儀前起行中相從為三初樂信佛樂欲聽法樂供養眾明其翻邪歸正之行二樂離欲下明其離過對治之行於中四句一樂離五欲二樂觀五陰如似怨賊共相摧滅三觀四大如似毒蛇性相乖反四觀內六入如似空聚眼等六根名為內入空無神主三樂隨護下明修隨順趣道之行於中初明世間所行廣菩提下明出世間世間行中隨護道意守菩提心守護之相如涅槃說樂饒益下起菩提行起饒益生起利他行樂敬養等修自利行自利行中樂敬養師明攝法行樂行施等明造修行修行六度出世行中廣菩提心明修廣願樂降伏等明修廣行樂降眾魔修利他德下修自利樂斷煩惱明修斷德樂淨土等明修行德樂淨佛土修淨土行如上廣說就相下起法身行成就相好修諸功德修起報身相好之業如涅槃經及地持說樂嚴道場修起法身亦如上說上來第一正教起行自下第二教攝行儀於中合有門句四對初二一對約法辨儀於中樂聞深法不畏就約教法以明學儀樂三脫門不樂非時約就理法以顯學儀空無相願是三脫門廣如別章此應具論雖樂觀此不同聲聞非時取證而住小果名為不樂非時中間兩對約人辨儀前二一對約就同學以辨學儀樂近同學是初句也於非同學心無恚礙是後句也後二一對約就知識以辨學儀護惡知識是初句也近善知識是後句也約人如是下二一對約就說以辨學儀樂心喜淨是離過心樂修道品是修善心又心喜淨是信樂心樂修無量道品之法是廣願心上來別竟是為菩薩法樂總結上來第一從魔索女以法化益自下第二以女還魔利益餘天句別有七一魔喚諸女欲共還宮二諸女不從三魔喚不得從維摩索四維摩與五諸女請問六維摩教勸七天女辭去就初段中言我與汝俱還天宮天樂招引第二諸女不從之中言以我等與此居士翻前我欲與汝俱還言有法樂我等甚樂不樂欲樂翻前天宮第三魔從維摩索中魔言居士可捨此女直勸令捨一切所有施於彼者是為菩薩以法勸捨恐彼不捨故為此勸第四維摩以女還中我已捨已汝便將去正明捨女令一切生法願具足因事興願因遂魔願用兼一切故願一切求法之願悉得具足又願一切如法之願皆悉具足又因捨女令於他化廣利餘天名一切生法願具足自下第五諸女請問我等云何止住魔宮此言兩解一就違釋我是菩薩云何使我止住魔宮捨我還魔二就順解順請維摩我等何止住魔宮利益眾生自下第六維摩教勸若對前違下文名勸若對順請下文名教於中住文曲有三句第一總舉無盡燈門勸其修學二無盡燈者譬如已下廣辨其門三汝等雖下明學有益初中諸姊告發其人彼天先生故喚為姊言有法門名無盡燈舉其法體法從喻稱名無盡燈汝等當學勸其修習第二句中無盡燈者牒前起後次辨後結辨中初明自利兼他先喻後合夫一菩薩合前一燈開百千生合前喻中然百千燈令發阿耨三菩提心合前冥者皆明於其道意亦不滅盡合前終明不盡此喻反合自利兼他隨所說法而自增益一切善法他利兼自是名下結下學益中汝等雖住以無盡燈令發心者為報佛恩他利兼自令無數天子天女發菩提心是他利也為報佛恩是兼自也行順佛心名報佛恩亦大饒益一切眾生自利兼他此第六竟爾時已下是第七段諸女辭去上來第三廣明維摩降魔索女以法化益世尊維摩如是下大段第四結嘆維摩顯己不及言有如是自在神力結嘆向前降魔之力智慧辨才結嘆向前化女之德前辭次釋故我不任結己不堪次告善德令往問疾前告二人明自利行此明利他先告後辭辭中初總所以下釋故我下結釋中所以徵前起後下對釋之文別有二一舉昔日被呵由緣二時維摩下彰教呵辭前中初言憶念我昔明被呵時自於父舍出被呵處設大施等彰被呵事由施局限所以被呵前於父舍明處局也設大施會供養一切乃至乞人明由局也是中唯供七種之人不及餘者所以是局期滿七日明時局也局故被呵自下第二明教呵辭時維摩詰來入會中乃至不當如汝所設是呵辭也當為法下是教辭也以行竝治名為法施法施寬廣所以教之教中麁二細分有四言麁二者一就行修以明法施二我時心得清淨已下約就財事以明法施細分四者一就行修以明法施二婆羅門中二百人下明說利益三從我時心得淨下約就財事以明法施四城中一下明法施益初中有三第一總勸二我言下別教修習第三是為法施會下結嘆顯勝初中當為法施之會舉勝勸修何用財會舉劣勸捨第二教中兩請兩答我言居士何謂法施是初請也法施會者無前無後一時供養一切眾生是名法施是初答也菩薩一行無為物一一所等為一切故無先後一時供養一切生矣無先無後一時供養明施頓也供一切生明供廣也言何謂也是其後請謂以菩提起慈心等是後答也此中所辨宗明利他於中細分亦有自利利他他別文中有四初四無量明利他心二以攝慳下修習六度明自利行三教化眾生而起空下依前第一利他之心起利他行四以敬事下依前第二自利之行明修成相就初段中先應解釋四無量義然後釋文義如別章文中初言謂以菩提起慈心者慈欲與樂緣於佛樂欲授眾生故以菩提起於慈心以救眾生起悲心者悲欲拔苦欲拔眾生生死之苦故救眾生起非於悲心以持正法起喜心者喜能度物所化眾生攝持正法雖未得脫去脫不遙故生喜心以攝智慧行捨心者捨有多義此中所論是其放捨前人依法攝生智慧不復須憂故行捨心問曰前三親益眾生可是利他捨心背化云何利他解有四義第一義者向前三心雖有益物而未能得故須修捨捨前所緣自修能究竟故須修捨捨前所為更修勝善方能究竟利益眾生第三義者為得究竟放捨義故慈自與樂悲自拔苦喜自慶物繫發前三故名利他第四義者捨前所益更化餘人故名利他今此所論義當第三第二明修自利行中具修六度修此六六所為有三一為求菩提二為益眾生三為離有為證入實際通則六度皆為此三如地經說菩薩為求一切智地修行六度是為菩提如下文說以施攝貪戒攝毀禁忍攝瞋恚如是等比是為眾生如大品說菩薩為得諸法相實修行度涅槃經說為了佛性修行六度如是等比是為實際於中別分初之二種為眾生中間二種偏為實際後之二種偏為菩提如此說文中說言以攝慳貪起檀波羅蜜以化犯戒起尸波羅蜜故知初二偏為眾生何故而然以此行麁用教眾生彼能起故以攝慳貪起檀波羅蜜者以是為義亦是由義亦是用義自施教他令捨慳貪故為攝慳起檀波羅蜜以化犯戒起尸羅者自持淨戒教他同時令捨罪過故為化犯起尸波羅蜜經復說言以無我法起羼提波羅蜜以離身心相起毘利耶波羅蜜故知中二偏為實際何故而然以此二行修時有苦依空防退易入實際故偏為之又此二行依空方成故偏為之以無我法起羼提者此無我法是眾生空由知無我於物能忍故以無我起羼提也以離身心起毘利耶者離身心相是其法空由知此空懃苦堪耐是故以離身心之相起毘梨耶經中復言以菩提相起禪波羅蜜以一切智起般若波羅蜜故知後二偏為菩提何故如是禪定能生諸佛廣德波若正是一切智因生果親強故偏為之菩提是佛福德莊嚴禪能出生故為菩提起禪波羅蜜一切智者佛慧莊嚴波若亦慧親能生彼是故宣說以一切智起於波若亦可菩提是佛止行依禪息妄證入其中故為菩提起於禪定一切智者是佛觀行依慧照明滿是彼德是故為得一切種智起於波若自下第三依於向前利他之心起利他行句別有五前之三句依空離過後之兩句隨有攝化前三句中依三脫門而離諸過教化眾生而起空者雖化眾生不見我人眾生之相故起於空此於空門而離過也不捨有為起無相者隨化在有名為不捨知有常寂名起無相此依無相而離過也示現受生起無作者隨有現形名示受生知生無生名起無作此依無作而離過也隨有攝化喜生深過故須依此而離諸過後兩句中護持正法起方便力明化他智化智善巧名方便力以度眾生起四攝法明化他行自下第四依前第二自利之行明修成相於中初明修世間行心淨歡喜起近賢下修出世行修世行中句別有五前二自分後三勝進自分中敬事一切起除慢者修攝法行於有德者尊仰求法名敬一切以敬求法遠離慢高名除慢法於身命財起三堅者修隨法行捨離生死無常三分求於出世常身命財名起三堅後勝進中於六念中起思念者起修始也念佛法僧戒施及天是其六念菩薩於此常起思念於六和敬起質直心行修次也行修不乖故於六和起貪質直心身口意同即以為三同戒同施及與同見復以為三通前六也此六和敬便相愛敬名六和敬實心相敬而無諂偽名起直心正行善法起於淨命行修終也行成合法名為正行不以此行求餘名利故起淨命上來五句修地前行下修出世心淨歡喜起近賢聖是初地行於三寶中淨信不疑名為心淨又證離染亦名心淨初證多悅故曰歡喜入菩提位生在佛家名近賢聖次下兩句是二地行不憎惡人起調伏心離煩惱恬瞋過最重故偏說離以出家法起於深心明離業垢於出家戒求欲慇重故起深心次下三句是三地行以如說行起多聞者聞慧行也為行故聞故說以行起多聞矣以無諍法起空閑者思慧行也為息言諍故空閑處寂靜思惟如說行者乃得佛法不可但以口言而得趣向佛慧起宴坐者修慧行也為欲趣求四地已上無生行慧修世八禪名起宴坐又為求佛無障礙智度眾生故修世八禪名起宴坐次下一句四地乃至七地之行為求出世無漏真德解眾生縛修習四地至七地行名修行地亦可求佛無障礙智解眾生縛修習四地至七地行名修行地次下一句是八地行以具相好求佛正報及淨佛土求佛依果為得此二修起福業次下一句是九地行言知一切眾生心念是九地中入行成就如應說法是九地中說成就也此二智能故起智業次下三句是十地行前二十地自分之行後一勝進趣佛之行前自分中初入證行知一切法不取不捨入一相者證法平等無淨可取無染可捨故入一相又證平等不取有相名為不取亦不捨有專著於無名為不捨以離有無故入一相修成此德名起慧業下起教行斷一切惱離煩惱障斷一切礙明離報障斷一切不善明離業障修此三治名起一切善如地持說諸根成就解脫報障善根成就解脫業障智慧成就解脫煩惱此等通名一切善業修成名起亦可前慧是第十地智慧莊嚴此一切善是第十地福德莊嚴下勝進中一切智慧是佛如來智慧莊嚴一切善法是佛如來福德莊嚴為得此二故起一切助佛道法前總次別下總結嘆是為法施是總結也若菩薩下是嘆勝也住是法施行廣益人名大施主能消物養生世福善名世福田上來第一約就行修以明法施自下第二明說利益說是法時婆羅門中有二百人皆發阿耨三菩提心自下第三約就財事以明法施問曰下明財施云何法施自於財事平等行施教人為之等法教人故曰法施又依等法捨財布施亦名法施於中有四第一善德局心奉施二維摩不受第三善德廣心行施四維摩納受初中我時心得淨者意業淨也聞前所說信樂不疑名為心淨嘆未曾有口業嘆也稽首禮等身業禮也此施方便下正行施即解瓔珞置直百千而以上之不肯取者是第二段維摩不受以其偏敬局施維摩情無廣兼違於等施所以不受我言居士願必納受隨意所與是第三段明其善德廣心行施由局不受故隨意與自下第四維摩納受初先為受分作二下用之轉施為欲則財教人等施故轉施之於中初先分財為二次用施人一分施此會中下乞施下等上一分奉彼難勝如來施上齊下時維摩詰現神變下約己教他現神變已作是言者牒前起後若施主者標所勸人施一最下猶如如來福田之相無所分別正教行施等於大悲不求果報牒前所教佛是大悲施下齊佛名等大悲不為果報偏施如來名不求果是則名曰具足法施結嘆令學此第三竟城中一下是第四段明法施益城中下乞舉得益人見是神力聞其所說得益所由見前維摩所施瓔珞難勝佛上變成寶臺名見神力聞前施下等於如來不求果報名聞所說皆發阿耨三菩提心正明得益一人發心云何言皆此發同前是故言皆亦可見聞兩時俱發是以言皆前辭次釋故我下結告前四人阿難別列如是諸菩薩各各向下告餘菩薩阿難總舉具列難盡故通舉之文中直言如是諸菩薩不知幾許或容是前列三萬二千菩薩或可是後向維摩舍八千菩薩以彼德高皆言不堪文殊師利問疾品者前告諸人皆辭不堪此告文殊令往問疾因以標品名為文殊問疾品矣此品之首三句分別一釋來意二對上辨異三分文解釋言來意者意別有三一以維摩德高難敵餘悉不堪故告須命文殊往問二所辨法妙餘不能請故須告命文殊往問三所化眾生宜聞二人問答獲益故須告命文殊問疾來意如是言辨異者異別有五備如上辨第一義者前告不堪為顯維摩人德尊高勝過眾聖此告所堪彰其德妙文殊方堪故德妙矣第二義者前告不堪彰彼維摩辨才難敵顯其智勝下對堪者廣顯維摩神變叵測彰其通勝第三義者前告不堪廣寄眾言以顯維摩解脫之德此對堪者維摩自顯解脫之德第四義者先告不堪廣顯維摩昔所說法此對堪者廣顯維摩今所說法第五義者前告不堪辨明菩薩所學法體下對堪者顯修成相辨異如是次第三門科分解釋文別有二一告文殊令往問疾起說由序二善來下正對問人廣宣所說前中初先如來告命下彰文殊奉命往問文別有四一嘆維摩德高難敵承力往問二與大眾相隨共往三維摩知來空室相待四文殊至見其室空獨寢而臥就初段中先嘆維摩彰己非敵雖然已下承力往問嘆中初言彼上人者難為酬對是總嘆也深達實相下別別中有三一嘆維摩智解殊勝二一切菩薩法式知下行修具足三降魔下德用自在就嘆解中深達實相是其實智亦名證智依涅槃經或名世諦以為實相或名真諦以為實相依大品經多名真諦以為實相今此亦應名第一義為實相耳於實窮證故曰深達善說法要是方便智亦名教智能宣法化故云善說所說要當故名法要辨才無滯顯前善說言能辨了語能才辨故云辨才辨才流滑故稱無滯智慧無礙顯前深達於深能入故曰無礙行修具中一切菩薩法式悉知自分善也諸佛祕藏無不得入勝修具也大涅槃中法界門別名佛祕藏盡觀相應故無不入諸經嘆德多依此二德自在中降服眾魔是摧邪德遊戲通等是住正德遊戲神通通自在也遊涉諸通自在如戲故言遊戲其慧方便皆已得度智慧滿也慧是實慧其方便者是方便智此二窮極到於滿處名皆已度上來廣嘆維摩德高雖然已下承力往問前彰難酬此明承力容可為問辨難兼易竝以言雖然猶爾雖爾難對我常承佛聖旨往問下稟上力名之為承旨謂意旨此承如來意力加被而往問也自下第二文殊與眾相隨共往於中三句一明諸眾念二大士必說妙法先舉能念人於是眾中就處總舉謂於菴羅佛眾之中諸菩薩等隨人別列言諸菩薩舉菩薩眾大弟子者舉聲聞眾釋梵王等舉凡夫眾下彰而念咸作是念總以標舉咸謂皆也今二士等正出所念人大智高語必深遠故念此二大士共談必說妙法二即時下明前諸眾樂欲隨從三於是下文殊與眾相隨共往於是文殊舉其眾主與諸菩薩大弟子等兼列從人恭敬圍遶彰其去儀入毘耶離辨其所至自下第三維摩知來空室相待於中初念文殊師利與眾俱來此念其來不念空室有人言此念欲空室與後為由其言謬也良以維摩待化如渴如來心喜故為此念次以神力空其室內除去所有及諸侍者空室是總除有及侍顯室空也為欲寄此起後言端所以空之下置一床以疾而臥亦欲寄病而有所顯故置一床以疾現臥自下第四文殊往至入舍見空唯見維摩獨寢而臥上來序竟自下正說然序與正進退不定備如上辨若以維摩一世所說悉為正宗是則偏判方便品初以為由序以其疾故國王大臣皆往問疾後悉是正宗若以維摩現今一會所說為正是則從前方便品來皆悉判與此會由序從此已下方是正宗此正宗中三門分別一攝法從人顯德入別二廢人從法隨義分別三依文正解攝法從人顯德云何此經宗顯維摩之德德謂不思解脫之門於此門中義別塵算隨德論之要唯智通上來廣舉維摩所說顯其智勝下彰維摩神變自在明其通勝通中隨義分為四對從初盡於不思議品以為初對觀眾生品為第二對下佛道品為第三對不二門盡香積品為第四對四中皆初明其所行後顯所成第一對中初問疾品明其所行不思品中借坐燈王小室廣容明其所成第二對中觀生品初明其所行時維摩室有天女下彰維摩室具八未有還明所成第三對中佛道品初明其所行竝現問下廣顯維摩一切種德還彰所成第四對中入不二門明其所行香積品中取飯香種小室廣容復明所成四對何別初之三對明修教行而有所修所成後之一對明修證行而有所成後前三中初對明其治過之行而有所成後二明修攝善之行而有所成攝善行中初對明修入寂之行而有所成捨有觀空是入寂也後對明明修起用之行而有所成行於非道是起用也攝法從人顯德如是次第二門廢人從法隨義分別所說法義雖復無量要唯因果因謂法身淨土之因果謂法身淨土之果從於向前方便品中以其疾故國王大臣皆往問疾盡不二門辨明如來法身因果香積一品辨明如來淨土因果明法身中約化分三第一於前方便品末因凡問疾明教凡夫法身因果當樂佛身是法身果從於無量功德生等明法身因第二次於弟子品中明教聲聞法身因果對前九人明法身因對後一人明法身果第三菩薩問疾品下盡不二門明教菩薩法身因果者前對彌勒明法身果菩提真性是其果也光嚴已後明法身因因中前品明其行體此品已後明修成相於中略以二門分別一破相分別二顯德分別破相有三從此訖盡觀眾生品以為初分行修入寂破難凡夫著有之相二佛道一品從緣起用破捨二乘著空之相三不二門品證入不二破遣菩薩分別二相破相如是顯德門中要攝為二從初訖盡佛道品來依彼維摩解脫之相修習教行不二門品依彼維摩解脫之性修習證行前教行中義別三對從初盡於不思議品還為初對觀眾生品為第二對佛道一品為第三對此三對中還初明其所行後明所成悉如上判三對何異前二自分後一勝進修菩薩法名為自分上求佛道名為勝進又復前二修入寂行後一明修起用行行非於道是起用也約位且分入寂多在六地以還以樂空故起用多在七地已上彼修發起殊勝行故前自分中初對明修治過之行而有所成後對明修攝善之行而有所成約位且分治過之行多在地前地前過重須治斷故攝善多在初地已上行合法界成諸德故就初對中先明所修後明所成修多地前成多地上此皆明法令人學矣廢人論法辨之麁爾次釋其文此品有二一維摩文殊問答辨法二文殊所將八千大下明說利益前中先遣來去之相且置已下問答辨法來去覆真故須拂遣維摩先言文殊後述維摩言中善來文殊慰問之辭問言善來慶其得來故曰善來又嘆來好亦曰善來不來相來不見相見拂相顯實亦得名為約實辨相就前文殊與眾俱來拂之顯實是故說言不來而來就前文殊入室見空無諸有等拂之顯實是故說言不見而見不來而來汎解有三一就世諦無常以釋實法無來相續有來故涅槃云諸行無常亦無有來二就二諦相望以釋真諦無來世諦有來故涅槃云諸法若常亦無有來三就真應二身以釋真身無來應身有來不見而見解亦有三一就世諦眼色明等別分無見和合有見又生住異滅四相分別則無有見假合有見二就二諦相望以釋真諦常寂無眼無見世諦有見三真應相對真身平等離相離緣名為不見應化隨物示有照矚名之為見文殊下述文殊初言如是居士總述前言若來已下別述前義先就來去述成前義據維摩室望彼文殊說之為來就菴羅會望彼文殊說之為去若來不來若去不去以理正述汎解亦三一就世諦無常以釋相續論之有來有去細實分之來則無來去則無去二就二諦相望以釋世諦之中有來有去於真平等來則無來去亦無去三就真應相對以釋應有來去真身則無雖有三義第二正當所以下釋初先徵問我有何以言來不來去更不去下對釋之來無所從去無所至以來無來去更不去菴羅會空故來無從維摩室空故去無至所可見者更不可見約就其見述成前義解亦有三準上可知雖具三義正當第二上來拂遣來去之相從此已下問答辨法於中文殊先止前言次通佛意後自為問維摩具答且置是事是止前也無來去等具說叵盡故須且置居士是疾寧可忍等通佛問意居士是疾寧可忍不問疾輕重療治有損不至增乎問疾差劇此通問辭下顯問人言世尊者正舉問人言慇懃者問心重也致問無量問意深也致謂通致問病之心元元難盡故曰無量此問維摩至竟不答以此未去故此不答及下去時維摩共往故亦不答居士是疾何所因下文殊自問維摩具答然下為問悉因維摩現病空室二重事起因前現病為問有八一問病所因二問病久近三問滅法四問病相五問病所在六問病體四大之中何大之病亦可此問起病之緣七問慰喻八問調伏通佛兩問問合有十因前空室為問有二一問空室二問無侍通下論之所起有七前二如向三起下舍利念無床坐四起下天女五起下室中八未有事六起下文中普現所問父母妻子親戚等事七起下念食具說如是然今文殊但問前二通前問病自為十問此十相從以之為三初八偏就能化之人問其化相第九云何慰喻有疾就能化人對所化者問慰喻儀第十云何調伏其心偏就所化問修治法要攝唯二前之八番問維摩詰現化方便後二問其所化之人治病之法復前八中相從為三初三問病為彰維摩大悲方便次二問其空室無侍為顯維摩悲行所依悲依空成故問空室悲隨有生故問無侍後之三番重復問疾為彰維摩病應非實就初段中文殊初先并為三問居士是疾何所因起問病所因其生久如問病遠近當云何滅問病滅法下維摩詰先答第二後答第三後答第一後二竟初義即顯故後答之答第二中從癡有愛我病生者謂從眾生起病因來維摩恒病以一切生病故我病者謂從眾生受病果來維摩常病良以維摩自實無病病皆隨物故隨眾生而說久近問曰眾生病來無始維摩悲病聖來始有云何得隨眾生之病而說久近釋言此隨一切眾生所有因果分分說之不言從於無始已來常起悲病如緣一人受地獄苦而起悲心從造因來維摩恒愁乃至受果餘亦如是次答第三於中初言眾生病滅則我病滅對問總解眾生斷苦得涅槃時名為病滅維摩於彼憂惱心息名我病滅下別釋之所以徵問我有何以說生病滅則我病滅下對釋之於中初法次喻後合法中初言菩薩為生生死等舉生顯滅願隨諸有名入生死為物受身名有生死有生死故諸苦隨逐名有病矣若生得離即菩薩無當相正解眾生離菩薩悲息不須為受故無復病次喻顯譬如長者唯有一子其子得病父母亦病喻前為生入生死等若子病愈父母亦愈喻生得離則菩薩無下合顯法菩薩如是合前長者於諸眾生愛之若子合前一子言眾生病則菩薩病合子得病父母亦病眾生病愈菩薩亦愈合子病愈父母亦愈下答初問又言是疾何所因起牒前問辭菩薩病者以大悲起對問正解上來三問為彰維摩大悲方便自下文殊次為兩問顯悲所依悲依空成故問空室悲隨有生故問無侍維摩具答問中居士室何以空是一問也言無侍者是二問也答中維摩先辨室空後顯無侍明室空中具有七番言相自起維摩初言諸佛國土亦復皆空類答前問佛土皆空室是土例何得不空答意如是土空似室是以言亦第二番中文殊就土更重審問又謂更也亦是重也又問佛土以何為空為當去事無物名空為當即事理無為空維摩下答以空空者謂以理空為土空也身三文殊以土理空責室事空又問空者牒前所答佛土理空何用空者責室事空既說理空為佛土空何用空去室中所有而為空乎維摩下答明須空意良以理空無分別故今須空室而顯彼空理空難明無物顯示令人識知名無分別空室顯之令人悟解名為故空第四文殊約理窮詮故又問空可分別耶此問空理可以室空而分別也維摩下答分別亦空此言拂詮而顯理也前番之中立詮顯理故以室空分別理空今此轉除破詮顯理是以答言分別亦空是義云何為不解者須以空室分別理空得理返望空室本無知復時何分別理空是故說言分別亦空分別空故理已詮示不可分別第五文殊推問空處故又問空當於何求維摩為答當於六十二見中求六十二見後當具論此見是其凡夫妄情無實即是空義故於六十二見中求又此妄情迷空而起推其所迷即是空義故於六十二見中求第六文殊轉問見處故又問言六十二見當於何求維摩為答常於諸佛解脫中求佛證空理而得解脫凡於脫處迷而起見故於諸佛解脫中求第七文殊推問脫處故又問言諸佛解脫當於何求維摩下答當於眾生心行中求眾生心行有迷有悟迷則繫縛悟則解脫諸佛解脫皆從心起故於眾生心行中求亦可眾生所有心行依真而起體即是真故經宣說生死二法是如來藏陰即佛性十二因緣即佛性等窮悟此性即真解脫故於眾生心行中求前答室空下答無侍又仁所問何無侍者牒其問辭下為辨釋一切諸魔及諸外道皆吾侍也對問正辨凡是侍者資養為義菩薩悲行由此資成故說為侍所以下釋於中先徵我有何以說魔外道而為侍者下對釋之魔樂生死菩薩於彼生死諸魔隨而不捨不捨魔行由彼資成故說諸魔以為侍者外道樂見菩薩於彼諸見外道常隨不捨名為不動此不動行由彼資成故說外道以為侍者前言不捨此云不動言左右耳非是守正邪見不動自下文殊更為三問為彰維摩病應非實初問病相居士是病為何等相緣摩下答我病無形不可見者以病實無故無形相而可見也第二文殊問病所在故言此病身合心合維摩下答云非身合身相離者應身無身病無所在故非身合言非心合心如幻者化心不真事等如幻幻無定實病亦無在故非心合第三文殊問其病體亦得名為問病因緣四大之中何大之病維摩下答言非地大不離地者彰病實無以病無故不可宣說即地有病故非地大亦不可說離地之外別有病體故言不離餘大亦爾而眾生下舉病應有成前實無而眾生病從四大起以其有病維摩現病病隨物現故非實有非實有故不可宣說即四大有離四大有亦可向前非地大等彰病實無亦不離等顯病應有而眾生下顯前不離地等所以以眾生病從四大起菩薩隨之故不離大士來八問廣顯維摩現化方便自下兩問就所化人明治病法此則菩薩五行之中治病行也於中初就種性已前實病之人明慰喻儀彼未知法須他慰故云何菩薩調伏心下就種性上實病之人明調伏法彼自知法不須他慰能自調故前中先問云何慰喻有病菩薩問曰文殊今來問病慰喻之儀應當自出何故請問維摩慰法釋言文殊今來問者問維摩病前具問竟不問維摩所化者疾維摩所化慰喻之法唯在維摩故今問其慰喻之法令人習學慰喻病者維摩下答初別後結別中有其十一句文攝為三對自利利他初六一對教修觀解次二一對教生善心後三一對教起行修就初對中前五自利後一利他就自利中對人分別初四黑小後一異凡對過分別初四正觀滅煩惱行後一悔過滅罪之行就前四中說無常者觀身生滅離常倒也不說厭者常隨諸有不厭自身而取滅也說身苦者觀身多惱離樂倒也而不宣說樂涅槃者在苦救物故不厭苦樂涅槃也說身無我觀眾生空離我倒也而說教道生者雖知神空而隨假名化眾生也說身空者觀法體空離法著我不說畢竟滅者雖知法空而常隨有不永滅也上來四句明破煩惱而常隨有故異二乘說悔先罪修滅罪行過去所犯名為先罪追改名悔而不說入於過去者雖悔前愆恒知罪空不執性罪入於過去此滅罪業而不立性故異凡夫此前自利以己之疾愍於彼疾是其利他此初對竟第二對中當識宿世無數劫苦觀過生厭此句自利當念饒益一切眾生興心廣濟此句利他第三對中前二自利憶所修福念淨命者於己修善正願出離不異求也勿生憂惱常起精進於未修善忍苦修也此前自利當作醫王療治眾病是其利他求為佛醫救眾生也上來別竟菩薩應如是慰喻有疾令其歡喜總以結勸下調伏中文殊先問有疾菩薩云何調心維摩下答文別有二一明修相二不住其中亦復不住不調伏下明其成相在病修治名為修相病愈德立名為成相就前修中初先別教後總結勸前別教中要唯智悲修智自利修悲利他智依空成悲隨有生是二相須何故而然若唯修智於空滯沒若唯修悲有染著於有染著是凡夫法於空滯沒是聲聞法菩薩異彼故須雙修以雙修故悲與智俱於有不染智與悲俱於空不著於有不染非凡夫行於空不著非賢聖行故下文言非凡非聖是菩薩行又不著有則非垢行不偏樂空則非淨行故下文言非垢非淨是菩薩行菩薩巧行妙在於此文中三對修智修悲初至文殊有疾菩薩應如是觀諸法來是第一對又復觀身無常苦下是第二對又復觀身不離病下是第三對三對何異異有四種一約事分別事唯身病初對約病修智修悲第二約身修智修悲第三雙約身病兩種修智修悲二約法分別法有階降初對約就甚深空理修智修悲第二約就苦無常等修智修悲第三約就身病之事修智修悲三約人分別初對菩薩不共法中修智修悲甚深空理唯菩薩知餘不解故第二聲聞共行法中修智修悲苦無常等聲聞緣覺亦能觀故第三凡夫共行法中修智修悲身病之事乃至凡夫亦能知故四次第分別次第有二第一據深尋淺次第空是菩薩正行所依故先依之修智修悲空依詮入故次第二依苦無常修智修悲苦無常等依事而辨故次第三依身病事修智修悲第二從寂起化次第空是菩薩治病所依故先依之修智修悲此即自德依此起化為化二乘故次第二依苦無常修智修悲化行漸廣欲益凡夫故次第三依身病事修智修悲次第如是就初對中文別有四第一正明修智修悲二文殊師利是為有病調伏心下結歎顯勝三有疾菩薩復作是念如我此病非真有下以智淨悲四有疾菩薩應如是觀諸法下總以結勸就初段中先明修智以無受下明其修悲前修智中初觀見空破離有病得是平等無餘病下觀空亦空破遣空病前破有病滅煩惱障後破空病滅除智障二障雙遣名曰調心又復前段滅煩惱障遣分段因後除智障離變易因二因雙除兩果不起故為治病前破有中觀二無我破二著我是中應先解無我義然後釋文義如別章文中初明眾生空觀有疾菩薩為滅法下明法空觀前生空觀破離我想後法空觀滅除法想二想俱息名為調心又生空觀斷滅四住去分段因法空之觀除捨無明離變易因二因雙除兩果不起名為治病生空觀中初約四大為生空觀又此病起皆由著下約就五陰為生空觀前中初先推其患本今我此病皆從前世妄想顛倒諸煩惱生眾生著我名妄顛倒所取不真名為妄想無我計我稱曰顛倒貪瞋等結名諸煩惱由彼生於現在病也無有真下觀行斷除無有實法誰受病者略觀無我所以下釋先徵後解四大合故假名為身觀身假有四大無生身亦無我觀身實無四大無主別求無神身亦無我將別顯總成總無我下就五陰明觀無我於中有二一觀五陰破離總我二又此法者各不知下觀察五陰破離別我前中初先破離我想當起法下明修法想前離我中又此病起皆由著我推其患本是故於我不應生著於過去厭既知病本即除我想及眾生想知過斷除不取人性名除我想不取和合假名人想是故名離眾生之想觀別破總故悉除之下修法想當起法想總勸修習應作念下別教修習應作是念但以眾法念成此身觀別成總除前我相無人唯法是以言但謂但五陰眾法成身起唯法起滅唯法滅破總歸別遣眾生相無生紀法是以言唯此破總我下破別我又此法者各不相知別觀五陰體非知者起時不言我起滅時不言我滅別觀五陰體非五陰體非神我上觀生空下觀法空有疾菩薩為滅法想明修所為下教正修修有九句第一教觀法相之過當作是念此法想者亦是顛倒法著我心名為法想倒有三倒八倒之別心想見等是其三倒常樂我淨無常無樂無我不淨是其八倒心相見等是迷理倒迷空立有常樂淨等迷法想倒翻染為淨及淨為染廣如別章此應具論前眾生我是八倒收此法著我是三倒攝倒義同前故得言亦二教生厭心倒是大患我應離之三倒是其一切惑本故言大患患故須離三教離法云何為離問前起後離我我所對問正辨法著我中六根名我六塵曰所四重顯前離我我所先徵後辨謂二法五重明前離二法義先徵後辨所謂不念內外諸法行於平等十二入中六根名內六塵稱外內外皆空所以不念以不念故純行平等諸法皆等且說斯耳諸經多爾故經言謂十二入自性平等共此相似六釋顯前等先徵後辨所謂我等及涅槃等此說生死以之為我是凡體故生死法空名為我等涅槃亦如名涅槃等七重釋前我及涅槃二種等義先徵後辨此二皆空故曰平等八釋顯前空先徵後解我及涅槃但名無實是故言空經說三但但名但用但假施設今舉初但餘略不論破相畢竟用及施設亦皆無故九出所空如此二法無決定性故名為空前破有病下破空患何故須然如人有病服藥破遣其病既除藥亦須捨若藥不捨藥復成患行者如是為破有病觀空為治有病既除空亦須捨若空不遣彼復成患為是須破良以說空原為破有不飲使人於空計著是以破之文中初言得是平等無有餘病唯有空病簡前起後問曰空相云何是病於空樂著不能隨有起諸行故又妄分別彰於平等如實智故是義云何如上文說寂滅是菩提滅諸相故此智是相所以是過不觀是菩提離諸緣故此智是緣所以是過不行是菩提無憶念故此智憶念所以是過斷是菩提斷諸見故此智是見所以是過離是菩提離妄想故此智妄想所以是過如是一切空病亦空破後同前著空之心名為空病此妄分別體不真以不真故情有理無觀此理無破遣空病是故說言空病亦空空義同前是以言亦前破有病通破有法此破空病空法亦捨是義云何經說諸法悉如幻化幻化諸法有無同體以同體故無法為有有法為無無為有故有則非有破遣有病有為無故無則非無破遣無病若具論之說此有無為非有無有無之外無則非有非無可取破遣非有非無之病還即說此非有非無以為有無非有無外無別有無自相可取是故亦破有無之病具離此等名出四句破後二病文略不說上來修智下次修悲於中有二一為化生不滅諸受二設身有下依受生悲前中初言以無所受牒前起後明自無受向前修智見法平等無法可受名無所受而受諸受明受為物為化眾生具受諸苦名受諸受未具佛法亦不滅受明受不息未具化他功德佛法故不滅受而取證也謂不證於受滅涅槃上來為化不滅諸受下明起悲念惡趣生起大悲者正起悲心我既調伏下依悲化益益中初言我既調伏亦當調伏一切眾生明起化意但除其病而不除法明知化儀知化眾生但須教其斷除心病不須除法何故而然法有真妄佛性是真妄情所取有無法說以為妄若論真法體當非過不須治斷妄法情有除情彼無不勞別斷故不除法不除法故易可化度為斷病下正明化益為斷病本而教導之總明化益下別顯之別中有二一出其病本二云何斷下教令斷除前中初言云何病本徵前起後謂有舉緣對問正辨此猶是其法著我心諸過之原名為病本攀者是手緣者是足心之取境如手攀物如足緣樹法從喻稱故曰攀緣下重顯之從有攀緣則為病本彰其本義依此妄心能生諸惑發業招苦故稱病本何攀緣謂之三界顯攀緣義攀緣三界一切諸法故曰攀緣下教斷中云何斷緣問以起發以無所得對問略辨觀真捨妄名無所得若無所得則無攀緣重復顯之離上攀緣名無得故若無所得則無攀緣雖言無得則無攀緣而猶不知何者是緣說為無得下復顯之何謂無得徵前顯後謂二見者出其所無二見正是攀緣體也雖言二見猶故難識更須重辨何謂二見問前起後內見外見對問正辨內謂六根立有不空名為內見外謂六塵立有不空名為外見此內外見是其向前無所得也上來第一明修智悲自下第二結嘆顯勝文殊是為有病菩薩調伏其心結前修智為斷老等嘆上修悲於中初法次喻後合法中為斷老病死苦是菩薩菩提是順嘆也為物斷苦方得名為菩薩正道是故名為菩薩菩提若不如是已所修治為無惠利是反嘆也不能以道濟惠利人名無惠利喻中勝怨乃為勇者為他除怨方名大勇亦可眾生菩薩所親眾生所患即菩薩怨降伏此怨乃為大勇合中兼除菩薩謂者兼為他人除老病死方乃得其菩薩名也自下第三以智淨悲以智破遣愛見煩惱合悲離染名為淨悲文中有二一以正智觀自觀他非真非有二作是觀下用之淨悲前中初言有疾應念如我此病非真非有觀自類他病相非真妄情有故體非有性空寂故非真世諦非有真諦言眾生病亦非真有觀他同自義如前解上來世觀淨悲所依下用淨悲於中有二一除愛見淨於悲心二愛見悲者則於生死有疲厭下明淨悲益前中初言作是觀時於生若起愛見大悲即應捨離正教淨悲見有眾生實病可憐名愛見悲菩薩觀察生病非真故應捨愛生病非有故應離見通則義齊所以下釋先徵後解菩薩斷除客塵煩惱而起大悲故應除離愛見之悲愛見之心是四住惑見是初地愛是後三四住煩惱望無明地後起依前名之為客坌污稱塵斷此客塵淨心度物名起大悲淨悲益中有其二種一有不厭常化之益二有離縛解他之益前中初言愛見悲者即於生死有疲厭心舉損顯益以有愛見能生諸苦厭而求滅故於生死有疲厭心又以愛見分別怨親不能廣化故有疲厭若能離此無有疲厭彰益異損翻前可知離縛益中文別有四初先正辨在在所生不為愛見之覆也明自離縛所生無縛能為眾生說法解縛明能解他二如佛說下引說證成如佛所說若自有縛能解彼縛無有是處舉失顯得反明有益若自無縛能解彼縛斯有是處彰得異失順明有益三是故下結勸捨縛是自有縛不能為他解縛義故不應起縛四何謂下辨縛解相先問起發云何謂縛問其縛也何謂解者問其解也下對辨之於中初約禪定之行以論縛解貪著禪味是菩薩縛對初問也得禪愛著名著禪味以方便生是菩薩解對後問也雖得諸禪而不隨禪解脫力生隨有能滿菩提法處而生其中名方便生不為禪縛故名為解下約智慧以論縛解先開四問後廣辨釋前開門中又者更義前約定論更約慧說是以言又無方便慧縛是第一門隨有生染名無方便入空自調說之為慧如此修者不能以慧隨有除染所以名縛有方便慧解是第二門隨有不染名有方便入空自調說之為慧如此修者能以空慧隨有除染所以名解此前二對約就有行明慧縛解無慧方便縛是第三門不能觀空除滅煩惱名為無慧隨有修善說為方便如此修者以無慧故有行被染故說為縛有慧方便解是第四門觀空離染名為有慧隨有修善說為方便如此修者以慧除染有行不染說以為解此二對約就空慧有之與無明其有行縛之與解下廣辨釋何謂無方便慧縛牒問初門下釋其相謂菩薩以愛見心莊嚴佛土成就眾生釋無方便見有佛土可貪可求名愛見心莊嚴佛土見有眾生可悲可起心攝取名愛見心成就眾生愛見心起名無方便於空無相無作法中而自調伏釋有慧也是名下結如此修者不能以慧隨有除染使無方便故慧名縛何謂有方便慧解牒問第二謂不以愛見莊嚴佛土成就眾生釋有方便見土及生猶如幻化都無一實隨化分齊淨土利生名無愛見莊嚴佛土成就眾生於空無相無作法中以自調伏而不疲厭釋有慧也是名下結如此修者能以空慧隨有除染使有方便故慧名解何謂無慧方便縛牒問第三謂菩薩住貪欲等釋無慧也以無空慧破除染過故住貪等貪欲貪毒瞋恚瞋毒下邪見等通皆是癡而殖德本釋有方便能隨諸有具修諸行名有方便是名下結以無空慧除煩惱故有行被染名方便縛何謂有慧方便解牒問第四謂離貪等釋有慧也以慧觀空破除染惑故離貪等殖眾德本迴向菩提釋有方便能隨諸有具起所行名有方便是名下結以有空慧除煩惱故有行不染名方便解上來第三以智淨悲自下第四總以結勸文殊師利有疾菩薩應當如是觀察諸法前所說中就初以勸應說病法非真非有前唯約病修智修悲自下第二明唯約身修智修悲又復觀身無常苦空無我名慧是修智也觀此身法而生厭離故名為慧雖身有疾常在生死饒益一切而不厭倦是名方便是修悲也自下第三雙約身病修智修悲又復觀身身不離病病不離身是病是身非新非故是名為慧是修智也隨事分齊身是苦身即體是病故身與病不相捨離下重顯之是病牒病是身牒身亦可是病身是病也言是身者病是身也此二同體起無前後名非新故噵此何為若別體法起容先後先故後新今言身病非新非故明非別體非別體故厭斷病者身亦須厭設身有疾而不永滅是名方便是修悲也假有非定是以言設上來三對隨別廣教下總結勸文殊有疾菩薩應當如是調伏其心前明修相下明成相病愈德立名為成矣由前智悲勳成菩薩不住行德於中有四第一寄對以顯不住二雖過魔下約就修義以明不住三雖行空下歷諸行門而顯不住四雖觀諸法不生滅下就佛果德以說不住初中四句第一約對愚智二人以顯不住愚謂凡夫智謂聲聞中初先正明不住不住中者不住向前調伏心中專住調心不能現染攝化眾生是故不住此異聲聞亦復不住不調伏者明異凡夫專住不調便起染過招集生死是以不住所以下釋先徵後辨反以顯之若住不調是愚人法釋後不住不調所以若住調心是聲聞法釋前不住其中所以是故已下結勸不住離此二下結成菩薩不住道行第二約對生死涅槃二種果法以彰不住初先正辨在於生死不為污行不樂有為住於涅槃不永滅度不著無為是菩薩行總以結之第三約對凡聖二人而顯不住初先正辨非凡夫行不著於有非賢聖行不住於空是行總結第四約對生死涅槃二種因法以論不住初先正辨非垢行者常修無漏非淨行者現起有漏是行總結此初段竟自下第二約就修義以明不住句別有七初句約就摧邪行中以明不住初先正辨雖過魔者是入寂行所證淵寂魔緣不及名過魔行辨寂兼有是以言雖下諸句中雖義例然而現降魔是隨有行能現勝通令魔佉伏名現降魔是行總結下六約就修正行中以明不住初三自利次一利他次一自利後一利他前三句中初一約就求果心中以明自利初先正辨求一切智離不求行無非時求捨專求行未至極果中道取證名非時求菩薩不爾是故名為無非時求是行總結後二約就修因行中以明自利於中前句是真諦觀後一世諦因緣之觀前中雖觀諸法不生明不著有不入正位明不證無所謂不入無相正位後中雖觀十二緣起明不同邪而入邪見明不守正此三自利次一利他雖攝一切離不慈行而不愛著去愛染行次一自利雖樂遠離修寂滅行噵言不依身心盡者起隨有行下一利他雖行三界起物行不壞法性修入寂行見有乖空名壞法性菩薩不爾故云不壞上來七句合為第二約就修義以明不住自下第三歷諸行門以顯不住於中細分有十三門相從為七一三空門餘處說三此中說四謂空無相無作無起於空理中無果可為名為無作無因可生說為無起雖行於空明不著有而殖德本顯不住無是行總結雖行無相明不著有而度眾生顯不住無雖行無作明不著有而現受等顯不住無雖行無起明不住有而起善行顯不住無二六度門雖行六度不偏利他遍知眾生不專自利故名不住三六通門雖行六通心無壅礙而不盡漏示起染障六通之義廣如別章此應具論四四無量門雖行無量明修梵因不貪梵世不求梵果故名不住五禪定門雖行禪定解脫三昧明修定因禪是四禪定者是其四無色定言解脫者謂八解脫言三昧者謂三三昧而不隨生不受禪果故名不住六道品門於中有七雖行四念厭捨有為而不永離身受心法不證無為雖行四懃斷離有為不捨精進不住無為雖行如意用而常寂而得自在寂而常用雖行五根明修自利分別眾生不捨利他雖行五力明常修因而樂佛力亦恒求果此二不偏故名不住雖行七覺明常修因分別佛慧恒求佛果雖行八正明恒修因樂行佛道亦常求果此是第六七止觀門雖行止觀不住有為而不畢竟墮於寂滅不證無為此是第三歷諸行門以顯不住自下第四約佛果德以明不住句別有五前四修因求果不住後一得果行因不住就前四中初之三句求佛正果後之一句求佛依果求正果中初求報身次求法身後求應身求報身中雖觀諸法不生不滅明入空行而以相好莊嚴其身起隨有行求法身中雖現聲聞辟支佛等起隨小行不捨佛法修入大行求應身中雖隨諸法究竟淨相修淨滅行而隨所應為現其身起化用行求依果中雖觀佛因永寂如空修離相行而現種種清淨佛土起嚴土行上來四句修因求果自下一句得果行因雖得佛道轉于法輪入於涅槃是得果也而不捨於菩薩之道是行因也此是不斷佛種業矣是行總結上來二人問答辨法說是語時文殊所將大眾已下明說利益不思議品者此初對中前明所行此明所成由前修治斷除病障便成出世解脫之德德成自在妙用難測心言不及名不思議廣辨此義名不思議此品有三一因舍利念坐為由維摩身現不思議事二舍利言未曾有下因舍利嘆維摩口說不思議德三時大迦葉聞說是下因大迦葉傷嘆自絕維摩辨出不思議人初中有三一舍利弗念坐為由二維摩詰因其所念教正求法三爾時長者問文殊下因其所念取坐燈王現不思事初中舍利舉能念人見此室中無有床坐明念所因因上空室作是念等正明所念斯諸菩薩舉菩薩眾斯猶此也大弟子者舉聲聞眾此等諸聖當於何坐何故舍利偏興此念良以舍利弟子中標智慧深明知因此念廣有起發故偏起念第二段中維摩何故教正求法正心求法方與解脫實性相應維摩所現方能見聞故須教之文中有二一教正求法二由正教五百天子得法眼淨前中有三一維摩詰知其心念審定舍利為法來耶求床坐耶二舍利正答我為法來非為床坐三維摩詰隨答教呵夫求法者不貪軀命何況床坐是呵辭也餘是教辭中有三一明求正法必須捨相二所以下明其取相不名求法三是故舍利若求法下結勸捨相前中初先教捨染相不著佛下教捨淨相染淨雙捨心與理合名求正法問曰淨好何須教捨法門有三一是對治修捨之門有惡斯捨有善皆修二破相門若好若惡一切悉遣三立相門淨穢斯起今就第二故染與淨悉教捨離前捨染中夫求法者舉其所求下教捨相於中約就陰界及入三科法門及三界處教其捨離非有色等教捨五陰隨俗有陰於真則無無可貪求故言非有色受等求餘亦如是亦可了知非有色等名求正法故言非有色受等求餘亦如是非有界者了知真中無十八界非有入者了知真中無十二入非有欲色無色求者了知真中無三界處教捨淨中淨法無量今且約就三寶境界四諦觀行教令捨著餘類可知前三寶中夫求法者舉正求法不著佛等教其捨相隨順世諦佛等可受名之為著著故貪求於理皆如所以不著無可貪取故曰不求亦可不著名正求法故名為求後諦觀中夫求法者舉正求法下教捨相隨世分齊有苦須見有集須斷有滅須證有道須修貪樂此行名之為求於理悉無是故說言無見苦求乃至無有修道之求不求聖人觀苦之智名無見苦不求聖人斷集之行名無斷集不求聖人所造斷障證滅之德名為無造盡證之求造謂作也盡猶滅也不求聖人修道之行名無修道於此諸行悉皆不求亦可離此名正求法故名為求上來第一明正求法必須捨相自下第二明其取相不名求法於中初言所以者何徵前起後如來常說求知陰等名正求法我有何以說正求法一切悉捨下對釋之釋意如何明佛隨俗說求陰等名正求法今就真諦於真法中一切悉無凡有所取皆非求法故教之文中十句一一句中皆初明其法體無相後明取相不名求法此十相從攝為五對一一對中皆初明其法體離情情取之者不名求法後明離相取相之者不名求法此互相成由離妄情令相不生由離妄相使情不起五對何別其第一對明取淨相不名求法後之四對明取染相不名求法第一對中約就諦觀明其取淨不名求法準依上文亦應宣說取著三寶不名求法今略不論於此對中前句明其法體離相取相之者不名未法取已能修是其情也所修善法是其相也就前句中法無戲論彰法離情真諦名法是法寶故取已有修理外分別名為戲論真法離此名無戲論若言我當見若斷下明其取情不名求法何故如然若言我當見苦斷集證滅修道彰於平等無戲論理故非求法就後句中法名寂滅彰法離相若行生下明其取相不名求法於淨法中道起名生障息稱滅若行生滅障於寂滅無生滅法故非求法後四何別第一對中前句明其法體離愛愛心之者不名求法後句明法離愛境界取著愛境不名求法第二對中前句明其法體離見有見心者不名求法後句明離見之境界取著見境不名求法第三對中前句明離妄識之心有妄心者不名求法後句明離妄識境界取著妄境不名求法第四對中前句明離事識之心有事識者不名求法後句明離事識境界取著事境不名求法此四對中前之兩對明離心法後之兩對明離心體就初對中先離愛心法名無染彰法離愛法染猶愛也若染已下明有愛心不名求法若染於法若世法也乃至涅槃著出世法是則染著非求法者以有愛染障於清淨無染之理故非求法下離愛境法無行處彰法離相五塵等法是愛行處真中無此名無行處若行已下明其取相不名求法第二對中初離見心法無取捨彰法離見見好可取見惡可捨其中無此名無取捨若取捨下明有見心不名求法心有取捨障於平等無取捨義故非求法下離見境法無處所彰法離相五陰等法是生見處名為處所真中離此名無處所若著處下明其取相不名求法第三對中初離妄心法名無相彰法離情妄識之心妄取虛境名為相識真中無此名法無相若隨相下明隨識不名求法下離妄境法不可住彰法離相妄相境界為心所依名為住處真中無此名法不住若住於下明其取相不名求法第四對中初句明離事識之心言法不可見聞覺知彰法離情眼識名見耳識曰聞鼻舌身識說以為覺意識云知於真法中畢竟無此故云不可見聞覺知若行見下明有見等不名求法下明遠離事識境界法名無為彰法離相六塵境界是其有為真中無此故曰無為若行已下明取有為不名求法前明求法必須捨相次明取相不名求法是故舍利若求法下是第三段結勸捨相是前取相非求法故正求法者於一切法應無所求上來正教自下第二明教利益由前正教五百天子知法離相於諸法中得法眼淨此法眼淨初地見道前舍利弗念坐為由第二維摩教正求法自下第三維摩因念取坐燈王顯不思事於中有五一問文殊何等佛土有好上妙師子之坐二文殊具答三維摩詰神力取坐四大眾同見五命眾俱坐就初段中仁者遊於無量千萬阿僧祇國何等佛土有好坐者為顯所取坐中勝也師子坐者人處不怯名師子坐亦可坐下有師子像如蓮華坐十方妙坐維摩應知何故須問為使人文殊以實具答就實以彰不思議力為是須問又欲使彼文殊彰遠寄遠以顯不思議力是以須問自下第二文殊具答言東方者辨其方所言度三十六恒河沙國彰其遠近言有世界名須彌相列其國名佛告須彌彰其佛稱身長八萬四千由旬明佛身相坐高八萬四千由旬嚴飾第一辨其坐相言高八萬四千由旬是其佛坐與佛等量弟子之坐倍卑於此出世善根之所出生故嚴第一自下第三維摩聖坐現神力者如意通力非餘通等彼佛遣者神力使來因之為遣三萬二千彰其多也言高廣等顯其大也縱廣四萬二千由旬故言高廣入維摩室現不思議令人敬也廣多之坐入於小室名示不思議問曰下說香積取飯遣化而往今此取坐何故不然直現神力化隨時變非可一定又香積國有人欲來須化引接此無來者故無化往自下第四大眾同見言諸菩薩大弟子等舉能見人昔所未見彰化異常其室廣等正明所見其室廣博悉容三萬二千坐等明內不小於毘耶離及閻浮提亦不迫迮悉見如故彰外不大人聞室廣苞容多坐謂改舊室令使寬廣方容多坐故須宣說於毘耶等亦不迫迮悉見如故自下第五命眾俱坐於中有二一命大菩薩令其俱坐地上菩薩是其大也二新發下命小菩薩及聲聞眾令其悶同坐地前菩薩是其小也前中四句一勸文殊與諸菩薩上人俱坐二教立身如彼坐像坐高身卑恐不相稱是以教之三其得通下明諸菩薩受其後教變身如坐四受前勸坐師子坐後中五句一新發菩薩及弟子眾皆不能昇二維摩詰告命令坐以前舍利念坐為心故偏告之三舍利弗自辭不堪四維摩詰教禮燈王五諸菩薩及舍利等受教禮佛方始得坐以是燈王化現境界故禮承力方堪昇坐自下第二因舍利嘆維摩口說不思議德恐舍利弗取前為極除此更無故須廣說文中有二一舍利弗嘆前起後居士未有是總嘆也如是小室乃容受等是別嘆也二維摩詰因嘆廣說說中初言唯舍利弗諸佛菩薩有解脫者總舉德體此第十地所得無量諸解脫中初解脫門德體無礙名為解脫又用自在亦名解脫不可思者經中亦名不思議也通釋是一於中分別非無差異異相如何據實望情名不思議據情望實名不可思何故如然據實望情實外無情為是不思為是不議是義云何情相之興原由妄想以妄想故妄想法生如因眠睡夢境界生此是初對妄想既生心取為有為之施名施名心起名心起已名字隨生此是兩對名字既生心隨名字取著諸法名為覺觀覺觀起已發動口言名為言說此是三對言說起已復隨言說取所說法是則言說以之為道心以為行由心取法違順等境一切應心此是四對由是生死之相熾然增長不絕契證如實達妄本無由知無故妄想不生妄不生故妄相不起此初對滅相不生故不復取相為之施名名心則盡名心盡故名字不起此兩對滅名不起故不復隨名取著諸法覺觀心息覺心息故不起言說言說亦止此三對滅言說止故不復隨言取所說法當知此則言語道斷心行隨滅心行滅故違順等境一切皆息名得涅槃此四對滅滅此四重妄相之心說為不思離名去說稱曰不議不思如是據情望實情外有實情外之實心言不及是故名為不思議今據後門是故名為不思議不思有二一體二用體則淵深情緣不及名不可思口言不逮名不可議用則叵測名不可思用過言限名不可議名不思議解脫門矣此舉德體下彰其用良以此法是其緣起作用之性諸佛菩薩證會相應情相悉滅但以法力自然普現無盡之用如如意珠能出眾物諸佛菩薩所得法門例皆同爾凡所作用皆是法力都非心力故今住此解脫之門能現無量不思議用文中初別我今略下總結顯多別中合有十三復次前之十二色中自在後一明其音聲自在色中初有十一復次世界自在後一明於己身自在前世界中十一復次相從為七一大小自在須彌入芥二廣狹自在海入毛孔三身力自在亦得名為運轉自在斷取三千擲置他方恒沙界外還置本處四修促自在七日為劫劫為七日五示現自在一切世界莊嚴之事集在一國示於眾生一國眾生置之右掌飛到十方遍示一切六容受自在於自身中廣容諸物於中有四一十方眾生供養之具於一毛孔皆令得見二十方所有日月星等於一毛孔普使見之三十方世界所有諸風菩薩悉能吸著口中而身無損四十方世界劫盡之火入於腹中而不為害此四合為容受自在七輕舉自在下方過於恒沙世界取一佛土舉著上方過恒河沙界如持針鋒舉一棗葉雖為此事不嬈眾生上來明其世界自在下次明於己身自在住不思議解脫菩薩能以神通現作佛身乃至或現輪王等身上來明其色中自在下次明其音聲自在十方世界所有眾聲皆能變之令作佛聲演出苦空無常等音又十方佛所說之法皆於向前所變聲中普皆得聞上來別說下結顯多我今略說解脫之力若廣說者窮劫不盡自下第三因大迦葉傷嘆自絕維摩辨出不思議人於中初先迦葉傷嘆維摩下出不思議人迦葉何因而為傷嘆由前聞說不思議德知己無分所以傷嘆傷嘆之意為欲使人厭小求大文中有三一大迦葉聞前所說嘆未曾有二謂舍利下傷己絕分三因前二諸天發心初段可知第二段中別有四句一明聲聞聞大不解先喻後合二智者下明諸菩薩聞說不思解脫之德無不解了發心願求三我等何為永絕根下就前第一明小絕分并彰一切聲聞應泣我等何為永絕其根於此大乘已如敗種明小絕分迦葉彰己及餘聲聞證小捨大無心趣求故言我等永絕其根於此大乘已如敗種類以顯之一切聲聞聞是不思解脫門等明小應泣失利處重故應號泣聲振三千大千世界四一切菩薩應大欣下就前第二明諸菩薩聞大應悟并說信益有大心者終能別證故應欣慶頂受此法有信解者受味難捨諸邪異法法不能傾動故一切魔無如之何此四句中第一第三令人厭小第二第四使人欣大第二竟自下第三明由前說故令三萬二千天子發菩提心自下第二維摩因前辨出不思議解脫之人何故須辨前言信解不思解脫一切魔眾無如之何人喜生疑向持世為魔惑亂佛將成道為魔所嬈如是非一云何而言信解不思一切魔眾無如之何為遮此疑成前所說故今宣說十方世界作魔王者及諸乞求惱菩薩者多是不思解脫菩薩非實凡夫實凡不能為此事故信解不思解脫菩薩凡夫魔眾無如之何又復前明順行現示未明逆行故此辨之文中有三一明十方作魔王者多是菩薩二明十方強乞求者亦是菩薩三是名下總以結嘆初中先明作魔王者多是不思解脫菩薩以方便下明作所以為化眾生第二段中先法後喻法中初先彰聖異凡夫凡夫下劣不能已下簡凡異聖亦得名為舉凡顯聖前中先明十方菩薩有人從乞頭目耳等多是不思解脫菩薩以方便下明作所為為誠其心令其堅固所以下釋釋彼菩薩獨能所以先徵後解以此菩薩有威德力故能逼迫示諸眾生如是難行苦行之事令人力厲堅固所行亦令世人都之尊敬簡凡異聖文顯可知喻中譬如龍象蹴踰喻前不思菩薩獨能非驢所堪喻後凡夫下劣不能彼十方界修行菩薩唯有不思菩薩能逼強抑令施凡夫不堪彼一切處所有龍象唯大龍象能蹴能踰非驢所堪下結嘆中是名智慧方便門者行違攝物故曰方便觀眾生者於此品中明觀眾生虛妄不有而行無量就斯標品名觀眾生品向前兩品合為初對此品即為第二對也於此品中初明所行時維摩室有天女下彰其所成與前何別前初對中離過之行以為所行後明所成今此對中集善之行以為所行後明所成約位且分離過之行是其地前成善地上就所行中初明利他文殊又問生死有畏當何依下明其自利前利他中修四無量以為利他四無量義廣如別章然今且約三緣分別一眾生緣二者法緣三者無緣汎解有三第一直就化益分別如涅槃說諸眾生欲與其利名眾生緣緣於一切五欲樂具利眾生法欲與眾生名為法緣緣如來者名曰無緣簡前二故故涅槃云慈者多緣貧窮眾生如來大師永離貧苦受第一樂若緣眾生則不緣佛故曰無緣法亦如是緣法之時欲與眾生不欲與佛以是義故名無緣若爾何故須緣如來為將佛樂與眾生故若緣佛樂故與眾生應名法緣為欲簡別世間法故不名法緣又佛是人故不名法若佛是人何故不名眾生緣乎為欲簡別所益眾生是故不得名眾生緣第二義者前二化益後一觀入以別三緣如地經說緣於一切所益眾生名眾生緣緣於一切化眾生法名曰法緣此二化益觀法空寂稱曰無緣此一觀入第三義者前一化益後二觀入以別三緣如涅槃經及地持說緣諸眾生欲與其利名眾生緣觀諸眾生但是五陰生滅法數無我無人而行慈等名為法緣問曰無人云何慈念諸眾生妄為我人定所纏縛為之輪轉深可哀傷故得行慈又如下釋菩薩自念為諸眾生說如斯法是真行慈如是一切問曰無人為誰說乎經言無者無定性人非無和合假名眾生故得為說觀眾生五陰法數畢竟空寂而行慈等名曰無緣問曰無法云何行慈解有兩義一念眾生妄為有法之所纏縛不能出離深可哀傷故得行慈二念為生說如斯法即是第一義樂與人故得名慈如是一切問曰無人法亦不有為誰宣說釋言若就菩薩自觀見法平等實無能慈亦無所慈佛亦如是是以經言平等真法界佛不度眾生據凡望聖凡外有聖聞聖宣說空無我義便能捨有證入其中故得宣說菩薩行慈佛亦如是是以經言眾生強分別說佛度眾生於此門中更有多義廣如別章三緣如是然今且約第三一門明修無量理實四行齊有三緣但今文中言有隱顯慈無量中備具三緣初觀眾生人法皆空而起慈行即是法緣及無緣義下以六度益眾生等兼具生緣悲喜捨中唯眾生緣餘略不論良以是中慈為行體故備三緣餘三行用故唯生緣就前慈中初明修相行寂滅下明其相成修在緣觀成在真心修中初觀人法皆空即是法緣及無緣觀文殊言下依觀修慈前中文殊先問起發云何菩薩觀於眾生維摩下答文別有二一觀生空即是法緣二如無色界色已下明觀法空即是無緣生空觀中有十五句皆借喻顯前之一喻別舉別合後十四喻併舉總合此有何別初之十句就相明虛明五陰相虛無神主後之五句就情說無妄情所取畢竟不有如第五大第六陰等又前十句觀相虛假破去人性後之五句觀理空寂破去人相前十句中譬如幻師見所幻人立喻顯法幻師知幻了了不真故取為喻菩薩觀生為若此者合之顯法下如智者見水月等轉喻顯法智者見於水中月等知實非有菩薩生觀實知非有故取為喻說何為水名何以為空中之月將何以為水中之月總取水月況生無實不勞別對若欲細合汎解有二一約眾生分齊以論二約法說約生論者曲有兩義一起我見二起我相若起我見陰法如水我見之心如水中月於此門中本識之心及本識中無始薰習我見種子如空中月由依此本於彼妄想五陰法中我妄想生如水中月故地持云久遠積習我我所著於五受陰起我妄想此復為本如空中月於彼事相五陰法中中我人見起如水中月故地持云依我妄想起身見我慢若起我想妄心如水五陰集用我人之相如水中月於此門中佛性緣起集用之我及本識中無始薰習我塵種子如空中月由依此本我妄想中妄相五陰集用人現如水中月此復為本如空中月於彼事識我見心中五陰集用我人相現如水中月妄心妄境宜相起故約法論者亦有二種一起妄心二起妄心本識之心及本識中無始熏習妄想種子如空中月由依此本於彼妄相虛偽法中心想見等妄想心生如水中月此復為本如空中月於彼事相陰界入中事識心生如水中月若起妄法妄心為水妄法如似水中之月於此門中佛性緣起陰界入法及本識中無始熏習法塵種子如空中月由依此本妄想心中陰界入等虛偽相現如水中月此復為本如空中月事識心中陰界入等事相法起如水中月汎論如是今約眾生分齊言耳水月既然鏡中像等類亦同爾後五句中妄情所取我性本無是故說言如第五大第六陰等又復假名人相亦無是以說言如第五大第六陰等於色法中唯有地水火風四大更無第五成身法中唯有五陰更無第六如第七情情猶識也於事識中唯有六識更無第七何故如是六根之外無第七根六塵之外無第七識通妄及真說七說八理亦無傷今唯就事故無第七生識法中唯有六根及與六塵十二入法無第十三根塵識等隨別開分唯十八界無第十九良以此等畢竟無法似身無我故取為喻法空觀中先喻後合喻別十五言皆可知上來觀生明其法緣及無緣義下明修慈於中文殊先問起發若作是觀不見人法云何行慈維摩下答菩薩觀無自念為生說如斯法是真行慈是義云何為生說前空無我法能令眾生捨有證空即是第一義樂與人故得名慈問曰無人為誰說乎此如上解前明修相自下第二明其成相先辨後結辨中有二一明慈體性二行羅漢下明慈行德明慈體中句別有九相從為四初有五句明慈離相次有兩句明慈體堅次有一句明慈體淨下有一句明慈體廣此慈佛性真心為體真心離相常住不壞清淨廣大慈亦如之故此文中隨而具辨前離相中初句是總後四是別前就總中行寂滅慈列其名字慈體無為遠離一切煩惱業苦故云寂滅無所生故釋顯其相證實離妄故無所生就後別中行不熱慈離煩惱因煩惱燒人名之為熱慈行離之故曰不熱無煩釋之行等之慈離煩惱果無有三世分段果別故名為等等三世故釋顯其相行無諍慈明離業因善惡相違名之為諍慈行離此故曰不諍無起釋也行不二慈明離業果內外不合釋顯其相十二入中六根名內六塵名外內和合能生六識故名為合菩薩真慈證實以成契實真慈性如虛空無內外別是故名為內外不合此前五句明慈離相次有兩句明慈體堅行不壞慈不為緣爼慈即佛性體離相慈亦如之故緣不壞畢竟盡故釋不壞義離相窮極名畢竟盡行堅固慈自體堅固心無毀故釋顯堅義真心為體故不可毀無毀故堅次有一句明慈體淨行清淨慈列其名字諸法性淨釋顯其相如來藏中妙淨法界名諸法淨慈即彼成故慈淨矣下有一句明慈體廣行無邊慈列其名字如空釋也理性平等名為虛空慈行同彼名如虛空虛空界廣無有分限慈行亦爾故曰無邊前明慈體下明慈德德義虛融行無不統無不統故一備一切一切成一一備一切慈通眾行故涅槃云我說是慈有無量門一切成一萬行皆慈故此文中遍就諸行以彰慈矣於中初先約人分異行自然下約行辨異前約人中從下向上次第論之行羅漢慈約人列名破結釋也羅漢專以斷結為行故慈行中有破結義說為羅漢外國語中三名相逼一阿羅漢此云無生亦云無者二阿盧漢此云殺賊三阿羅呵此云應供今破結賊當阿盧漢而賢聖中多無此名故就羅漢明破結賊行菩薩慈約人列名安生釋也菩薩專以安生為行故於慈中有安生義說為菩薩行如來慈約人列名得如釋也乘如實道來成正覺是如來義故慈行中有證如義說為如來行佛之慈約人列名覺生釋也自覺覺他是其佛義故慈行中有覺生義說為佛慈問曰今此明菩薩行菩薩正應行菩薩慈云何宣說行羅漢慈乃至佛慈菩薩遍學一切法故上來約人自下第二約行辨異於中合有十六句別通論慈行俱是利他隨相且分初之三句自行利人次有一句化行益物次有七句自行利人下有五句化行益物就初三中行自然慈列其名字無因釋也如涅槃說因世諦慈得第一義慈第一義慈不從因緣此亦如之修時假緣得實反望從來無因無因可從故曰自然行菩提慈列其名字菩提胡語此翻名道圓通之道說為菩提慈行圓通故名菩提等一味故釋顯其相證菩提時體外無緣故等一味義如上辨行無等慈列其名字下不能齊故曰無等斷諸愛故釋顯其相體真窮極上無所欣名斷諸愛次下一句化行益物行大悲慈列其名字分相論之慈悲各異今據攝相悲亦成慈導以大乘釋顯其相次七復明自行利人於中初句是其證行後六教行前證行中行無厭慈列其名字行常在空故曰無厭亦可依空常化不惓故曰無厭觀空無我釋顯其相下教行中六度差別行法施慈就檀明慈檀有財法無畏之別今論法施餘略不辨無遺惜故釋顯其相有法盡施故無遺惜行持戒慈就戒明慈戒行教人名持戒慈化毀釋也行忍辱慈就忍明慈忍行安他名忍辱慈護彼我故釋顯其相護是捨義捨於彼我故不親己疎礙於彼而行惱害行精進慈就進明慈勤化眾生名精進慈荷負眾生釋顯其相行禪定慈就禪明慈禪行益人故名為慈不受味故釋顯其相得禪愛著名為受味味則捨他菩薩不味故能化益行智慧慈就慧明慈慧行益人名智慧慈無不知時釋顯其相善知眾生應受化時隨而攝取名無不知此前七句約就自行以論慈益下五復明化行益物於中初句化他身巧中間三句化他心淨末後一句化他行益化他巧中行方便慈列其名字化行善巧故曰方便一切示現釋顯其相巧現異化故曰方便如觀世音種種異現名為方便化他心中行無隱慈化他心直心無諂偽故無隱覆直心清淨釋顯其相行深心慈化他心慇化心慇厚故名為深不雜釋之以心深故不雜懈怠又以深故不雜異求行無誰慈化他心實實心饒益故無虛誑不虛釋也化他益中行安樂慈列其名字令得佛樂釋其相上來別論菩薩之慈為若此也總以結之上來慈竟下次明其悲喜捨行皆初文殊問以起發維摩後答何謂為悲問悲無量所作功德皆與一切眾生共之對問辨釋餘處多說與樂名慈拔苦稱悲依如涅槃除無利益拔苦名慈與其利樂說以為悲今此所論悉不同彼利他行體說以為慈所得共他目之為悲隨己所得盡欲與他名共一切何謂為喜問喜無量所有饒益歡喜無悔對問辨釋餘處多說見他得利慶悅名喜今此益他不悔名喜義之左右何謂為捨問捨無量所作福祐無所悕望對問辨釋福利眾生蔭祐一切不悕名利不望及報捨此貪求故名為捨經中說捨汎有七種一心性平等亡懷稱捨情無存著故曰亡懷二於眾生捨離一切怨親等礙目之為捨三捨一切貪瞋等過名之為捨四見生得脫不復憂念放捨名捨五證空平等離相名捨六自捨己樂施與他人說之為捨如涅槃說七益眾生無所希望名之為捨今此所論義當後門上來利他下明自行於中合有十二問答相從為三初一明求一切智心次一明其念眾生心後十明其離有為心此三巧觀互以相成就初番中文殊先問生死有畏當何所依問以起發維摩下答當依如來功德力者依求佛智度生死也依義不同汎釋有三一異相歸依依憑他佛而度生死二自德歸依自求當來菩提功德三自實歸依三歸真性是己自體息妄趣求名曰歸依如涅槃說今此所說義當第二自依當來所成佛歸而治生死第二深念眾生心中文殊先問欲依如來當於何住維摩下答當住度脫一切眾生無上菩提獨善不階故求佛德須度眾生此舉化他自成佛法第三厭離有為心中有十問答初四問答尋其行原後六問答推其患本就前四中初二問答明離煩惱後二離業離煩惱中欲度眾生當何所除問先起後除其煩惱對問辨釋自有煩惱不能解人故欲度生須斷煩惱欲除煩惱當何所行問前起後當行正念對問辨釋一切煩惱由邪念生故斷煩惱須行正念就離業中云何行正問前起後答曰當行不生不滅略明離業何法不生何法不滅問前起後不善不生善法不滅廣明離業不善不生教其離障善法不滅教其修治上來四番尋其行原下六問答推其患本初善不善孰為本者問前起後孰謂誰也前善不善用誰為本身為本言對問辨釋五陰報身而為本也身孰為本轉問身本欲貪本者明其陰身四住煩惱而為本也四住惑中貪欲增強受身所依故偏舉之又問欲貪孰為本者轉問貪本答曰虛妄分別本者明前四住用七識中虛妄分別而為本也於彼妄心所起法中分別違順好惡等異名妄分別猶地持中念不念等三種妄想依此三妄起貪恚癡故為貪本又問虛妄孰為本者轉問妄本答曰顛倒想為本者明妄分別七識心體而為本也七識妄心是想見三倒所收名顛倒想非四顛倒四倒乃是四位所攝非虛妄本故宜別之此顛倒想猶地持中自性差別攝受積聚三妄所攝又問倒想孰為本者轉問倒本無住本者明前倒想八識真心而為本也如人眠夢報心為本真心無緣無所依託故曰無住又問無住孰為本者轉問真本答曰無住則無本者明真體常更無依託所以無本如色依空空更無本文殊師利從無住本立一切法者明從真心建立一切虛妄法也故經宣說三界虛妄唯真心作若知此本虛妄之法自然息滅故須推之品初至此明其所行下明所成所行是其功用之道所成是其無功用德所成有二一所成人二所成事依前利他化益天女成就出世不思議德名所成人依前自利成就淨報所居之室具八未有名所成事此皆寄約維摩顯之理通一切文中有三一明天女聞說現身二即以天華散菩薩下寄化顯德三爾時維摩語舍利下辨實顯德就初段中時維摩室彰其處也有一天女列其人也此乃鬼神通名為天與華嚴中夜天相似見諸大人聞所說法彰現所由便現其身正明現身聞說心喜所以現身又此天女因說成德德成起用用應物情所以現身第二寄化顯德之中宗意有二第一為顯天女之德第二為彰維摩之室具八未有隨文以求言義有八一明菩薩於華不著二舍利言天止此室其已久下不離文字而說解脫三舍利不復已離婬怒癡下不離三毒而得解脫四舍利言善哉已下明無得證五舍利問汝於三乘為何求下明其所求六舍利言汝何以不轉女身下明無所轉七舍利問汝於此沒當生何下明無所生八舍利問汝久如得三菩提下明無所得就此八中兩門分別一遣相分別無得無離二顯實分別實得實離遣相門中相從為四一明無離二明無得三明無捨四明無取八中初三明其無離次一無得次二無捨後二無取是義云何初之三分明諸菩薩知相即如三業無離初一身業不離五塵第二口業不離文字第三意業不離三毒其次一分明諸菩薩知如絕相無得無證如外無心故無能得亦無心外如相可取故無所證其次兩分復明菩薩知相即如身心無捨於中初分明其內心不捨三乘後明身報不捨女像後之兩分復明菩薩知如絕相無生無取於中初分明身平等無生可取後分明其內心平等無果可取遣相如是顯實門中相從為六義為三對言其六者初之一分寄對聲聞明如實治處塵不染次有兩分寄對聲聲聞明如實脫在垢無縛此二一對次有一分明如實德無證為證次有一分明如實願三乘等求此二一對次有兩分明如實身現無所捨當無所生末後一分明如實心無得為得此二一對就初段中文別有六第一天女為欲誡諸菩薩聲聞心行差別以華普散二華至下明諸菩薩聲聞心別華至有異以諸菩薩離相心成華至則落聲聞弟子取相未遣華至不墮三一切弟子神力去下明諸聲聞恥花偏著神力遣之而不能去四爾時天女問舍利下天女問其去花之意五舍利答花綵非是出家嚴具名不如法六天曰下天女隨答以理教呵於中先呵若於佛法出家已下以理教示就前呵中勿謂此花為不如法隨答正呵所以下釋先徵後解花無分別明患非境仁者自生分別想耳推過歸人就下教中六句三對皆初非小後顯其大三中初對約行分異第二約心第三約惑初中若於佛法出家有所分別為不如法是非小也若無分別是如法等是顯大也若無分別是則如法汎立道理觀諸菩薩花不著下就大顯德此是初對譬如人畏非人得便如是弟子畏生死故色聲香味觸得其便此復非小已離畏者一切五欲不能為也還是顯大此是兩對結習未盡花著身耳此復非小結習盡者花不著也此復顯大此三對三番非小令人厭捨三番顯大使人慕求自下第二明即文字而說解脫於中四對一舍利問天止此室其已久如久近如何故曰久如天女真答如耆年解脫年長曰耆天女以彼舍利長舊呼為耆年耆年脫來我居此室二舍利錯解止此久耶天女尋徵耆年解脫亦何如久天女之意將舍利弗平性無縛以為解脫此解脫來無有時節取彼彼類己身之實性安住維摩如實境界亦無久近凡聖所依實無二故舍利今者謂得道來名為解脫將此類彼故答久耶天女知錯故即徵責耆年解脫亦何如久三舍利覺失默然不答天女尋責如何耆舊大智而默道其耆舊彰其學久云其大智顯其能答仁既耆舊而有大知何故默然四舍利反答其解脫者無所言說故吾於是不知所云天女因答以理教呵於中四句一以理正教言說文字皆解脫相何須捨言二所以下釋先徵後解言解脫者非內非外不在兩間明脫同字文字亦不內不外不在兩間明字同脫是義云何十二入中六根名內六塵名外約對此二說為兩間字脫體實皆無所有體既不有說何為內說何為外及在兩間此義不異故說文字皆解脫相謂同解脫之實相耳三以理結呵是故舍利無離文字說解脫也四所以下釋先徵後解一切諸法皆解脫相類以顯之諸法性寂無定無繫即是解脫文字亦爾是故不應捨離文字別說解脫自下第三明即三毒而辨解脫舍利初問不復以離婬怒癡等為解脫乎舍利聞前一切諸法是解脫相故為此問天女下答佛為慢人說離婬等為解脫者簡小異大小乘之人實未究竟生究竟相名增上慢佛為是人說離婬等以為解脫婬即是貪怒即是瞋癡即是無明若無慢者佛說婬等即是解脫彰大異小婬怒癡等云何即是解有兩義一就化說諸佛菩薩雖得涅槃而常現起故下文言八萬四千諸煩惱門而諸眾生為之疲勞諸佛即以此法而住佛事又復下說菩薩現起一切煩惱名通佛道地經說為發起勝行二就實說貪瞋癡等用真為體窮其體性即真解脫故經說言凡夫未成佛菩提為煩惱聖若成佛時煩惱即菩提共此相似如人迷解迷方即正非於迷外別求正方解知貪等即真解脫雖得解脫不捨貪等自下第四明無得證初先舍利嘆問起發汝何所得以何為證辨乃如是天女下答無得無證故辨如是以理正解何者是得何者是證而復宣說無得無證然得與證通釋是一隨義別分異有三種一約解行二門分別解觀納法名之為得行心相應說以為證二約空有二行分別有行成就說以為得空行成就說以為證三約滅道二門分別道行成就名之為得滅果相應說以為證無得無證汎解有三一約人分別得證在人菩薩見實知無我人故無得證與前文中眾生彌勒如故無得其義相似二約法分別法謂身心身心契會名得名證菩薩窮觀身心本無故無得證與上文中菩提不可身得心得其義相似三就理分別如理空寂無可悕取故無得證又如體常不可取捨故無得證又如無處故無得證與下文中菩提無處無得相似由去妄想得證之情實慧無礙故辨如是所以下釋先徵後解若有得證則於佛法為增上慢舉失顯得見我能證增上之法名增上慢有得證者必有此過我無此過故無得證自下第五明其所求初舍利弗問以起發汝於三乘為何志求天女下答文別有二一就化他三乘等求以聲聞法化眾生故我為聲聞以因緣法化眾生故我為辟支佛大悲化生我為大乘二就自利唯求大乘於中有四初一喻一合汎明一切入此室者但求佛德不樂二乘法從喻稱故說為香二其有釋梵四王已下舉他類己明一切眾入此室者聞斯上人講說妙法皆樂佛香發心求三吾止此下明己同他入此室來純聞大乘發心願求此即顯己維摩所成吾止此室十二年者彰其時分即相而辨居其室來始十二年約法以論菩薩住於一一地中若攝一切諸地功德天女所成十二住德皆依此成名十二年初不聞說聲聞辟支明己不求小乘所以但聞菩薩大慈大悲明己偏求大乘所由四此室常現八未曾下總明自地入此室中求大所以以此室中具八未有故有入者悉皆求大不求餘乘此即彰彼維摩所成不思議事於中初列八未有事誰有見斯不思議下約事顯心前中初總次列後結文顯可知自下第六明無所轉初先舍利問以起發汝德如是應當自在女身弊惡今有何以不轉女身天女下答明其無轉於中有三第一天女明己無轉令其生信二譬如下寄喻反問合其生解三即時天女以神通下變女在彼令其證知初中我從十二年來彰其分齊居其室來求女不得故云十二求女人相了不可得當何轉者正明無轉男女之相就陰身說觀陰體空故求不得求既不得知何所轉第二段中初先就喻反問舍利譬如幻師化作幻女若有人問何以不轉為正問不幻師即是天女真身化作幻女天女應身問人即是舍利弗是次舍利弗以理正答不也總答幻無定相當何所轉釋以辨答天女下即取其所答類顯諸法彰問不應一切諸法亦復如是無有定相汎舉諸法類同前幻云何乃下彰問不應第三段中文別有二一就舍利變男為女令知無轉二即時天女還攝神下就舍利弗變女為男令知無在前中五句一天女以力變舍利弗令如天女天自化身如舍利弗此即八地能以自身作眾生身以眾生身作自身矣二天女問何以不轉三舍利答以天女像身為女也而答言下口言答也不知何轉明無所轉女即無女故無所轉而變為女明非無轉無轉非有而變非無第四天女約其所答彰顯一切舍利若能轉此女身則一切女亦當能轉約前舍利不知何轉明一切女悉皆無轉反以言之舍利若能於無女處能轉女身一切女人實亦無女於無女處亦應能轉舍利不能於無女處轉於女身一切人於無女處亦不能轉云何使我轉於女身如舍利弗非女現女一切女人亦如是下約前舍利而變為女明一切女悉皆有轉如者是其指斥之辭如舍利弗非女現女牒前舍利而變為女一切女人亦如是等類顯餘也類之云何如舍利弗體實非女而現女身一切女人亦復如是體實非女隨其業幻變以為女良以非女變為女故雖現女身而實非女我亦如是雖現女身而非是女更何須轉五是故已下引說證成是一切女非女為女雖現女人而非女故佛說諸法悲男非女自下第二就舍利弗變女為男令知無在於中亦五第一天女自攝神力令舍利身還復如故二天女問女身色相今何所在三舍利答女身色相無在不在即身非女故曰無在亦非有女捨此之彼名無不在亦可現無名為不在亦非先有後除為無名不在亦可現無名為無在先化在身名無不在第四天女約其所答類顯諸法明法無在一切諸法亦復如是無在不在解有兩義一法體非有故曰無在此自體無非是先有後除為無名無不在二法體非有名為無在法相非無名無不在五夫無在下引說證成自下第七明無所生舍利初問汝於此沒當生何所天女類答佛化所生吾如彼生如來化身生則無生滅則無滅故取類己舍利次領佛化所生無沒生也沒猶滅矣天女下復取其所言類顯一切如佛化生生則無生滅則無滅自下第八明無所得於中三番初舍利問久如得阿耨菩提天女反答如舍利弗還為凡夫我乃當得二舍利弗彰己作凡無有是處天女約之明己有得阿耨菩提亦無是處初先略辨所以下釋菩提無處故無得者如上文說菩提離相是故不可身得心得今言無處故不可得別是一義問曰菩提在於後際云何無處釋言據凡望於菩提菩提在當若據菩提實性以論體外無凡既無生死凡夫在此焉得宣說菩提為彼故無住處以無處故修證無所故無得者三舍利弗乘言作難現今諸佛證得菩提過去已得未來當得如恒河沙皆謂何乎天女下釋於中初先解釋三世非三世義汝得阿羅漢道已下解釋諸佛得無得義前中初言世俗文字說三世簡相異實非謂菩提有去來今明實異相是義云何汎解有四一就真應相對分別應化在時故有三世真則常住猶如虛空無去來今二就真中性淨方便相對分別依如涅槃性淨之果悉名涅槃方便之果說為菩提是則菩提藉緣修生雖三世攝涅槃之體性出自古不從緣生非去來今若依金剛般若論等菩提門中自有性淨方便之別方便修生說有三世性淨體常非三世攝無去來今第三直就性淨之中約就修證而為分別性淨菩提藉緣修顯修別前後淨非一時故有三世約證反望從來常淨以常淨故無隱無顯非因非果以是義故無去來今此之一義與涅槃中捨世諦慈得第一義慈第一義慈不從因緣其言相似第四直就性淨之中約緣就實而為分別據緣望實緣外有實緣外之實息緣方會會之前後故有三世就實論實實外無緣緣既不有誰來覆我故本無隱本既無隱豈有今顯實性常寂不隨緣變以是義故無去來今汎解如是今時所辨義當第三又據第四理亦無傷上來對難解釋三世義下復對難明得無得於中天女先問舍利得羅漢耶舍利次答無得而得解有三義一得羅漢時滅離情取名無所得得此無得名為而得二滅離情取名為無得證無我理名為而得三見法無性無可貪取名為無得得此無得故復無得天女下即約其所答明佛菩薩得菩提義無得而得解亦有三一息情取名為無得得此無得名為而得二息情取名為無得故涅槃中說十無得實證相應名為得故涅槃中宣說菩薩得第一義得道菩提及以涅槃故非無得三真性常寂無修無證名無所得此無得法本為妄隱藉緣修顯名為而得是則無得從緣修得反至得時得於無得上來第二寄化顯德自下第三辨實顯德於中初明自利之德以本願下明利他德前自利中爾時維摩語舍利弗天女已曾供養九十二億佛已彰昔所修已能遊等明先所成前所修中應供多佛今言九十二億佛者當應現報一身為論後所成中已能遊戲菩薩神通明其用勝此八地上淨佛國土自在行也所願具足彰其德備得無生忍明其證深住不退轉顯其位高七地已上同得無生今住不退是八地上法流水中任運上昇名住不退他利可知佛道品者通相論之一切所修皆菩薩行悉是佛道於中分別捨相趣寂是菩薩行證寂起用名為佛道今修此道因以標品名佛道品上來兩對是自分行自下第三是勝進行約位且分自分在於六地已還準依地經六地已還修習捨相趣寂行故勝進在於七地已上準依地經七地已上修方便智發起菩薩殊勝行故實則兼通就此品中初明所行普現問下彰其所成前所行中初明通道彰其行體下說煩惱為如來種顯其行本成前行非通道之義前中初先問答正辨後總結之就正辨中有兩問答文殊問言菩薩云何通達佛道是初問也菩薩行非名通佛道對問總答染法非是出世正道名為非道諸佛常以此法化人名為佛道菩薩行此名通佛道問曰非道菩薩應斷何用行乎如上所辨法有三門一是對治修捨之門有惡悉除有善皆習故上文言不善不生善法不滅二息相門善惡俱離乃至無有一法可存故論說言法尚須捨何況非法三立相門染淨俱行言行染者如地經說發起勝行此中所說行非通道下文宣說八萬四千諸煩惱門而諸眾生為之疲勞諸佛以此而作佛事如是等也行淨可知問曰直爾修淨便足何用行染解有四義一約行分別行有自利利他之異自行修淨化他現染現染對破聲聞偏淨修淨對破凡夫偏染故上文言非垢非淨是菩薩行第二約就化人分別人有凡聖化凡現染化聖修淨又復人有大小之別教大起染化小唯淨三隨法分別法有世間涅槃之異願隨世間必須現染欲求涅槃必須修淨四顯實分別如來藏中有二種門一是寂滅真如之門二是緣起作用之門欲證是二必須了因欲入寂門必須修淨而作了因欲隨用門必須行染以為了因有此多義故今此中現行染法通達佛道然此染行人言唯應他見我作義實不作此乃一相非謂一切若唯應者今此所修豈可是其應通佛道地經所說發起勝行豈可是其應殊勝行而非實乎實有所修那得唯應於中分別有修有成修必力厲學起非我不為成有三義一約情分別他見我為我實不作作染之情聖已斷故二約因分別所現染用皆是大悲願力因起非直他見三約法分別所現染用皆是緣起三昧法門之所示現如如意珠雨眾寶物故涅槃云大般涅槃能建大義金剛三昧種種示現如華嚴中善財所求法界之門各有作用如是等也既從悲願法門力起何得定說我實不為但是他見又問云何行於非道重問起發下對廣辨文別有四一起凡夫行二從示入聲聞已下起二乘行三示入貧下隨生死行四現涅槃下入涅槃行四中前二凡聖相對後二生死涅槃相對初中有二一現凡夫集生死行二示行慳下現起凡夫障道之行集生死中明其現起煩惱業苦行五無間而無惱恚現起業因殺父殺母殺羅漢破和合僧出佛身血是其五也此五業重受苦相續因從果稱故曰無間凡夫五逆瞋惱心起菩薩不爾故無惱恚至地獄等示受苦果至于地獄餓鬼畜生是三塗難至于地獄無罪垢者地獄實從罪業所招菩薩化受故無罪垢至于畜生無有無明憍慢等者如涅槃說貪瞋癡慢多生地獄從地獄出受諸畜身菩薩不爾雖現受之而無煩惱故無無明憍慢等過至于餓鬼而具德者餓鬼多由慳貪所致菩薩不爾雖現處之而多福善名具功德行色無色不為勝者是上二界長壽天難欲界人天非難不論欝單雖難文略不舉示行貪等現起煩惱三毒可知下起凡夫障道行中初起凡夫損己之行示入魔下明起凡夫惱他之行損己行中初示慳等明無正行下示諂等無行方便前中初言示行慳貪現起檀障而捨內外不惜身命則實能施身內財外亦行毀禁現起戒障而安淨戒小罪大懼明實堅持示行瞋恚現起忍障而常慈忍明實柔軟示行懈怠起精進障勤修功德明實策勤示行亂意明起禪障而常念定明實安靜示行愚癡現起慧障而通世間出世間慧明實博知善達五明名通世間覺了真諦名通出世下彰諂慢妨求正法是故名為無行方便於中三句示行諂偽現有卑下形曲名謟心虛曰偽而善方便隨諸經義明實巧直而善方便翻前謟也巧便隨物故非曲謟隨諸經義翻前偽也心依法義故無虛偽示行憍慢現起慢高而於眾生猶如橋梁內實卑濡荷負一切故於眾生猶如橋梁示行諸惱現起染過除謟除慢起餘煩惱而心常淨明實不染上來明起損己之行示入於魔起惱他行順佛智慧明實善益正法教人名順佛慧上來第一明起凡行自下第二起二乘行示入聲聞現同小乘而為眾生說未聞法實有大解示入辟支現同中乘而成大悲教化眾生實有大心自下第三隨生死行於中十句前之九句現在所為末後一句未來所作就前九初之五句在苦無惱後之四句處染不污就前五中示入貧窮現有所乏而有寶手功德無盡內實豐盈如轉輪王主藏之臣寶從手出名為寶手此句依果下四正報示入形殘現有缺漏而具相好以自莊嚴寶報殊美示入下賤現處卑劣而生佛種具諸功德稟藉尊高示入羸醜現居衰漏而得那羅眾生樂見色身堅妙得那羅延色身堅也那羅胡語此云堅牢眾生樂見色身妙也示入老病現有衰退永斷病根超越死畏法身康盛上來五句在苦無惱自下四句處染不污初二無愛次一無癡後一無見就前二中示有資生現居豐逸恒觀無常實無所貪內除保愛示有妻妾現處塵染而常遠離五欲淤內心恒淨此明離愛現於訥鈍外示愚拙而成辨才總持無失內實明利此明離癡示入邪濟現同外道而以正濟渡諸眾生心無異執此明離見上來九句現在所為下二明其未來所作現入諸道六趣皆生而斷因緣實行常淨上來第三隨生死行自下第四入涅槃行現於涅槃應取小滅不斷生死常隨諸有上來第一問答正辨文殊師利能如是行為通佛道總以結之上來通道明其所行下說煩惱為如來種彰其行本成前行非通佛道義云何成前良以煩惱是佛種故向前行非名通佛道文中有二一問答正辨二迦葉述讚前中維摩先問起發何等為種前通佛道維摩自說今如來種何不自論反問文殊釋言維摩上來宣說行非通道恐人不信故今反問文殊佛種欲令宣說成己所辨異人同說明理決定文殊下答純說一切煩惱惡法為如來種何故而然為欲成前行非通道所以偏舉問曰生死煩惱業等違障佛道云何說之為如來種汎解有三一佛性緣起集成凡夫不善五陰此不善陰體是真心能為如來正因種子名如來種故涅槃云無明等結悉是佛性性猶種也二不善眾生能厭生死上求佛道故名一切惡不善法為如來種故地持云以有煩惱樂求淨法名以有因因猶種矣三有煩惱者能行非道攝取眾生以此能起通佛道行名如來種今此所論義當後二文中初說煩惱惡法為如來種曰何謂下問答解釋前中有其十二句別一有身為種二十五有生死之報名為有身說此有身為佛種也第二無明有愛為種前身苦果此是集因煩惱無量無明有愛有分根本所以偏說第三宣說貪瞋癡等三毒為種義如別章此應具論第四宣說四倒為種生死之法實無常無我不淨妄計以為常樂我淨是其四也第五宣說五蓋為種貪瞋睡眠掉悔及疑是其五也第六宣說六入為種眼等六根名為六入第七宣說七識處為種欲界人天合以為一也色界地中下三禪處即以為三通前為四無色界中下三空處復以為三通前說七問曰欲界有三塗處何故不說論言三塗有苦前逼識不樂安故非識處於色界中第四禪處何故不說論言彼中有無想報殘害心識又四禪中有五淨居樂求涅槃殘滅心識不欲久安故非識處無色界中非想天處何故不說論言彼中有滅盡定亦滅心識識不樂安故非識處第八宣說八邪為種邪見邪思惟邪念邪定邪語邪業邪命邪精進是其八也第九宣說九惱處為種愛我怨家憎我善友及與我身為三惱處三世分別即為九也第十宣說十不善業道以為佛種殺盜邪婬妄言綺語兩舌惡罵貪瞋邪見是其十也其第十一六十二見以為佛種廣如別章此應具論其第十二宣說一切煩惱為種上來別論下總釋之曰何謂也問前起後此皆生死障道之法今說佛種其義何謂下對釋之義意如前有煩惱者能厭生死求大菩提故名佛種又能行非通達佛道亦名佛種文中有三一就愛煩惱釋為佛種二又如殖下就見煩惱釋為佛種三是故當知一切煩下通釋一切煩惱為種前中初法次喻後合法中若見無為入正不能復發三菩提心舉非顯是聲聞見證無為涅槃為入正位於中樂著不能求大是故不能發菩提心是中亦應明凡能發文略不說翻前可知喻中高原不生蓮華喻前非也取著無為名高陸地卑濕淤泥乃生此華喻前所明凡夫能也合中如是見無為法入正位者不生佛法合前高原不生蓮華煩惱泥中乃有眾生趣佛法耳合濕淤泥乃生此華就見煩惱釋為種中先喻後合喻中殖種於空不生喻小非種菩提心法名之為種用教聲聞名之為殖聲聞樂寂說之為空以樂寂故不起大心名終不生糞壤之地乃得滋茂喻凡是種我見眾生名糞壤地此能決意求大菩提名能滋茂下合顯法入無為者不生佛法合前殖種於空不生起我見心如須彌山猶能發心合糞壤地乃能滋茂五見斯能我見是本所以偏說自下第三通釋一切煩惱為種是故當知一切煩惱為如來種乘前顯後是前愛見為佛種故當知其餘一切煩惱皆如來種此顯是也下彰其非前喻後合不能隨染行非通道名為不入煩惱大海以不入故不能得生一切智寶自下第二迦葉述讚爾時迦葉嘆言善哉快說是語是讚語也誠如下述於中四對皆初述前凡夫為種後述向前小乘非種四對何別第一明其煩惱眾生能為佛種二乘不能第二明其惡業眾生能為佛種二乘不能三雙結前二四雙釋前二就初對中誠如所言塵勞之疇為如來種述前凡夫能為佛種煩惱坌污名之為塵有能勞亂說以為勞疇謂疇輩亦曰疇類起煩惱者疇輩品類名塵勞疇此等實能為如來種我等今者不復堪任發菩提心呵毀二乘成前文中小乘不能第二對中初言乃至五無間罪猶能發意生於佛法述前凡夫能為佛種越輕舉重故曰乃至五逆名義如上所辨言無間者解有四義一趣報無間造作逆罪捨此身已直入阿鼻前念人間後念已在故曰無間二身形無間阿鼻地獄縱廣正等八萬由旬一人入中身亦遍滿第二人入身亦遍滿如是一切故曰無間三壽命無間餘地獄中數生數死阿鼻不爾一生其中壽命一劫中無間絕故曰無間四受苦無間餘地獄中苦樂間雜阿鼻不爾受苦相續時無暫間故曰無間五逆之義具此四義故曰無間此業雖重猶能發意生於佛法如世王等而今我等永不能發呵毀二乘成上文中聲聞非種於中初法次以喻顯眼等名根根壞名敗根壞之人名根敗士於色聲等不能昭曯不為五塵之所資益名於五欲不能復利下合顯法如是聲聞諸結斷者合根敗士於佛法中合於五欲無所復益永不志願合不復利第三結中言是故者是塵勞疇為如來種五無間罪生佛法故凡於佛法有其反復造惡違背還能趣求名有反復是前我等不復堪任發菩提心聲聞結斷於佛法中無所益故聲聞無也第四釋中所以者何徵前起後何以凡夫偏有反復聲聞獨無下對釋之凡聞佛法起無上心不斷三寶釋前凡夫有反復也正使聲聞終身聞法力無畏等永不能發解釋向前聲聞無也聲聞樂寂無苦可厭不能隨有悲念眾生故不能發上明所行下明所成於中普現初問起發此問由上空室而起維摩下答於是維摩以偈答曰經家序列偈言要略少字之中能攝多義故以偈答下彰答辭辭中合有四十二偈前三十九隨問正答後三結歎前正答中初十一偈明其所成即是所有摧滅已下有二十八偈彰其所作前十一中相從為四初有七句約世內親以顯其德次有一句約世住處以彰其德次有五句約世外親以明其德四攝已下七行三句約世資具以辨其德初中智度菩薩母者照空實慧名為智度此能內養故說為母所言方便以為父者隨有巧智名為方便此能外資故說為父智度之母大智論中名波若道方便之父大智論中名方便道一切導師無不由生舉佛類己法喜妻者聞法度悅名為法喜如妻逼情故說為妻慈悲女者慈悲愍物如世女人多懷慈愛故說為女善心男者善心堅正名為誠實如男性堅故說為男次約住處以顯其德所言畢竟空寂舍者因緣諸法性相皆空名畢竟空此為聖依其猶舍宅故名為舍次約外親以顯其德初言弟子眾塵勞者一切煩惱諸惡眾生名眾塵勞用此以為所化所攝故名弟子隨意所轉釋為弟子任已化益名隨意轉所言道品善知識者三十七覺名為道品此能導人至大菩提故名知識由成正覺釋為知識所言諸度法等侶者十波羅蜜名諸度法隨人至果故為等侶下約資具以顯其德初言四攝眾伎女者四攝攝人如伎󱉾眾故名伎女歌詠法言以自娛釋名為音樂總持園者陀羅尼德名為總持統攝多法持而不忘如園苑中多有菓菜故如園苑無漏樹者離垢淨德名無漏法差別如林高出如樹覺意華者七覺支行名為覺意念擇精進猗定喜捨是其七也此在修道親生佛德如華生菓故說為華華有三義一感果義如草木華二清淨義如世蓮華在泥不污三莊嚴義如世華鬘此文具有今言覺意淨如華者是感果華解脫菓者無學聖德是解脫智從前七覺華中出生如世菓實故說為菓乃解池者八解脫德能除垢染如世池水故名浴池義如後釋定水滿者八解位中諸定充盈名定水滿布七華者七淨之德清淨如華名七淨華此華唯取清淨之義何等為七一是戒淨二是定淨三是見淨四度疑淨五道非道淨此前五種大小名同後二小異小乘法中第六行淨第七名為行斷智淨大乘法中第六行斷第七思量菩提分法上上淨矣此七約行要唯三學初一戒學次一定學後五慧學約位分之初二在於見道已前良以見前創捨外凡麁重之過持戒遮防故先明戒欲求出道非定不出故後明定次三在於見道之中創捨外凡以見道中斷除身見故立見淨斷除疑心說度疑淨斷除戒取是故宣說道非道淨謂知無漏聖慧是道戒等非道名道非道問曰見中是斷十使以何義故偏說此三如涅槃釋此三重故所以偏說又見道中雖斷十使五見及疑見道中盡與其斷名貪瞋癡慢見中不盡不與斷稱就所斷中三本三隨身見是本邊見是隨戒取是本見取是隨疑心是本邪見是隨經中就本為是偏說斷二結矣以斷三結故說三淨後之二種大小不同若依小乘在修道中宣說行淨以起無漏修道行故在無學道說行斷淨以得畢竟斷結行故若依大乘後之二種竝在修道七地已還說行斷淨以其修習斷結行故八地已上說思菩提上上淨矣此以七淨位分上下故名為布所言浴此無垢人者彰前八解定水七淨之功用也依前三德蕩除心垢故名為浴所浴是誰謂無垢人問曰無垢復何須浴釋言由浴故得無垢據終彰始故言浴此無垢人矣此亦得名約始論終是故名為浴無垢人何誰是乎汎爾論之名佛如來為無垢人即文以求名維摩詰為無垢人所言象馬五通馳者神足天眼天耳他心及與宿命是其五通乘之去來事同象馬所任駿疾故名為馳大乘車者以大乘法運載一切物故名為車依法巧修名為調御調由情專故云一心遊於八正出其行處正見正思正語正業正命正精進正念正定是其八也相具嚴容者世人多以天冠臂印環玔等事莊嚴形容維摩不爾具足三十二相功德莊嚴己容眾好飾姿者世人多以脂粉等事瑩飾姿首維摩不爾八十種好莊飾其姿慚愧服者慚愧之心能防諸過如世衣服能遮形醜故為上服深心華鬘者信樂慇至名曰深心能嚴法身如世華鬘此華唯取莊嚴義也富有七財寶者家豐曰富富有何等謂七財寶信戒施聞慧及慚愧是其七也此能資助故名財寶教授滋息者向前七財因師教授故得滋息如所說行迴向大利者依師教授隨順修行以己所行迴向菩提迴施眾生迴於實際令行增廣名為大利四禪為床坐者八禪定中前之四禪有多力用聖者多依故為床坐從於淨命生者一切世人邪命自活名之為生菩薩不爾正命自活名淨命生多聞增智慧者世人多以習誦外典而增智慧維摩不爾博受聖教而增智慧以為自覺音者用所聞法以為自覺之音聲也甘露法之食者佛法美善事同甘露以此資神如食資身故名為食食有二種一者世間二者出世世食有四一者段食二觸食三者思食四者識食出世之食有其五種一法喜食二禪悅食三者願食四者念食五解脫食今就出世且舉法食解脫味漿者無漏解脫為聖愛樂名之為味此能潤神故說為漿此亦即是解脫食耳淨心澡浴者十五淨心名為淨心如地持說出障離染名為澡浴前八解等是其能浴此是所浴戒品塗香者惡業臭弊戒能防息故曰塗香上來第一明其所成亦名所有自下第二明其所作有二十八偈於中有四初偈自利起離過行次有一偈明其利他現化隨物次有一偈復明自利起集善行離知已下有二十五偈復明利他變化度物初中摧滅煩惱賊者正明所作勇健無踰辨勝過劣二乘近學治障不過名無能踰降伏四魔重明所作義如上辨勝幡建場重復顯勝世人鬪勝立幡以表菩薩鬪勝現坐道樹成佛以表法從喻稱故言勝旛建道場矣就第二段利他行中雖知無起滅知理常寂示彼故有生受身隨物悉現諸國有緣斯起如日無不見立喻顯示就第三段自利行中供養十方無量如來供佛求福諸佛及己無分別想觀空修智已佛皆如故無分別就第四段利他行中二十五偈相從為二初之一偈淨土化生後二十四偈神通益物前中初言雖知佛國及與生空知理常寂而常修土教化群生隨有益物空不乖有故知國空常修淨土知眾生空而常教化就後神通益物之中二十四偈相從為三初有八偈明其變化自在之行劫中有疾下六偈之文明其隨苦救濟之行示受五欲下十偈之文明其巧便攝物之行初中八偈相從為四初有三偈明其眾生世間之化次有一偈器世間化次三偈半重明眾生世間之化下有半偈重復明其器世間化就初眾生世間化中初之一偈化同物形諸有眾生類形聲及威儀者舉其所同行住坐臥名曰威儀無畏菩薩一時盡現明其能同十明之中有一智明名為安住無畏神力菩薩住此故能隨生一時盡現中間一偈化同物行覺知魔事內心明了壞亂他善名為魔事如大品經魔事品說菩薩悉知而示隨行現化隨物以善方便內心善巧十方便慧於空不著名方便智亦可權實二智之中權巧之智名方便智隨意皆現廣化隨物以得巧慧故能皆現末後一偈化同物報示老病死正化同物亦能現生偈迮不說成就群生明化利益了知如幻者知有體虛知其生老病死等事猶如幻化於中不畏通達無礙者所作自在由其通達如幻化故常能現為故曰無礙此初段竟次下一偈器世間化或現劫燒天地皆洞然彰其所為劫有內外約就世界成壞明劫名之為外約就眾生內報明劫名之為內外劫有三謂水火風廣如經說此應具論然今文中且舉火劫內劫如後眾生有常相照令知無常明其化意謂令照知覺世無常此第二竟次三偈半重明眾生世間之化於中初偈出世法化無數眾生俱請菩薩物機感聖一時到舍菩薩等起化令向道因赴攝益其次一偈世俗法化經書呪術工巧伎藝盡現行此饒益群生次有一偈外道法化世眾道法外道法也悉於出家菩薩示同因以解人惑因同化益漸教捨邪名解人惑而不墮邪自解無失下有半偈諸天身化或作日月現作日月星宿諸天且言日月梵王世界主者作大梵王千世界主餘天亦作文略不明此第三竟下有半偈重復明其器世間化或作地水或作風火上來八偈明其變化自在之行自下第二明救苦行有其六偈初之四偈救濟人苦後之兩偈救惡道苦前四偈中初之三偈於三劫時能救物苦內劫有三所謂飢饉疾病刀兵事如經說人壽漸短至十歲時飢饉劫起七年七月七日之頃五穀不熟人民死盡希在一二度是已後人相慈愛以慈善故人壽轉長至八萬四千歲樂極憍恣人壽退減還至十歲復飢饉起凡𨒬七反過七飢已疫病劫起於其七月七日之中惡氣流行遇者皆死度是還長復𨒬七飢還一疫病如是𨒬過七七飢劫一七疫病復𨒬七飢然後有一刀兵劫起人心極惡手攬草木皆成刀劍共相殘害七日都盡希在一二而得免脫三劫如是菩薩能於此三劫時救濟物苦初救疫病次救飢饉後救刀兵文皆可知第四一偈餘時救苦餘時亦五救飢病刀兵苦若有大戰立等力者二國相征齊立兵刀不相臣屬菩薩爾時現大威勢降伏二家皆使和安前救人苦下救地獄後救畜生亦救餓鬼文略不說此之六偈明救苦行自下第三明其巧便攝物之行於中十偈相從為四初之四偈自有所為饒益眾生次有三偈隨他異作次有一偈自有所為饒益眾生末後兩偈隨他異作就初四偈自所為中初之兩偈亂行示現在欲行禪於中初法次喻後合文皆可知第三一偈逆行示現現作婬女引諸好色先以欲牽後令入法第四一偈順行示現或為邑主或作商導國師大臣以此福祐利益眾生此初段竟次有三偈隨他作中初偈貧者作無盡藏與其財物於中初半正明所為後半攝益中間一偈有憍慢者現作大力而降伏之於中初半正明所作後半攝益末後一偈有恐怖者現作安慰於中初半正明所為後半攝益此第二竟次有一偈自所為中現離婬欲五通仙正明所為下半化益末後兩偈隨他作中前偈身益現作童僕後偈財益所須皆給上來合有三十九偈隨問別答自下三偈總以結嘆於中初偈自嘆顯勝中間一偈寄佛顯勝末後一偈寄人顯勝初自嘆中如是道無量牒以總嘆如上自利利他之道隨別細論廣多無量下別嘆之所行無崖智慧無邊別嘆自行所行功德無有崖畔智慧之行亦無邊際度無數眾別嘆利他寄佛歎中假令一切佛歎人廣也於無數億劫歎時長也讚嘆其德猶尚不盡所嘆多也諸佛共嘆猶尚不盡何況餘人寄人顯中誰聞是法不發心者寄智顯勝令人同發除不消人癡無智者簡愚顯勝聞法拒違不肯消伏名不消人入不二法門品者問疾至此明修教行教行既成便能入證此品廣明證入平等不二之理因以標品是故名入不二品此品之中四門分別一定其所辨二釋來意第三解不入二門義四隨文釋所辨如何有人釋言此品宗顯不二之理非辨行德即文以求此品宗明入不二行非正論理此云何知向前標言入不二品維摩下問云何菩薩入不二門下諸菩薩隨所辨說皆悉結言是為菩薩入不二門明知宗顯入不二行不唯明理若唯明理何須言入所辨如是次釋來意於中有二一就維摩以釋來意問疾至此廣顯維摩所修所成明解脫相此彰維摩入不二門明解脫性性猶體也相必依體故須辨之又就維摩顯德之中義別四對前之三對教行門中所行所成從此以下是第四對證行門中所行所成此品所行下香積品取飯香積小室廣容明其所成所行實證起用所依故次辨之二就所化菩薩以釋問疾至此教諸菩薩修習教行教行既成便能入證故此品中廣顯不二教令證入故下文中五千菩薩聞說不二得無生忍來意如是次須解釋入不二義於中初先釋其名義後辨其相名義如何言不二者無異之謂即是經中一實義也實之理妙寂離相如如平等亡於彼此故云不二問曰諸法有一二三乃至眾多翻彼說理理應不一不二不三乃至眾多以何義故偏言不二釋言不一乃至不多經有說處故涅槃云除一法相不可算數但今且就一不二門而辨道理餘略不論良以二者彼此通謂是故偏對而說不二又復二者別法之始今此為明理體無別故偏對二而說不二雖說不二不一不三乃至眾多悉入其中是義云何若立一相以一對多即是其二翻對彼二故名不二若立多相以多對少還即是二翻對彼二故名不二又立多相於多法中兩兩相對亦即是二翻對彼二故名不二以是義故遣一遣多悉入不二多少既然遣染遣淨遣縛遣解遣有遣無類皆同爾若立有相以有對無即是其二翻對彼二名為不二若立無相以無對有還是其二翻對彼二名為不二若當定立非有無相以非有無對有對無即復是二翻對彼二名為不二乃至建立不二門相不二對二還復是二翻對彼二名為不二是故不二有相皆遣有理悉收故偏名之理體名法此不二法形對佛性空如等義門別不同故名為門又能通人趣入名門捨相證會名之為入名義如是次辨其相此不二門是法界中一門義也門別雖一而妙旨虛融義無不在無不在故一切諸法皆是不二諸法皆是豈有所局但此文中且約三十三人所辨以彰其異所辨雖異要攝唯二一遣相門二相雙捨名為不二非有所留二融相門二法同體名為不二非有所遣遣相門中曲復有三一就妄情所取法中相對分二翻除彼二名為不二如下文說我我所二因有我故便有我所若無有我則無我所是為不二如是等也二情實相對以別其二翻對此二名為不二是義云何據情望實情外有實將實對情名之為二據實望情情本不有情既不有實亦亡對故云不二如下文說實不實二其實見者尚不見實何況非實如是等也三唯就實離相平等名為不二是義云何就實論實由來無異異既不有一亦亡對故曰不二如下文中維摩默顯義應當此遣相如是融相門中義別亦三一就妄情所起法中義別分二二法同體名為不二如經中說無常即苦苦即無常是無常苦同體無別名為不二如是一切真妄兩別名之為二相依不離名為不二如下文說明無明二無明實性即是明名為不二如是等也三就真中義別分二二法同體名為不二於此門中曲分有四一就真體隨義分二如來藏中具過無量恒沙佛法彼法同體名為不二如經中說過恒沙法不離不脫不異不思如是等也又如下說空即無相無相即無願名為不二亦是其義二就真中體用分二如依真心緣起集成一切種法體用無別名為不二如經中說佛性如來無二無別如是等也三就真體所起法中隨義分二彼二同依一佛性體名為不二如經中說佛性與彼不善法俱名為無明與善法俱稱之為明明與無明凡夫謂二智者了達其性無二無二之性即是實性如是等也四就真性所起法中相別分二如依佛性緣起集成一切行德於彼德中諸行同體緣起相成名為不二如下文說布施迴向一切智二布施性即是迴向智性如是等也不二雖眾要不出此言其入者義別有四一就信明入於此不二信順不違故名為入二就解說入於此不二解觀相應名之為入三就行論入依空照見明了現前不見二相可以住中名入不二不見二相是其心也明了不二是其觀也四就證辨入亡情契實名之為證於得證時不見如外有心能觀既無有心寧復心外有如所觀不見能觀妄想不行不見所觀虛偽不起虛偽不起如不離心妄想不行心不離如是則真名入不二門入不二義辨之麁爾次釋其文於此品中文別有二第一廣辨入不二門二明說益五千菩薩得無生忍前中有三一維摩問諸菩薩等以言遣相名入不二二諸菩薩問文殊對之以言遣言明其不二三文殊問維摩因問以默遣言而顯不二此三皆是化之分齊息想教入之階降也若論自覺相應境界不可言彰叵以默顯何故如是據實以求法外本無音聲文字何言能彰法外亦無形相可得誰用默顯無言能彰證處亡詮非默能顯證處絕相詮相悉無他所莫測是故名為自覺境界覺處無他自亦亡對問曰此品闡玄之極若使默外猶有自覺相應境界何故不論釋言為化極於言默言默之外不復可陳不可陳處從來未辨豈獨今哉就初段中維摩先問菩薩後說就前問中爾時維摩舉能問人謂眾菩薩言諸仁者告命所問言告稱謂云何菩薩入不二等正宣問辭問曰維摩深體不二何不自說乃問菩薩令使說乎釋有五義第一為彰不二之門眾聖因證顯法要勝令人重敬故須問之第二為顯不二之理門別眾多隨人示入第三為彰不二義廣諸法悉是令人遍學第四為欲對之顯己所問淵深令人趣求故須問之五維摩所得藉淺趣入故須問之諸菩薩令說下諸菩薩隨得別說義門無量隨義具說說亦叵盡今此略列三十一人以彰所說就初人中言有菩薩名法自在標別說人下明所說言諸仁者生滅二反立二相生滅之義汎解有二一有為法自相生滅二染淨法對治生滅自相生滅義別有三一分段無常報起名生報盡稱滅二念無常初起名生後謝稱滅三自性無常相有名生虛無說滅自相生滅要略唯此對治生滅義則有四一就染說凡起名生聖斷稱滅二就淨說修起名生緣治終息說以為滅又復淨法為惡所敗亦名為滅三雙就染淨約速說之染起名生淨壞稱滅又復真淨為惑隱覆亦名為滅四雙就染淨約悟說之淨起名生又復本隱性淨之法為緣顯了始現名生染息稱滅汎辨如是今此所論通則皆是即文以求偏就染淨對治門說對治門中偏就染說染起名生終斷稱滅生滅兩分故名為二下翻此二以明不二於此門中二相雙遣為不二矣先辨後結辨中初言法本不生今則不滅解不二義不生不滅汎解有四一生死染法虛集無性以無性故生無所生滅無所滅二生死染法妄相而有妄體空相則無相以無相故生無所生滅無所滅三生死染法妄想而有如夢所見心外無法妄想情有道理實無以實無故生無所生滅無所滅四生死染法如來藏起窮之即實實性平等生則無生滅則無滅以是義故本無所生今無所滅不生不滅故曰不二得此不生解釋入義於前無生無滅法中慧心安住名無生忍從緣亦應名無滅忍初約彰名偏言無生上來正辨是為下結第二人中初德首曰標人別說曰猶辭也下彰所說我我所二反舉二相汎解有四一凡夫所立我人等性名之為我五陰諸法是我所有名為我所二五陰集成假名眾生名之為我五陰是其我家所有名為我所三眾生內報名之為我外諸境界說為我所四就真法佛性為我真性三歸我中所有名為我所故涅槃云知我我所是人出世今此所論義當前三自下翻之以顯不二於此門中二相雙遣名為不二先辨後結辨中初言因有我故便有我所反明無二若無有我則無我所順明不二經中破法凡有八種一推因破如推五陰破眾生相推其往因破現常性如是一切二推果破如推當果破現無因如是一切三推理破如下文說色性自空如是等也四推實破譬如世人見繩為蛇推繩破蛇迷如來藏起於生死推藏破之如是一切五推名破如說乳時不得酪名明知無酪女不名婦明無兒性如是一切六推對破如地論說若有作者則有作事若無作者則無作事又如下說有縛有解無縛無解如是一切七責情破如經中說愚癡所盲貪著於我三界虛妄但一心作如是一切八推智破如說智者不得有無明法無明法無性牟尼不著明法無性如是一切破法不同有此八種今言無我則無我所是前第六推對破之云何無我分別有三如上所辨一五陰法非是神我名為無我二假眾生中無其我性故名無我第三假名眾生亦無名為無我言無所者誰前無我亦有三種一五陰法非是妄計神我所有名無我所第二假名我所法中無有定性名無我所第三假名我所亦無無我及所名為不二是為下結第三人中初不眴曰標人別說下明所說受不受二反明二相汎解有二一約因說凡夫心識取著諸法名之為受聖人離取名為不受二約果說凡夫受於生死之身名之為受聖人不生名為不受今此所論就初言耳下翻此二以顯不二二相雙遣為不二矣先辨後結若法不受不可得者明無二相聖人了達諸法皆空無可貪取名為不受以不受故無法應心名不可得無取無捨明無二心無法可取所以無受無法可捨故無不受無作無行明無二行以無取故無有凡夫造作諸業名為無作以無捨故亦無聖人除斷之行名為無行是為下結第四人中初德頂曰標人別說下明所說垢淨為二反立二相煩惱名垢聖德名淨下翻此二以明不二二相雙遣為不二矣先辨後結見垢實性則無淨者第一義空是垢實性是實性中無有垢相無垢相故亦無除垢淨相可取名無淨相順滅相者滅是涅槃法本不然今則無滅是涅槃相無垢無淨同涅槃相名順滅矣是為下結第五人中初善宿曰標人別說下明所說動念為二反舉二相心識有八相從為三一分別事識謂六識心二是妄識謂第七識三是真識謂第八識此三如彼八識章中具廣分別彼妄識中麁細不同義別六重一是根本不覺知心謂無明地二是業識依前無明不覺妄念忽然而動動故名業三是轉識依前妄念心相漸麁轉起外境故名為轉四者現識依前所起虛浪境界應現自心如夢所起一切境界現於夢心故名為現五是智識於己自心所現法中分別違順染淨等別似於智解故名智識六相續識論中亦名不斷識矣妄境牽心心隨妄境相乘不斷如海波浪名不斷識又能持於事識業果令不斷絕亦名不斷此六差別如論具辨今言是動是彼業識妄動之心言是念者是彼轉識乃至不斷根本無明不覺知心未有分別所以不舉下翻此二以明不二二相雙遣為不二矣先辨後結辨中不動則無念者於情分齊依動起念於真常寂業動本無以無動故念心不生道言無念無分別者無妄識中動念心故六種分別事識亦無名無分別此解不二通達此二彰其入義是為下結第六人中初善眼曰標人別說下彰所說初言一相無相二者反立二相此就真中義別分二一相是有無相是無於真法中攝別成總諸法同體名為一相以別分總諸法悉空名為無相有無兩分名為二矣下會此二以為不二於此門中二法同體名為不二先辨後結若知一相即是無相知有即無亦不取無知無即有以即有故不偏取無入平等者解釋入義有無同體離於偏著故名平等是為下結第七人中初妙臂曰標人別說下明所說言菩薩心聲聞心二反舉二相下翻此二以為不二二相雙遣為不二矣先辨後結觀心相空如幻化者破相入如觀心相空明心非有不但無性乃至因緣心相亦無名心相空如幻化者明心非無因緣之法有無同體以同體故說無為有有即非有說有為無無即非無有即非有故心相空無即非無故如幻化無菩薩心無聲聞心證如遣相理處無情故無菩薩聲聞心別是為下結第八人中初弗沙曰標人別說下顯所說善不善二反舉二相分別有三一約情說違損下沈名為不善順益上昇目之為善若從是義凡夫十惡名為不善從凡至佛一切善法悉名為善二望理說違理不善順理名善若從是義凡夫一切三性之業取性心起悉名不善三業賢聖所修善法方名為善三望實說佛性是實望彼佛性如來藏法性違不善體順是善若從是義凡夫諸業乃至三乘緣治善法相順性違悉是不善諸佛菩薩真證善法方為善善惡兩分故名為二下翻此二以為不二二相雙遣為不二矣先辨後結辨中不起善不善者善惡皆空故悉不起此明離相即解不二入無相等明其證實即解入義第一義空名無相際始觀名入窮證名達是為下結第九人中初師子曰標人別說下彰所說罪福為二反舉二相前善不善據因分二此罪與福就果分二罪為罪報福名福報下翻此二以為不二二相雙遣為不二矣先辨後結辨中初言若達罪性與福無異破相入如何者是性而言無異淺如論之相空為性空理不殊名為不異深則佛性真心為性體一故曰無異以金剛慧決了此相無縛無解證實離相破相之智名金剛慧明見罪福二種實相名決此相於此實中罪福本無名無縛解以罪本無所以無縛福亦不有所以無解是為下結第十人中師子意曰標人別說下明所說漏無漏二反立二相煩惱連注其猶創漏故名為漏聖德斷除名為無漏下翻此二以明不二二相雙遣為不二矣先辨後結辨中若得諸法等者破相入如染淨一如名諸法等言不起漏無漏相者契實離相言不起漏離前漏相不起不漏離無漏相此離染淨名為不二言不著相不取有相亦不住無不取無相此離有無名為不二是為下結第十一中初淨解曰標人別說下彰所說為無為二反舉二相言有為者解有兩義一就法外四相以釋為之言作法外四相能有所作故曰有為生能生法乃至滅能滅諸法故二就法體四相以釋四相集起名之曰為色等諸法皆此有為故曰有為翻離此二名曰無為何法是乎汎解有三一就色說生死之色是其有為諸佛常色乃至佛性真常色等名曰無為二就心說妄心有為諸佛常心乃至八識佛性心等名曰無為第三約就非色心說如毘曇中所辨十四不相應行名曰有為諸明四相名字句等是十四也虛空數法及非數滅乃至真如第一義空通攝悉是非色心中無為法也汎論如是今就心說妄想之心生滅流注名曰有為真心常寂故曰無為下反此二以明不二於此門中遣妄唯真名為不二先辨後結辨中若離一切數者明遣妄也於妄心中諸心心法各各異別名一切數謂想受等證實反望從來無此是故名離一切數矣即心如空明澄真也真心之體性如虛空心外無有諸數之別去妄唯真故心如空有妄對真名之為二離妄唯真真即絕對故曰不二今因此言明諸心有數無數心有三重義如上辨一事識心二妄識心三真識心此三重中初六事識一向有數想受行等雖與心王同在一時作用別故第八真心一向無數諸法同體如虛空故第七識中麁細六重已如上辨是無明識乃至相續此六重中根本四重心識微細諸心心法未曾別起別相難得不說有數以無數故論中名為不相應染不相應者論自釋言即心不覺常無別異名不相應後之兩重心麁用別別相可得說有諸數以有數故論中名為心相應染言相應者論自釋言心異念異同知同緣故號相應心是心王念是心法此二同緣故曰相應細實如此然今此中總相分之妄中說數真中不辨此解不二以清淨慧無所礙者釋其人義證真降妄名清淨慧不為妄纏名無所礙此德成時名入不二是為下結第十二中那羅延曰標人別說下彰所說世出世二反舉二相分別有三一約位以分見道以前名為世間見道已上名為出世二隨義以別隨相之行從凡至佛悉名世間故地論言世行有三廣大無量廣謂初地乃至六地大謂七地無量是其八地已上證如實慧名為出世故地論中法無我智名為出世三約理事以彰二別事為世間理為出世今據後門下翻此二以明不二於此門中會二同體以為不二非全破遣先辨後結辨中初言世間性空即是出世正會二法以明不二言性空者汎解有二一因緣法中無其定性名為性空如成實說二妄相諸法自性空寂不假因緣分段為空故名性空如陽炎水自性非水不待塵大分為無水今據後義以世體空無世可在名為出世非有可離名為出矣即世無世無世恒世故曰不二下釋入義於其中者於前世間出世間中言不入者明有即空無世可在故曰不入言不出者明空即有常隨世間故曰不出言不溢者溢是盈溢增長之謂以不入故不增世間故曰不溢言不散者以不出故常隨世間而不除捨故曰不散是為下結第十三中初善意曰標人別說下彰所說噵言生死涅槃二者反舉二相下反此二以明不二二相雙遣為不二矣先辨後結辨中初言見生死性則無生死遣生死相生死體空名生死性於此性中無生死相故無生死下約此無遣涅槃相言無縛者生死性中無生死故所以無縛言無解者此推對破以無縛故不可對之說涅槃解言不然者以無縛故本來不然言不滅者本無然故今無所滅此解不二如是解者解釋入義是為下結第十四中初現見曰標人別說下彰所說盡不盡二反立二相妄息名盡真德常住名為不盡下翻此二以明不二二相雙遣為不二矣先辨後結辨中法若究竟盡者牒舉前盡簡異無常生滅之盡故云究竟若不盡者牒前不盡皆無盡者前二皆空空理常住故曰無盡又於空理無法可除亦名無盡言無盡相即是空者指斥其體上來至此破相入如空則無有盡不盡者明實離相此解不二如是入者彰其入義是為下結第十五中初普守曰標人別說下明所說我無我二反立二相分別有三一凡夫人取陰為我聖智觀察知陰非我此一五陰於凡為我於聖非我故名為二二五陰和合成假人凡夫於中立有定性名之為我聖智觀察但假無性名為無我三妄相諸法集成人相名之為我聖智深觀人相空無名為無我下翻此二以明不二二相雙遣為不二矣先辨後結我尚不可得非我何可得破相入實向前三重我皆叵得何有遣我無我可得見我實性不起二者證實遣相非有非無如來藏體是我實性此亦是其無我實性且約我說於此實中從來無我二無對我無我可取故不起二是為下結第十六中初電天曰標人別說下彰所說明無明二返舉二相分別有二一隨相說闇惑之心緣而不了名曰無明緣智顯了說之為明二約心說妄心性闇設有緣解亦是無明如人夢中雖有分別性是昏睡亦如樂受性是行苦真心性照說之為明乃至凡時性淨之心亦說為明今依後門下翻此二以明不二於此門中真妄同體以為不二先辨後結言無明即是明者會妄即真妄心體實即是真心故無明性即是明也如昏睡體即是報心此句正顯不三義竟噵言明亦不可取者簡真異妄何故須簡人聞是明取同緣治為遮此見故說是明不可取同緣治之明名不可取離一切數釋前叵取緣治之明是妄心邊慧數所攝令言明者是真心體真心平等性如虛空離一切數是故不可取同緣治亦可是中二相雙遣以為不二言無明性即是明者遣無明相無明實性即明故不可一向取離一切數遣其明相二相俱泯名為不二此解不二言於其中等無二者釋其入義是為下結第十七中初喜見曰標人別說下明所說先辨後結中初就色陰論之後就餘陰前色陰中色空二者反舉二相次解有三一色非我所名之為空如毘曇說二假名色中無其定性名之為空如成實說三假名色相亦無所有名之為空此唯在大今此所論義常第三下翻此二以明不二於此門中二諦同體名為不二非全破遣色即是空明有即無云色為色色即無色故色即空非色滅空簡異對治事滅之空色性自空簡異將因分果之空如陽炎水自性非水不待塵大分為無水色亦如是自性空無不待塵大分之為空名自性空下餘陰中亦無舉二後明不二文與前同此解不二言於其中而通達者釋其入義是為下結第十八中初明相曰標人別說下明所說言四種異空種異者反舉二相言四種異明有異空地水火風為四種此有別空名之為異亦可四大各別名異空種異者明空異有空有相異故名為二下翻此二以明不二於此門中二法同體名為不二先辨後結言四種性即是空性正解不二四大無性四大無相故即是空言如前際後際空故中際亦空類顯不二生死前際涅槃後際聖道名中前後空故中際亦空四大同爾此解不二若能如是知諸種性解釋入義是為下結第十九中初妙意曰標人別說下明所說先辨後結辨中約就十二入法以明不二初先約就眼色論之眼色為二反舉二相下翻此二以明不二二相雙遣為不二矣若知眼性於色不貪不恚不癡是名寂滅破遣眼相性空是其眼之體性此眼性中無期眼既不有誰於色所生貪恚癡貪等不生故名為寂此偏破眼破色不論餘義若具為文亦應說言若知色性眼無所貪無恚無癡是名寂滅且舉一邊一邊可知下餘入中亦先舉二後明不二明不中偏就意說餘類可解安住其中為入不二牒以結之第二十中無盡意曰標人別說下顯所說先辨後結辨中初先解不二義後釋入義解不二中約就六度及迴向心而辨不二先就布施及迴向說布施迴向一切智二反舉二相諸佛果德名一切智用己施行迴求彼德名為迴向一切智矣下翻此二以為不二於此門中二相同體名為不二非令破遣言布施性即彼迴向智性解有兩義一約空說同一空性二約有說此二同用真心為性體無別故故云不二下餘度中亦先舉二後明不二文同前釋此解不二言於其中入一相者釋其入義是為下結二十一中初深慧曰標人別說下明所說是空無相是無作二反舉二相此三廣釋如三脫章此乃三種云何稱二異故名二又於其中二云相對亦名為二下會此二以為不二於此門中二法同體為不二矣空即無相無相即無作遣其別相一空理中隨義分三故得相即故龍樹云摩訶衍中三脫體一若人入空即知無相亦知無作乃至入於無作之中亦知於空及無相若空無相無作則無心意識者遣其別情別曲情取故須遣之心意識等通釋是一於中別分七識名心集起本故六識名意同說塵故五識名識了現境故此三差別如楞伽說就理推求此三體空相亦不有作用叵得故悉無之上來破別以歸其一於一解脫即是三脫觀一開別成前一義下總結之如是知者名入不二是為下結二十二中初寂根曰標人別說下彰所說佛法僧二反舉二相三寶相二故名為二又於三中二云相對亦名為二三寶之義廣如別章此應具論下會此二以為不二於此門中異法同體名為不二非有破遣先辨後結辨中先解不二之義佛即是法法即是眾歷別相即而顯不二此即經中一體三寶亦名同體是義云何汎解有四一就事辨一一佛果上隨義分三覺義名佛可軌名法違淨過盡即名為僧此之一義該通大小乃至毘曇亦有此義二就破性空理辨一三寶雖殊皆無定性無性理齊故名同體此通大小乃至成實亦有此義不唯在大三就破相空理辨一三寶雖別皆空無相不但無性相亦不有無相理一故名同體此唯在大四就真實緣起門中以辨其一三寶皆用真如來藏佛性為體真識之心緣起集成三寶義故於此門中說一不定若就涅槃以辨三寶三寶皆用涅槃為體故名一體故涅槃中菩薩思惟云何三事與我一體佛自釋言我說三事即大涅槃故名一體若就佛性以辨三寶三寶皆用佛性為體故名一體故涅槃云如是三歸即是我性若就真諦以辨三寶三寶悉用真諦為體故涅槃云若能觀三寶常住同真諦若就常義以論三寶三寶皆用常義為體名為一體故涅槃云我亦不說佛法眾僧無差別相唯說常恒無有變易無差別耳若就空門以分三寶三寶悉用空理為體就不二門而辨三寶齊以不二為體如是一切此一切一非一種一今此所論約就真實緣起門說一真如法緣起為三三皆是如佛即法法即眾矣前別相即言是三寶皆無為者總顯不二三寶悉是真如常法故皆無為與虛空等類以顯之如似塵空無礙不動隨義以分而體是一三寶如是故體是一言一切法亦爾者以此三寶同體不二類一切法悉皆同體故云亦爾此解不二能隨此行解釋入義是為下結二十三中無礙曰標人別說下明所說身身滅二反舉二相生死之報名之為身身滅涅槃名為身滅有無兩分名之為二下翻此二以明不二二相雙遣為不二矣先辨後結辨中身即是身滅者略明不二身之無處與彼身滅無處一理故言即是所以下釋之先問後解見身寶相不起見身及滅身者觀一破別第一義空是身實相於此實中由來無身何有所滅故見身實不起見身及與滅身身與滅身無無二無別破別歸一身滅竝無故云無二此遣別相二相既無取情亦息名無分別此遣別情上來辨竟言於其中不驚不懼為入不二牒以結之小乘眾生聞說無身及滅亦無多生怖畏故頓宣說不驚不懼於滅無處不生驚怪於身無處不生恐懼且可於身無處不驚於彼身滅無處不懼通則義齊是為下結二十四中初上善曰標人別說下彰所說身口意善反舉二相別故稱二又於其中二二相對亦名為二下翻此二以明不二二相雙遣為不二矣先辨後結辨中初先釋不二義言是三業皆無作者總明不二窮之皆空無法可起名皆無作身無作相即口無作口無作相即意無作別顯不二無義不殊故得相即是三無作即一切法無作相者牒此類餘明一切法悉皆不二能如是隨無作慧者釋其入義是為下結二十五中初福田曰標人前說下彰所說福行罪行不動行二反舉二相三塗惡業及人天中別報苦業名為罪行欲界人天一切善業及鬼畜中別報樂業名為福行上二界中稱定靜業名不動行下翻此二以明不二二相雙遣為不二矣先辨後結辨中初言三行實性即是空破別歸一空則無有罪福不動以一遣別此解不二於此三行不起者釋其人義是為下結二十六中初華嚴曰標人別說下彰所說從我起二反舉二相五陰及與和合假人名之為我我所造作一切諸法名我所起此別名二下翻此二以明不二二相雙遣為不二矣先辨後結見我實性不起二者破遣二相無我之理是我實相此實相中本無有我焉有所起故不起二不住二法則無有識破遣二情無所識者為入不二牒以結之二十七中初德藏曰標人別說下明所說有所得二反舉二相造作善惡得苦樂報名為所得所得之中苦樂等異名之為二下翻此二以明不二二相雙遣為不二矣先辨後結若無所得無取捨者於第一義所得本無無所得故無樂可取無苦可捨無取捨者牒以結之二十八中初月上曰標人別說下明所說闇與明二反舉二相煩惱闇惑名之為闇智慧為明下翻此二以明不二二相雙遣為不二矣先辨後結辨中先明不二之義無闇無明則無有二略以辨之所以下釋先徵後解如入滅定無闇無明玄喻顯示一切法相亦復如是合喻顯法此解不二言於其中平等入者釋其入義是為下結二十九中寶印手曰標人別說下彰所說樂涅槃不樂世間二反舉二相下翻此二以明不二二相雙遣為不二矣先辨後結辨中初言不樂涅槃不厭世間則無有二略辨其相所以下釋先徵後解言若有縛則有解者反釋不二若本無縛其誰求解順解不二此遣二法無縛無解則無樂厭破遣二情無解可樂無縛可厭是為下結第三十中殊頂王曰標人別說下彰所說初言正道邪道二者反舉二相汎解有二一就行論二就法說就行於三一凡聖相對凡夫八邪名為邪道一切聖人所修八正悉名正道二大小相對小乘所明是異乘見名之為邪大乘名正三相實相對緣明是邪實證名正就行如是言就法者亦有三種一外法名邪佛法為正二小法為邪大法為正三妄法名邪真法為正今就法論等就法中據第三說邪正兩分故名為二下泯此二以為不二二相雙遣為不二矣先辨後結辨中住正則不分別是邪正者妄情取法名住邪道滅妄證真名住正道若據妄情住邪者說邪外有正對邪為二若就滅妄住正者說正外無邪以無邪故正亦妄對不可名正以無邪故不生分別彼為邪道正妄對故亦不分別此為正道二相雙遣名住不二離此二下牒以結之三十一中初樂實曰標人別說下彰所說實不實二反舉二相世諦虛假名為不實真諦名實下泯此二以為不二先辨後結辨中初言實見者尚不見實何況非實略明不二就虛望實虛外有實對虛為二就實論實實外無虛故實亦亡對實亡對故有實見者不取實相尚不見實何況非實是二俱泯名為不二所以下釋初先徵問問意如何以見實故名為實見已言實見有何所以言不見實及與非實下對釋之非肉眼見慧眼能見釋前實見眼有五種所見各異一肉眼見於彰內麁近之色二是天眼見於彰外細遠之色三者法眼見於一切苦無常等生滅法數及見眾生根欲性等四者慧眼見諸法空五者佛眼見法實性今說空以之為實是故此實非肉眼見唯慧眼見天眼法眼亦不見空對初以論是故偏言非肉眼見而此慧眼無見無不見釋前略中尚不見實何況非實是義云何菩薩慧眼見空之時窮空畢竟不見空外有眼能見既無空外有眼能見為有眼外空為所見故涅槃云菩薩摩訶薩明大涅槃不見虛空如此不見真名見空名無不見故涅槃云唯有慧眼乃能見之如是見者無見為見故名為見共此相似此言正解尚不見實不見非實易解不論見不實者不能見空名為不見菩薩斷離此不見心名無不見是為下結上來第一維摩為問菩薩等以言遣相其不二自下第二諸菩薩問文殊對之以言遣言而顯不二於中先問如是諸菩薩牒舉問人各各說已結前起後問文殊下正宣問辭何等菩薩入不二門下文殊答如我意者文殊彰己隨自意語不隨他也於一切法無言說等正辨其相法有二種一是世諦二第一義諦通則此二皆有可說不可說義以名攝法法隨名轉一切可說以可說故諸佛說法常依二諦就實推求法皆離名以無名故一切叵說故地持中說一切法離於言說離假名性於中別分世諦可說真說叵說故龍樹云第一義者言語道斷心行處滅今據末後分相門中明第一義妙寂離言故云無言說乃至離答為真不二問曰言說示識有何差異而別說無答云口陳文字謂之為言以言闡法方名為說亦可依法施語為言以言闡法號之為說顯法據人曰之為示教人解法說以為識隨俗有是真中悉無說曰無言乃至無識言說既無請酬義絕故離問答是為下結前諸菩薩雖復遣相留言對法即是其二亡言絕對方是不二故今結之無言說等為入不二自下第三文殊為問維摩默顯於中文殊初問起發維摩次默文殊下復一歎以顯之初中文殊標舉問人問維摩詰啟告所問我等說已結前起後仁者常說何等是下正申問辭次維摩詰默而顯之維摩窮證不二之實實處亡情言說悉無故默顯之又前文殊對言期道未若維摩淵默去求亡言即道故默不言無言之道居言莫測欲令言者息言同會故下文殊嘆以顯之文殊嘆曰總以標舉善哉善哉正是歎辭亡言入實顯理最勝故名為善哉是助辭好中之極重言歎善乃至無有文字語下出其善事超言至默故曰乃至無言即道道絕言對是故名為真入不二上來第一明入不二下明說益五千菩薩皆入不二得無生忍香積品者此品寄就香積如來以顯諸佛淨土之果就所寄人以題品目名香積品此品之中三門分別一定所辨二釋來意三隨文解所辨有二一就維摩顯德分別此品亦為顯示維摩不思議德取飯香積小室廣容是其所顯不思德也二就法分別法謂法身淨土因果今此正顯淨土因果明眾香界莊嚴妙事是淨土果下文所說修十修八是淨土因所辨如是次釋來意還約向前兩義釋之一就維摩以釋來意維摩德中義別四對已如上辨入不二下是第四對於此對中前品所行修行實證此品所成成就不思解脫之德因行有就故須辨之又復前品入不二門明解脫體此品明其解脫之用依體有用故次辨之第二約法以釋來意從上以疾國王大臣皆往問來廣明如來法身因果此品明佛淨二因果身必依土故須辨之來意如是須釋其文此品有二一正辨法二維摩文殊於大眾下明說利益前中復二一因舍利念食為由取飯香積明淨土果二彼菩薩聞皆曰未下因彼新來菩薩讚請明淨土因淨土之果香積最顯奇彼以彰淨土之因娑婆明勝故就此說然此所明淨土因果成上初會云何成乎前初會中宣說菩薩成佛之時具足一切功德國土相猶未顯今此寄就香積顯之故下文中明眾香即一切皆以香作樓閣經行香地苑薗皆香如是等也又初會中宣說菩薩成佛之時大乘眾生來生其國相亦未顯故今亦就香積顯之故下文中明香積國無有聲聞辟支佛名唯有清淨天菩薩又初會中宣說菩薩成佛之時具足一切功德眾生來生其國相亦未顯今此亦寄香積顯之故下文中明香積國諸菩薩等生香樹下即獲一切德藏三昧得是三昧菩薩所有功德皆具成果如是又前會中宣說六度四攝等行以為土因未出明處今此辨之故下文中明娑婆界獨有十事諸餘淨土之所無有又前會中宣說諸行為淨土因未出明法今此辨之故下文中明此菩薩成就八法行無創疣生乎淨土此八純是攝明之法依此攝起一切諸行為淨土因成因如是就初辨明淨土果中初舍利弗念食為由後維摩詰為之取食顯示自己不思議力并顯香積淨土之事舍利念中於是舍利舉興念人以此慧勝能多起發故偏生念下出所念日時欲至此諸菩薩常於何食因尚空室故生此念良以飲食時中所須所以念之又因念食多有開發故今念之問曰何故前念床坐通為弟子今此念食偏為菩薩釋言床坐大小同須是故通為食中聲聞有乞食法故不為之又前念坐通為弟子而被呵責故今不舉就下維摩為取食中文曲有三一呵所念令捨穢食二若欲下許為取飲令求淨食三時維摩入三昧下正為取食遂其心欲初中維摩舉能呵入知下意者明呵所由而語已下正出呵辭佛說八解仁者受行舉其所明八解是其離欲之法所以偏舉義如別章此應廣論今且列名內有色想外觀色內無色想外想色淨想解脫以為第三空處第四識處第五無所有第六非相第七滅盡第八此八離縛名為解脫背離下過是故經中名為背捨又龍樹云背淨五欲捨離著心亦名背捨仁者受行明應無欲豈雜欲等約明以呵豈謂可也受行八解可得雜於貪欲食心而聞法乎以此穢食受用多過故呵令捨問曰舍利向前念食為菩薩維摩何故呵其自欲釋言舍利向前念食原從自己須食心起自有所欲謂他亦須故念菩薩常於何食維摩今者深察其本故就呵之自下第二許為取食若欲食者舉其所須常令汝得未曾有食許為取之淨土之食受用多益欲令求故須許之自下第三正為取食顯示自己不思議力令人習學并顯眾香淨土之果使人願求於此文中宗為彰淨對穢顯之文有六段攝為三對言六段者第一維摩以神通力顯示上方香積佛界遣他取食令此眾見二彼諸大士見化已下明眾香國諸菩薩等因化往彼知此娑婆而來聽法此二一對顯示異土令互相知三維摩即化九百萬下明此娑婆小室廣容四維摩詰語舍利等可食已下明眾香界少飯廣竟此二一對顯示異事令互相敬五維摩問香積如來以何說下彰彼如來攝他之儀六彼菩薩問釋迦牟尼以何說下明此世尊開道之法此二一對顯示異法互相學六中前四為彰食益後之兩段為顯法益彰食益中初維摩取二彼佛與第三維摩從他受食第四維摩與眾令食初中有三一維摩詰現眾香界令此眾見二問菩薩下命眾取食三於是維摩不起坐下命眾不得遣他往取就初段中維摩初現後眾共見問曰維摩何故現彼令眾見乎為顯淨土令眾求故又現自己不思議力令眾學故云何示現分別有二一為彰所取是實非虛寄實以顯不思議力二為彰所取是遠非近寄遠以顯不思議力文中初言即入三昧現化所依無時不在隨化現入以神通力彰其所用此不思議如意通力示諸大眾現化所為下明所現於中有五一示方界分二示遠近度四十二恒沙佛土三所現國國名眾香四所現佛佛名香積於今現在五就所現廣辨其相辨相有四一土二人三土四人其國香氣比於十方最為第一是其初段明土勝也汎論淨土有三莊嚴已如上辨一事莊嚴五欲精勝二法莊嚴純說大乘三人莊嚴純諸菩薩此三莊嚴眾香具有此即第一事莊嚴中香莊嚴也彼土無有聲聞辟支唯有清淨大菩薩眾佛為說法是第二段明人勝也此亦即是人法莊嚴其界皆以香作樓是第三段重明大勝彼佛與下是第四段重明人勝佛與菩薩方共坐食受供人勝有諸天子皆號香等能供人勝上來現土眾見可知自下第二命眾取食何不望真遣化往取乃須命眾示不自高不輕眾故又欲對彼顯己力勝令眾尊敬起佛求故於中有四一維摩詰命眾取食故問菩薩仁者誰能致彼佛飯是運致擔輦之謂二以文殊威神力故眾皆默然文殊為使維摩化取故剬令默文殊何意欲令維摩遣化往取維摩化往彼多菩薩尋化推本來此聽法餘往無宜故制使默三維摩詰擊眾令取仁德眾多不堪取食可明之甚故今反擊仁此大眾無乃可恥四文殊師利為眾解過如佛所言勿輕未學以眾生學解脫之德不堪往取願莫輕辱自下第三彼維摩詰命眾不得遣化往取何不身往乃使化乎維摩即是此食化主客在其室無宜輒捨又欲使彼諸菩薩等尋化推本來此聽法故身不去於中有三一化為菩薩相好殊勝二而告之下教往取食三時化下明化菩薩蒙命往取初中維摩不起於坐居眾食前明起化處化作菩薩相好光明威德勝等明化所作依金光明聖身有三一是真身謂法與報二是應身隨化現生三是化身從應化起今維摩詰備此三身彼維摩詰真德之體即是真身毘耶所受即是應身所化菩薩即是化身第二教中而告之曰總舉教辭下別顯之先示其處須教身往下教乞辭如我辭曰總舉教辭下別於中先教問訊世尊願得已下教從求食今此樂下明乞所為令樂小者得弘大道通法之益亦使如來名聲普聞傳人之益又弘大道受法之益亦使如來名聲普聞聞佛之益問曰何故舍利念食偏為菩薩維摩取食偏為樂小答舍利念食偏為菩薩義如前解又復舍利實謂菩薩身有所待故為念食維摩深知菩薩無須今時取食專欲使彼樂小法者覩佛菩薩淨土境界妙用難測發心願求第三化往取食之中初化菩薩昇于上方舉眾皆見後化菩薩發言求食合眾同聞言如前教上來第一現眾香界遣化取食合眾同見自下第二明眾香園諸菩薩等因化知此而來聽法問曰諸佛同不異即彼佛所聽法是得何勞來此汎解有三一自為故來欲於此方佛菩薩所供養聽法以於此方佛菩薩所有最因緣供養聽法獲多益故二為他故來所為有二一為彼土眾生於此佛所有最因緣應見得益德力微劣莫能自運須大菩薩導引將來如無邊身流離光等各將無量菩薩來此而得利益如是等也二為此土眾生故來此土眾生應見彼來得多益故此是第二為他故來三為讚揚三寶功德是故須來於中或有讚揚佛德佛如初成菩薩眾集讚歎等是或為顯法顯法多端不可具列或為顯揚菩薩功德德義非一今諸菩薩從眾香來應具前意文中正求為自故來并欲顯揚維摩之德文中有五一眾香菩薩覩他致問彼佛具答二菩薩審問維摩其人如何能作是化彼佛具答三彼如來鉢盛香飯與化菩薩四眾香菩薩請欲來此彼佛聽許五時化菩薩既受鉢下化及彼眾承力至此初中先問彼佛酬答問中初言彼諸大士舉能問人見化菩薩彰其所覩欲未曾有嗟其高勝下正為問今此上人從何所來間其所從娑婆世界為在何許問其方所言何名為樂少法者問其所為彼國無小所以問之由化菩薩前請彼佛欲於娑婆施作佛事令樂小者得弘大道故發斯問即問佛者請聖辨答下佛答之佛告之曰總舉答辭下方度等隨問別答於中初至界名娑婆答上問中娑婆世界為在何許娑婆胡語此翻名忍悲華經釋此土眾生忍受三毒及諸煩惱土從人稱故名為忍佛號釋迦於五濁世為小樂眾生敷演道教答上問中云何樂小法者彼佛所化五濁惡世樂小眾生名樂小者彼有菩薩名維摩下答上問中今此上人從何所來明此化人維摩遣來先列維摩住不思議辨其所得為菩薩說明其所作故遣化來彰其所遣稱揚我名并讚此土令彼菩薩增益功德明遣所為使此慕求名增功德自下第二彼諸菩薩審定維摩其人何如乃作是化問其人也德力無畏神足若斯問其德也下佛答之佛言甚大差其人高對其初問一切十方皆遣化往歎其化廣對其後問第三彼佛以眾香鉢盛滿香飯授化菩薩文顯可知自下第四眾香菩薩請佛來此彼佛聽許聽中先請初列請人俱發聲等發言正請供養釋迦見維摩等彰請所為下佛聽許可往聽去下為誡約先誡其身後誡其心身有二一教攝身香無今已下明教所為彼見受染名起惑著二教捨本形勿使已下明教所為覩勝卑退名自鄙恥誡心中又汝於彼莫壞輕賤而作礙想正勸捨過於人莫輕於直莫礙畏而不入名為礙想所以下釋先徵後解十方如空明古實淨土等如空非無如空又為他小不盡現淨明化現穢亦可十方皆如虛空明其性淨佛為化小不盡現淨明其報淨彼土實淨為化不現故莫輕賤而作礙想自下第五化及彼眾承力至此時化菩薩既受鉢飯所求遂心與九百萬所攝稱意俱承佛威及維摩力明來所依於中分別眾香菩薩承彼佛威其化菩薩承維摩力通則義有於彼世界忽然不現發之速也須臾之間至維摩舍所至疾也由承聖力故彼不現須臾至此彼彰忽然此云須臾言左右耳上來五段合為第二自下第三明維摩詰從化受飯并顯維摩不思議力小室廣容令彼新來菩薩深敬於中有四一維摩詰化九百萬師子之坐高廣如前令彼新來菩薩坐上二化菩薩以所取飯受維摩詰三明飯香普薰毘耶及三千界四由香普薰諸眾雲集此即香之飯益也於中初明聞香快樂口歎未有明雲集中初明人眾雲集諸地神下餘眾雲集人中初先辨列其眾次來入舍後明所見歡喜設禮下明却住餘眾可知此第三竟自下第四維摩得飯命眾同食即顯香積少飯廣竟令此尊敬於中有二一命共食彰食無盡二其諸菩薩聲聞已下明食身樂顯食殊勝前中偏告聲聞令食不命菩薩問曰前坐大小通告今此何故偏命聲聞解有四義一前者念坐通為大小故前等告今此念食偏為菩薩恐彼聲聞不敢取食故偏告之第二床坐大小通須故所通告食中聲聞別有乞法於此所取無心欲食故偏告之第三義者前所取坐至極高大通此人量須教菩薩變身如坐須教聲聞禮佛而坐為是通告今所取食至少不多聲聞心局畏少不足無心欲食為是次告菩薩意廣知少竟多不慮不食是故不告第四義者向前取坐不簡大小故前通告今此取食云言此樂小法者得弘大道彼佛與食意亦如之良以聲聞正是所為故今偏告欲使共食知飯無盡發心願求義意如是文中有三一告聲聞直勸命食二自果聲聞念其食小化菩薩彰食無盡三於是鉢飯悉飽眾下者食無盡初中先告舍利弗等勸之令食大悲勳下誡捨小意食從悲起名大悲勳取為定少名為限意用不應法名為不消此食無宜故須預誡無以限意使不消也第二段中文別有二初異聲聞念其飯少異有兩種一別大稱異大乘法中見道已前依教明行名大聲聞彼不同此故名為異二於小中簡大稱異簡彼舍利目健連等諸大聲聞故名為異而此大眾人人常食二化菩薩下呵其所念明食無盡勿以聲聞小德小智稱量如來無量福慧言小德者聲聞福德莊嚴少也言小智者聲聞智慧莊嚴小也無量福者佛福多也無量慧者佛智多也用少量多理所不合故云勿以四海竭下明飯無盡成念不應四海有竭此飯無盡假約也事明食無盡一切人食揣若須彌乃至一劫亦不盡者假約世人明食無盡一切人食食人廣也揣若須彌所食多也人別須彌乃至一劫食時文也假使如此猶亦不盡所以下釋初先徵問一鉢之飯所以我言不盡者何下對釋之無盡德人所食之餘終不可盡無盡惑等是五分身功德具者餘德具也於是鉢飯悉飽眾下是第三段明諸大眾共食不盡上來三段令為第一明食無盡下明食者身安快樂顯食彌勝於中初明食者身樂次喻顯後明食者身皆出香下以喻顯此第四境自下第五明香積佛攝化儀令此眾生捨言習學維摩先問香積如來以何說法下具答之彼菩薩曰我土如來無文字說彰彼異此但以眾香令諸天人得入律等正辨其相但以眾香得入律行依香離道菩薩各各坐香樹等依香具善文顯可知自下第六彰此如來開導之法彼使習學於中初先眾菩薩問維摩詰釋迦牟尼以何說法維摩下答於中初總須別後結此土眾生剛強難化佛為說剛強之語以調伏之是初總也是地獄等是其別也別中約就四諦分四一苦二集三道四滅何故偏約此四明法上說說釋迦於五濁世為樂少眾生敷演道教教少眾生多說四諦故偏舉之苦中地獄畜生餓鬼是三塗難是諸難處者謂欝單越長壽天等難處也愚人生處謂餘邊地無法處也次明其集於中雖復因果通舉約果顯因宗成集義無舉三邪是殺生等明其十惡是慳悋等彰其下弊文皆可知次明其道於中雖復邪政道舉對邪辨五道行雖眾要唯三學先明其戒是結戒者明其戒法是持戒等明其戒行持戒者是止持也是犯戒者是止犯也是應作者是作持也是不應作是作犯也是障礙者明前二犯能障道也是不障者明前二持不障道也是得罪者明前二犯得罪報也是離罪者明前二持離罪報也次明定學言是淨者世俗淨定也言是垢者味相應定亦可淨者是無漏定垢者一切世俗定也下明慧學是有漏者世俗等智是無漏者出世聖智是邪道者解道邪智是正道者內學正智下明滅諦是非通舉對非彰是是有為者生死因也業煩惱等興集生死故曰有為是無為者因中之滅是世間者生死果也是涅槃者果中滅也亦可分段因之與果名曰有為盡此之滅稱無為變易因果名為世間除此之滅說為涅槃上來別相下總結之於中初法次喻後合以難化人心如猨猴以若干法制御乃調是法說也譬如喻下食可知上來明果自下第二明因彼菩薩讚歎請問明淨土因起因此勝就辨之於中有二一因彼讚歎彰此明勝二因彼請問淨土因顯此明法又復前段明攝善行後明離過故下名為行無瘡疣生乎淨土又復前段明攝土行自攝常土後段明其生淨土現生他國前中先歎後對辨勝歎中彼諸菩薩聞也皆曰未有是總歎也下別歎之初先歎佛隱其無量自在之力以貧樂法度眾生者此國眾生無有大乘法財自資名之為貧唯樂小乘說小以為貧所樂法如來以此度眾生也下歎菩薩斯諸菩薩亦能勞謙無量大悲生在土者勞謂懃勞懃化人謙謂謙下謙卑謙物憐苦隨生名無量悲生是佛土上來歎竟下維摩詰因歎顯勝明此修勝故生此土於中初明菩薩於諸眾生大悲堅固一世所行多於彼國百千劫行所言非虛故曰誠如所以下釋先徵後解此娑婆界有十事善淨土所無對問總釋何等下別先問後別通皆利他於中別分前六以已所修六度攝益利眾生後四以其化他之法隨宜度物於中前三是化他法後一化行法中初句說除難法度八難者小乘法化以大乘法度樂小者大乘法化以諸善根濟無德者人天法化化他行中常以四攝成就眾生是為下結自下第二因彼諸聞顯此修法於中先問此土菩薩成就幾法於此世界行無瘡疣生于淨土此菩薩來意導人往生淨土故為此問與涅槃中無畏菩薩問生淨土其義相似維摩下答成就八法行無創疣生乎淨土是總答也行無瘡疣能淨其因生乎淨土能招淨果又無創疣能捨穢國生于淨土能入淨國何等下別先徵後列此乃約就修義不同以分以種此八悉是攝修之法用此攝起初會之中淨土行也八中初四是利他法饒益眾生而不望報是第一句慈無量也慈怜心益故不望報代一切生受諸苦惱是第二句悲無量也悲心深厚故代一切受諸苦惱問曰若是眾生法報何可代受由其菩薩住苦教化彼得出離故名代受又復繫囚鞭杖等苦有可代處菩薩亦代功德盡施是第三句喜無量也以喜除嫉故能盡施等心眾生謙下無等色第四句除無量也捨除憎愛名為等心齊能卑敬故曰謙下絕離怨親差別之異故言無礙後四自利於諸菩薩視之如佛所未聞經聞之不疑是一句於自學處起敬信心於菩薩視之如佛於人敬也所未聞經聞之不疑於法信也不與聲聞而相違背是第二句於他學處去恚礙心不嫉彼供不高已利而於其中調伏其心是第三句於受用事恩癡穢心彼供已利言之左右有過背捨名為調伏常省已過不訟彼短恒以一心求諸功德是第四句於明行事起專精心常省已過不訟彼短離過心精恒以一心求諸功德慕善心專不離餘想名為一心有善皆欲名求功德以此通前合為八也是為下結上來辨法維摩文殊於大眾下大段第二明說利益此即通明一會之益故言維摩文殊說時百千天天人發菩提心十千菩薩得無生忍若準此品文殊不說第二會竟菩薩行品者於此品中因彼眾香菩薩諸法廣辨菩薩盡不盡行因以標品是故名為菩薩行品從此已下第三會說於中頌以四門分別一釋來意二就維摩顯德分別三就法分別四科文辨釋來意如何釋有四義一維摩室中所辨之法須佛述讚傳希於後故為此會二維摩所現不思議菴羅未覩化事未周故興此會三香積之飯菴羅未知欲使同知彼此共求故須此會四眾香菩薩來為見佛土上來未覩今須往見請法還土故集此會來意如是次維摩顯德分別有三明維摩解脫之行寄往見佛明因趣果趣入如來實證法身名解脫體二彰維摩解脫之用掌持大眾往詣菴羅遠接妙喜安置此土是不思議解脫用也顯德如是須辨其法法謂因果此品總明法身淨土二種之因阿閦品明其身淨土之果問曰此中所辨因果與上何異而須更論異如上辨今更顯之先就因明後就異說因異有二一約人分別向前兩會為化娑婆穢土眾生專教求淨明所行專求淨土此會為化眾香世界淨土菩薩教其隨深不盡不為不住無為二常法分別前初會中直出法體未明修相後之兩會明修成相於中前會教修趣寂破離有無趣入不二問疾訖盡觀眾生品破離凡夫著有趣寄佛道一品破離二乘著無趣寂不二門品破離菩薩差別二見以趣一寂此會明其從寂起用不盡有為是其用也麁分且然細分實謙通因異如是果異如何先就身論後就土說身中初會明應身果前寄寶積歎以顯之始在佛樹力降魔等悉明應也第二會中明報身果說從一無量功德生等此會明其法身之果如下文說觀身實相觀佛亦然我觀如來前際不來後際不去如是等也細求亦通麁分亦然土果如何前初會中寄就釋迦顯其淨土第二會中寄就香積而辨淨土此會寄就無動如來而彰淨土前寄釋迦即染彰淨明淨土體第二寄就香積如來染外彰淨明淨土相此會寄就無動如來而辨淨土取之置此彰淨隨染明淨土用通則前會取飯此食亦是用矣辨法如是次第四門科分辨釋就此會中初明由序眾坐定下是其正宗序中有三一維摩詰欲往佛所先現瑞相發起眾心二掌持大眾往詣佛所起眾所欲三佛為化益勅眾令坐初中復三一維摩現相二阿難請三如來辨初中是時佛說法者明現相時於菴羅薗明現相處其地忽然廣博嚴等正明現相為容多眾故今地廣為安淨眾現宣淨法故令嚴淨使大眾咸皆慕仰故令眾會皆作金色此亦即顯不思議也二阿難請三佛辨答文皆可知此初段竟自下第二常持大眾往詣菴羅於中維摩初命文殊可共見佛與諸菩薩禮事供養次文殊述善哉行矣今正是時下維摩詰正持眾往先標其人即以神力明其所用謂不思議如意通力持諸眾等顯其所作先持眾往須到著地下與諸眾禮敬如來維摩先禮稽首足下禮之別稱此表敬也屈首接足是自卑相故用表敬右遶表愛𧞽還不離是愛戀相故用表愛一心合掌明心專也恭持如來故一面立次諸菩薩後餘聲聞釋梵等眾咸皆避坐稽首佛足以此諸眾前背在坐維摩持來故須比之上來第二維摩持眾往詣菴羅自下第三佛勅令坐先勅後坐文顯可知上來由序自下正宗於中有三一重辨前事令菴羅薗舊眾同知二或有佛土以佛光明作佛事下淨眾心器三爾時眾香世界菩薩來者已下以法正教初中有二一問舍利所見維摩神異之事令此眾知二阿難自下辨前所取香積之飯令此眾知前中初言眾坐已定彰問時也下正問之二問兩答佛語舍利汝見大士之所為乎問其見不良以舍利前與文殊共往維摩所現舍利具見故今問之唯然已見舍利隨答汝意云何問其勝劣我覩其為不可思等舍利辨答不可思議總歎顯勝非意所圖非度所測別歎顯勝非意所圖明其不可以識識也心意識等眼目之別圖謂圖量凡夫心識不能圖量是故名為非意所圖非度所測明其不可以智知也聖以智慧測度不及是故名為非度所測自下第二辨前香飯令此眾知文別有四一阿難怪問如來為辨二舍利弗自說身香阿難審問舍利具答第三阿難維摩詰飯消文󱊌維摩為辨四阿難讚歎如來述成初中阿難先問起發今所聞香自昔未有是為何香下佛為辨是彼菩薩毛孔之香第二段中初先舍利自說身香阿難次問此所從來舍利後辨長者維摩從眾香國取佛餘飯於舍食者一切毛孔皆香若此故我身香第三段中有兩問答初阿難問香住久如維摩次答至此飯消阿難重問久如當消維摩下答於中初約行德以答後約斷德前約行中初就凡論此飯勢力至于七日後乃消凡夫感薄故唯七日次就聲聞未入正位食此飯者得入正位然後乃消謂見道已上入正位食此飯者得正解脫然後乃消謂無學果下就大說若未發意食此飯者發意乃消種姓已上亦可是其初地已上發意食者得無生忍謂七地已上得無生忍至一生補處然後消者謂第十地十地學窮度一生已便得菩提是故名為一生補處上來約行明消久近下就斷絕先喻後合譬如有藥名上味等立喻顯食此飯如是滅一切煩惱然後乃消辨食同喻問曰此飯為實是食為常是法假說為飯慕訖之家言此是法假說名飯若實是飯安能如此若法能然何是稱奇飯食能示方是叵思又法能示淺而非深飯食能示方為深極實深為淺更別求深入之謬矣諸佛菩薩凡所受用一切境界悉皆如是能資行用非獨此飯如轉輪王所生𤴻寶聖王居上自然離欲逮得四禪玉女雖見如覩佛像不生欲染況菩薩所受境界如經中說菩薩有一照法性冠善此冠時一切法性悉來現心諸事齊爾第四段中阿難先歎未有總歎如此香飯然作佛事重復辨歎下佛述成如是所歎契當故重印之自下第二淨眾心器心垢染妨於受法故須淨之所淨有三淨眾香菩薩之心二淨菴羅聲聞之心眾香菩薩前來見此生下劣心故須淨之菴羅薗中聲聞之眾未覩維摩妙德神奇尊仰不深故二須淨文中初先淨彼眾香菩薩之心且止阿難其有智下淨彼菴羅聲聞之心前中初明諸佛如來法門不同去彼輕心阿難汝見諸佛國地土若干下彰實平等生其重心尊重釋迦同彼佛也復就前中先明如來化門不同是名入下結明知益使彼解入除離心過前中文別有十五句初言阿難或有佛土以佛光明作佛事等十四種別順行示現末後一句八萬四千諸煩惱門作佛事者逆行示現何者八萬四千煩惱未見說處不可輒言若翻八萬四千度門而為八萬四千煩惱義則可知何者八萬四千度門如賢劫經具廣辨列彼真菩提名曰喜王心自思惟行何三昧便速能致八萬四千諸度法門諸陀羅尼解脫門等思已諸佛佛隨答之言有三昧名了法本菩薩行之便速遂致八萬四千諸度門等何者是乎彼說佛德具有三百五十種門一一門中皆修六度為因便有二千一百諸度用此諸度對治四大六衰之患便為二萬一千諸度言四大者凡夫用其地水火風四大為身聖修諸度得淨法身捨彼四大名為對治言六衰者六塵大賊衰耗善法故名六衰聖修諸度諸入佛境捨彼六塵名治六衰用此二萬一千諸度治四心病是故便有八萬四千何者是乎治多貪病二萬一千治多瞋病二萬一千治多癡病二萬一千毒等分二萬一千是故合有八萬四千此諸煩惱驅眾生六道往來受苦不息多為瘦勞諸佛現起攝化眾生是故以此而作佛事煩惱既然業苦亦爾文略不說化門無量且舉斯耳上來廣舉諸佛化門下結知益使彼斯來菩薩入中際遣心過名入一切諸佛法門是結言也依前具解名之為入下彰知益菩薩入此門者舉能知下就論益益有二種一於佛土離分別益二於諸佛齊敬之益前中初言若見一切淨好佛土不以為喜不貪不高見淨無過始無欣慶名為不喜中無貪求偏欲往生稱曰不貪終在離慢說為不高若見一切不淨佛土不以為憂不礙不沒覩深無失始無憂畏名為不憂中無局難捨而不生說為無礙身在不下生退沒想名為不沒下明於佛齊敬之益但於諸佛生清淨心總以標舉信佛地異非行不純名清淨心無穢唯淨故說為但歡喜恭敬未曾有也顯前清淨慶佛巧化所以歡喜重佛化能故云恭敬讚佛化希故云未有諸佛如來功德平等為化眾生現土不同出其所敬未曾有事上來第一明佛化異去眾輕心自下第二明佛實等生眾重心於中初明佛實平等生眾等心是故名為三藐已下結歎顯勝生眾重心前明等中阿難汝見諸佛國土地有若干空無若干立喻顯法即明土等如是見下辨法同喻即明佛等於中初言諸佛色身有若干耳其無礙慧無若干也略明佛等此即明佛證智等也諸佛色身威相種等也別明佛等此亦即顯餘德等也於中先別具諸下結別中初明身德平等後明土等前身德中初明自德大慈悲下明利他德威儀所行及其壽命復明自德說法教他重明化德自德中有五種等一色身等二威神等三相好等四種姓等五戒定下明功德等餘皆可知上來明等生眾等心自下第二結歎顯勝生眾重心尊重釋迦同於香積先法三名後就顯勝名別無量且彰三種是故名為三藐三佛此翻名為正真正覺三言正藐之言真三復名正佛陀名覺名為多陀阿伽度者此名如來乘如實道來成正覺故名如來又復如後諸佛而來亦名如來名為佛陀此直名佛良以諸佛功德平等是故一切悉名三藐乃至名佛下就顯勝於中有三一正歎顯勝明此三義若具廣說阿難等輩所不能受二阿難聞已不能受持便生退心不敢自謂以為多聞三如來安慰前正歎中若我廣說此三句義明其義廣汝已劫壽不能受等顯其廣相於中初明阿難一人壽命一劫不能受持正使已下假舉三千大千眾生皆如阿難壽命一劫亦不能受如是阿難諸佛阿耨菩薩已下舉佛德廣成前不能受持所以阿耨菩提無有限量明佛體廣智慧辨才不可思者明佛用廣阿難白佛不敢自謂為多聞者是第二句阿難自退聞已不能受三句義故生退心佛告已下是第三句如來安慰佛告阿難勿起退意正安其心佛義廣多聲聞不及故不能受非是阿難退失聞持故不能受已告之勿起退意所以下釋初先徵問所以白前道汝不能受三句義今言勿起退意者何下對釋之我昔說汝聲聞人中為最多聞不同菩薩良以說汝聲聞人中為最多聞非菩薩故雖復多聞而不能受諸佛功德非由退失方妨不能是故勸汝勿起退意上來一段淨彼新來菩薩之心下次淨彼菴羅薗中聲聞之心令於維摩起深敬意於中先明維摩智德聲聞不量後彰維摩所有神通二乘不作先中初言且止阿難止其前言亦可止其測度之心故曰且止下正誡之其有智者不應限度諸菩薩也明人叵測一切海測高可測等明德難量別言菩薩正論維摩下明神通不可作中汝等捨置菩薩所行簡去前行是維摩詰一時所現神通力等正就神通明不能作是維摩詰人之劣也一時所現時中從也一切聲聞辟支佛等明人多也於百千劫時之長也多人多劫尚不能為何況少人少時而能作也上來第二淨眾心器自下第三正教以法於中分二盡此品來以為初段見閦品為第二段此兩段中三句分別一約分別此品化益眾香菩薩後品化益娑婆之眾二約修分別此品明其自分所修後品彰其勝進所習行修上進入佛境界能見佛故三約法分別法謂因果此品明因後品明果就此品中文別有三一眾香菩薩請法還土二佛告下如來為說三爾時彼諸菩薩聞下明諸菩薩聞法歡喜禮敬辭去就初請中先悔前過唯然下請求後法悔前過中爾時眾香世界者標列其人合掌向佛啟告所請我見此生下劣心自申己過今日悔責捨離是心悔愧前愆所以者何下領佛前教明悔所以諸佛方便不可思議為度眾生現佛國異我前不知妄生分別故今自責下請法中言唯然者求佛許可唯是專義然是可義專求如來然可於已故曰然願賜少法正請佛說還於彼土當念如來明佛教益亦可此言明己敬順念簡佛恩隨順修行名念如來亦可念佛所教之法名念如來下佛為說說中有三第一總勸有盡無盡解脫法門汝等當學二何謂下隨別以教三是為有盡無盡法門汝等當學結勸修習就初總中言有盡者世帝可思言言無盡者真帝常住此二無礙名為解脫此舉其法汝等當學勸之修習下文別教於中初略何為不盡有為下廣略中初言何謂為盡謂有為法釋前有盡世諦起作名曰有為以有為故經可息滅故名有盡何謂無盡謂無為法釋前無盡真諦常住故曰無為以無為故不可息滅故名無盡此釋向前有盡無盡解脫法門如菩薩下釋顯學法汎論有三一取寂門同聲聞行不住有為不離無為二起用門別二乘行不盡有為不住無為三䨥修具足離二邊行於有法不住不捨無為亦然有為不住即於有為不生染著有為不捨即於有為不生怖畏離此二過名於有為得解脫矣於無為法不一向住於空不著於無為法不一向捨於空不畏離此二過名於無為而得解脫今此為教眾香菩薩隨有起用是故偏授第二門說如菩薩者標別二乘不盡有為即是地經發起勝行常隨有也不住無為即是地經修方便智不住空此二為門下廣顯之於中初就始修行中以明不盡不住之義又具論下終成行中明其不盡不住之義前中先明不盡有為後顯不住無為之義就明不盡有為之中初問後總結之何謂不盡是初問也謂不離等是廣辨也法多難識今且言之麁分為二一明地前世間之行二發行善根下明初地上出世間行世間行中初發正修在諸禪定如地獄下教起正止前正修中初教悲願以為行因後教正行前教因中不離大慈不捨大悲是利他因慈言不離悲云不捨左右言耳除發智心而不忽忘是菩提願自行因也發意求佛一切種智是故名發一切智心忽謂輕忽於菩提心重而不輕名為不忽堅守不失故言不忘如涅槃說下教正行於中初明自分之行求法已下明勝進行前自分中先明利他教化眾生終不厭惓常化行也於四攝法常念順行功攝行也下明自利護持正法不惜身命堅守正法以為行本種諸善根無疲厭者依法造修種諸善根明修頓也無有疲厭明修常也志常安住方迴向用前所修上求佛也求心不退名為安住巧以諸善迴求菩提是故名為方便迴向此三行修之次第矣下勝進中初智後福前修智中求法不懈是其自利說法不悋是其利他後修福中懃供諸佛是其自利下不畏等是其利他於中七句初不畏生死是勇猛心以不畏故常在教化亦有經言入生死而無所畏其義相似翻譯不同二於諸榮辱心無憂喜是不動心榮辱不動故能常化此亦即是平等心也以無憂喜故能齊化三不輕未學敬學如佛是離慢心情無慢高故能接化四墮煩惱者令發正念是開導心教修六念四念處等令離煩惱五於遠離樂不以為貴是隨有心不貴涅槃遠離樂故常能隨有教化眾生六不著以樂是離著心得樂不著故能捨之利益眾生七慶於彼樂是隨喜心菩薩專以利物為意故於自樂心不愛著化樂慶喜上來第一教修正行下教正心於中有四一利他心在諸禪定如地獄想離凡夫心得而不味故如地獄於生死中薗觀想離二乘心常樂遊處故如薗觀二自利心見來求者起善師想起敬喜心凡是善師教人生善來乞求者能生我善心故如師想捨諸所有具一切智想生福利心如施能生一切種智故喜不悔三重明利他見毀戒人起救護想四重明自利諸波羅蜜為父母想能生法身道品法為眷屬想者能親益己故如眷屬上來明其世間之行下明出世於中有二一修廣行生死無數劫意而勇下明修勝行前廣行中發行善根無齊限者始修寬廣初地已上發生廣願有行皆修名發善根無有齊限以諸淨國成已土者成行寬廣於中四句一依淨土攝報寬廣以諸淨國嚴飾之事成己佛土是義云何廣修淨因令一切因莊嚴妙事於己土中悉皆備有故云以諸淨國嚴飾之事成己佛土二依淨土起自寬廣行無限施亦有經言開門大施其義相似諸行皆因且舉布施三依法身攝報寬廣具足相好四依法身起因寬廣除一切惡淨身口意諸行皆因且舉持戒生相好中戒行強故故地持云三十二相無差別因皆是持戒若不持戒尚不能得下賤人身沒大人相前明廣行下修勝行生死無數意而有勇聞佛無量德志而不惓起以勝也於彼而生死無數劫苦力能伏斷故意有勇聞佛廣德決修不退名志不惓前意後志眼目異辭以智慧下發行勝也於中有二一依前生死意而有勇起治過行二不壞下依前聞佛志而不惓修攝善行前中四句初二破障後二攝治前破障中初以智慧破諸煩惱障後以精進摧伏魔軍遠離業障又破煩惱明離解障後摧魔軍明除行障又破煩惱明除慧障後魔軍明除福障前中初先自破煩惱以智慧劍破煩惱賊斷戒因也慧能破裂故說為劍煩惱侵害就喻名賊出陰界入雜戒果也下明兼他荷負眾生永使解脫就後句中以大精進摧魔軍者魔謂四魔煩惱陰死及與天魔軍謂十軍如龍樹說故彼文言欲是汝初軍憂愁為第二飢渴第三軍渴愛第四睡眠第五軍怖畏為第六疑悔第七軍瞋恚為第八利養軍第九日高夢人第十如是等軍眾塵沒出家人我以禪智力破汝等諸軍得成佛道已廣脫一切亦可正名魔眾為軍令以精進而摧伏之上來兩句明其破障下二攝治常求無念實相智慧對上初句明攝對治修起向前破煩惱慧真慧離妄名為無念真慧證實名實相慧此常求之於世間法少欲知足而不捨世對上後句明攝對法修前摧前魔精進行也少欲知足自行離染而不捨世隨有益物勤修此行故摧魔事上來第一依前意勇明修對治破生死行自下依前志而不惓修攝善行於中初明三業化他淨十善下明具自德前中初言不壞威儀能隨俗等明身業化不壞威儀而能隨俗俗法益人所謂不捨道法能隨俗也起神通慧引導眾生道法利物得念總下明意業化得念總持所聞不忘明閑法藥善別諸根斷眾生疑知物心器以樂說辨演法無礙明口業化上來利他下明自德於中初攝凡夫善法勸請說下明攝佛善深修善下攝菩薩善攝凡善中淨十善道明修戒因受人天福明具戒果於人天中受八勝報名人天福此欲界善修四無量明修定因開梵天道明攝定果四無量心能生梵果名開梵道此上界善次攝佛善隨喜讚善得佛音聲具佛口業法螺聲相是佛音聲良以勸請諸佛說法故得佛聲又見眾生所作善業隨喜讚善故得佛聲身口意善得佛威儀具佛身業下明攝修菩薩善法深修善法所生轉勝因修成德亦有經言深行善法其義相似以大乘教成菩薩僧依法成德依大乘法而起行故與菩薩行德不乖是故得成菩薩僧矣心無放逸不失眾善依心成德此三句中若就所依初句明勝第三心勝若論所成初句報第二人勝第三德勝上來廣辨行如此下總以結之下次明其不住無為先問次辨後總結之何謂菩薩不住無為是初問也下廣辨之於中初明地前所修觀無常下地上所成地前修中依空無相無作無起四門修之諸法體空名定為空於此空中無相可得名為無相無果可造名為無作無因可生稱曰無起於此四中雖復學觀而不住著故云不證以不證故能起有行上來明其世間所修下明出世如實正觀理實同時寄從且分於中初至觀於寂滅是初地中見道解也見無常等四法即名為見道觀於無常而不厭善本者雖見有為無常多過而常在中種善根也觀世間苦而不惡生死者雖知苦過願恒處之度眾生也觀於無我誨人不惓者見生無實而隨假名常教誨也觀於寂滅而不永滅者雖知涅槃寂滅之樂為他在有不取證也觀於遠離而身心修善是二地上修道行也觀第一義離身心相名觀遠離而依身心修智善行二地持戒名身修修善也三地修定名心修善觀無所歸而歸善法是四地上順忍行也觀第一義無所歸趣而修順忍歸趣土地無生善法觀於無生而以生法荷負一切是七地上無生忍也雖復觀理無生無起而常現生教化眾生觀於無漏而不斷漏是七地上發起勝行知諸煩惱本來寂滅名觀無漏而常現起煩惱業行名不斷漏觀無所行而以行法教化眾生是九地中化應生行了知諸行空寂不有而以諸行教化應生觀於空無不捨大悲是九地中化眾生心雖知眾生空無所有大捨大悲怜念眾生亦可前句以行教化明其慈益此不捨悲彰其悲益觀正法位不隨小乘是十地中見分堅固觀法體空名正法位於空不著故不墮小觀法虛妄知法假有無牢人等知法實無虛妄法中無有真實堅牢之性故曰無牢我人體空名無人主假名眾生相二不有名為無相下明不著隨有起行本昔所發求佛云願十地未滿是故名為本心未滿為滿彼願起修所行是故名為不虛福德禪定智慧實心修行故曰不虛所行施戒辱忍精進說為福德禪云度智慧即是波若度也此等隨相約位且分未可專定上來廣辨修如此下總已結之上來一對始修行中明其不住不盡之義下次就其終成行中明其不盡之義於中四對初對自利後三利他前自利中又具福德不住無者福隨有生故不住無具智慧故不盡有者慧知有為幻化非實於中不畏常能處之故具智慧不盡有為後利他中初之一對見利他始第二一對是利他次第三對是利他終就初對中大慈悲故不住無者慈悲隨有故不住無滿本願故不盡有者本願在有常化眾生今為滿之故不盡有第二對中集法藥故不住無者從師求於化眾生法名集法藥求法在有故不住無隨據藥故不盡有者普隨眾生授法不休故不盡有第三對中知眾生病不住無者知病在有故不住無滅眾生病不盡有者生病無邊隨滅難窮故不盡有前總勸學次別教之下總結勸言諸正士告命所勸菩薩已修不盡有為不住無為名盡無盡解脫法門是結辭也如等當學是勸學也前諸菩薩諸法還土次佛為說下明菩薩聞法歡喜禮讚辭去於中初先三業敬養後辭還土前中初言彼諸菩薩聞說喜意業喜也以眾華等身供養也於中先以香華等事供養三寶後為設禮供養中以眾妙華若干種色若干種香散遍三千供養於佛供佛寶也及此經法供法寶也并諸菩薩供僧寶也上來供養下為設禮此身業竟歎未等口業歎也上來敬養言已不現還本國者辭還土也見阿閦品者因行既成入佛境界能見諸佛此品具論於中初明見釋迦佛後見阿閦從後立稱名見阿閦阿閦胡語此云無動此品明見無動如來是故名見阿閦佛品問曰此品亦見釋迦何故偏言見阿閦乎釋迦此土恒見阿閦如來今時親覩就新立稱名見阿閦又見釋迦在於前品見阿閦佛在於此品以阿閦佛此品始見名見阿閦就此品中五門分別一就維摩顯德分別二就法分別三釋來意四對上辨異五隨文釋初就維摩顯德如何彼德有二一解脫行內正觀力見法身佛二解脫用遠樓妙喜安置此云令此眾見前即自利後即利他顯德如是次第二門就法分別於此品中辨法有二一為成因約法明見因行既成能入佛境見諸佛故二為成果約見明佛佛果難彰寄見顯故顯法如是次第三門解釋來意有二一約見以解前品明其因行之體因行增長能入佛境見於如來故次辨之二就佛以釋前品明因因成得果果體微隱寄見以顯故須辨之來意如是次第四門對上辨異異有三種已如上辨一化人異前品化益眾香菩薩此品化益娑婆之眾二起明異前品明修自分之行行修增長入佛境界能見諸佛是勝進也三辨法異前品明因此品論果果謂佛德辨異如是次第五門隨文解釋此品有二一見釋迦二爾時舍利問維摩下明見阿閦於此二中有七種異一能見人異前維摩見後大眾見二所見佛異前見釋迦後見阿閦三能見行異前維摩詰內心觀故能見佛後諸大眾願求之力故能見佛四所現身異前維摩詰內正觀力見法身佛後段大眾以維摩詰勝神通力見色身佛維摩德高故是法身大眾行劣故見色身五通局異前段之中局唯見佛後段見佛及見佛土六成行異前段維摩內正觀力見法身佛成就自德後段維摩以神通力令諸大眾見色身佛成利他德七化益異前段化人捨相入實成就證行證入如來法身之體後段化人發願求生成就教行故下大眾因見妙喜發願求生兩段不同有此七異就前段中如來先門以為起發欲見如來為以何等觀如來乎維摩向前自從其舍欲往見佛說之以為欲見如來隨其化相自覩佛形名之為見實則內證相應名見內覺證見大眾未知故問顯之為以何等觀如來乎下維摩詰身已所見令眾同入於中初先觀身類佛略明所見我觀已下觀佛同己廣明所見問曰何不望直就佛已明所見乃先觀己以類佛乎解有四義一欲使人尋因知果觀察自實類知如來法身體故二欲使人準果知因知佛法身與己體同悟窮自實成佛道故三欲使人知果與因同體無別於自身處求佛如來一切法故四欲使人知因與果同體無別息去異見證入平等真如法故前中如自觀身實相觀因類果觀佛同己故曰如自何者身實謂如來藏佛往真我此身本性故名為實實之體狀目之為相相狀如何似下佛身要而論之義門唯三如實空二如實不空如實空中略有二種一離相名空二離性名空言離相者如論中說謂非有相亦非無相非非有相非非無相非一相非異非非一相非非異相非一異俱相非自相非他相非非自相非非他相非自他俱相如是一切妄心分別悉不相應唯證境界言離性者如來藏中具過一切恒沙佛法是諸佛法同一體性緣起相成以同體故攝別成總一切皆有將別分總一切悉無是則真法常有常無今說無義為離性空空義如是言不空者如來藏中法雖無量略要唯二一如實色二如實心如實色者如涅槃說佛性亦色亦是色故可以眼見又復如彼如來藏經說眾生中具足如來眼耳等根如橫中像此等名為如實色也此乃是其色性法門而非色事相狀如何似此比丘無作戒法亦如陰陽五行等法體雖是色而無色相無色相故不可青黃赤白已取真色似彼體雖是色而無色相無色相故聖人證得法身無形體是色故聖人證得具足諸根又是色性緣起門故聖人證得無緣不現如實心者如經中說真心是也如來藏中過恒沙法緣起集成集成覺知心性是知性故與無明合便起妄知息去無明便為正知此亦是其如實覺知心性法同而非情事相狀似何如鏡照物而無分別真心亦爾體雖是心而無分別無分別故聖人證得神知永亡是心性故聖人證得具知如實慧有是知性緣起門故聖人證得於一切法無不覺了此如實色及如實心名為不空如實空如實不空似後佛身故將類佛觀佛亦然正將類佛佛與佛性同體義分故觀佛身同己實矣是義云何凡佛體一以體一故授佛望之眾生之體從來常淨無障無染即是諸佛圓淨法身故上文言佛知眾生即涅槃相不復更滅更滅涅槃既然佛身亦爾授凡望之彼淨法身為惑隱覆與後顯時淨德為本說為佛性故與佛同體無別故涅槃說實苦集等實即是如來佛性虛空又如彼說三歸即我以即我故觀身實相觀佛亦然自下第二觀佛同己廣明所見於中先別後總結之別中義多要而論之妙絕諸相圓具諸義妙絕諸相乃至無有一相可存圓具眾義乃至無有一相可捨經中說真極唯在斯離此別立悉是虛妄故下文言作如是觀名為正觀若他觀者名為邪觀以此真極經中所說悉與此同故涅槃經金剛身品明佛法身十功德中明涅槃相聖行品中明性梵行品中念法念僧悉皆同此無量經歎佛法身亦與此同是故應以此之所說類顯一切真實法矣有人宣說如來法身唯空非有此乃外道所立定空宣說如來法身唯有非空此亦外道所立性有非佛法身有人復言如來法身定非有無此亦外道所立定義非佛法身有人復言如來法身亦有亦無有真色心無於眾相有不為無無不為有此亦外道所立有無非佛法身有人復言如來法身出於四句定不可說此亦外道所立第五不可說藏如成實說非佛法身離此偏過諸義通取無非法身即無說有有非定有即有說無無非定無即此有無說非有無非有非無亦非定性即非有無而說有無當知有無亦非定性即此四句不可定說名不可說彼不可說亦非定性佛身既爾菩提涅槃佛性等法類皆同爾文中合有一百二句相從為三初至不可以識識來明雖妄總智知識識是妄想故二無晦下乃至一切言語道斷明離假名名字是其言語道故三非福田下乃至不可言說顯示明離言說不可言說分別顯故問曰妄想假名言說何異而別說離妄取之情說為妄想相所施名呼召諸法說為假名依起言辨說諸法名為言說於真本無名之為離又佛除捨亦名為離地持論中辨真實義亦離此三就初段中初先彰其佛體離相明離所取末後不可智知識識彰離妄想明離能取前離相有十四門初八約對諸法別門辨佛體相後六約對諸法通門辨佛體相前八門中初六離相明其非有後二顯實彰其非無就前六中第一約對三世法門明佛離相不從前來不去至後今則不住前際未來今是現在有為遷流可從前來向後際去來去之間住今現在佛身常住性如虛空故前不來後際不去今不住矣餘處多說前際過去後際未來今以何故前際名來翻名不來後際名去翻稱不去釋言三世是其時分約法而辨時雖約法法恒是通時恒是局如一色法通於三世名之為通三世而別說之為局餘亦如是又時是總法恒是別一現在時統攝多法名之為總諸法各異目之為別如現既然過未亦爾時之與法有斯不同若將別時別分一法一法隨時分為三法彼三法中一分過去一分未來一分現在是以經中前名過去後云未來今為現在若約三時辨一通法得言此法從前際來住今現在向後際去如世人言我從小來向於老去故今此中前際名來翻為不來後際稱去翻為不去第二約對五陰法門明佛離相先就色說不觀色者不觀佛身同色有也不觀如者不觀佛身同色無也不觀性者非有非無是色自性不觀佛身同彼色性非有無也於佛平等法性身中從來無色就何說有故不觀色色本不有對何況無故不觀色如有無並絕無可就之說非有無故不觀性色陰既然餘陰亦爾第三約對四大法門明佛離相非四大起同於虛空第四約對六入法門明佛離相六入無積眼耳鼻舌身心過現不造因聚積常果名為無積先有已捨故云眼耳鼻等已過第五約對三界法門明佛離相生死報謝不在三界第六約對三毒法門明佛離相生死因盡見故名為三垢已離貪嗔癡惑名為三垢佛先斷竟名為已離上來六內明佛離相次下兩門顯佛實得彰其非無順三脫門明其稱理空無相願是三脫門證會名順亦可如來法身之體與彼三脫同體義分同體不乖故名為順具足三明影其德備三明有三宿命天眼及與漏盡說以為三佛悉具足二菩薩明佛明及與無明明等說以為三佛悉具足如涅槃釋菩薩明者所謂般若波羅蜜是言佛明者所謂佛眼此二當體無明明者謂十一空空非慧照故曰無明能生智明故復名明如世五塵名為五欲能生欲故無明等者雖具三明而無分別是故說之與無明等前八約對諸法別門而顯佛身下六約對諸法通門而顯佛身彼一異等通諸法故於中初明不一不異解有兩義一遣相分別一異并絕是故名為不一不異二顯德分別體備萬德名不一相萬德圓體如世虛空無礙不動非全別體名非異相第二明其不自不他解有兩義一遣相分別自他並無名不自他二顯德分別隨化現形名不自相法身體寂不隨緣變名不他相第三明其非無非取亦有二解一遣相分別有無俱絕是故名為非無非取言非無相不著無也言非取相不取有也二顯德分別隨化現形故非無相自德常寂而無分別名非取相第四明其不此彼岸等解亦有二一遣相分別此彼中間一切皆無名不此岸及不彼岸不中流等生死此岸涅槃彼岸聖道為中對治門中說有此等就實以求本無生死故無此岸既無生死知復對何說為彼岸故上文言有縛有解若本無縛其誰求解兩邊既無約何說中故無中流二顯德分別捨相證寂故不此岸得大涅槃不捨世間名不彼岸染淨俱行不偏在中名不中流第五明其而化眾生觀於寂滅亦不永滅解亦有二一遣相分別雖化眾生觀於寂滅不取有相為化眾生導以入寂故化眾生而觀寂滅滅而不取義有兩兼是以言雖亦不永滅不著無相二顯德分別雖化觀寂是入寂行而不永滅是隨有行第六明其不此不彼解亦有二一遣相分別不此不彼就身以論法身離相故不在此亦不在彼又佛國土一切皆如無此可在名為不此無彼可在名為不彼言不以此不以彼者就心而辨以是為也真心常寂不為於此名不以此不為於彼名不以彼又復眾生一切皆無無此可為名不以此無彼可為名不以彼二顯德分別法身充滿一切法界不偏在此不偏在彼是故名為不此不彼大悲普覆不偏為彼名不以此及不以彼上來離相明無所可不取智知不可識識明離妄想彰無能取聖不能解是故名為不可智知凡不能緣是故名為不可識識上來第一明離妄想自下第二彰離假名於中初明佛體離相彰無所名末後一切言語道斷彰離假名明無能名前離相中有十一門第一約對明闇法明佛離相解有兩義一遣相分別明闇竝絕是故說言無晦無明晦猶闇也明闇在情真處無情故無晦明二顯德分別真慧照明故云無晦實證止緣故曰無明二無名無相此直遣相稱體本無故曰無名形狀叵得說為無相三無強無弱解有兩義一遣相分別強弱竝絕名無強弱體外無他知復對誰說強說弱二顯德分別內心卑濡故曰無強德行高勝故云無弱四非淨非穢解亦有二一遣相分別染淨兩泯名非淨穢若本有穢可除為淨穢本不為除何說淨二顯德分別現起染過名為非淨體出塵染故曰非穢五不在方及不離方解亦有二一遣相分別在離竝無方謂處也無處可在名不在方無處可遠名不離方二顯德分別法身出相名不在方爾化在處名不離方六非有為非無為解亦有二一遣相分別有為無為二相雙絕名非有為非無為矣問曰佛常可非有為無為應好何故非乎釋言據實有為本無知復對何說為無為故亦非之二顯德分別法身體寂故非有為妙用煩興故非無為七無示說此唯遣相將言對人名之為示以言宣法目之為說於真無言故無示說八約六度六弊法門而顯佛身解有三義一遣相分別六度六弊一切悉無是故說言不施不慳乃至第六不智不愚二就遣相顯德分別就檀度中於真無捨故云無施此句遣相隨世修檀故曰不慳此句顯德就戒度中於第一義無惡可防故云不戒此句遣相隨世離罪故曰不犯此句顯德就忍辱中於第一義無辱可忍故云不忍此句遣相隨世離瞋故曰不恚此句顯德就精進中於理無修故曰不進此句遣相隨世懃策故言不怠此句顯德就禪度中於第一義無心可靜故云不定此句遣相隨世修禪故曰不亂此句顯德就慧度中於第一義無慧可修故云不智此句遣相隨世修智稱曰不愚此就遣相顯德分別第三唯就顯德分別示起染過故無施等常行淨德故無慳等九不誡不欺誡就口誠謂實也欺是誑也實語名誠虛言曰欺解有三義一遣相分別誠欺竝無是故名為不誠不欺以無言故二就遣相顯德分別於真法中實言二無故曰不誠此遣相也隨世實語故言不欺第三唯就顯德分別權言度物故曰不誠真語化物稱曰不欺十不來不去來去就身解有兩義一遣相分別來去悉無名不來去二顯分別法身常住名不來去第十一門不出不入出入就意隨有名出證知云入解亦有二一遣相分別出入悉無名不出入二顯德分別行常入如故曰不出隨化常有故曰不入上來明其佛體離相乃至一切言語道斷彰佛離名名字是其言說所依名言語道名由相生情相本無依何施名是一切言語道斷上來第二明離假名自下第三明離言說於中初明佛體離相彰離所說末後不可言說顯示正明離言彰離能說前離相中有十六門一非福田非不福田解有兩義一遣相分別田與非田一切悉無名非福田非不福田不同善人故非福田不同罪人故非不福二就遣相顯德分別法身平等無受供者名非福田此是遣相隨化示受故非不田此句顯德二非供養非不應供兩解同前三非取非捨取淨捨染名為取捨解有兩義一遣相分別取捨悉離名不取捨二顯德分別不偏住著名為非取染淨雙隨故曰非捨四非相無相有名為相空名無相解有兩義一遣相分別就真以求相本不有故曰非相亦無遣有非相可存名非無相二就遣相顯德分別法身常寂故曰非相妙用隨緣故非無相五同真際等法性此句唯就顯實分別如來法身與彼真際法性體同同體無別故曰同矣六不可稱量此句唯就遣相分別口言不及名不可稱心緣不至名不可量超過世人稱量分齊是故名為過諸稱量七非大非小解有兩義一遣相分別大小竝絕名非大小二顯德分別能小非大能大非小是故名為非大非小八非見聞覺知眼識隨生見耳識隨生聞三識隨生覺意識隨生知此句唯就遣相分別如來法身不同事相六情諸根亦不同彼六塵境界是故非見乃至非知九離結縛此唯遣相一切煩惱佛悉斷除名離結縛又復據實從來不有名離結縛十等諸智及同眾生實性平等凡聖一如故等諸智同眾生矣第十一門於諸法無分別前等於人此等於法染淨平等故無分別第十二門一切無失無濁無惱口無過失心無濁亂身無衰惱第十三門無作無起無果可作無因可起第十四門無生無滅體真常住無有始生亦無終滅第十五門無畏無憂無喜無厭情相悉無故無畏憂及喜厭矣第十六門明無已有當有今有無有起已謝性過去故非已有亦非現無當來始生故無當有亦非本無今生之義故無今有上來廣舉佛體離無相明無所說不可一切言說顯示正明離言彰無能說言依相起無相可論知何所說是故不可一切言說分別顯示又復言說皆依情起情想本無誰起言論是故不可言說顯示上來別觀下總結之言如來身為若此者結明所觀作如是下結明能觀作如是觀結已能觀以觀下辨觀邪政令他正覺上來維摩見釋迦佛自下第二維摩以神力令諸大眾見阿閦佛於中有四一舍利弗問維摩詰前所從來處如來為辨二大眾聞說求欲見之如來遣示三維摩為現遠樓妙喜安置此土大眾同見四為化事訖土還本處大眾同見就初段中舍利初問後佛為辨舍利問中汝從何沒來生此者彼舍利弗欲使維摩現本來處使眾同見發願求生所以問之下維摩詰呵其所問彰實無生令眾趣入於中有三一就舍利所得之法明理無生二於意云何譬如幻下明法虛幻彰事無生三沒者已下簡聖異凡明己無生前中三句初維摩詰反問舍利汝所得結有沒生乎沒猶滅也二舍利答無沒生也舍利所得空無我理不同事有故無生沒三維摩詰約答反可若所得法無沒生相云何問云汝於何沒而成至此第二段中句別有五一維摩詰舉喻反問於意云何譬如幻師幻作男女寧沒生也隨相論之業如幻師由業造作六道之報名作男女就本以說心如幻師由心造作一切種形名作男女二舍利正答無沒生也幻無定實故無生沒三維摩詰舉法及問汝豈不聞佛說諸法如幻相呼四舍利弗答曰如是五維摩詰約答反呵若一切法如幻相者云何問云汝於何沒而成生此第三段中初云沒者為虛誑法壞敗之相生者為虛誑法相續之相簡凡異聖菩薩雖沒不盡善本雖生不長諸惡彰聖異凡明己無生自下第二如來為辨於中有三一如來因問辨出維摩所從來處二舍利歎三維摩因歎辨己來意就初段中佛告舍利國名妙喜佛號無動正出來處法華經中說阿閦佛在歡喜國今云妙喜大況相似是維摩詰於彼國沒而來生此就人辨來前舍利弗問維摩何故不自辨出使佛說乎釋云維摩前彰己體實無生沒今人捨相觀察趣求今若自說彼沒此生與前交反故自不說如來為辨之二舍利讚歎之中未有總歎是人乃能捨清淨土而來樂此多怒害處別以歎之第三維摩顯來意中句別有五一維摩問日光出時與冥合乎冥謂闇也二舍利答不也總答日出無冥別以答之三維摩重問夫日何故行閻浮提四舍利答欲以明照為之除冥五維摩詰約答顯己菩薩如是合前日也雖生不淨合行閻浮為化眾生合欲明照不與愚合日光出則無眾冥但滅眾生煩惱闇耳合為除冥此初段竟第二段中初明大眾聞說求見後佛遣示眾求見中渴仰欲見妙喜世界求見其土不動如來及菩薩等求見其人佛遣示中佛知一切眾會所念明告所由告維摩等正勸令現眾皆欲見彰勸所以此兩段竟第三段中初維摩詰為現妙喜後眾同見維摩現中先自思念我當不起樓妙喜國安置此土作是念已入三昧下如念正取前中初言不起坐者彰化自在顯己力能示不思議解脫德也樓妙喜國鐵圍山等舉所取事謂土及人於中前別妙喜世界成就如是無量功德總以結之上至阿迦下至水際明取分齊以右手等顯樓取相在手迴轉如陶家輪迴來至此名入此界驚之不重如持華鬘令眾同見名示一切後正取中句別有四一入三昧取彼置此二彰彼眾有覺不覺先彰覺者後顯不覺前明覺中先彰彼眾請問取者并求佛護下佛答之非我維摩不覺可知三明妙喜雖入此界而不增減四娑婆雖容彼土亦不迫隘如本不異自下第二大眾同見於中五句一佛觀察汝等且觀妙喜世界勸觀彼佛其國嚴飾重勸勸土菩薩行淨弟子清白勸觀彼眾二大眾同答皆曰已見三佛觀修學欲得如是清淨佛土當學無動所行之道四明此眾發願求生五如來為記堅其去心以斯驗求明知此會亦明淨土非唯明身此三段竟第四初明化訖土還本處後明大眾咸皆覩見文顯可知上來三會別經已竟佛告舍利汝見妙喜無動佛下總明流通流通有二一是觀學修行流通二囑累下明其付屬傳教流通人行法住故須勸學傳教法流故須付屬前勸學中隨人分三一舍利勸學二法供品初天帝勸學三法供品後如來勸學舍利勸學既是流通何故在於此品宣說釋言因佛告言見妙喜不舍利答見遂即興願歡喜自慶乘勸他學故此論之初中有二一佛言舍利汝見妙喜不動佛不二舍利下答答有四句一彰己已見故曰唯然二願使下因見興願願一切生得清淨土如無動佛獲神通力如維摩詰三我等快下慶己所得初言我等快得善利是慶喜辭得見是人親近供養出所慶事四其諸眾生若今現下正勸修學於中七句其諸眾生若今現在若佛滅後聞是經者亦得善利況復聞已信解受等是第一句明聞者益得益同己故云亦得亦可此句舉劣顯勝明修行益若有手得是經典下是第二句明得經益若有讀誦解釋已下是第三句明其讀誦解釋等益為佛護念是其益也其有供養如是人下是第四句明其供養維摩之益良以維摩體與佛同故供維摩則為供佛亦可供前讀誦等人則為供佛傳佛法故其有書下是第五句明其書寫經卷之答以此中明佛法身故書經處室有如來若聞是經能隨喜下是第六句隨喜益聞經隨喜得佛不遙是故名為取一切智若能信解此經已下是第七句明其為化宣說之益信解此經乃至一四句為他說者當知此人受菩提記佛其人定作佛故一偈尚然何況今部法供品者下明天帝如來勸學如來勸中明依法行上順聖心名法供養就之標品是故名為法供養品此法供養地論之中名行供養地持名為至處道供養名雖變改其義不殊就此品中初明天帝勸學流通二此經廣說過去未來現在佛下明如來勸學前中初先天帝勸學佛言善下如來述讚天帝勸中文別有三一嘆經勝令人愛樂二如我解下明學多益令人修習三若有愛下天帝彰己供養守護令人重敬初中爾時釋提桓因舉嘆經人此乃天帝之別名也於大眾中明嘆經處白佛言等彰嘆經辭我雖從佛聞百千經舉劣顯勝未曾聞此不思議等對劣顯勝如此經中說維摩詰不思議德名不思議神通經典又此經中宣說諸法決定實義名為決定實相經典第二段中如我解佛所說義趣申己所解明學多益益有二種一依經教受持之益二何況下明依經義修行之益前中若有聞信解受持讀誦之者舉持經人必得不疑明持經益謂是經中所說不思議解法必得不疑修行益中初言何況如說修行以劣況勝下就論益益隨位別上下論之斯人則為閉諸惡趣開眾善門是種性前善趣益也依經離過名閉惡趣依經修善名開善門常為佛護是種性上所得之益佛稱成立故為佛護護令離過念使增善降伏外學摧滅魔怨修菩提是初地上所得益也降外摧魔是破邪益亦即是其利他益也彼具正智故破外道彼具勝道故能摧魔修菩提道是住正益亦即是其自利益也善學佛德名修菩提亦有經言修治佛道翻譯別耳安處道場是八地上所得利益道場之義如上廣辨地前漸學地上成就相應名為安處履踐如來所行之跡是十地上所得益也通則一切智慧三昧神通解脫陀羅尼等皆是佛跡十地順行名為履踐別則末後金剛三昧是其佛跡此第二竟自下第三帝釋彰己供養守護令人重敬於中有二一明依經修行之者往為供養二所在下明有經處往彼守護未信令信已信作護上來帝釋嘆經勸學下佛述讚善哉總嘆下別述之如汝所說是即辭也即前兩段經勝學益悉如帝語名如汝說吾助爾喜是述言也述上第三行者往供經處往護此事大善故助爾喜爾猶爾也自下如來勸學流通於中有三一明此經說三世佛阿耨菩提有人受持供養是經則為供養去來今佛二正使下明財供養不及修經三過去無量阿僧祇下引事證成初中此經廣說過去未來現佛阿耨菩提明經說佛前佛國品明佛應身方便品中明佛報身見阿閦品明佛法身名說菩提是故天帝若男女下明其受持供養經者則為供佛行順名供供佛真身順佛化意亦供應身自下第二明財供養不及修經於中有四第一廣舉供佛之事二反問天帝此人供養福寧多不三天帝正答甚多無量四佛取所答約對持經明福不及初中先明所供之佛多少之相政使三千如來滿中法說明多如甘蔗等喻說明多下對此佛明興供養於中先明現前供養至佛滅下彰佛滅後不現前供初中男子女人舉興供人或一劫等明供時節下顯供相恭敬尊重意業供養讚歎口業下言供養奉諸所安身業供養不現供中至佛滅後明供時也言一一全身舍利所供事也舍利胡語此翻名身諸佛或有全身舍利身形如本或復為其分身舍利如似阿難般涅槃時分身四分如是等也或復為其碎身舍利如此釋迦般涅槃時焚燒骨身碎如芥評全身舍利供之最勝故偏舉之若一劫等明供久近上來第一舉供佛事自下第二反問天帝其人殖德寧為多不第三天帝以理正答多矣總答福多若百劫等別答顯多自下第四佛取所答約對持經明福不及於中初明聞是經典信解受持讀誦修行福多前供所以下釋先徵後解諸佛菩提皆從是生明佛真德由經所起菩提之相不可限量以是因緣福不可量約佛真德顯經殊明持福多上來第二明財供佛不及持經自下第三引事證成於中有三一正舉往事明財供養不及法供二時王寶蓋豈異人下會通古今三如是天帝當知此下結嘆勸學初中有二一舉財供二時王一子名月蓋下約對法供以顯不及前財供中初先辨列所供之佛時有輪王名寶蓋下彰能供人爾時寶蓋與眷屬下明供養事所供佛中過去無量阿僧祇劫明時久近時世有佛號藥王等正列所供藥王別號如來等十是佛通稱世界大嚴劫曰莊嚴辨其劫國壽二十劫明壽長短劫有內外大小之別內外之相已如上辨飢饉疾病及與刀兵傷害眾生名為內劫水火及風壞滅世界名為外劫此二之中各有大小內中小者直爾飢劫疾病刀兵當分名小言其大者從初飢劫至後刀兵是中凡有六十四劫合為一劫名之為大何故定言六十四乎兵劫最小疫病七倍多於刀兵飢饉七倍多於疫病是故七飢有一疫病七七飢劫方有七病從初飢劫至後病劫五十六劫於彼最後病劫之後復經七飢方有兵劫以此通前合說以為六十四矣外劫之中亦有大小直爾火劫風劫水劫名之為小從初火劫至後風劫是中亦有六十四劫合為一劫名之為大何故定言六十四者義之似前風劫最少水劫七倍多於風劫大劫七倍多於水劫是故七火有一水劫復經七火方一風劫為是定言六十四矣今言佛壽二十小劫當應就彼內劫之中小劫為言其聲聞僧三十六億那由他等明眾多少能供人中時有輪王舉其人也名曰寶蓋列其名諱七寶具足彰其所有言七寶者一輪寶二是珠寶此二非情三是象寶四是馬寶此二畜生五典藏臣龍樹說云是夜叉神與人交接六主兵寶七王女寶此三是人此等相狀功能勢力悉如經說不可具辨主四天下明其所王須彌四面大海之中有四洲渚名四天下東方有渚名弗婆提形如滿月人面像之南方有渚名閻浮提其形尖邪人面像之西方有渚名瞿耶尼形如半月人面像之北方有渚名欝單越其形正方人面像之此四天下金輪聖王通皆鎮之銀輪之王王三天下銅輪之王王二天下除東及北鐵輪之王但王閻浮為簡後三故說寶蓋主四天下王有千子端正勇等彰其所生下明供事於中初明王自供養供藥王佛至滿五劫下教千子供養王先勅告後明諸子奉命供養上來第一明財供養自下第二約對法供以顯不及於中有四一王子月蓋思己所為財供為勝空天告之不及法供二月蓋聞已仰請法供空天教問藥王如來三月蓋受教問藥王佛如來為說四王子月蓋從藥王佛聞如是下聞法獲益修行法供初中兩句一王子月蓋獨坐思惟寧有供養殊過此者二以神通下明以佛力空天告之法供為勝第二段中句亦有二一月蓋王子聞勝請問何謂法供二空天教之問藥王佛當為汝說第三段中文亦有三王子月蓋詣藥王請問法供二如來為說之中初言法供養者牒其所請下辨有二一出法體二若聞如是等經已下約對前法以明供養明法體中文別有二一辨法體相二能令眾生坐道場下顯其法能前中有四一明法深二菩薩藏攝彰其法大三陀羅尼印印之至不退轉明其法定四成六度下彰其法勝亦名義備初中諸佛所說深經總以標舉顯示深義故曰深經下別顯之深有三種一難信深難生決定二難受深難領入心三難解深難可悟入初言一切世間難信是初深也言難受者第二深也微妙已下是第三深明經所說第一實義出過世人四心分齊故難解入言微妙者明其出過聞慧境界言教麁事聞慧能得深經所顯第一實義不同後麁故曰微妙微妙故聞慧不得言難見者明其出過思慧境界易見之法思能得之法性實義難可得見故思不得清淨無染明其出過修慧境界妙來藏性妙出情妄名淨無染情緣不及是故亦非修慧能得非但分別思惟能得明過報生識知境界前聞思修是變易因報生識知是變易果以修無漏業因力故生便知法是故名為報生識知此知亦以妄心為體性是攀緣分別之法故說以為分別思惟以分別故彰於平等無分別法然彼平等無分別法滅觀方證非但分別思惟能得上來第一明其法深自下第二明其法大明前深法是其菩薩法藏所攝不同小乘自下第三明其法定約行顯之陀羅尼即舉其行也即是外國語此翻名持持諸法故論其體性唯念與智記法不妄是其念也知法不失是其智也持隨義別廣多無量要攝唯二一者法持亦名聞持持教不忘二名義持持義不失隨所記持如法不改故說為印下約顯法菩薩以此陀羅尼印印證諸法故曰印之以法定故一得不捨故至不退舉至不退彰法定矣此第三竟自下第四明其法勝亦名義備於中初明修善之法離眾魔下明治過法前修善中初明自利入大慈悲彰其利他前自利中成熟六度明能起因善分別義嘆其教勝能善分別行修之義故成六度順菩提法明能趣果辨果令求名順菩提眾經之上嘆其教勝善順菩提故名為上此起自利入大慈悲明起利他入猶順也善教菩薩化益眾生名入慈悲上來修善下明治過於中初言離眾魔事及諸邪見明其離彰離眾魔事除邪業也及諸邪見滅邪解也下明攝治順因緣法明說世諦令人解也言不乖法故曰為順說生死法因緣虛集名順因緣無我生等明說真諦令人證也無我無生及無壽命明說生空空無相等明說法空諸法無性名之為空緣相亦無故云無相無果可造故云無作無因可為稱曰無起凡欲滅邪要須觀察十二緣法上下多然故約因緣以明攝治此第四段明其義備上來第一辨法體相自下第二彰其法能於中麁分有三細分有六言麁三者一者能令眾生坐乎道場成佛正覺二令眾生入佛法下令人起行三背生死下令人發心細分六者一令眾生坐於道場成佛正覺二諸天下為人稱讚三能令生入佛法下令人起行四諸佛賢聖所共稱下為聖稱讚五背生死下令人發心六十方三世諸佛所說為佛稱說此六段中初二一對次二一對後二一對就初段中能令眾生坐道場者此大乘法能令眾生成佛道也辨義有三一直論真金剛三昧親生佛德名為道場依之得果故名為坐通則諸行能生佛德悉名道場如上光嚴問疾中說坐義如向二唯就應菩提樹下得佛道處名為道場居中得果名之為坐三約應顯真寄約應坐心顯真成今此所論約應顯真而轉法者內證真道能為他說舉為他說顯己得也第二段中諸天龍神乾闥等所共嘆者為凡歎也唯後應爾第三段中初能令人起自利行說眾菩薩所行道下起利他行前自利中能令眾生入佛法藏入佛教法攝諸賢聖一切智慧入佛義海成就證行亦可令生入法藏入佛字義二種法藏攝眾賢聖一切智慧成就證教二種智慧下利他中文別有二一於法能說二能救下於人能益前能說中說眾菩薩所行之道能說行法依於諸法實相之義明宣無常苦空無我能說理法於人益中初於一切毀禁眾生能為救濟教令悔除名為救矣後於一切諸魔外道及貪著者能使怖畏諸魔是其邪業眾生外道及貪煩惱眾生外道有見及貪有愛皆使怖畏厭離斷除此第三竟第四段中諸佛賢聖所共稱嘆為聖嘆也亦嘆其法第五令人發心之中皆生死苦令人生厭向涅槃樂使人生欣第六段中十方三世諸佛說者明此經法能令眾生背生死苦求涅槃故諸佛共說上來明法自下第二約對前法以明供養於中有二一於前教令信解受持讀誦解脫為法供養二依前義旨如說修行為法供養前中先辨後總結之辨中若聞如是等經信解受等依法自覺為法供養以方便力為眾生等以法化他為法供養是名下結下依法行為供養中先辨後結辨中義二文別有四言義二者一則依前成六度等集善之法修習善行為法供養二則依前離眾魔等治道之法修離過行為法供養文別四者第一總明依四依法修集善行第三隨順十二緣下依向前十二緣法修離過行三依義下重廣初段明依修集善行四隨順法相無所入下重廣第二依十二緣修離過行就初段中又於諸法如說行者準後明依四依之法而修行也第二段中隨十二緣觀法緣有十二緣義廣如別章此應具論離邪見等知法實無離法邪見依空所除得無生忍依空所滅決定無我無有眾生正明所解此前一對明眾生空而於因緣無違無諍復觀緣有空不乖有名無違諍於法無違於人無諍離諸我所復觀實無法為我所於理無也此後一對明法體空自下第三重就四依明修善行四依之義廣如別章此廣具辨今且釋名并論次第名字如何初言依義不依語者義解有四一對相顯實所以名義二對體彰用義用名義三對惡論善義利名義如地持說善法名為義饒益聚不善名為非義饒益無記名為非義非非義四對因彰果德義名義故地持中無上菩提名為得義菩薩所行名得方便諸經說義具此多種今此所論理法為義義當初門憑之起行故說為依不依語者詮談為語不依有二一自未知義但可不依乖法之語二自己知義一切不依第二依智不依識者解法決了目之為智憑之取法故說為依闇心分別名之為識棄而不從故曰不依第三依了義經不依不了義者顯實分明名了義經憑之取義故說為依覆障之言名不了經棄而不從故曰不依第四依法不依人者法解有二一軌則名法二法名自體憑之起行目之為依又憑取義亦名為依宰用名人不依有二一自未知但可不依乖法之人非令不依如法之人二自己知一切不依名義如是次第如何經論不同略有五種一觀入次第如成實說第一依法不依於人第二依了不依不了第三依義不依於語第四依智不依於識此乃約就聞思修等觀入以辨依初兩門修成聞慧於中初門簡人取法後門就法簡非取是第三依義修起思慧思知義故第四依智依諸賢聖智行之法起於修慧第二從體起用次第如涅槃說第一依法不依於人法者所謂大涅槃涅槃果體故先辨之第二依義義者所謂法身解脫摩訶般若是佛果德依體有德是以次論第三依智智者謂佛一切種智依德有用故須辨之第四明依了義經依智起說是以後論第三據果尋因次第亦如涅槃第一依義義謂法身解脫等法此佛果德是以先論第二依法所謂法性果依理成是以次辨第三依智智者所謂僧行常住無為不變果由因成所以次說第四明依了義經所謂一切大乘經典因依教起所以後辨又前果德因之而起故明依智前所依法藉教而顯故明了義第四據深尋淺次第如此中說第一依義義是理體成德所依故先辨之第二依智智是證智依義成德故次論之第三明依了義之經經是義證前所依義由詮而顯所以次辨第四依法法謂行法前智依於行法修成故復明法第五攝法起修次第如地持說第一依義義是理義起行所依是以先論第二法法是教法義由詮顯故次辨之此二是其攝法次第後二起修第三明其依了義經依教修解於此門中正解取教莫問大小一切悉了隨分所說皆當法故故彼文言於如來說深住清淨一切悉了與此相違名為不了第四依智智謂修慧此依前義起修慧行故彼文言以修慧知不以聞思議諸法義義有多途各據一門今此且修一相之言自下第四重就向前十二因緣修離過行於中初辨作如是下結以顯益辨中初言隨順法相明觀世諦無所入下明觀真諦言無所入無所歸者總明真觀因緣空寂始無所入終無所歸無明滅下別明真觀初言無明畢竟滅故行畢竟滅就始觀也因緣法中觀法有二一順二逆逆順不同汎釋有四一就事相次第分別從前向後尋因趣果名之為順從後向前尋果推因說之為逆二就法相生滅分別觀十二緣集生名順散滅為逆三就理相破性分別觀十二緣假有名順順法有故無性空寂說以為逆逆於有故四就理義破相分別觀十二緣妄相虛有名之為順如空中華如陽炎水相即無相名之為逆如陽炎水就觀本無不但無性相亦不有此反緣相故說為逆四中前三大小同知後一唯大今此所論義當後門向前宣說隨順法相是順觀也此言無明畢竟等是逆觀也乃至因緣相亦不有名畢竟滅乃至生滅老死滅者越餘舉終義皆爾也上來別觀下結顯益作如是觀十二因緣牒前順觀無有盡相牒前逆觀法本無生今無可滅名無盡相無法可盡方乃足其畢竟滅矣不復起見正顯觀益一切斷常有等見不復起也前明法中先明離見後方宣說順因緣法今此先說順因緣觀後明離見言左右取上來別明修行供養是名四最上法之供養總以結嘆上來第三月蓋請問如來為說自下第四明其月蓋聞法獲益修行法供王子月蓋從藥王佛聞如是法得柔順忍聞法益也此四地上云何得知五忍別分地前伏忍初二三地見是其信忍四五六地是其順忍七八九地是無生忍十地及佛是寂滅忍今言柔順見彼第三忍所收故四地上即解寶衣教具供等荷恩供養白佛已後修行法供於中有三一自宣己心彰己欲於如來滅後修行法供請佛加護二如來為記三月蓋蒙記正行法供初中白佛如來滅後我行法供自宣己心守護正法彰己所作願以神力加哀建立請佛加護冥助以力名威神加哀怜助念第二段中佛知其念內心知也而記曰等口言記也法能遮防從喻名城知必能護所以記之第三月蓋行法供中文別有二一於佛現在修行自德為法供養二於佛滅下明佛滅後以經化地為法供養前中初先聞佛授記以信出家次修善法精進不文得五通下明其所得得五神通行用無礙通菩薩道行體自在此二自德得陀羅尼意業城成就無斷辨才口業成就此二化德就佛滅後行法供中初明月蓋依法起說月蓋比丘以守護下明說益人前起說中於佛滅後起說時也以其所得神通總等起說德也滿十小劫彰說久近藥王如來所轉法輪舉所說法隨而分布正明說也後益人中月蓋比丘守護法故勤行精進牒前起後下正論益初益菩薩即身化益百萬億人於大菩提立不退轉後益二乘能令十四那由他人發二乘心後益凡夫無量眾生得生天上就引證中上來第二正引往事明財供養不及法供自下第二會通古今明供多益悉得作佛令人□學文顯可知如是天帝當知此要以法供下是第三段結嘆勸學當知法供於諸供養為上為最第一無比是結嘆也是故天帝當知法供供養於佛是勸學也囑累品者上來廣明勸學流通自下明其付囑流通累是擔累法是傳者之重擔故名為擔累以此囑付令人傳通故名囑累就斯標品名囑累品亦可累者是其重累如來慇懃重累付囑故云囑累約斯標品名囑累品此品有二一如來付囑令人傳通二佛說是下明其所說當法稱機大眾同喜就初段中付人有二傳者有四付人二者一付彌勒二付阿難彌勒將於此界成佛成就眾生故須付之令以神力冥明弘通阿難是其傳法藏人故復須付令使結集傳布宣通傳人四者一彌勒菩薩奉命流通二餘菩薩自誓宣通三四天王自誓護通四阿難比丘受教傳通初中有三一佛付彌勒二彌勒聞付奉命弘通三如來述讚初佛付中如來初先以法正付彌勒當知菩薩二下舉其得先告示彌勒令教捨遠前正付中文別有三一舉法正付我今以是無量億劫所集菩提付囑汝此經宣說菩提真德約就所說以名其經名曰所集阿耨菩提故上文言此經廣說過去未來現在諸佛阿耨菩提亦說佛因從勝言之亦可此經能生菩提菩提從此經生從其所生以名其經名為所集阿耨菩提故上文言法佛菩提皆從是生生佛之因就勝為言二如是輩經於佛滅後勸於未來傳布流通如是輩經牒前所付輩猶等也亦是類也於佛滅後末世之中流布時也末世難通故須勸之汝等當以神力流布正勸傳通於閻浮提須流處也閻浮眾生行法最勝故遍言之無令斷絕滅後常通二所以下釋勸所以初先徵問我有何所以勸汝傳通下對釋之於中初明不傳之損未來當有男子女人及天龍等發菩提心樂乎大法若使不聞如是等經則失善利是其損也下明傳益如是輩人聞是等經必多信等是其益也如此輩人牒前未來發心之人聞是等經必多信樂發希有心當以頂受自行益也念經希有名希有心隨生得利而為廣說化他益也上來如來以法正付下舉得失告爾彌勒令教捨遠於中三對一約理教以辨得失入理為得二唯就教以明其失三唯就理以彰其失前中有二人舉數次列兩名先問後辨一好雜句文飾之事著教失也二不畏深義如實能入解理得也入猶解矣下辨其相若好雜句是為新學彰劣顯勝若於如是無染著等辨勝彰得第二對中復二舉數名雜學者不能決定於甚深法總顯其失何等下別先問後辨初聞深經驚怖疑等於法起過若有護持解脫經者不肯親等於人起過有此二下總河顯失有此總牒當知新學明劣非勝為自毀傷明其有罪謗法毀人當墮阿鼻名曰毀傷不能於深調伏其心彰其無善第三對中復二舉數雖信深等總顯其過雖信深法猶自毀傷明有罪也辨得兼失是以言雖而不能得無生法忍明無善也何等下別先徵後辨輕慢新學而不教悔於人起過違利他也雖解深法取相分別於理起過違自利也是為總結上來第一如來付囑自下第二彌勒傳通於中有二一對佛向前舉過告示驚嘆未有自誓捨離彌勒久無今為此言欲使諸人同也捨遠二奉持下對佛向前舉法付囑自誓弘通於中初先對佛向前所集菩提付囑於汝雜己奉持若未來下對佛向前於佛滅後汝等當以神力流布彰己傳通於中三句一明未來男子女人求大乘者當令普得如是等經二與其念力使堪受持為他廣說三明未來受持說者悉是己力由佛前勸當以神力廣宣流布故明未來有受學者悉是己力之所建立自下第三如來述讚善哉嘆也如汝所說佛助爾喜是述可也上來彌勒此土流通自下第二明餘菩薩他方傳通於是一切舉傳通人合掌白等舉傳通辭如來滅後流通時也十方國土流通處也廣宣布流通事也廣宣流布阿耨菩提明傳證法令他自學復當開導諸說法者令得是經明傳教法使他化人自下第三四王護通明經卷讀誦說者為聽法故往詣其所擁護其人面百由旬無令得便自下第四阿難傳通於中三句一如來告勸令使傳通二阿難奉教彰己受持并問名經此經義多當□□□□義而名斯經三如來為說此經名為維摩所說約人以名此經三會初會佛說中間一會是維摩說第三一會佛及維摩二人共說今此偏就維摩所說以立其名名維摩詰不思解脫寄其顯故亦名不思解脫法門就法彰名悉如上解如是受持依名勸持上來第一付囑傳通自下第二明其所說當法稱機大眾同喜從初訖後名佛說已
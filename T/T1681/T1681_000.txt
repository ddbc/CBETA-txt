我今歸命佛世尊稱讚最上諸功德時語如語不誑語實語法語如義語正語寂語無我語顯示第一義諦門出現諸身普遍眼善施光明常觀照開諸有情智慧目破彼所有癡暗冥十力真實而出生已到最上清涼地四無所畏等具足作大光明持燈炬開發明焰布光照施彼熾盛大明聚發起堅固精進行不減一切勝功德釋迦師子大吼音能說無縛正法者世間八法不能染最上清淨大悲者梵王帝釋毘沙門及餘天等咸恭敬我佛常出妙巧語甘美甚深復廣大正真如理解脫音復能了知一切語廣大清淨如虛空最上族氏王宮生佛光明如日月光天人阿脩羅供養己得七覺支妙寶建立最上法寶幢愚癡暗翳悉開明黃金光聚身照耀人中最上人中尊已斷貪恚癡等染人中奔拏利迦華人中諸妙蓮華等清淨生死憂悲惱無明憍慢悉已除永塞鬪戰諍訟門永斷相續諸染種付授諸法不祕惜摧我慢幢竪法幢轉正法輪利眾生壞生死輪息諸苦奢摩他水湛然淨如海流注深無底已能枯竭愛源流是故充滿功德水見者咸生忻悅心於一切處無所著能捨己身為眾生冤親二處悉平等色如真金初出焰舌比蓮華廣清淨身光照耀淨復明熾盛如金亦如電精進勤策以為腰安住三摩地為頸智慧通達為頂門次第而表莊嚴相如來勇猛無畏尊一切廣遠悉通達能摧魔力大象龍善說最上諸法語安住勝妙忍辱樂已斷一切愛纏縛正智安立智堅牢智慧深廣無破智最上難得優曇華具百千種勝功德如來聖尊值復難具足無邊功德法如地能持諸種子安定寂靜復廣大如來智慧亦復然具足無邊功德法無垢無染本清淨沐浴身心調伏尊引導眾生彼岸行宣說正法救世者三十二相悉具足八十種好復莊嚴百福俱圓勝妙身廣大最上無等比已於諸法得自在顯示清淨勝義門智能遍諸境界中智金剛破諸煩惱已能調伏世間境發悟希望性已除對治煩惱盡無餘廣大辯才無障礙布施持戒及忍辱精進禪定并智慧諸波羅蜜悉已圓阿私陀仙常供養佛是高勝功德山功德藏并功德海自覺覺他覺行圓聲聞十方而普震無邊言說無邊德辯才無盡亦無邊佛一切智無上尊歸命佛為大恩者歸命善作世間護隨應諸法悉已聞自智通達諸法門稽首最勝知法者先以自智見諸法證得無上大菩提後覺眾生利亦然稽首自他真覺者真實了知諸梵行無破無斷色力堅具足清白復周圓稽首淨修梵行者無忘失法已安住勇猛堅固最勝尊佛心廣大量無邊悉能照達苦樂性佛為最勝善調御復稱無上二足尊諸沙門中大沙門稽首沙門無過者佛已具修諸淨行能作世間大醫王復為勝觀解脫尊稽首導師大智慧調伏寂靜近寂靜安住最上調伏心得入第一義諦門稽首已到清涼地一切合掌作恭敬應受人天最初供堪為人天施福田歸命福生無上士知法知義知時量如實知自亦知他自他根性悉了知了知此彼數取趣三摩呬多諸根寂諸行所作悉周圓戒禁具足妙無瑕稽首大力三摩地安住無滅三摩地無患無動離諸危已無高下取捨心結生相續悉永離如妙高山心安固不退轉智悉能成遍一切處智常隨稽首無勝無滅智了知諸法無能勝佛是愛見善見尊智愛善愛德無邊稽首愛憎平等者最上威儀眾喜愛具足美妙諸辯才辯才隨意破愚癡稽首宣暢正語者名稱廣大復希有遍三界中而普聞世間智者隨問言佛皆善答無隱覆佛威儀相勝無比見者咸生適悅心普令世間喜愛生稽首善施歡喜者迅疾言說無重復平等無等無差別美味具足妙言音稽首語言無等等佛是人中大智者復為最上人中仙世間異見悉不生稽首遠離邪思覺已息憂悲諸苦惱蠲除染法盡無餘輕浮動亂過不生稽首永離諸過者毀呰如來心不下讚譽如來心不高稱譏平等智安然稽首不著於謗讚平坦高下及染淨苦法樂法與愛憎佛智無著亦無差稽首如來善語者眾生惡語無義利如來善覆無顯彰行諸施法攝世間稽首正真能語者惡人惡語固觸嬈佛心無動而安然善言惡語等無差稽首愛恚平等者黃金瑠璃真珠寶斯為世間最上珍如來已離貪愛心觀同草木土石等如來已離三種慢其心安定而寂然床敷臥具及諸珍見來求者皆給施於利非利無喜恚輕慢亦生喜捨心無憂無惱過不生稽首智破邪法者已能遠離諸嬈惱常說親近諸善人不說世間利養言亦無虛妄等言說言說隨意復自在言說調寂離喜樂言說純一淨無瑕稽首言說寂靜者言說甘美而無著言說能伏一切魔言說決定離世間稽首已離諸無智已能遠離顛倒見已離輕浮動亂緣已離一切非語言稽首善言攝化者常行無諂無誑行順行清淨真實心廣行愛敬實無虛稽首已度生死難一切所作善成就是為正法出生門見者歡喜世間尊稽首歸命清淨士歸命親說諸法教隨宜無轉煩惱除正善了知出離門趣證菩提真實法無破高勝歸向法善啟世間寂淨門乃至正妙廣宣揚天人世間利樂法如來所說諸法語離諸愛欲染著聲不調伏聲悉已除稽首善說法教者如來久修諸淨命心無動亂本安然三處平等念住心稽首能仁三不護佛已斷除疑惑語平等分位常所行涅槃無異勝愛門稽首廣大證入者佛為最上勝道者具足眾德天人尊神通方便悉圓成稽首已得諸自在稽首歸依眾德圓十號滿足無比等如來應供正等覺明行具足善逝尊世間解了無上士調語丈夫天人師佛世尊號普稱揚是故我今伸讚禮如來無染無發悟離胎藏生殊勝生能滿眾生諸願求稽首善攝一切法示生清淨聖王種廣大富貴復尊高悉能棄捨而出家稽首下心離高舉具足最上諸色力端嚴相好見者忻世諸妙境悉棄捐稽首清淨解脫者戒律清淨具無缺如應能說即能行大智大慧大聖尊稽首同事攝益者佛語正白復妙善斷除貪欲過不生一切染法悉蠲除宣說正因正業語說諸行語離纏縛常以柔軟愛言宣沙門婆羅門眾中如來語言常先勝面相圓正離顰蹙正順先導而安然善來愛語攝眾生稽首正說攝諸過所出語言皆具足無畏語業善稱揚深語正語智語言稽首如來息惡語佛語無著無依止亦無違背諸語言所有言說悉無邊稽首能敷了義語巧美語言善辯才利樂悲愍諸眾生廣啟眾生調伏門稽首聖法性調伏佛是正法調伏士離塵諸法調伏尊無等法門調伏師以無量法調伏者如來戒具足同等定慧具足亦無差解脫具足本同源解脫知見具無異聖正吉祥大覺者最上調伏同一門常於林野息眾緣隨意坐臥而安止以不害相而說法無綺語相而說法無動轉相而說法示出離相而說法已斷輪迴相說法可愛涅槃相說法無他苦相而說法善自性相而說法世間利益相說法離邪見相而說法同異生相而說法不轉相續相說法稽首無住相說法照明真實義真實若法若智實亦然說明了義破疑惑說法正白善分別平等高下普言宣正道邪道悉顯彰利非利事皆善了若善不善悉分別通達正教邪教門功德已圓過已除稽首自他能度者能以善法破惡趣樂中非樂方便說世間生滅真實知善說最勝諸法寶如來真實最上教三界所作能成就善趣惡趣悉了知善惡事中智無倒了知縛脫本來性而能善說縛脫門邪正染淨悉能知善不善義皆明了已能具足最上善具善行者普稱揚救拔一切惡趣中如來悲為一味藥稽首天仙最上士不著甚深禪定樂不生適悅喜愛心誓度愚迷貪欲海自身廣大諸色相畢竟圓滿可稱揚三界最勝應供尊我今歸命不可議歸命如來勝妙相足下平滿善安住千輻輪文現足心輞轂眾相皆圓滿如兜羅綿手足軟鞔網光現手足間手足諸指妙纖長足跟圓滿趺相稱足趺修高復充滿腨如伊泥邪鹿王雙臂修圓摩膝輪陰相藏密猶龍馬髮毛端潤皆上靡一一身毛悉右旋身皮細滑垢不侵身真金色光晃耀手足頸肩七處滿項及膊腋悉充圓容儀敦肅妙端嚴身相修廣復𦟛直如諾瞿陀身圓滿上半身如師子王常光面向各一尋四十齒平不疎缺四牙鮮白妙鋒利常得味中最上味舌相薄淨廣復長梵音深妙猶天鼓音聲聞者皆悅意復如迦陵頻伽聲眼睫齊整狀牛王眼睛皎潔紺青色眉間柔軟妙毫相右旋清淨如螺白鳥瑟膩沙頂莊嚴稽首大丈夫相具歸命如來隨形好指爪狹長如赤銅手足指圓悉纖長手足諸指皆次第筋脈盤結復深隱兩踝俱隱而不麁充滿柔軟足安平迴顧右旋鹿王等行步直進如象王明顯端嚴無障礙自在次序狀鵝王舉身隨轉步安審身分次第而高顯平等隨轉身不曲善相屬著堅固身身淨光明離翳暗身支安定不掉動端直身相善圓滿妙童子相清淨身柔軟妙好悉無比腹形方正無欠缺不󰯦不凸廣復圓右旋深厚妙臍輪淨無點竅無減下身支近觸離諸過悉無靨點疣贅等譬如蓮華垢不侵亦復離諸不寂靜面輪圓滿皎清淨身相具足而無減舌相廣長如赤銅柔軟復如蓮華葉脣色光潤而可愛如頻婆菓及赤銅水雲擊響等音聲復如象王大震吼音聲深遠復美妙一切聞者咸悅意手軟猶如兜羅綿手文深明而不斷四牙鋒利妙堅固最上清淨復齊平諸齒方整鮮白齊眼相修廣如蓮葉眼睫稠密而不白眉潤不白復修長耳輪長廣厚復圓身毛一一皆潤澤額廣平正相殊妙上半身分悉充圓首髮稠密整復長紺青旋轉而光潤乃至廣及佛胸臆俱有喜旋德相文螺髻紺青妙莊嚴稽首不可見頂相歸命處非處智力過現未來業皆知禪定解脫等持門了別自他諸根性種種信解悉通達種種界趣亦悉知他心種類了無差宿住隨念智具足照明一切生滅法諸漏已盡漏無餘如是十力智周圓稽首如來大精進如來漏盡無餘染覺了諸法亦無餘故稱正等正覺尊我今稽首伸敬禮一切染法平等說諸出離道亦善宣一切覺了盡無餘稽首能仁初覺者佛具不壞正智慧普盡無餘現覺尊正智破諸邪智心佛真覺已無餘覺自境界及他境界一切境界所作成於彼一切根義中佛是無能勝根者相中無餘相所緣非色種現皆悉斷無生重檐久已除已徹緣生河流底二種無智癡暗離發生二種智光明復離二種疑求心建立二種決定智已得盡智世間句智障已離法圓明具足勝依寂止門具足勝處善安住具足一切所應行明行具足色相圓具足種姓及語言獲神通果善救度身語意業悉不護無著無盡智凝然決定不退轉智門智說不壞因時相種種因門皆覺了種種果門亦悉知種種煩惱及對治稽首如來善覺者無二言說無盡辯善說不退轉法者世間八法不染心稽首善達功德岸佛三阿僧祇劫中積集難行一切行運大悲心而普覆自他能渡煩惱流了知三苦極微細由愍苦故起大悲三界所緣諸性中大悲普及一切處如來智性中平等若冤若親而等觀悲心廣大不可量普攝一切眾生類佛為眾生說一藥身病心病普令安畢竟極苦亦蠲除稽首善說妙藥者純一真實決定行決定純善無染尊決定不復染法生一向為他善長養不以己利求於他自所得樂悉棄捨隨宜方便悲愍心決定調伏眾生病眾生所應調伏時如來善知而無失為眾生作不請友普令得度起悲心能仁善說妙法藥治彼生法苦根源照明眾生過現身了知煩惱無邊性斷除眾生煩惱病佛知時量悉無差隨其何病藥堪除世尊如應為說藥如來所行一切行修習如理悉周圓若一若多出現門和合了知皆無礙如來功滿已能到一切智智清涼地知道識道說道尊勝道眾道歸向者拯拔一切輪迴苦令諸眾生離纏縛普令得渡煩惱流堅固慚愧具足者能善建立聖法幢表示諸行無常法開示盡滅離貪門顯示寂滅出離道能善表示諸法者能以諸法教授尊能作利益大導師稽首善施歡喜者常說示教利喜語具大威德大神通最上清淨大梵尊稽首自在復熾盛已息種姓諸言論復斷族氏諸語言世間人事語亦亡稽首常說正法語如來行步常寂靜無闊無狹平正行順善而行見者忻表示如來善行相如來不壞正知見具足如先所作性成諸福事斷疑根離分衛心入聚落出必顯明眾所覩無依無轉最上尊勝妙殊特眾吉祥純一具足梵行者能善了知五蘊法復能具足七法行已能摧滅我慢心稽首能破愚癡網如來已得無動法復能具足深廣心善能成就七聖財稽首善學三學者佛大丈夫所應讚邪異諸境不能怖遠離一切不吉祥稽首已到調伏地梵行真實善安立上下縱廣悉歸依常以無畏施眾生稽首於法離取著歸命佛大阿羅漢一切漏盡無染尊所作已辦德圓明稽首已除諸重擔逮得己所作義利盡諸有結障蠲除安住正智解脫心稽首出離解脫者已證無言解脫理愛盡取盡而解脫心無忘失解脫圓稽首無顛倒心者佛心無量復廣大無別異法善修心心得離繫煩惱除稽首已破諸異類盡諸染業得清淨已證無餘依涅槃人中最勝解脫尊戰死魔軍而得勝於諸善法不放逸善住正念正智慧善開寂眼視眾生稽首善救生死苦善覺眾生無明睡善破眾生諸愚癡佛勤勇起精進心策發一切懈怠者諸不善中施善法諸墮學中開學門諸怖畏中施無畏不安隱者令安隱諸暗冥中作明照諸不善中令修善諸過失中功德生諸罪業中除罪業令違逆者知恩德能滿眾生意所求呪明成就真實修稽首能破煩惱者佛已遠離諸誑妄心無躁動不高舉尊勝顯示吉祥門稽首佛為福生處一剎中生一切行不共一切神通種畢竟成就最上門一切處離非句義一切疑惑及雜說決定正語悉能破諸吉祥行平等修善知一切眾生意已能攝伏諸他語猶如猛火焚乾薪燒諸煩惱義亦然稽首安住正士法具諸吉祥具慚愧世間主宰勝寂默釋迦牟尼大導師盎儗囉娑瞿曇族離諸煩惱癡黑暗悲愍普攝諸眾生常於利他攝益中具足廣多諸勝行佛於一切眾生類一切增上所行中佛以大智常觀察普集世間利益事具足六通調伏智德智說智及時智一切對治勝神通界趣勝解業障智說法最勝神通具三調伏時善開化一切文義善解圓稽首辯才無盡智佛已具足如說辯善滿諸行到彼岸一切功德解脫周顯示勝身心清淨聞佛音者心歡喜佛自所行悉周圓不墮一切言說中不取自分功德相平等先證最初道次集大行不遺餘眾生大擔負堪任於諸相中得寂靜已圓大慈等功德未甞遠離於捨行以正智慧攝眾生於長夜中遍觀察如來常發大勇悍以諸善行教眾生復於一切眾生中已得悲心善平等佛是悲愍世間者第一義諦善解了如來三眼已圓明三種稱讚善具足如來已具三不護顯示三界無垢尊四念處行廣通達名句文身自在者巧妙無盡隨意辯一切說示智悉通種類語言善解知隨處辯才悉無礙諸違背中作順向諸恚怒中作清淨於諸慢中發敬心棄捨一切利養事所行正真復最上以自力能現證尊清淨一切言說門稽首語言無執著出善來語如義語具足一切正所行如來一切功德圓稽首無忘失法者最上攝益勝調御歡喜悲愍諸眾生悲心堅固欲利他稽首常欲利樂者佛與眾生有恩德常為善友及知識如父如母能出生欲令眾生得善樂佛為眾生親教師善說勝義諸法教最上句義如理宣使令了知一切性如來常以無著說無增無減善稱揚大悲不斷相續生稽首善見處非處歸命作大師子吼出生一切善行門於一切性如實知無勝知見遍一切善化眾生時無間宣說無邊諸法門最先破彼無明卵隨覺一切諸法者覺了眾生大正士覺悟微妙諸法尊於無我理已覺明善覺諸業自性者覺了一切界分量了知生滅本來性於諸苦法如實知善悟真實自性者善能覺悟無嬈惱世間自性悉覺知破諸惡見智開明覺了一切因果者覺了三界出離相故復修諸極難行身無疲倦執相工然於小法不厭離畢竟方便善攝益宣說中道諸法門善哉釋迦牟尼尊頂禮歸命應供者最上說者寂默者最上最勝我大師善攝眾生諸意樂於諸事相悉不取具足一種稱讚者善能成就四攝法六和敬法善宣揚六常行行已圓滿安立甚深正知見得諸等持寂靜善善法中無放逸心已證先佛所成道覺了甚深正道者開發甚深智光明於彼無尋無伺道稽首如來證悟者總聚智者所知境微細甚深悉覺知顯示二種涅槃界盡證一切涅槃道眾生長夜起虛妄佛方便說無妄法眾生沒在生死泥佛為垂手善接度眾生墮在惡趣者佛方便力為拯拔諸眾生起生等怖佛為引示無畏處自具廣大威神力身現一切色相寶內藏心寶妙圓明宣說無比正法寶佛不為他所攝伏一切無能違佛者安住一切歡喜門佛一切相皆圓滿無上沙門正真行如蓮華開智清淨普集梵行盡無餘稽首梵行已立者雖明世間圍陀典不壞一切聖法教洗滌一切諸罪垢獲得第一增上法善能成就持明法能善引示寂靜處導師開示善樂門輪迴曠野為善導常離一切諸暗冥開熙怡眼常觀視畢竟無染清淨尊罪福無動行解脫能於自身觀空性愛見已盡善無染於諸欲境離想心離染煩惱及分別心住寂靜諸事業默然法中得解脫最上寂靜大牟尼一切清淨無染者出世功德已廣大善布世間大明照世間妄境悉能觀圓滿真實諸法想愛繩已斷神通具善發智慧大光明破彼一切依著心於諸意樂皆寂靜如來已離諸過失所應敬禮及供養一切無利惡法除一切利益相應者佛與眾生為善友無足二足第一者安住念慧諸性中善具無忘失法者佛於義無義自性和合依止而不著生死此岸怖已除能證涅槃彼岸樂佛善依止正道行聽聞無謬心無減諸清淨中佛最尊廣大色相慧光照世間所有耽欲味佛智久已善出離智慧稱讚涅槃門稽首如來決定說無染見及無染思無染語并無染業無染命與無染勤無染念兼無染定解脫無染智無染於戒定慧善安住一切結縛悉斷除破諸煩惱顛倒處如來梵行所出生已住最上清涼地一切所作寂靜尊不著世間敬愛事已能斷除五分結復能具足六分法起一平等護念心四依成就而無缺純一真實無別異平等棄捨世所愛無倒思惟真正心已得一切輕安者心善解脫慧解脫純一梵行善安立如來最上勝丈夫是故歸命廣稱讚稽首勝大阿羅漢離名離相離分位出過名相分位門名相分位皆寂靜善見心能息欲焰欲境貪愛染皆除於諸欲染離含藏及離一切欲過失善修七種觀想法善說菩提分法門一切已能勝伏他佛是勇猛無畏者離癡斷染勝中勝戒力增上無罪者具善智慧微妙心內攝種種功德行無疑離染常喜足已息世間諸妄源大沙門事作已成稽首真實歡喜者佛為摩耨惹中勝已於其身善觀察應得已得諸說門稽首如來無比喻正念勝觀一切覺不為他伏能伏他已得寂靜無所為稽首牛王勝上者無量甚深住寂默正智常行安樂行如其法律妙威儀稽首身嚴心寂靜諸行妙圓語善說身現頭陀難行相言無戲論住正真稽首離貪正命士如來尊勝復自在猶如帝釋天中勝所向正順復善觀語言謙下而和美一切清淨清淨者善愛無著廣清淨成熟功德香充滿稽首已到最上處佛是最上大仙王廣積功德滿無減淨行已圓諂已除稽首正智光明聚身心清淨復輕安已息一切諸冤對寂慧廣慧大慧尊塞忿恚源常歡喜補特伽羅中無勝不可稱量離諸著句身通達已無疑稽首能仁善解者教化調伏中最上無上可愛作光明無求無慢無愛著稽首無誑清淨者已離暗翳無所染補特伽羅中最上已得善寂大名稱稽首無著無纏縛迷惑耽著久已離無我取相我見除初中後善法宣揚善文善義皆圓滿眾生處苦無疲懈佛方便故令休息眾生不趣出離門佛方便故令出離如來不住於滅法常行救度攝世間復於廣大正法門稽首大智悉包攝已息邪妄諸分別善離一切尋求道催諸惡法號勝人離七種染圓梵行如空欲泥不能染清淨常依止梵行雖除染法了性空出過語言心無著佛常安住身念性佛心已過於二邊正智深密勇力尊吉祥門中善身者稽首大悲不思議一切所作自通力他劣弱者助營修他善美者必隨順佛是金剛堅固身從真實處所出生安住一切相應門得大涅槃最上樂如來已得最上利棄捨自樂而不著引示世間安隱處廣為眾生說正道歸命大覺尊現證正覺道不修梵行者佛善為建立佛是知道者識道說道者佛為正道尊諸道所歸向佛從照明生復是智生者義生及法生善說明了義諸義出離者人中大師子人中大象龍人中大仙王人中正知者人中智勇尊人中勝無比人中極最上人中殊妙士人中白蓮華無怖及無驚無怯亦無懼佛是離怖者無畏無奔競怖畏險難除斷滅諸怖難自出過怖境復令他亦出自斷滅怖難復令他亦斷自渡怖難海復令他亦渡離身毛喜豎離身毛悚立佛勝無比等亦復無等等功德不可稱已過於稱量復不可取像亦無各別分勝補特伽羅唯一而無二佛是自然智而無同等者廣利諸眾生稽首一切智諸天人世間梵魔沙門中佛是最上尊復為無勝者佛寶甚希有而亦復難得遇佛寶出生實希有難得佛是廣大眼復為大光明大曜大明照大燈大光炬無暗大熾明已得最上法根力覺道圓不與聲聞共若無利益事如來即不生無利不現化無利亦不隱佛為諸群品利益故出生悲愍諸世間作諸利樂事於諸天人中佛是正見者以正道法律普教示一切復一切眾中佛為所愛尊咸起敬愛心作尊重觀想佛是所親近及隨從恭敬頂禮見真如吉祥最上寶佛慧眼光明復從慧眼生開發慧焰明持廣大慧炬燃慧燈普耀大慧破諸暗一切性自性如來悉照了如來勝慧根微妙復最上如來大慧力而不可屈伏積無盡慧財具無價慧寶持快利慧刀執勝慧器仗秉鋒利慧劍慧無墮無減佛善開正慧覺了一切法廣慧為宮殿正智者安處堅固慧為牆周匝而密護不思議正慧為階梯進趣無屈伏勝尊無異心安住不為他所伏亦伏無所取而於三界中所應供養者一切現觀察一切無所著所應知已知所應離已離所應得已得勝所作已作己事悉周圓為世間教授佛是大聖者精進未曾有已安立清淨希有廣大行現證最上道希有難思法獲得取上句飲涅槃甘露拔除愛網根絕諸過失本善行無別異無染法能著善生及善體勝善而出家善本所從來稽首善來者無動不思議智者智中尊諂曲過染除已渡煩惱海相應行解脫解脫諸纏縛已得無取心已盡一切漏已盡過失邊已破一切毒已斷一切障盡燒諸見網所有邪妄言及邪妄見聞邪念邪作事佛一切已離蘊處界諸法隨廣略善說依止淨無縛諸依止中勝無救者為救無歸者作歸諸無趣向者佛為作趣向已渡生死海遍入諸境界所應現化處一切皆能到諸墮惡趣者佛常知常思即以善方便而普為救度無貪及無瞋無癡善根具大身常住身悲愍利益者身被釋種服廣作吉祥事希有精進力大智正識者戒忍法真實內心常精進廣大復甚深具足諸功德光明大照耀調伏心潔白猶湛水澄清善種現圓滿世間清淨眼青優鉢羅華廣大而殊妙周遍十方界寂止性潤澤一切智妙月佛德廣無邊是故我稱讚
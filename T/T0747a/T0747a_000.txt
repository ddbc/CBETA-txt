聞如是一時佛在迦維羅衛國釋氏精舍與千二百五十比丘俱九月本齋一時畢竟從神室出往至舍衛國祇樹給孤獨園二國之間有一大樹名尼拘類高二十里枝布方圓覆六十里其樹上子數千萬斛食之香甘其味如蜜甘果熟落人民食之眾病皆除眼目精明佛坐樹下時諸比丘取果食之佛告阿難吾觀天地萬物各有宿緣阿難即前為佛作禮長跪白佛何等宿緣此諸弟子願欲聞之唯具演說開化未聞佛告阿難善哉善哉若樂聞者一心聽之佛言夫人作福譬如此樹本種一核稍稍漸大所益無限為人豪貴國王長者從禮事三寶中來為人大富財物無限從布施中來為人長壽無有疾病身體強壯從持戒中來為人端正顏色潔白暉容第一手體柔軟口氣香潔人見姿容無不歡喜視之無厭從忍辱中來為人精修無有懈怠樂為福德從精進中來為人安詳言行審諦從禪定中來為人才明達解深法講暢妙義開悟愚蒙人聞其言莫不諮受宣用為珍從智慧中來為人音聲清徹從歌詠三寶中來為人潔淨無有疾病從慈心中來以其前生不行杖捶故為人姝長恭敬人故為人短小輕慢人故為人醜陋喜瞋恚故生無所知不學問故為人顓愚不教人故為人瘖瘂謗毀人故為人聾盲不視經法不聽經故為人奴婢負債不償故為人卑賤不禮三尊故為人醜黑遮佛前光明故生在裸國輕衣搪揬佛精舍故生馬蹄人國屐躡佛前故生穿胸人國布施作福悔惜心故生麞鹿麋塵中憙驚怖人故生墮龍中憙調戲故身生惡瘡治護難差憙鞭榜眾生故人見歡喜前生見人歡悅故人見不歡喜前生見人不歡悅故憙遭縣官閉繫牢獄桁械其身前生為人籠繫眾生不從意故為人吻缺前生釣魚魚決口故聞好言善語心不樂聞於中閙語亂人聽受經法者後為耽耳狗聞說法語心不飡採後生長耳驢馬之中慳貪獨食墮餓鬼中出生為人貧窮飢餓衣不蔽形好者自噉惡者與人後墮猪豚蜣蜋中劫奪人物後墮羊中人生剝皮憙殺生者後生水上浮游蟲朝生暮死憙偷盜人財物者後生牛馬奴婢中償其宿債憙婬他人婦女者死入地獄男抱銅柱女臥鐵床出生為人墮鷄鴨中憙作妄語傳人惡者入地獄中洋銅灌口拔出其舌以牛犁之出生墮惡聲鳥鵂鶹鸜鵒中人聞其鳴無不驚怖皆言變怪呪令其死憙飲酒醉犯三十六失後墮沸𡱁泥犁中出生墮狌狌中後為人愚癡頑無所知夫婦不相和順者數共鬪諍更相驅遣後生鴿鳩鳥中貪人力者後生象中為州郡令長粟食於官者無罪或私侵人民鞭打捶杖逼強輸送告訴無從桁械繫錄不得寬縱後墮地獄神受萬痛數千億歲從罪中出墮水牛中貫穿鼻口挽船牽車大杖打撲償其宿罪為人不裁淨者從猪中來慳貪不庶幾者從狗中來佷戾自用者從羊中來為人不安諦不能忍事者從獼猴中來人身腥臭者從魚鱉中來為人兇惡含毒心者從蝮蛇中來為人好美食殺害眾生無有慈心者從豺狼狸鷹中來生世短命胞胎傷墮不全生世未幾而早命終墮在三塗數千萬劫無得竟時慎之慎之佛言凡作功德皆應身為燒香福食及以轉經不得請人而不嚫願如倩人食豈得自飽不復飢耶燒香潔淨逮薩云若攝一切想然燈聰明得三達智無所罣礙燒香齋食讀經達嚫以為常法布施得福諸天扶將萬惡皆却眾邪敢當懈怠之人安隱諧偶無精進心一朝疾病有不吉利便欲燒香方云作福諸天未降眾魔故前試共嬈觸作諸變怪以是之故常當精進罪福隨人如影隨形殖種福田如尼俱類樹本種之時為種幾核阿難長跪叉手答佛言種一枚核稍稍漸大收子無限佛言阿難施一得萬倍言不虛也佛時頌曰賢者好布施天人自扶將施一得萬倍安樂壽命長今日施善人其福不可量皆當得佛道度脫於十方佛語阿難世人無知生死肉眼不知罪福吾以道眼覩無數劫來至于今日罪福報應猶如掌中觀寶瑠璃內外明徹無狐疑也阿難即前整衣服作禮而白佛言演說此法當何名之佛告阿難此經名為五道輪轉罪福報應若有善男子善女人諷誦宣傳功德無量當見賢劫千佛奉事供養不墮三塗八難之處得無識定佛說經已五百比丘漏盡意解諸天龍神時會樹下清信士萬二千人清信女六千人悉履道跡皆前為佛作禮而去
大宋太祖皇帝初登寶位改周顯德七年為建隆元年庚申此年正月太祖受周恭帝禪謹按胡昉撰塔銘并門人則全實錄師壽六十九示滅天聖六年戊辰歲若準趙清獻公所作行業記則云天聖五年歸寂誤矣今逆推甲子師乃當庚申年降誕豈非真人應運而賢哲間生乎師諱字約言真宗特賜法智大師之號時稱四明尊者俗姓金前漢金日磾之遠裔後代為鄞人也父諱經母李氏初以嗣息未生誠志祈佛偶夜夢梵僧遺一子云是羅睺羅泊生因以為名二年辛酉三年壬戌乾德元年癸亥二年甲子三年乙丑四年丙寅時年七歲塔銘曰師年七歲屬母喪謂劬勞匪易報且號泣而不絕由茲厭俗急於出家其父異之遂不奪其志始投太平興國寺僧為弟子天竺作師指要鈔序云師在童子受經便能思義天機特發不曰生知之上性者乎五年丁卯六年戊辰是年改開寶元年二年己巳三年庚午四年辛未五年壬申六年癸酉七年甲戌時年十五塔銘曰師年十五受具戒而專探律部八年乙亥九年丙子是年太宗皇帝即位改太平興國元年二年丁丑三年戊寅四年己卯時年二十歲行業記曰二十從本郡寶雲通法師傳天台業觀始三日首座謂之曰法界次第汝當奉持師曰何謂法界座曰大總法相圓融無礙者是也師曰既圓融無礙何有次第座無對居一月自講心經人皆駭聽而驚傳之五年庚辰實錄曰師在寶雲及二載厥父偶夢其跪於通之前通執瓶水注於口自爾圓頓之旨一受即了六年辛巳時年二十二行業記云師居寶雲方三年常代通師講入文消義益闡所學七年壬午八年癸未雍熙元年甲申二年乙酉三年丙戌四年丁亥端拱元年戊子師聽讀寶雲十載即值本講歸寂石塔記云通公壽六十二端拱元年傾逝子衿之高者二年己丑三年庚寅是年改淳化元年二年丁卯師年三十二即中選住持實錄云淳化辛卯受請于乾符寺綿歷四祀于保恩院戒誓辭云予居寶雲既值鶴林始遷乾符寺西偏小院有寢無廟學徙爰止盈十莫容又觀其密邇闤闠誠非久宜遂徙此城東南隅指要序曰師主乾符講席諸子悅隨若眾流會海三年壬辰四年癸巳五年甲午至道元年乙未二年丙申使帖云至道二年七月內院主僧居朗顯通捨保恩院與永作十方住持傳演天台智者教法戒誓辭云院丙申秋承舊越十年陳修己酉告成石公勒石紀之逮壬子凡十七年咸安來學三年丁酉保恩院記云先是此院締造年深頹毀日甚以至道三年乃與餘杭釋異聞戮力經營適值丹丘僧覺圓發心陳力三載訖役觀其土木瓌麗金碧交輝先佛殿而後僧堂昭其序也右藏教而左方丈便於事焉真宗皇帝即位改咸平元年戊戌二年己亥時年四十歲實錄云師自咸平二年已後專務講懺當坐不臥足無外涉修謁都遣三年庚子是歲大旱師與天竺懺主祈雨有感行業記云歲大旱師與遵式同修光明懺祈雨約三日不降當然一手以供佛佛事未竟雨已大浹慈雲行業記云咸平三年四明大旱師入懺摩祈雨約三日不雨當自焚如期果應太守蘇為異之題石紀其事四年辛丑五年壬寅六年癸卯是歲日本國師遣僧問難本序曰咸平六年癸卯歲日本國僧寂照等齎本國天台山源信禪師於天台教門致相違問目二十七條四明憑教略答隨問書之景德元年甲辰時年四十五撰十不二門指要鈔序紀歲月云景德元年甲辰正月九日敘二年乙巳三年丙午是歲師上錢唐昭公十義書序曰景德三年󰺢月四明謹用為法之心問義于浙陽昭上人四年丁未是歲上昭公觀心二百問書序曰景德四年四明比丘謹用為法之心問義于浙陽昭講主大中祥符元年戊申二年己酉時年五十歲建保恩院落成戒誓辭云院己酉告成石公紀之記末曰待問通守竹符函親松柄會茲院告厥成功遂抽毫而為識時大中祥符二年己酉四月六日立三年庚戌是年恭奉聖旨改保恩額為延慶院據四明圖經曰保恩院周廣順二年建皇朝大中祥符三年改為延慶院紹興十四年改院為寺使帖曰大中祥符三年七月內僧經使府陳狀乞申奏天聽永作十方住持長講天台教法當年十月內準中書劄子奉聖旨依四年辛亥是年師再狀經州乞給使帖備錄上項聖旨上石永為照據使帖曰續於大中祥符四年三月內經州著狀乞備寫聖旨并前後使帖鐫上石刻永作十方傳教住持是年七月十七給帖立石五年壬子是年師與異聞師撰十方傳教住持戒誓辭立石永誡非理妄占斯文真是寺萬代十方住持之本也六年癸丑是年二月十五日創建念佛施戒會師於祥符五年十月親製疏文至今誘化此會抵今凡一百九十載不廢往古來今其被化者不知幾何人哉七年甲寅時製觀經融心解序末題云大中祥符七年甲寅重陽日敘是年師又有教門雜問七章門人自仁答八年乙卯九年丙辰時年五十七實錄云師年五十七誓願修法華懺三年懺滿焚身供養妙經誓生淨土天禧元年丁巳塔銘曰天禧改元之初師年及耳順乃謂其徒曰半偈亡軀一句投火聖人之心為法如是吾不能捐捨身命以警發懈怠胡足言哉於是結十僧修法華懺三年懺滿共焚是時翰林學士楊億駙馬都尉李遵勗皆當朝文雄勳盛每響師通悟必望風推挹其年詔賜紫袈裟皆二公論薦之所授也又聞遺身而楊公致書確請住世往復數番至於專委州將保護由是願行不得而施矣又著消伏三用章出絳幃三十問門人答皆紀於此年也二年戊午三年己未四年庚申實錄云天禧四年駙馬李遵勗錄行實奏上特賜法智大師號是年京師僧職高流二十三人各賦一詩紀贈於師待制晁說之作序刊石後擇隣詩題曰庚申季秋望日書五年辛酉時年六十二是年朝廷宣賜命修懺法行業記曰真宗知師名遣中貴至所居命修法華懺法厚有賜予中貴俞源清也師因俞子欲知懺法旨趣為述修懺要旨人到于今受其賜又撰別行玄疏記序題曰天禧五年八月旦又撰觀經妙宗抄序題曰天禧五年重陽下筆序乾興元年壬戌二年癸亥是年仁宗皇帝即位改天聖元年是年製光明拾遺記紀云天聖元年四月望日序師又為潘屯田作夢魚跋又出問幃試問四十二章考試學子又答禪宗泰師佛法十問二年甲子三年乙丑真宗天禧初有詔天下立放生池師欲廣聖化每遇佛生朝募眾行放生業於是立放生碑樞密劉筠撰文太守殿撰曾會立石天聖三年七月十五日霅溪僧書師是年一夜忽夢相公入院翌日即曾大守之子到後果符此夢廼魯國宣靖公也由此楚國黃夫人置恒產供眾又上書曾太守乞申奏後園地永在伽藍亦此年也四年丙寅是年師有授辭授門弟子石刻見存五年丁卯師製光明文句記六卷於是歲題曰天聖五年󰺢月三日記然此記師迫歸寂不及終帙而後門人廣智法師續記讚佛一品方為足本六年戊辰是年師年六十九示滅準實錄等天聖六年正月五日戌時師端身跏坐召大眾說法畢驟稱彌陀佛號數百聲奄然而逝露龕示身經二七日爪髮俱長顏貌如生復過七日遷于南門之外將闍維次先聞異香馥郁火滅得舌根不壞舍利五色不知其數越五年至明道二年七月二十九日奉靈骨起塔于崇法院之左伏讀三朝僧傳十科選佛西聖之法取材盡矣而吾祖法智以道供職眇觀著述洪演興起大教義解為首造寺造像營福次之生於舌根舍利滅後儼然神異有餘遺身之際雖為楊文公勸請而止豈以一時固阻外其道耶矧復甞然三指以供佛斯亦捨身之支派也大哉往古高僧十法師其一而四焉豈與夫事佛徒勞於百載者同日而語乎授菩薩戒儀結念佛會疏交法師授辭璨法師授辭放生文夢魚記跋夢魚記勅放生池碑銘第一求師授法第二策導勸信第三請聖證明第四授三歸依第五召請聖師第六白佛乞戒第七懺悔罪愆第八問無遮難第九羯麼授戒第十略說戒相第十一發弘誓願第十二結撮迴向夫欲受此菩薩戒者必先請師策導開解於一切境起慈悲心若非此人戒無由發今為現前大眾恭請某人作授大乘菩薩戒師各須一心隨我陳請若至某甲處當稱自己名大德一心念我某甲今於大德所乞授一切菩薩淨戒惟願不辭勞倦哀憫聽受現前同會清淨大眾既共伸請欲求戒法先須發於信心信心若成三學任運具足三身四智佛果圓常決定可期更無疑慮一者深信一切眾生皆有佛性二者須信勤修勝行而證菩提三者諦信咸登佛果常樂我淨故經云大眾心諦信汝是當成佛我是已成佛常作如是信戒品已具足華嚴云信是道源功德母長養一切諸善根斷除疑網出愛河開示涅槃無上道是知若發信心必納得戒戒為萬行之先鋒六度之基址如造屋宅先固其基若無基址徒架虛空必不成就戒是大道之資糧濟海之船筏生死大海非戒莫渡莊嚴法身以戒為瓔珞破除熱惱以戒作清涼戒經云戒如明日月亦如瓔珞珠微塵菩薩眾由是成正覺諸人者須信所受菩薩淨戒乃是十方三世諸佛成道根本諸大菩薩修行軌範戒經偈云如過去諸佛及以未來者現在諸世尊皆共尊敬戒薩遮尼乾子經云如來功德身以受戒為本以持戒為始又云若不持戒尚乃不得疥癩野干之身況功德法身月燈三昧經云雖有色力及多聞若無淨戒如禽獸雖處卑下少聞見能持淨戒名勝士華嚴經云戒是無上菩提本應當具足持淨戒若能堅持於淨戒是則如來所讚嘆涅槃經云欲見佛性證大涅槃必須深心修持淨戒梵網經云眾生受佛戒即入諸佛位若不受此戒外道邪見人畜生與木頭平等無有異故知不受菩薩戒者縱學佛法勤苦修行經千萬劫秖名眾生欲脫生死欲破業障欲成菩提欲證佛果終無得理是故西天國王登位百官上任並先受此菩薩戒蓋欲饒益境邑人民故也諸仁者寧可受已毀犯則不可不受縱或受已毀犯還是佛之弟子若不受者名為外道故經云瞻蔔華雖萎猶勝一切華破戒諸比丘猶勝諸外道在會大眾諸佛子等六道之中無量眾生受三途苦不聞佛法縱得為人或處邊夷或遭亂世或迷聲色或報愚癡或著邪見佛法難遇誰肯信從今共喜慶識知善惡知有戒法可受知有淨土可生可謂萬劫難逢千生一遇法華經云佛法難值時亦難遇宿福深厚生值佛法諸人須念無常迅速生死難期一旦命終識神無主欲受佛戒無由可得宜各精進努力求之撥棄世緣齋戒念佛功成事辦必得超往安養淨土各獲長生受勝妙樂然戒有多種五戒八戒名近住解脫若受是戒但只近獲人天果報小乘二百五十戒名別別解脫戒若受此戒持一一條各得解脫然雖出離生死愛河但趣小乘阿羅漢果不能證得常住佛性廣化眾生今此菩薩三聚淨戒若受之者報圓佛果相好無邊三達五眼十力無畏一切功德無不具足即於此身一念之中訖至成佛具足八種殊勝功德一者趣道場殊勝當知受菩薩戒者如大鵬鳥舉翅高飛能至十萬九千餘里菩薩發心受此大戒能越六趣二乘徑趣無上菩提坐於道場二者發心殊勝若人一念發大悲智之心受菩薩戒超過二乘境界如昔有沙彌侍一羅漢而行忽發菩提心求受菩薩戒此阿羅漢返生恭敬為擔衣鉢讓路而行三者福田殊勝假使有人供養滿閻浮提大阿羅漢不如供養一發心受菩薩戒者以彼運心廣大故四者功力殊勝若受小乘戒者猶如螢火但能自照受菩薩戒者狀似日光當午一切普照五者滅罪殊勝諸人莫疑受戒不能堅持而不敢受經云受戒後破犯猶勝外道不受戒者外道邪見永沈惡道無有出期破戒之人以戒威力故設墮惡道受罪輕微若墮地獄中作地獄中王若墮畜生類作畜生中王若墮餓鬼數作鬼神中王若在人間作人中王若生天上作天中王生生之處不失王位經云有犯名菩薩有戒可破故無犯名外道無戒可破故六者受胎殊勝受戒之人若在胞胎常為天龍善神而共守護七者神通殊勝受戒之人以持戒力故能攪長河為酥酪變大地作黃金能於一念中超越千生能於一日內度無數眾八者果報殊勝受戒之人即是菩薩當生蓮華藏海受法性身一得真常永不退轉如上廣引諸經為諸佛子開發行門願今諸人各於此座納得清淨戒法永作津梁為見佛因作淨土業現前大眾我今既為說法開導須懷忻仰向下更為迎請聖眾降臨道場證明護念汝等各須專秉一心隨我音聲奉請維太歲某年某月日南閻浮提大宋國某州縣某處今有眾多男女各發精誠同稟淨戒邀迎三寶一切聖賢願賜護持即希感降一心奉請盡虛空界微塵剎中一切諸佛真應二身一切道法大小兩乘三乘等侶一切聖賢惟願聞今奉請降臨道場證明受戒一心奉請護法諸天功德大辯梵釋四王龍鬼八部天靈地祇日月星宮江河淮濟名山大川州城分野社稷聰明守護齋戒正直神司惟願聞今奉請降臨道場堅守加護一心奉請十方法界六道四生三才九類一切含情現前受戒合道場人住居香火本命星辰生身父母上代宗親惟願承三寶力俱到道場同沾戒善上來召請三寶百靈降臨道場同資戒善當知此戒不間男子女人凡聖普會幽顯同沾乃至畜生但解法師語者皆得受之不同小乘但盡形壽此菩薩戒從今一受直至成佛永無失墜此下更為大眾翻邪向正受三歸依法當知三寶乃一切眾生之敬田若能至誠恭敬歸向則能發生一切善法功德然三寶者有乎多種一曰住持三寶二曰別相三寶三曰一體三寶言住持者泥龕塑畫是佛寶黃卷赤軸是法寶剃髮染衣是僧寶言別相者修行契證妙覺果德法報應化名佛寶所說八萬四千法藏十二部經名法寶等覺已還三乘聖賢名僧寶言一體者上至諸佛下至蠢動無不具此三寶也所謂實相妙體即一而三名祕密藏如世珍琦通名為寶即今諸人本有覺性是佛寶此性無染清淨是法寶此性柔和無諍是僧寶今勸諸人不得自輕人人本具斯理一一咸得成佛如來由修證此一體三寶故而能運大神通興諸佛事此之三寶在汝身中如水凝氷棄氷求水無有是處若欲融氷善宜方便擬趣佛果非修不克今既覺知此體正向此寶作歸依處弟子願從今日盡未來際歸依佛兩足尊歸依法離欲尊歸依僧眾中尊上來雖為歸依若不結歸法不圓滿理須三番結歸弟子歸依佛竟歸依法竟歸依僧竟從今已往稱佛為師更不歸依邪魔外道惟願三寶哀憐攝受慈憫故上來已受三歸依竟而但為傳戒之人今當更為現前大眾奉請釋迦世尊等五座聖師降臨道場向諸佛菩薩之前求哀懺悔問於遮難方堪秉法然請師之法理合自陳想汝未能我今教汝汝當虔心切莫容易弟子一心奉請釋迦如來為得戒和尚我依和尚故得受菩薩戒慈慜故弟子一心奉請文殊師利菩薩為羯麼阿闍梨我依羯麼阿闍梨故得受菩薩戒慈慜故弟子一心奉請彌勒菩薩為教授阿闍梨我依教授阿闍梨故得受菩薩戒慈慜故弟子一心奉請十方諸佛為尊證師我依尊證師故得受菩薩戒慈慜故弟子一心奉請諸大菩薩為同學侶我依同學侶故得受菩薩戒慈慜故上來所請五座聖師具大慈悲他心道眼憐愍眾生拔苦與樂必降道場更為諸人白佛乞戒汝等各須志誠對佛合掌諦聽作白仰白五座聖師十方盡虛空遍法界一切諸佛大地菩薩僧此娑婆世界某國州縣諸弟子等求我恭白諸佛菩薩乞受三聚淨戒此諸弟子已是真實發菩提心能生深信於此淨戒誓願學行惟願諸佛諸大菩薩憐慜施與三聚淨戒上來恭白聖師已竟將受戒法疇念汝等自從無始已來煩惱厚重無惡不為身心不淨然此戒法乃是白淨之法身器清淨方堪求受是故應當求哀懺悔如洗故衣方堪受色矧乎如來滅度二千餘年正法隱沒邪風廣扇生當此時雖見佛聞法不生信樂者有之良由無明所覆見網交纏若不改往修來何由還源復本以是因緣今日道場同於佛前發露罪根各須一心志誠懺悔弟子至心懺悔自從無始至于今日未識佛時未聞法時未遇僧時不信因果汩沒死生動身口意無惡不為遇不善緣近惡知識乃至焚燒塔寺誹謗大乘侵損常住污梵誣僧犯諸禁戒作不律儀十惡五逆輕重罪愆身業不善行殺盜婬口業不善妄言綺語惡口兩舌意業不善起貪瞋癡殺父殺母殺阿羅漢破和合僧出佛身血自作教他見聞隨喜如是等罪無量無邊今日披陳發露懺悔惟願三寶同賜哀憐令我罪根一念霜融悉皆清淨上來奉為諸人行懺悔法身器清涼堪受淨戒當受此戒準經所說若有七遮即不得受良由七種逆罪能障淨戒並名為遮我今一一垂問汝等有即言有無即言無當如實答汝曾出佛身血否汝曾殺父否汝曾殺母否汝曾殺得戒和尚否汝曾殺阿闍梨否汝曾破羯麼轉法輪僧否汝曾殺阿羅漢否喜汝諸人無上七種遮難已是納戒之器眾聖同慶凡俗俱忻千生萬劫得幸遭逢今則正當羯麼受戒須知此戒乃是十方三世諸佛菩薩積劫熏修無量功德之所成就汝等諸人當起深心生乎難遭之想必使此法一念圓成今正是時切在翹勤傾仰如器盛物不得差泄以是因緣諦聽諦聽佛子一眾人等諦聽汝今於我所求受一切菩薩淨戒一切菩薩學處所謂攝律儀戒攝善法戒饒益有情戒此諸淨戒此諸學處過去一切菩薩已受已學已解已行已成未來一切菩薩當受當學當解當行當成現在一切菩薩今受今學今解今行今成當來作佛汝等從今身至于佛身於其中間不得犯能持否汝等諸佛子須信初番羯麼已成十方世界妙善戒法由心業力悉皆震動此是第二番羯麼已成十方世界妙善戒法猶如虛空如雲如蓋覆汝頂上此是第三番羯麼已成而此戒法從汝頂門流入身心非色非心無形無相不覺不知充滿正報當知汝身汝心即是無邊功德之聚各須於三寶前生大慶快切在志心護持勿令毀犯諸佛子等上來依法授汝三聚妙戒竟雖已得法汝必未能諳於持犯之相我今依梵網經十重四十八輕戒相一一宣說汝當諦聽第一不得殺生若自殺教人殺無慈悲心非真菩薩若有犯者得波羅夷罪汝等從今身至佛身於其中間不得犯能持否第二不得偷盜若自若他乃至鬼神官物一針一草不得故盜犯波羅夷罪汝能持否第三不得行邪婬男子不得背己妻房女人不得背夫通外當以淨法布施眾生汝能持否第四不得妄語有則言有無則言無不得為利妄語巧生誑妄言須真實汝能持否第五不得酤賣諸酒酒是昏亂起過之物飲則昏蔽正性能生三十六種過失汝能持否第六不得說人過非乃至師長朋友當為掩惡揚善汝今能持否第七不得自讚毀他當須惡事自向己好事與他人從今不得讚毀汝能持否第八不得慳悋財法若人來求隨己所有悉當與之從今不得慳悋汝能持否第九不得生瞋恚心一念瞋火能燒無量功德死墮蛇中由瞋招致汝能持否第十不得毀謗三寶而三寶於諸眾生有大恩德乃是敬田不當毀謗汝能持否此上略示十重戒相四十八輕既多不能一一敷揚現前大眾聽受此法事非等閑切在覺世無常修行眾善庶得以此莊嚴淨土命終決取往生方知念佛受戒功勳不可得而思議者矣現前諸人今日既已得戒當須發起度生之心良由世人自昔已來凡所作為皆是自己邊事不能發一念利他之心所以輪迴六道福慧微薄今既受持大戒已後必須發菩提心起四弘誓願此四弘者諸佛所師諸佛由茲而成正覺菩提此翻為道以道為心故名道心發此道心依乎四教境智不同今依圓教無作四諦以發道心此道心者即與十方諸佛及一切眾生之心等無有異故華嚴云如心佛亦爾如佛眾生然心佛及眾生是三無差別若知此心即是佛心亦即眾生之心則事理不二生佛一如三諦天然微妙寂絕依此發心是名真正違茲立願願不名普故天台云發心僻越萬行徒施是也然則此心在理同名佛心理雖無別事相天殊故須學佛慈悲發起弘誓上求佛道下化眾生弘者廣也誓者制也依四諦境廣制其心先依苦諦境發一弘誓眾生無邊誓願度二依集諦境發一弘誓煩惱無數誓願斷三依道諦境發一弘誓法門無量誓願學四依滅諦境發一弘誓佛道無上誓願成現前諸人於一念凡心全用佛境佛智起此四弘自利利他功不可量憑此勝緣求生上品淨土宜各志誠隨聲發願弟子今於諸佛菩薩像前真正發菩提心眾生無邊誓願度煩惱無數誓願斷法門無量誓願學佛道無上誓願成上來施戒功德如虛空等法界普為一切眾生莊嚴實際超脫輪迴永證無生常住快樂然後以此勝因奉福護法諸天三界賞罰威德靈聰現前眾信住居香火本命星辰上代家先生身父母冤家債主欠命負財法界有情俱霑利益所冀地天交泰清濁殊分四海晏安萬民樂業風祥雨順穀果豐成次乞現前男女戒善所資常臻吉慶災衰蕩散福智雲臨覺世虛幻多修白業仰惟三寶洞明諸天昭鑒為上因緣和南聖眾明州延慶院念佛淨社當社普結僧俗男女一萬人畢世稱念阿彌陀佛發菩提心求生淨土每年二月十五日於院啟建道場供養三寶齋設僧田功德祝延帝壽福利軍民其建會之法勸請會首二百一十人各募四十八人逐人請念佛懺願曆子一道每日稱念佛名一千聲懺障道重罪發菩提願為度眾生取於淨土請畫佛數於曆子上至建會日預齎曆子并備淨財四十八文到院攢錄上疏至日表宣或入社弟子傾逝者請勸首繼將姓名并其人曆子到院相報即當告示在社九百九十九人各念佛一千聲為彼懺罪資其願行令生淨土又至建會日令社眾念佛薦其往生仍請勸首速募人填補所冀常結萬人同修淨業者原夫一念本融諸法無礙遇熏既異感報成差是以順性而修則顯諸佛淨土隨情而作則循五趣苦輪所以處娑婆者升出尤難墮落者眾故經云得人身者如爪上土失人身者如大地土直待三乘行備方免四趣受生蓋境界麁強煩惱熾盛自力求脫實難其人若夫生安養者國土莊嚴身心清淨直至成佛不墮三塗經云尚無惡道之名何況有實又云眾生生者皆是阿鞞跋致若欲生彼但當稱彼佛號修彼佛慈必為彼佛本願攝取捨此報身定生彼國具如經說實匪臆談今結萬人以為一社心心繫念日日要期每歲仲春同集一處同修供養同聽法音會彼萬心以為一志俾成定業誓取往生況報得命光其猶風燭一息不至三塗現前何得自寬不思來報當依佛語無順人情頓息攀緣唯勤念佛謹疏淨土法門決然可信如來蓋甞特言之屢言之委曲言之而世之人尚毀信相半大抵高明之士則曰口稱佛名便能成佛一何易哉是未甞稽其所以不知淨土業成但生彼國無惡境界有進無退直至成佛豈才生彼國便成佛也以少善根為無以加者則曰口稱佛名定可往生是亦未為至論所謂念者致精誠焉勿志之謂也豈口舌云乎哉予雖未甞不輟香火揚聲叩拜然動容周旋念念不絕雖衽席之上踰溷之間亦必避西自謂世人莫如我修淨業也四明法智大老起天台大教於既墜之後使人見性成佛猶且以此化人是知此深法門為不可廢明矣祥符中甞結念佛勝會延慶淨人如慶得亢疏於人間宛如新製欲踵武前修請予敘其事予歡喜踊躍雖欲辭而不可得敢望四眾同願同求高明者俯而就談何容易者則致誠意焉庶幾無高無下無智無愚皆得超往若曰何必生彼然後成佛則在家者亦不必出家而星居甲乙者亦不必尋師訪道矣未透關者幸留意焉紹興壬午中夏青山樓弆云吾祖智者垂言立行談出情表非暗證及尋名者之所追及也吾忝嗣洪業綿歷多稔未甞少須有行說之懈汝登吾之門亦有日矣諮決微旨厥功已積今台之章安慧因古寺欽汝懿美乃新搆于講院令汝傳持吾今授汝香爐如意用為傳法之具欲汝三學芳香先藹乎自己四悉巧意次適乎物宜汝其慎諸勿妄揮秉忽名利之如芥視強軟之若寇能如是者少合吾之意爾亦不辜吾祖之言行亦免致有情之生惱擇交論師勿欺吾囑天聖二年正月二日四明座主辭天台命宗以偏圓一揆示乎教以境智不二明乎觀非教無以生解非觀無以成行解行具備然後可登乎聖賢之域也吾久事斯道靡有懈懷故四海學人往往遐至文璨論師始則升于興國祥法師之堂討論大義克著功業而祥師放心至理情忘彼我復旌汝好學命入吾之室矣於是孜孜教觀無晝無夕綿歷乎多祀又能景行純素與言相應今祥師嚴整塔寺續三寶之遺風慮妨示徒故付講於汝吾嘉祥師有出俗之見復觀汝是傳法之器故授汝手爐洎欝多羅僧欲汝一秉一披使德香芬馥寂忍成就如是則利養毛繩名聞毒箭何傷於己也前所謂登聖賢之域者汝其有分耳文璨論師當體吾意旹大宋天聖四年十月六日延慶座主授辭法師應於放生之處不近不遠敷座而坐若有徒眾亦於其傍列位坐之各以慈眼悲心視諸眾生念其沈淪深起哀慜復念三寶有大威力能救拔之作是觀已法師當執水盂默念想云一心奉請大穢跡金剛聖者潛降道場加持此水有大功勳洒沾異類令其身心清淨堪聞妙法即默誦穢跡真言一七遍再三洒之然後執手爐白云仰白十方三寶釋迦本師彌陀慈父寶勝如來觀世音菩薩等惟願慈悲證知護念今有水族為他網捕將入死門比丘某甲修菩薩行發慈慜心行放生業作長壽因贖其身命却收逍遙仍順大乘方等經典授與三歸及稱十號十二因緣皆當為說但以此類眾生本為愚癡及諸惡業今受異報六識昏迷不能了知方等深法仰乞三寶靈通威德冥加令此眾生心開意解於深妙法速得相應轉報受生早得解脫慈慜故汝等眾生從無始來不聞三寶不解歸依所以輪迴三有今墮畜生酬償夙債我今為汝哀告三寶求乞護念令汝等輩心開意解能知妙義我當授汝一體三寶甚深妙法所謂三寶者佛名曰覺法名不覺僧名和合此三即一此一即三不縱不橫不並不別不可思議名祕密藏世出世間最尊最貴名之曰寶今以佛法僧為寶也一切萬法莫不歸趣故名三歸理雖曠遠即汝心性不遠而復汝等應當深信此理而歸向之大眾同心授與眾生三歸依法現前異類一切眾生依大乘經甚深妙義歸依佛歸依法歸依僧歸依佛竟歸依法竟歸依僧竟從今已往稱佛為師更不歸依邪魔外道惟願三寶哀憐攝受佛子我今更為汝稱寶勝如來十號功德為汝虔請慈尊方便救護彼佛本願若有眾生於十方界聞我名者即得上生三十三天流水長者為十千魚稱茲十號彼諸魚類即得生天長者成佛號釋迦文彼十千天子威德熾王而為上首夙緣所追而於光明會上聞信相開士及其二子受菩提記時諸天子重聞十號頓悟本心深證無生便得受茲十號記別願汝今日聞我稱揚寶勝十號如彼天子所證等無有異南無過去寶勝如來應供正遍知明行足善逝世間解無上士調御丈夫天人師佛世尊寶勝如來常住不滅願乘本願證我稱名令此眾生速得道記諸佛子我今更為汝說十二因緣甚深妙法願承三寶力令汝一一了知此十二法體是三德大般涅槃而汝迷故翻為三道三世因果輪轉不息我今為汝先唱十二因緣生相次唱十二因緣滅相願汝達此生滅之法當處即是不生不滅當處究竟當處清淨當處自在一究竟一切究竟一清淨一切清淨一自在一切自在同於諸佛證大涅槃所謂無明緣行行緣識識緣名色名色緣六入六入緣觸觸緣受受緣愛愛緣取取緣有有緣生生緣老死憂悲苦惱所謂無明滅則行滅行滅則識滅識滅則名色滅名色滅則六入滅六入滅則觸滅觸滅則受滅受滅則愛滅愛滅則取滅取滅則有滅有滅則生滅生滅則老死憂悲苦惱滅汝等水族異類眾生我今依大乘經甚深妙義授汝三歸十號十二因緣已畢又復念汝無始業障深重墮在畜生今則為汝對三寶前發露眾愆求哀懺悔願汝罪業一念消除便得生天近佛受記現前水族飛禽異類等志心懺悔自從無始不悟本心輪迴生死於諸有中內無慧眼外近惡人開放逸門造生死業殺盜邪婬妄言綺語兩舌惡罵貪瞋邪見自作教他讚嘆隨喜四十種惡念念相應未曾暫捨乃至出佛身血破和合僧殺阿羅漢殺害父母及以二師謗方等經偷僧祇物自破淨戒污他梵行斗秤欺誑以偽為真飲酒昏迷犯諸過失傷害眾生充己飲食作無量罪結無量冤致令此身輪迴三有今墮畜生酬償宿債從苦入苦無解脫期今遇比丘說大乘法無邊重罪如佛世尊所見所知今皆懺悔願罪消除願罪消滅惟願放生已後汝等不逢網捕盡其天年命終之後承寶勝佛本願力故生忉利天受天快樂諸佛出世說方等經於彼法會再聞此法心悟無生面承佛記如威德熾王等無有異亦冀放生弟子從今日去菩提行願念念增明救苦眾生常如己想以是因緣得生安養見彌陀佛及諸聖眾早證無生分身塵剎廣度有情同成正覺予到任依普賢觀經不令人捕池沼江湖內魚景德四年孟冬奉詔還闕十月十日夜忽夢江湖中魚約計數萬悉號泣云長者去矣吾眾烹矣哭聲沸天所不忍聞然而是耶非耶真耶妄耶復焉知後來宰邑者非長者乎所嗟者人何故而為魚魚何故通人而知人之去留一何靈也君子鑒之何忍烹之乎予悶其有情故特記之云四明沙門偶覩茲事能知厥由非釋典了義莫可原之蓋魚性佛性宰邑之性本不二焉在事強分二無二也佛既先覺立法教人觀乎物性起同體悲安其危示其樂俾其復本與佛齊致故流水救魚已得成佛魚亦當成不二之驗矣今所夢者豈孤然哉乃由佛廣放生之教魚蘊得脫之緣人有增善之分共而成之其理必也夫如是聞見之人得不力行其教諦觀乎性使齊於流水者也時天聖元年四月十一日跋粵若庖犧氏之王天下也始作罔罟以佃以漁取之有時用之有節蓋所以順殺伐而育人民也是故四靈為畜禽魚亡獝淰之悲萬物由庚草樹遂抽零之性及乎大道既隱淳風不還人欲無厭天物斯暴蚳蝝盡取潛蟄咸傷聖人所嗟君子用憫歷代而下申禁非一所貴乎卒天下以仁而登夫壽域者也聖宋奄有萬國真宗嗣致太平既縱雉以升中復育縠而報本然猶儲精垂思修墜起廢天禧紀元之初詔淮南江浙荊湖之地有放生池者俾繕完而增新之惟四明之奧區乃揚州之舊域水居者眾鱗族甚繁蚩蚩之氓惟利是視蠢蠢之類曾不聊生濫彼洿池陳諸數罟鯤鮞亦及鰌鱓難逃幸增無藝之貪孰救可欺之失有法智大師者道風孤峻行業純慤傳天台止觀之宗修普賢懺滌之法申旦不寐三歲是期每念是身可惡如賊志當捨離樂在寂滅固以比行廁之極厭垂將効焚軀之真供而大善知識懇勸住世官曹府檄督責保全實徇眾之攸依思利他之為廣矧遘聖神之運宜恢方便之慈式警群迷聿形悲濟顧此淨剎旁有積流窅若神淵達于巨浸極願力以爰度獲俞命之亟下公私率協終始罔愆矗然巨防環茲注注繇是普化廛里之俗博市鱗介之品脫豫且之網朝有千計返西江之使春盈萬數又每歲以佛生之旦眾大和會浮泛綵鷁演暢竺墳寤流水之勝緣識銜珠之善報莫不競持詭類咸造碕潯縱之於波快哉共歎頳尾者戲荷而逝呴沫者依莆而游固以樂甚濠梁望逾斗水敝笱以之咸屏枯肆謂之一空至有斷罟折竿悔過而易業者矣嗚呼淳古之俗前志有云雜人獸之居靡相為害食草木之實各遂所養聖哲繼作播種是教以前民用篾聞餒者是故二儀訢合百嘉茂暢龜龍在宮沼胎卵不殪殈雖火化䆮變而血祀有經故曰獺祭魚然後虞人入澤梁又曰釣而不網田則不漁皆所以昭上之德而塞下之違也自古致治之君皆以好生為本每嚴戒令務抑末游其如利人之所誘蕩而忘返害既為甚法不勝姦繼以天災遂廢嗇事家乏兼晨之爨野無遺秉之利乃至旱乾水溢山童澤涸昆蟲為孽道殪相望強暴之徒雚蒲是聚椎牛屠狗鬻鹽盜醞豈唯棄失本業率多抵冐刑戮得非歛飫腥味天殘物性犯道家之明忌事必好還背春秋之美談政之所敗者乎不有慈悲之士孰臻覺寤之本且曰凡有血氣同一觸體盡諸沙界共一真性庸詎恣口腹之慾結輪迴之業其理不昧緣心可觀則金光明經論之詳矣況復吳越之區膏膄兼倍漠漠粳稻油油麻苧陸則有苞筍薑彙水則有海苔菰苜固足以旅踐嘉珍豐溢兼豆亦何必剖豢豹之胎嚼魚子之鬧滋味煎其府藏香芳腐其骨髓食氣既勝腊毒增厚而殃病短折者亦未必不由茲也夫先聖立法本以馭眾大小貴賤不相踰越惟辟玉食順時以視膳惟郊特牲因禮以貴臭豈料後世有冐於寵利罔知紀極管氏設鏤簋秊氏旅泰山乃至養食客之三千探牛心之一割騁嗜奔慾窮奢極侈豪傑胥傚風俗益訛固雖罄川陸之毛殫漁獵之力驅以就役莫充其求是知其源至深其來有漸機權不足以為禦鈇鉞不足以用威故曰善人為邦百年然後可以勝殘去殺洪惟我朝在宥而治以聖繼聖垂六十年率上仁而綏群品用柔道而懷獷俗尊老氏之三寶為大雄之外護大師所以顧逢盛旦集此妙果介其祕祉仰佑慈宸表洪施之無疆實含靈之允賴謂是於益宜有鋪昭予病夫也曩在禁林尋墮職業旋承官乏待罪中司自時辱書猥託敘事而不知中乾已甚軋思無堪避讓有初阻修罔愬今遂偃藩之適方存喉息之微而又廣印大師疊寓訊函督茲銘述強攀逸駕僅成累句繹顏公之妙作嗤鄙自彰諷周沼之靈篇揄揚曷既辭不迨意取媿群英其銘曰天地之大仁聖是則巍巍居尊生生為德順考古道祇受民時兆人允殖萬物由儀易有中孚書稱咸若恩信所加飛潛自樂末俗浸巧暴殄滋多麟鳳去棷鯨鯢駭波惟天聰明聿求元聖邦家大同幅員底靖皇哉有宋疊雉重明澤均敦葦惠及跂行乃眷南服鮮食為盛繕治舊防昭蘇物命爰有開士化茲一方就其寶剎疎厥金塘壁立大堤練澄百丈灔灔風光昭昭景象日募檀施歲舉懺儀魚鳥聱取刷蕩瀾漪憯怛忠利國教胥洎󱅳惕隱惻人端斯至自古及今惟善可欽慚非吉頌聊代虞箴天聖三年歲次乙丑七月十五日霅溪僧書朝奉大夫尚書刑部郎中充集賢修撰知明州軍州兼市舶管內勸農事柱國賜紫金魚袋曾會立觀經融心解修懺要旨釋輔行傳弘決題下注文止觀義例境智互照天台教與起信論融會章釋請觀音疏中消伏三用對闡義鈔辨三用一十九問一旦學者稽首而言曰十六觀法解脫之要津也聞之有歲究之粗勤觀道未明造修安寄敢請開決庶為準繩予曰疏釋顯然夫何惑矣儻有所壅試為通之方隨問而伸徵文以證往復既數旨趣稍彰恐來者未聞故錄之以示庶因此解融諸滯心者也時皇宋大中祥符七年歲在甲寅重陽日自敘學者問曰觀無量壽佛經十六觀法於今家託事等三種觀門為屬何耶答曰既非借於事義立觀立境不名託事又非撮乎法相入心成觀何關附法韋提特請正受之門善逝直談修證之法雖託彼依彼正皆了唯色唯心以法界身入心想故約行明矣又問曰雖是約行而初觀落日中想佛身後論三輩為只想依正事境而成觀行為即照三諦理耶人共疑之願為明判答曰佛意雖顯經語難知須假四依示其修法何者一經旨趣搜在首題故疏云觀雖十六言佛便周既以一心三觀釋觀一體三身解佛諸法實相為經正體修心妙觀顯四淨土為宗能除五逆即生九品為用方等大乘圓頓為教相五重既爾豈可以唯想事境消經文耶荊溪云首題既爾題下別釋理非容易又不二門云覽別為總符文可知是則題與經文總別相顯不可輒異故知十六皆圓三觀也又問曰韋提希被惡子幽禁遂哀請世尊示無憂惱處至光照諸土攝在金臺而云不樂餘方志求極樂況疏文總敘樂邦苦域金寶泥沙據此等文唯在同居明矣何故專據三觀四土之說耶答曰教之欲興何莫由於近事而漸耶韋提雖欲捨茲穢土求生淨邦而佛示觀法捨穢必盡顯淨無遺如月蓋為免舍離果報之病故請觀音及乎宣呪乃能消伏三毒之根具足五眼之果諸教興由其例多爾故修一心三觀求生淨土者即以三惑為穢土之因以三諦為淨土之果故別惑盡則寂光淨究竟三諦也此惑未盡則實報淨分證三諦也通惑盡則方便淨相似三諦也此惑存則同居淨觀行三諦也非此諦觀安令四土皆淨尚非實報之穢豈止同居之淨荊溪云見思未破故安樂行是同居淨土行之氣分也故疏云此經以修心妙觀為宗實相為體若不爾者宗非顯體之宗體非宗家之體此如儒家訓子衣食之方即令讀書干祿則富貴俱至豈令耕稼商賈耶得此譬意今經可解又問曰若能圓修三觀深趣妙理何不只在娑婆直出生死豈須捨此求彼又自修三觀何名淨土之行答曰此經雖觀深理以緣極樂依正為境修乎三觀則異於直觀三道等觀是故得名淨土之行若不爾者四種三昧如何分別又為此土濁重十信方出苦輪彼土境勝九品悉皆不退故令託彼勝境修觀縱理未顯見愛俱存捨報必生無退轉處如此爭不捨此求彼故起信論云初學大乘其心怯弱以住娑婆不常值佛懼謂信心有退失者當知如來有勝方便專念西方極樂世界阿彌陀佛求生彼土若觀彼佛真如法身畢定得生住正定故既懼此土闕緣信退求生彼土而令觀於彼佛真如法身自非一心三觀將何觀之今家以三觀釋經與馬鳴之意更無少異故十疑論明往生正行令想彌陀法身報身光明相好及七寶莊嚴妙樂等而云備如十六觀經常行念佛三昧故知往生之行正在三觀想彼三身今緣彼佛修三觀者淨土之行深觀妙理捨此求彼初心不退其義皆成也又問曰十六觀中既無推理之語疏文隨釋不示三觀之言是則三觀釋名四土顯體乃是開乎圓解而已至于歷境修觀且只想於事境託乎繫念生彼樂邦既獲阿鞞何患不至寂光實報一家製立豈出乎解行二門答曰理解釋題事行消觀未之可也何則題標觀佛經說兼餘主伴正依具有十六恐謂異轍故先示云舉正報以收依果言化主則包徒眾經既從要而明疏乃就總而說講者必須以總貫別修者仍須以理融事方得名實相稱宗體無違儻解行有差總別相反則題非此經之名觀非此名所召世之述作若也背題則不應式況聖教乎若謂無文則成誣罔也故經云諸佛法界身入眾生心想中是故心想佛時是心即是三十二相是心作佛是心是佛疏作感應道交釋解入相應釋若無初釋則觀非觀佛若無次釋則生佛體殊二釋相成是今觀法疏云佛法界體無所不遍念佛三昧解入相應故云入心想中自非一心三止三昧安與法界而論應入是心作佛者明即心變全性成修是心是佛者心外無佛佛外無心此令行者隨觀一境皆知心變全體是心既全是心心豈見心如指不自觸刀不自傷故般舟云我所念者即見心作佛心自見心乃至云心者不知心心者不見心心有想則癡無想則泥洹止觀約此而立中觀中觀若立任運即三也般舟此文與今經廣略少殊其旨不別如來本恐著相觀佛不成妙宗故於真像之前示乎觀體令依此法而觀佛身儻不依此法豈獨不成妙觀抑亦不發勝相智者得經妙旨乃於首題預明觀體令將此觀入十六門則相相圓融心心寂滅故第九佛想疏目為真法身觀真縱對像法如何消與法華微妙淨法身具相三十二云何異耶須知小乘法身義同生身大乘生身義同法身故釋迦牟尼名毘盧遮那八萬相海寧非法身況非目擊但是觀成經文自云佛法界身入心想中又云是心是佛豈可局在應身之身有想之想耶故韋提聞已頓入分真侍女聽之便階相似非圓觀境安得當機證入如此以結益驗觀法可知又問曰上據是心是佛此乃約佛論中云何諸門界論三觀願聞委說以息群疑答曰若於初心即修中觀必能雙照任運成三一觀既然諸門皆爾蓋圓人本信諸法圓融今託勝緣想乎諸相即知諸相四性不生法體本空心境叵得雖知叵得不礙緣生全性起修念之即見起是性起空是性空性非二邊能所亦絕唯心唯色待對斯忘故止觀判般舟之文心佛叵得為空夢事宛然為假心不見心為中說則三相歷然修則一念備矣經示諸相而令諦觀圓人修之非此不諦故知十六莫不皆三而此三觀雖居一念今觀依正各有功能何者心境叵得故染可觀淨不礙緣生故想成相起唯色唯心故當處顯現人疑三觀妨想依正今謂三觀能顯依正三觀稍稍進依正轉轉明於一心中互資互發又復應知一心三觀修有多門若直於三道顯理此如一行若託觀佛顯理此如般舟等若兼持呪顯理如方等等若兼誦經顯理如法華等若於數息顯理如請觀音若於善惡無記顯理如歷事覺意今之三觀非直於三道顯理乃緣淨土依正而修雖緣於事非散善惡及以無記故知雖同全理起事須分違順違理之事照令泯絕順理之事觀令成就今之依正是佛妙用與圓觀相應此觀未成則隨假想而進故觀落日堅氷也此觀若著則以實法為緣故觀地樹佛身等也故知用一心三觀則依正易明非一心三觀依正難顯又問法界入心是心是佛為妙觀體識者不疑其如經文居像觀首此下諸觀既有體式可即具三此前諸門佛既未示以何為憑各修三觀答曰佛鑒常機示法前却其意難測得經深趣莫若四依既以三觀三身釋乎總目而云十六言佛便周豈可行人不遵此說若其未解當詢達人慎勿抑經就情以愚難智況一家制立其例蓋多如般舟三觀之文普賢六根之懺並是定中見聖始示其門而智者教人皆須預習方入道場何不疑之而獨責此況一家正受味禪之外六妙已上無不具於無漏之想豈方等頓教念佛三昧純觀事耶願勿謗經掇無間業又問曰據義徵文分明若是其如修者何以措心既歷正歷依若大若小境相委曲一一須觀儻照真如必須絕念空有俱泯境觀雙消且觀相則違真照理則乖事既難並慮必也無歸願示用心永為修法答曰雖分事理同在一念既匪兩端何須並慮故知身土不離真如能於初心不二而照唯圓頓教前三不能故華嚴云娑竭龍王注車軸雨唯海能受非餘地堪般舟三昧觀四八相一一識知復於此時而修三觀荊溪師立身相為境空等為觀今問為待身相觀成方修三觀為復境觀俱時而修若待觀成者儻九十日相境未現則三觀靡施安成圓行若入道場即修三觀驗知觀相不礙照真況復一家立茲圓行不獨三觀須論十乘身要行旋口仍稱誦三業俱運九旬不休三昧可成諸佛同現故不可以局情自礙必須以融懷造修然非我圓宗他莫能會只如三觀體雖無二義且相違空則一相不存假則諸法皆立中則性離二邊別人初心雖信中道不能即觀要須析體空觀成後必歷多劫遍學諸門二觀均平方修中觀圓人發軫即於一心頓觀三諦故仁王般若云有無本自二譬如牛二角照解見無二二諦常不即又云於諦常自二於解常自一自非先了性具諸法融妙而觀孰能始心超彼積行今之依正體本難思妙觀觀之自然符契那將染礙事想斷滅之真為疑難耶應知禪那翻為靜慮即寂照之異名也既寂中有照圓人修之豈照頑境而不照當處融妙耶又此觀法既類般舟須論三力謂佛威力三昧力行者本功德力不可以己之情想議乎難思聖法也又問曰觀法若然誰堪修證如其不修何由生彼是則往生路絕徒仰當機於今何益答曰人之根性皆由宿熏成熟不時對至能發己尚難測他安可評須信能修不專佛世仍知昧旨豈獨今人韋提請宣本為來世佛知有益故使流通爾自放逸不修勿罔能修之者然今論妙觀是經本宗須就上根克論正行故如上說也若論此經力用則何機不攝何行不收儻有一機未能圓照且隨事相歷境而觀以此繫心豈不生彼故小乘行法五八律儀孝養所親世間慈善臨終迴向皆得往生以至破戒毀經十惡五逆臨終十念亦得往生故知但於此經盡力修行一念隨喜皆趣念佛之海盡歸靈覺之源如此攝物不遺除惡至極者皆由經詮圓觀理極淵源故使力用難思與拔無際安以滯想局此深經當遵智者之言以會如來之意而今而後念茲在茲於一念心顯四淨土於是學者積疑既盡得之於心惟願奉行兼示來者焉夫諸大乘經所詮行法約身儀判不出四種攝一切行罄無不盡一曰常坐即一行三昧二曰常行即般舟三昧並九十日為一期三曰半行半坐即方等三昧七日為一期又法華三昧三七日為一期四曰非行非坐即請觀音三昧四十九日為一期又大悲三昧三七日為一期但諸經中有不專行坐及相半者一切行法並屬此三昧所攝然限定日數者蓋令行者剋時破障域意修真決取功成理顯也若欲長修如法華安樂行畢世行之或宜時促如觀無量壽經一日至七日或如普門品一時禮拜等然但在用心不必定日也今所修法華三昧者若能精至進功豈不破障顯理然須預識標心之處進行之門所謂圓常正信也云何生信信一切法唯心本具全心發生生無別理並由本具具無別具皆是緣生故世間相常緣起理一事理不二色心互融故法法遍周念念具足十方三世不離剎那諸佛眾生皆名法界當處皆空全體即假二邊叵得中道不存三諦圓融一心具足不一不異非縱非橫不可言言寧容識識斯是不思議境入道要門依此博運慈悲無緣無念託此巧安定慧無作無為仗茲遍破執情何情不破據此反尋塞著無著不通道品因其中適助治附此合行圓位可登寂忍不動不滯相似速入分真故天台智者先令行人親近良師學懺悔處即不思議理觀所詣之處也次示懺悔之法乃有三種一作法懺謂身口所作一依法度二取相懺謂定心運想相起為期三無生懺謂了我心自空罪福無主觀業實相見罪本源法界圓融真如清淨法雖三種行在一時寧可闕於前前不得虧於後後無生最要取相尚寬蓋妙觀之宗是大乘之主滅罪如翻大地草木皆枯顯德如照澄江森羅盡現以此理觀導於事儀則一禮一旋罪消塵劫一燈一水福等虛空故口說六根懺時心存三種懺法如是標心方堪進行法華三昧儀云行者初入道場當具足十法一者嚴淨道場二者清淨身器三者三業供養四者奉請三寶五者讚歎三寶六者禮佛七者懺悔八者行道旋繞九者誦法華經十者思惟一實境界明此十法之中有但說施為方法有教運心作念有教誦文章口自宣說備詳彼文此不具載今但略述用心旨趣而已第一嚴淨道場法第二淨身方法此並可見第三修三業供養法行者三業供養之際須起難思之想離於謂實之心若香若華體是法界能供所供性本真空其量遍周出生無盡其性常住亘徹無遺豈唯遍至此界他方抑亦普入未來過去普獻三寶等熏眾生雖曰施財以財通法是真法供能資法身五果皆常四德咸顯故默想香華偈第四請三寶法第五讚歎三寶法第六禮三寶法且初禮佛時深知佛體不離我心同一覺源圓照諸法諸佛悟起同體悲眾生迷強受諸幻悲苦相對感應斯成一身遍至諸佛之前一拜普消無邊之罪故默想禮佛偈次禮法時深知諸佛所證果德眾生所迷理心一切行門無邊教道離染清淨能軌聖凡稱此法門三業致禮故默想禮法偈次禮僧時即三乘聖賢也雖是因位已到真源同佛無緣之慈同佛不謀而應我今三業致感聖眾四誓所熏滅我罪根生我樂果故默想禮僧偈次運普懺之心用成曠濟之道若不然者豈但不成大道抑亦難滅眾愆何者我從無始已來造罪之際自身為業本眾生為惡緣生生於彼愛憎處處於他婬殺況一切男子是我父一切女人是我母無不業累相關悉為煩惱所覆今運同體慈悲如理懺悔盡妄染際徹真性源仰答四恩旁資三有有情之類稱性遍該故默想第七懺悔六根及四悔法夫六根之罪願悉消除四悔之心願皆成就初修懺悔者所謂發露眾罪也何故爾耶如草木之根露之則枯覆之則茂故善根宜覆則眾善皆生罪根宜露則眾罪皆滅今對三寶真實知見照我善惡之際窮我本末之邊故原始要終從微至著悉皆發露更不覆藏所謂逆順十心通於迷悟兩派故迷真造惡則有十心逆涅槃流順生死海始從無始無明起愛起見終至作一闡提撥因撥果所以沈淪生死無解脫期今遇三寶勝緣能生一念正信先人後己改往修來故起十心逆生死流順涅槃道始則深信因果不亡終則圓悟心性本寂一一翻破上之十心不明前之十心則不識造罪之相若非後之十心則不知修懺之法故欲行五悔先運十心故默想想已當說六根罪過然此六根懺文非人師所撰乃聖語親宣是釋迦本師說普賢大士為三昧行者示除障法門蓋由洞見眾生起過之由造罪之相又知諸法本來寂滅全體靈明無相無為無染無礙互攝互具互發互生皆真皆如非破非立迷情昏動觸事狂愚以菩提涅槃為煩惱生死是以大士示懺悔法開解脫門令了無明即明知縛無縛就茲妙理懺此深愆故懺眼根罪時即見諸佛常色次懺耳根罪時即聞諸佛妙音乃至懺悔意根即悟剎那住處三身一體四德宛然以要言之一切罪相無非實相十惡五逆四重八邪皆理毒之法門悉性染之本用以此為能懺即此為所觀惑智本如理事一際能障所障皆泯能懺所懺俱忘終日加功終日無作是名無罪相懺悔亦名大莊嚴懺悔亦名最上第一懺悔以此無生理觀為懺悔主方用有作事儀為懺悔緣其事儀者即五體投地如泰山頹剋責己心語淚俱下挫情折意首罪求哀如此事行既勤理觀彌進如洗滌之法雖淨在清水若不加之灰皁垢膩難除故正助合行如目足相假豈獨滅罪即能證真故六根懺悔若成六根清淨可獲若不以圓觀為主則不名大乘懺法縱能滅罪止免三塗縱能生善不出三界先知此意然誦其文俾在兼行取成大益也次之四悔所謂勸請隨喜迴向發願也所以悉稱悔者蓋皆能滅罪故也勸請則滅波旬請佛入滅之罪隨喜則滅嫉他修善之愆迴向則滅倒求三界之心發願則滅修行退志之過初修勸請者先知現今剎那十方世界有不可說佛剎微塵數佛方坐道樹未轉法輪我今稱理運想於一一佛前請說妙法即此剎那十方復有如上塵數諸佛唱入涅槃我皆於前請久住世能此運念不止滅乎魔愆復能成於法施其功甚大切在用心先運此心方陳其語次修隨喜者則隨他修善喜他得成謂六道凡夫二乘賢聖一切菩薩三世如來有為無漏善根上求下化功德皆歡喜讚歎隨順修行夫善是樂因今隨喜助成則與一切眾生安樂之果當以此意念念行之次修迴向者所謂迴事向理迴自向他迴因向果初迴事向理者元由理具方有事用一切修證不出理性眾生強執計是有為今迴此心向於實際迴自向他者昔迷理遍凡所修善莊嚴自身及己眷屬今順本性迴向眾生迴因向果者一毫善種三業熏修不趣二乘寧滯三有修既順性則成緣了二因因必顯真同歸究竟三德是名迴因向果此三種迴向一切菩薩共修是故行人依此迴向次修發願者要誓志行也一切菩薩通有四誓謂未度苦者令度未解集者令解未安道者令安未證滅者令證此則通標其志已具前門今則別要其心專期淨土蓋此堪忍之界不常值佛多諸惡緣深位尚乃有退若彼安養之土常得見佛唯有勝緣初心即得不退又彼佛願力普攝有情若能願求定得生彼況過現積集善惡業緣每至終身咸來責報臨終惡念增盛則眾惡成功牽生惡道臨終善念增盛則眾善皆成牽生善道今既求生安養必須淨業莊嚴若無願力強牽焉克臨終正念故誠心發願決志要期既欲往生宜在專切第八行道法第九誦經法然欲略知觀法之要者但想繞佛之身誦經之聲皆是法界各遍虛空一切眾生聞此句偈十方三寶受我繞旋而無能旋所旋永絕能誦所誦旋則步步無跡誦乃聲聲絕聞故曰舉足下足無非道場又云其說法者無說無示如此旋誦功莫與京第十坐禪實相正觀法上諸觀想雖皆稱理而帶事修蓋欲行人涉事之時體事即理心無倚著功不唐捐故如前施設也今之禪法乃是正修純用理觀今先明坐相方示觀門且坐相者當於別室身就繩床結跏趺坐以左脚置右脚上名為半跏更以右脚置左脚上牽來就身令齊兩髀名為全跏此坐為最易發禪那若不能全踟半跏亦得次整衣服不得太寬寬則袒露不得過急急則氣壅次當正身令不萎不倚項背相對其頭不低不昂令平正自然勿以力制合眼令斷外光合口令斷外風次令氣息調勻心離昏散故止觀云調身則不緩不急調息則不澁不滑調心則不浮不沈三事若調禪定可發也次示觀門者所謂捨外就內簡色取心不假別求他法為境唯觀當念現今剎那最促最微且近且要何必棄茲妄念別想真如當觀一念識心德量無邊體性常住十方諸佛一切眾生過現未來虛空剎土遍攝無外咸趣其中如帝網之一珠似大海之一浪浪無別體全水所成水既無邊浪亦無際一珠雖小影遍眾珠眾珠之影皆入一珠眾珠非多一珠非少現前一念亦復如是性徹三世體遍十方該攝不遺出生無盡九界實造佛地權施不離即今剎那能窮過未作用然須知性具一切是故能攝能生勿謂本覺孤然隨妄緣而方有不明性具者法成有作觀匪無緣今觀諸法即一心一心即諸法非一心生諸法非一心含諸法非前非後無所無能雖論諸法性相本空雖即一心聖凡宛爾即破即立不有不無境觀雙忘待對斯絕非言能議非心可思故強示云不可思議微妙觀也此觀非滅罪之邊際能顯理之淵源是首楞嚴禪是法華三昧亦稱王三昧統攝一切三昧故亦號總持之主出生一切總持故功德甚深稱歎莫及上來所述事儀理觀多有漏略備急披詳不煩援引若欲廣知應尋摩訶止觀當知止觀一部即法華三昧之筌蹄一乘十觀即法華三昧之正體圓頓大乘究竟於此此之注文人多異說今因講次故亦錄之聊示諸生用祛多惑初十句明輔行傳弘四字次十句明決之一字後四句總結示初中前八句明立四字之意後二句結用眾教之功初立輔行之意云濟行之教有宗信教堪輔行釋曰荊溪為津濟止觀之行故記錄經論等教而其教本自有宗當分則成於己教證修跨節則皆成法華因果教既元為宗設信知諸教堪以輔成止觀行也次立傳弘之意云顯教之行符理驗行可傳弘釋曰智者為光顯如來之教故說止觀之行而此行深符妙理既是契理之行驗知一以傳弘利物也次徵釋傳弘云行何所弘非眾教不立釋曰上句徵止觀之行為是何法所弘耶下句釋非以眾教開演不能令止觀妙行安立世間也次徵釋輔行云教何所輔非妙行莫詮釋曰上句徵經論等教以何法為所輔耶下句釋若非一乘妙行莫為諸教所詮也是則所輔所弘即是止觀能輔能弘不出眾教其猶賢臣既以六經輔成帝道復以六經弘宣帝德雖彰二用皆憑六經荊溪亦爾弘輔止觀皆憑眾教也故下二句結用眾教之功云乃澌以三聞全教行一轍釋曰澌盡也以用也三聞語出付法藏彼云三聞說法悉能受持故乃是載三聞於諸教章句也蓋荊溪云數聞師談眾教頻覽佛示群詮故乃盡用此聞弘輔止觀欲使自他依教成行以行顯教教行相冥成一轍矣次十句釋決之一字上之用教弘輔雖亦荊溪之能而推功在教今之決字蓋是稟師心要用己智能開通止觀若文若行也故十句中咨稟口決唯在於師審理等九多從己解然是習教修觀所發並非胸臆之談具在下文讀者自見後總結示其意更明何須委釋問輔行二字既以教為能輔止觀為所輔傳弘二字何不以止觀為能傳弘教為所傳弘有何所妨不作此釋答其妨略四一者恐妨大體本為傳弘止觀製此記文豈可立題却自傳教二者恐妨題中文字若記主意以教為所弘者何不云輔行弘教決因何能弘存於二字而特不示所弘之體驗所傳所弘只是所輔之行也三者恐妨徵釋之文釋云非眾教不立既以眾教為能立須以止觀而為所立弘故得立也問詞雖即未分答語非不顯了義例求答意以設問斯之謂歟四恐妨結文結云攬斯眾旨輒為首題聊申所傳不遺先見信立題眾旨以止觀為所傳明矣焉敢改所傳為能傳能傳為所傳欲免斯愆故如上釋若謂未允更請消之云耳義例問云法華玄文境能照智雖引承證理亦難明答順方便教理不可會若從極說於理易融以心為境心亦能照能所俱心心體俱遍心心相照於理甚明故不可思議境初云不可思議境即是觀以是得為四句分別境照於境境照於智智照於境智照於智照者方照非說可窮照者應說非照可了說者方說非照可窮說者應照非說可了今輒評此文意者蓋由上以四句互照明不思議境智恐疑者云凡立不思議者則心行路絕言語道斷而反立於四句分別句句咸皆云照豈非句即是說照即是思何名不思議境智耶故復立八句以照對說定是遣非意云忘情照者方照離字說者方說如此照者應說如此說者應照是則忘情故照則圓融乃能自在而說離字故說即自在乃能圓融而照所以四句皆彰其得則終日說照言思道絕是為聖說聖默也儻滯情而照執語而說則若說若照非窮非了何者滯情故照照則成偏執語而說說必有礙何能如上四句互融耶故四偏愚句皆斥其失乃扶不思議之名也文中以句法交互乍似難見若以此意定之則說證之道自明不思議之名復顯尚恐總敘未曉更將此意逐句注之照者方照非說可窮照者應說非照可了說者方說非照可窮說者應照非說可了有客忽問余曰起信論於天台四教攝屬何耶余偶對曰起信論是唐朝藏法師製疏申通天台不見文句解釋此乃各是一家製作難可和會客乃動容問曰聞天台一宗最能融會如云以五時八教判釋東流一代時教罄無不盡此語何為余乃立理對曰只恐不許天台融會若信天台攝屬容有其理則起信攝屬何難亦乃自見諸家妍醜今試為先將教攝論次為以教會疏且夫此論宗百洛叉經而首題大乘則理合通於衍門三教故天台淨名玄義云佛性唯識等論通申大乘三教唯識尚具三教起信何不具三況與佛性大同小異今且於論初後撮略教文以對三教論以一心為宗乃云總攝世出世法此則正在圓門亦兼餘二真如門有離言依言空不空義則三教之理明焉生滅門明初發心住能少分見於法身八相成道豈非圓位耶次第翻九相豈非別位耶八地得無功用道豈非通教被接之位耶略引此文諸可悉例客曰藏師製疏分齊如何對曰賢首立義望於天台乃是別教一途之說未是通方別教何者別有教道證道彼則唯論教道別有四門被機彼乃只論雙亦別有自他橫竪彼乃獨論自行竪入別有多義彼所不云未是別教通方蓋是一途之說客乃難曰彼疏隨緣不變為宗天台亦以隨緣不變證於三因體遍乃是圓意何言別耶余曰藏師雖用圓名而成別義何者彼云真如隨緣作一切法而真如體性常不變却謬引釋論云無情唯有法性而無佛性此則名雖在圓而義成別客曰別明凝然為理今以隨緣真如而為別理此據何文余返曰別理隨緣其文稍顯凝然為理出自何文客曰此宗講者皆有此言而未見文疏所出余曰盛將隨緣以凝然二理簡於性相二宗此乃出自賢首天台未見此文據理隨緣未為圓極彼宗尚自判終教未及於圓豈天台之圓同彼之終須知若凝然若隨緣但據帶方便義邊皆屬別教客曰天台立別理隨緣文據如何對曰止觀立別教發心境云只觀根塵一念為迷解本記別如來藏為善不善因妙樂云別教從無住本立一切法乃云無明覆理能覆所覆俱名無住又云真如在迷生一切法又云無明為因能生九界必須法性為緣文證若此足可依憑客曰疏義在別此則已明論具三教更冀剖析余曰儻有微礙盡望陳述客曰真如門屬理具三教可然生滅門論於地住修證須依一轍別則始終俱別圓則初後俱圓如何三教位次並陳對曰此論宗經既多明理是故非一理既不一依位修證如何一途如華嚴經明圓初住乃云初發心時便成正覺等後明地位却云八地得無功用道又仁王一偈頌中三賢十聖住果報在圓十四般若為別五忍屬通此一兩經明位尚爾況此論宗百洛叉經豈可止有一翻地位文中缺於三藏位者既以大乘標題只可唯明衍教客曰且如賢首學通性相位繼四依因何釋義全下天台余曰菩薩弘教各逗機宜蓋是一類之機宜聞一途之說所以作此申通未必四依有不了也客曰既各擅一美各逗機宜何須彼此攝屬對曰既知二宗各逗機宜何須致問既令攝屬如上所陳若論被機不須和會客乃唯唯而退消伏神呪修行要道功用難思吾祖發揮今人受賜疏文既簡讀者多迷惟冠攝一經實消伏三用儻釋之不當修者何依今附本宗略評此義敢言益物聊軌自心時皇宋天禧元年丁巳歲十月既望敘疏云用即為三一事二行三理事者虎狼刀劍等也行者五住煩惱也理者法界無礙無染而染即理性之毒也釋曰用即為三標三用也一事等者列三用也中道總持被十種行者修之不同乃成三種消伏之用觀音分證之法遍於一切眾生之心隨乎功行親疎致使力用差別如起信論明佛菩薩用並就眾生事識業識辨之以良醫妙藥狂子服之乃彰功用也應知三種毒害捨旁從正受名不同如普門別行疏分別火難等相報火至初禪豈此下諸有全無業惑蓋苦報為正也業火至有頂豈三界無惑報以業為正也煩惱火通四教豈三乘人全無業報以煩惱為正也今事毒在欲界此約果報故受事名行毒從色界盡別教教道以不即理故別受行名理毒唯圓以談即故也蓋煩惱中分即不即異故名行名理不同若分別相從正受名與彼不異所消毒害既爾能消三用可知釋中事者牒事消伏用也虎狼刀劍等者所消伏毒害也蓋果報行人為免現在刀虎等難多用散心持名誦呪修因戒善者亦免未來果報刀等約此人明能消所消一往屬事行者者牒行消伏用也五住煩惱者所消伏毒害也雖不出能消之相應以所消顯之五住煩惱非三觀不消但此三觀攝兩二乘及三菩薩修因禪定者亦伏八地之愛此等行人雖能伏斷煩惱而皆不即法性如別教道縱知能造之心體是佛性而謂無明自住以不聞本性具惡法門故非即理之惑別人尚爾前教可知故此等人所消毒害既當自住能消之觀全是別修是則四諦俱非無作故能消所消皆名為行也理者者牒理消伏用也法界無礙無染而染即理性之毒也者所消伏也雖不出能消之相應以所消顯之且明所消者法界是所迷之理無礙是受熏之德所迷本淨故無染受熏變造故而染全三德而成三障故曰即理性之毒然即理之談難得其意須以具不具簡方見即不即殊何者若所迷法界不具三障染故有於三障縱說一性隨緣亦乃惑染自住毒害有作以反本時三障須破即義不成不名即理性之毒屬前別教等名為行毒也若所迷法界本具三障染故現於三障此則惑染依他毒害無作以復本時染毒宛然方成即義是故名為即理性之毒的屬圓教也故荊溪釋無明依他義云此同體依依而復即故知體具三障起三障用用還依體與體不二此依方即並由理具方有事用斯是圓乘若不談具乃名別教是知由性惡故方論即理之毒也能消伏用者所消之毒既即理性能消之用豈不即理斯乃理慧理定為能消能伏也復應了知理消伏用體是性惡方得初心即修中觀故荊溪云忽都未聞性惡之名安能信有性德之行性德非理耶行非消伏用耶欲明理消之用要知性惡之功何者以初心人皆用見思王數為發觀之始前之三教不談性惡故此王數不能即性既不即性故須別緣真中二理破此王數既有能緣所緣能破所破故毒害消伏俱受行名若圓頓教既詮性惡則見思王數乃即性之毒毒既即性故只以此毒為能消伏既以毒為能消則當處絕待誰云能破所破有何能緣所緣毒害即中諸法趣毒遮照相即言慮莫窮故荊溪云非但所觀無明法性體性不二能觀觀智即無明是若非理毒焉即能觀故一心三觀圓頓十乘更非別修皆理消伏也應知三用得前前者不得後後得後後者必具前前且約誦呪為事辨之如散心誦者未修禪慧則唯得事不名行理若三教人等如優波斯那聞六字已但觀心脈及四大實際得阿羅漢此是但修消伏觀行既不兼口誦則獨受行名或有不捨口誦而修三教觀法此乃誦全成觀雖兼事用而須從勝皆名行消伏也但不名理耳若圓教人如釋迦因地聞此章句即便數息住首楞嚴則專理用也若云過去得聞此句受持讀誦則兼事用若觀芭蕉幻化以為助道則兼行用雖兼事行既約圓修無不即性故須從勝皆名理消伏也又此三用消伏不定自有以事消惑自有以行消報有修事行而能悟理有修理用但消業報文中但出所消三種之毒不釋能消三種之用蓋有對消互消之意不可卒備此令說者準義示之況不獨此中諸文皆簡儻迷山家教觀深旨此疏敷揚誠為不易今輒解此文多有疎遺庶幾達人許為刊正云耳孤山法師吾宗之先覺者也著闡義鈔解請觀音疏於中發明消伏三用義亦詳矣而於一家教觀大旨尚復差忒予切陋之於是設問一十九章徵問是否俾諸學者於茲法義不為異端所惑云天禧紀元十月一日四明敘一問約事約行二種毒害為理性本具隨緣發現耶為理本無因迷始有耶因迷始有非今圓義本具隨緣能隨之體非性惡耶二問據何顯文約何了義理性毒害非性惡耶三問理性毒害是無明耶非無明耶若謂是者則與約行全同若謂非者又非性惡五住之外別有體耶四問行毒理毒若無別相何故疏家特分三用耶五問鈔云修一心三觀破五住惑即約行消伏毒害至釋理毒何故復云今觀諸法唯心染體悉淨即神呪治理性之毒此之二解能治所治約行約理在修在性異相如何六問鈔釋無礙無染而染云法性之與無明遍造諸法名之為染染故即有事中之毒及約行之毒也作此解者無染之染全屬事行毒害明矣那釋理性毒害復指此耶理若不具毒害性惡法門至果永斷耶三毒化事作意方有耶七問鈔中特陳理毒非性惡者為顯思議耶為顯不思議耶若謂思議非今所論若不思議一體三用那忽永殊毒害之義唯屬事行理性本無耶八問鈔釋理毒何以都不陳理之相便云今觀諸法唯心染體悉淨即神呪治理毒也此語為釋理性所消伏耶為解理性能消伏耶若解所消理毒為指染體耶為指染用耶若指染用必是五住自屬約行矣若指染體又非性惡一家所談性惡法門擬指何物耶九問鈔曰或謂性惡是理毒者毒義雖成消義全闕若無消義安稱用耶詰曰一家圓談若許理毒即性惡義那得復云消義全闕若爾荊溪何故云忽都未聞性惡之名安能信有性德之行耶然不知理毒即性惡者何異都不聞耶縱許理毒為性惡已那又責云消義全闕此乃雖聞而不解矣且荊溪之意唯恐不聞性惡則無性德之行今何返此耶如斯述作莫成壞己宗途否莫成翳人眼目否若謂不然恭請三復斯文探賾大旨細為答釋十問鈔指約行是約智斷智即能斷斷即所斷五住斷處名消行毒謂異理毒者詰曰智即能斷斷即所斷更無別體即指五住對能斷智名行消耶斷若無體此即滅無之斷為此所斷自有常體指修即性為所斷惑名行消耶斷若無體此即滅無之斷與小何殊斷若有體行毒消處還具理性之毒否若非理毒指何為體而論圓斷耶應指別清淨真如耶眾生因心但有修惡無性惡耶十一問理性若無消伏義者約教行理別釋此題教行名經有消伏義約理名經必可全廢耶若可廢者何名別釋題中理經耶若不可廢那忽簡云毒義雖成消義全闕耶十二問理性消伏為約修明為約性辨若約修者不出約行消伏若約理性理自消伏那云今觀諸法唯心染體等耶今觀之言修耶性耶十三問理消伏義鈔自簡云是則惑性相待非闕智斷今詰曰理消伏義既云非關約行智斷為指理境非關智斷耶為約迷事非關智斷耶為據性德之行非關智斷耶為並約四義非關智斷耶十四問理性若無消伏義者約行消伏都非性起耶若然大師那云今原性德種子若悲心智慧莊嚴顯出真身皆了因為種子若慈心福德莊嚴顯出應身皆緣因為種子今文約行消義非悲智莊嚴耶約行伏義非慈福莊嚴耶若無本性種子如何顯示約行圓修耶十五問鈔云惑性相待非關智斷名消理毒者為約本淨不染五住名理消耶為用觀智照理忘惑名理消耶若云本淨不染都未涉修者那云今觀諸法唯心染體悉淨名治理毒耶若云惑性相待推惑即性名消理毒者此即約行推撿入空顯是修成何謂約理荊溪那云理則性德緣了那云本自二空即性德義耶十六問若云毒義雖成消義全闕者今家應不合云原乎因果根本即是性德緣了此之性德本自有之非適今也性德了因非理消義耶性德緣因非伏義耶十七問若云惑性相待非關智斷行消義者此則修性理殊智斷體別大師那云始則起自了因終則菩提大智始則起自緣因終則涅槃斷德如何特陳惑性相待名理消毒非關約行智斷義耶性德了因非智體耶性德緣因非斷體耶十八問鈔云惑性相待名消理毒者此對惑之性為修德境耶性德境耶若云修境則約所起對理自具而為研覈成消伏義亦但屬修約行明矣若云性境法性自爾非作所成此性對惑名消理毒者能對性既云消義全闕應取但中之理為能對性耶應取清淨真如為能對性耶十九問鈔云或謂性惡是理毒者毒義雖成消義全闕若有應破性惡者詰曰若爾輔行那云又此理具變為修具一一修具無非理具令識修具全是理具乃達理具即空即中此之理具既即空中亦莫破性惡法門耶大師云修德相貌在性德中此亦斷性惡耶理具空中舉修德相貌豈非今約理消伏義乎予謂若憑鈔語一家所宣性德法門都成無用圓修智行俱成有作何哉以謂理具諸行應破性惡法門故若言性惡理毒消義全闕則顯同緣了始有奈何修德非圓融耶夫如是則修性之說傾矣圓頓之道廢矣述作裨贊宗乘那忽特違大義也別理隨緣二十問光明玄當體章問答偈絳幃問答三十章開幃試問四十二章教門雜問答七章四種四諦問答有當宗學者問余曰仁於指要鈔中立別教真如有隨緣義耶余曰然客曰且如法藏師著疏釋起信論專立真如具不變隨緣二義乃云不變即隨緣隨緣即不變仍於彼五教中屬乎終教亦兼頓教而對破唯識宗談真如之理唯論不變不說隨緣審究唯識正是今家別教彼終頓二教所明不變隨緣乃是今家圓教之理仁那云別理隨緣耶余語曰藏師約何義判唯識所談真如不隨緣耶客曰起信疏云唯識宗只以業相為諸法生起之本彼之真如無覺無知凝然不變不許隨緣但說八識生滅縱轉成四智亦唯是有為不得即理故詮法分齊唯齊業識余曰灼然若云真如性有覺知則可熏變乃說隨緣既唯頑騃乃不受熏既不受熏安能隨緣變造諸法因詰之曰別教真如無覺知耶若無覺知何故得名佛性故輔行云今家教門所明中道唯有二義一離斷常屬前二教二者佛性屬後二教別教中道既名佛性佛非覺義耶若中理頑騃本無覺知焉是大覺果人之性況性以不改為義若因無覺義至果方有此則改轉那名性耶又妙樂云凡別教中立佛果者有其三意一者以理性為佛界二者以果頭為佛界三者以初地去分名佛界別教既立佛界豈有頑騃之佛耶藏疏既約真如無覺知故凝然凝然故不隨緣別理既有覺知驗非凝然既非凝然那不隨緣耶客遭此詰兀然失措余乃語曰子既不知所以安得妄有破立余既憫其無知乃立數十問徵其謬破立者令少知別理有隨緣義客曰願聞一問藏疏既云唯識宗齊於業相以為諸法生起之本故彼真如不說隨緣荊溪既立別教真如在迷能生九界則以真如為生法本乃永異業相為生法本安云別理不隨緣耶二問藏疏又云唯識宗未明業相等與真如同以一心為源故說真如無覺知凝然不變不許隨緣荊溪既釋別教根塵一念為迷解本云理性如來為善惡本豈非業相等與真如同以一心為生法之源耶既爾安云別理不隨緣耶三問藏疏既云唯識宗但說八識生滅縱轉成四智亦唯是有為不得即理荊溪既立別理名為佛性豈是轉八識成四智耶別理既是佛性即隨淨緣成於果佛那云不隨緣耶四問藏疏五教既皆不立理具三千但就不變隨緣立終頓圓三教請子委陳三教之理隨緣之相若無異相安立三教若有異相便請細說五問藏疏圓教既未談理性本具諸法與今家圓教得泯齊否彼圓望今圓尚自天殊安將終教之理與今圓等六問藏疏不談理具諸法為知而不談為不知耶若知而不談者則有隱覆深義之過若元不知者則不善談圓安得與今圓同彼圓尚不同今圓況終教耶七問藏疏既未談理具諸法是則一理隨緣變作諸法則非無作若不成無作何得同今圓耶八問藏疏圓教談事事無礙主伴重重似今色香中道諸法趣色等義與而論之似今圓教彼終教不變隨緣得作此說否若說事事無礙乃是彼圓非終教也若未得然者尚望彼圓不及安齊今圓耶九問彼終教不變隨緣與金錍所明不變隨緣同耶異耶若異則非今圓若同金錍明真如是萬法由隨緣故萬法是真如由不變故約此二義立無情有佛性也終教雖立隨緣不變而云在有情得名佛性在無情但名法性不名佛性既分二派徒云不變正是變也既違金錍那名圓理須知權教有名無義以有佛性之言約解約理說故約解約理尚未云遍非權是何十問金錍云客曰何故權教不說緣了二因遍耶余曰眾生無始計我我所從所計示未應說遍涅槃經中帶權說實故得以空譬正未譬緣了若教一向權則三因俱局如別初心聞正亦局藏性理性一切俱然所以博地聞無情無依迷示迷云能造是附權立性云所造非二因不遍尚云帶權正局有情的屬別終教既爾那執是圓十一問藏疏明判賴耶為生法之本故名分教則顯真如為生法本乃名終教子今既信別理無住能造諸法若不隨緣安能造法耶十二問他宗皆不云無住子今曲解所依法性可覆為無住縱子作此曲解只如終教真隨妄轉造立諸法是可覆義否若不可覆所造諸法得云一多相入事事無礙否若爾何異彼圓若不爾者非覆是何豈真如理性不自在耶當知終教但理以無住故不可守佛界之性為妄扼縛壓作九界正當可覆義稟此教者雖信真如變造諸法未知事事當處圓融以此教未詮理性頓具諸法故若稟今圓者既知性德本具諸法雖隨無明變造乃作而無作以本具故事既即理故法法圓常遍收諸法無非法界終教所詮既其不爾那得齊今圓教耶十三問終教說真如是本覺別教說真如是佛性性非本耶佛非覺耶名義既齊安得不同十四問唯識宗說真如無覺知故不能迷終教談真如有覺知故能迷能迷故能悟故立隨緣別理既有覺知那不能爾耶若能者那不隨緣十五問子云別理無住能造諸法只是理能造事乃偏一之義者豈非但有隨緣義無不變義子元不知不變則終教分教同詮隨緣則獨在終教故明不變未必隨緣若說隨緣必有不變以是真如性隨緣故若隨緣時改變則不名性也十六問子云別教云不即終教說即為不同者蓋子迷名全不究理以彼不談性具九界乃是但理隨緣作九若斷無明九界須壞若九界即是真如理者何須除九豈非九界定能障理耶若謂不然終教還說九界皆是法界一一遍收否若說與彼圓何別若不說者安稱即耶況彼圓既未談性具三千雖說一一遍收尚未有遍收所以若比今圓不成即義況終教耶十七問子云性具九界不得云差別者蓋未知理中自有立一切法義也故妙樂云理則性德緣了等又若謂性具諸法不名差別者何故妙經疏云若知地具桃李即識實中有權解無差別即是差別若知桃李竪相即識權中有實解差別即無差別既以地具桃李為權此權名為差別豈非性具九界得稱差別耶十八問止觀別教一念心為迷解本引楞伽理性如來藏為善不善因子意謂此句若證終教則是隨緣義若證別教則非隨緣義者且今引文略彼經具云七識不流轉不作苦樂因如來藏為善不善因若生若滅受苦樂與因俱既能為因又即生滅此文如何作不隨緣解耶若謂不引生滅等文則非隨緣者且唯識宗中可云真如為善惡因否又次文以大論池水喻此如何通故云如大池水象入則濁珠入則清當知池水為清濁本珠象以無清濁之緣今問池水還隨此二緣為清濁否若隨者如何作不隨緣解耶十九問輔行釋別教發心云煩惱之中有如來藏凡夫生盲常與藏俱而不知見故流轉生死却為藏害且別教菩薩既見眾生如是故發心豈可云真如不隨緣耶二十問子云指要為破安國師立問故特立別理隨緣者蓋子不解安國問意致茲謬說如彼問云別教真如不隨緣起信真如能隨緣未審起信為別為圓若別文且相違若圓乖彼藏疏且初云隨緣不隨緣者蓋為泛學者妄謂別教不談隨緣起信乃說隨緣故順常情而為問端既共知起信談於真如隨緣故定之曰未審此隨緣義是別是圓蓋泛學之者不知真如隨緣通於兩教故茲雙定後正難云若謂起信是別且違論文以論文一心攝世出世法及相大明具無量性功德是本具千如故又十住八相是圓教分真任運垂應是圓位故若定判屬別則違論此文也若定判屬圓則乖藏疏以疏不約心具百界為攝世出世法及無量性功德不約性善性惡釋之又十住八相不說分真而辨乃云是伏見思住願力神通而作故若判屬圓則違疏中此等文故子今若執安國定判終教是今圓者何故正難云若圓乖彼藏疏藏疏正用終教釋乎起信若終教是圓者作圓說之恰順藏疏那云若圓乖彼藏疏耶遵式稽首延慶法主竊聞邇曰縱辯宣揚金光明甚深法門自惟匏繫無緣擁座且此經玄義示第五當體得名此意幽邃曾彌夕思之不解謹成偈句奉以諮承願說授外一為開決顒俟報音之來矣云何是法性自體金光明為當從義立為當質亦成法性本非質金色由何生若從義所立還是假名字全金為法界塵塵悉平等懺悔何所滅讚歎何所榮罪福既無二空導是虛聲空藏空全現地藏地難傾云何此同異願決我疑情蓮華與稻稗當體若何評例同一切法師子弦願鳴知禮和南靈山懺主自傚顰禁足接武講科雖為道未深且格言有在茲蒙雄問起自大悲俾我推尋令他悟解因緣事冗久失報投今漫奉酬幸希細覽法性具諸色名為微妙色法性具諸義名為第一義此義與此色豈可分為二性火即真空楞嚴顯其意色性即智性起信彰其致千如相非相剎那方可寄一理空不空毘盧方遍處窮色盡隣虛即是本來地究心志剎那即是真如智鼻嗅功德香舌嘗妙法昧世間相得常良由住法位法身流五道良由具權智心狂金石翳色病念想醉心色理無殊質義安曾異眾生迷本源確爾分情器依空行懺讚法界體全備光明照世間真金諸法貴究竟真實體顯召不從譬擊發此玄微知君二嚴備我以此籌量更請研精粹遵式再以伽陀稟問延慶法兄能一披覽尚俟報音涅槃四無說因緣故立字復言第一義有言有實義有無與真俗云何辨同異諸法即真如無名無有字真如即諸法隨緣有差異起必性三千云何勿名義水火性真空空誰分一異循業而發現從末方殊致建立全由俗云何勿名義色性即智性良由體無二無二無是非無非本來地却俟盡隣虛云何方顯智元是一精明分為六種義方便有多門歸元性無二無二即如如云何有香味藥病性相應心色方便治水火各升沈頓爾成乖棄緣起唯從性云何顯不二諸法如大幻一多互相寄體幻即為真何勞共遠離盡塵忘剎那云何存沒意觀心初不忍今何忍此意取捨雖在我其如且猶豫人天大導師云何無決智觀心亦觀色唯只觀心地色不名觀心心無不包義同異與相攝云何得其意觀心唯一念一念三千備三千含身土獨遺觀色義三千洎外境云何得齊致知禮謹率愚抱再答靈山懺主來問幸希采矚涅槃一實諦遮顯非殊致依言及離言悉是真如義此俗洎此真非情是隨智二諦皆名真此真有名字若了性三千此是圓成義法法盡真常名實皆尊貴依此偏計法如何得為類其體若空華何實當名字心色體無二情中堅執異欲破堅執情須推到邊際若知依理藏法法無遺棄寄此顯圓常何曾求遠離雖是一精明體具三千義依正理內含根境性中備唯心即唯色唯香亦唯味唯觸唯是音此理好思議水火力相傾明暗能更治即此相違中彌見相從意相違彰具德相從表不二智者善思量本末何曾異觀心理趣深乍似相違義出自旋總持誰當不猶豫濫作流通人自省居何位片言難折獄再思方可矣九界約修心三道寄心治此從外境觀外破內方著約理雖相合據迷且分二究竟知所以敢將情力置三法皆稱妙唯心最玄祕於心見法界生佛齊一致迷己逐他物確爾立情器見色便見心灼然全性起天禧改元春二月四日延慶座主出山家教義凡三十條褰絳幃問諸子其詞惟要其旨甚微俾無或者興布教之功令不敏者奮強學之志門人率爾而對斐然成章非求魯國一字之褒蓋請武津四擇之誡既有傳寫故茲敘云一問三藏初果苦忍真明何故復云滅非真諦四皆稱諦為諦真耶為諦俗耶答原夫三藏理唯一真觀有四諦理因觀顯故云苦忍真明理顯觀忘故云滅非真諦何者蓋由滅無之真離幻之俗雖則知苦斷集修因證果皆生滅之事行非空寂之理體究論法性何所迷悟故大師云三藏法性自天而然集不能染苦不能惱道不能通滅不能淨然而由於苦忍方明於真如析色盡處乃見於空雖能析所析俱非是空而見空者由於析色故也是知苦忍真明滅非真諦義無相違又上明必下顯諦俗則諦真豈前後異耶二問因緣停心與支佛正觀何別答因緣停心者則為初心行人多愚癡之心起斷常之見是以令觀三世因緣對而治之故荊溪云三世相續故不斷三世迭謝故不常等此但略知因緣生相未知因緣滅相支佛正觀者非秖觀三世而已乃至能觀百千萬世復知生而知滅兼諦俗而諦真二觀稍殊不可相濫也三問諸文皆云支佛觀因緣斷惑觀相如何答諸文異說今試粗陳若如阿含所明中乘觀因緣相有逆有順從無明至老死名順從老死至無明是逆生滅皆然此乃大概而說若如四念處委辨推尋觀破之相或以愛支為首或以取支為首亦有逆順且如愛支為首者即推貪愛因何而生即知此貪因愛而起乃至行因無明無明因過去一切煩惱又順推此愛能生於取取生於有有生未來二十五有生死等若觀破者觀愛即現在污穢五陰性念處乃至觀無明即過去污穢五陰性念處又若觀於有即善不善五陰性念處乃至觀未來生死即果報生死無記性念處是名逆順觀察破四顛倒顛倒滅則無明滅乃至老死滅取支為首者即見惑之人也逆順推破例如愛支又如止觀明禪境中寄修辨發以有支為首又釋籤明四教觀因緣皆從愛起如此諸說不同者良由根性有殊故修入不等今準輔行判因緣觀凡有二種一者推果知因二者推因知果若念處及止觀即推因知果也釋籤即推果知因也然此二種之義應用念處為正以正能順因緣之義故因緣既以無明為首今觀愛取即無明也故大師廣示修相良在茲焉四問阿含既但說三藏何故八萬諸天便發大道答良以漸頓法門體元不二小大根性理本無差蓋遇熏不同故得脫有異今諸天悟大豈孤然哉審應昔世曾以小乘諦境修乎大乘觀智今聞本境即發宿種也譬如先置毒藥服於酪中今再服酪即能殺人也然由如來知機知時隨熟隨脫故但用生滅四諦而赴大小兩緣此即顯露不定教也問在鹿苑時秖云諸天得法眼淨至般若會方乃指云獲無生忍是則聲聞等眾不知諸天便發大道據此莫成祕密教義耶答比見學人多作此說詰其所以言無所從且祕密教者乃是備談漸頓等教各對大小諸機互不相聞方名祕密非謂小益不知大益為祕密也若鹿苑中祕密之相如大論說諸菩薩所見無量阿僧祇人得二乘無量阿僧祇人得無生忍等是也今八萬諸天但為說小與諸聲聞同見同聞何祕密之有哉況大師親指為顯露不定豈不信乎五問通教受接之後合作後二教位次修證大品經文何故只以第十地為果耶答此由大品十地兼含衍門三教之義耳如初地菩薩名為伏忍二三兩地名柔順忍四地已去名無生忍乃至游戲神通淨佛國土等皆通三教也故輔行中釋十地為如佛云若被接者至此既破一品無明亦能八相故云如佛豈非十地名義通三教耶若爾何故輔行明被接云謂用前教有始無終已用七八不至九十即用後教有終無始但用向地不須住行中續接之故得名接此豈非被接之後依後教位次耶答若據經文則無別位而大師得經深旨自以十地通於三教故荊溪具約兩教位次引而伸之欲令被接之義區以別矣引廣決略乃作者之意焉六問通教菩薩約何義留習潤生答留謂固留非觀力未充不能進斷何則以此教菩薩已於性地及八人地中伏結順理為諸眾生遍行六度一切事中福慧皆令究竟如三藏菩薩於中忍中三祇行行至已辦地自合真理必顯正習皆除如三十四心有何不可但以度生心廣淨土時長故扶之以誓願慈悲留之而潤生化物所以須留習者為無妙應之真體故用作受身之本矣故妙玄云通教亦得有應但是作意神通灰身滅智無常住本約何起應斯為誠證矣七問俱舍以塵沙為習氣如何留之潤生答大師明通教習氣凡有二種謂煩惱障法障之習氣法障即界內塵沙也若留習潤生者此正為煩惱之習氣耳以由煩惱是染污無知無明為體能招生死故塵沙是不染污無知劣慧為體不招生死故應云菩薩為潤生故須留煩惱之習為化物故須破塵沙之習則知二習其體稍殊八問方等既有四教為是文文皆須四解為復各有文詮耶答或皆須四解或各有文詮逗會多途不可一揆如大師釋請觀音經始從病相乃至繫念數息聞呪得益並約十種行人說之即皆須四解也如釋十六觀經正為頓機不通漸入即各有文詮也或一經具明四教各有文詮如淨名之類也所以須四解者為部教俱帶各有文詮者為部帶教不帶故知方等教相難明不可一概也九問般若既只衍門三教何故仁王經說四無常偈答斯乃以藏助於衍也且彼經云普明王依過去七佛之法請百法師一日二時講般若波羅蜜八千億偈竟第一法師為王說偈即無常等四豈非正宣般若傍演無常所以然者普明既為斑足所捉將赴其死恐王戀著身命國土是故偈意皆勸捨身及國土等至聞偈畢諸王皆證三門空定還是衍門得益之相耳故今家明通等三教俱用藏教而為助道即此意也十問通教三乘共行如何說菩薩遠邊答三乘同觀幻有皆取但空從大分說故云共行菩薩非止偏空兼知中實從利根說故得遠邊是知若云共教則菩薩須在當分唯得近邊乃有局定之妨也若云通教則菩薩或被後接即得遠邊乃有從容之美也一家所立名義之巧其若是乎十一問別教獨菩薩法如何說二乘近邊答且如通教不名共教者蓋有菩薩遠邊之義也今亦例然所立別教不名不共教者蓋有二乘近邊之義也但以方等般若中別教二乘共聞為近邊義耳蓋大論約菩薩與二乘不共聞立不共般若今別教既有共聞則非不共聞故約此義說於近邊矣十二問別教不談即理何故能造之心是佛性耶答此教真如在迷能生九界雖不即理真如豈離於心如妙樂云別教法界不出於心今謂即不即理譬如一源之水分為九派九派雖異一源派水豈殊源水是則能造之心終日不即終日是性也若爾何異圓教不即不離義耶答圓教性具九界起於修九全修是性故云不離但由迷修各自謂實故云不即別教真中無九須斷九歸真故不談即理九中有真而依真生九故能造是佛性今人見事理不即之說作霄壞頓異而解者能造是性此如何通真如隨緣不可與言無也十三問別教理性既有三因何故別修緣了答理性有三因者皆但中之德也別修緣了者皆二邊之行也邊既非中修則成別何哉先以聲聞空心斷於見愛次以菩薩假智斷於塵沙斯乃從空邊而入有邊用別惑而除通惑如此二邊緣了具足始為中道遮照方便須登初地正顯但中即三因橫在佛界故妙樂云別教雖有三德之語三皆在性而不互融故成別義若三皆在修前後而得道理成縱故知性中緣了不是修中緣了豈同圓教正因緣了全是三千空假中修德緣了即性德緣了不可烈火而濫圓伊十四問別人初心為甚不修中觀答蓋邊表之中如雲外月用雖全於遮照但是清淨真如體不具於見思安能起對法界況復本來迷久頓悟為難既著有心強則緣中力弱故令始行先觀偏真者也十五問今家以即離分於圓別既判華嚴具此二教彼經何文談即談離耶答荊溪謂華嚴經意兼含義難分判祖尚斯說今何敢評然而委尋大師引用彼經證於圓別亦可意解且如止觀引心如工畫師造種種五陰等證於圓教玄義亦引此文證於別教故知談即不談即難得顯文但以得意不得意而分兩教何者圓人謂心具而造則諸法無生即在其中矣別人謂心不具而造則諸法自住離在其中矣若乃諸位行相或一多相即或次第別陳荊溪已在諸文備載此不繁述十六問既將華嚴心造一切以立千如妙境是則彼經已明開顯何故云開權局此答正由法華能開華嚴故得將心造之文立千如之境如荊溪明法華佛慧須發四味兼帶之大小豈不以乳味兼權之教全同醍醐一實之詮又如大師判華嚴為枝條法華為根本須會枝別以入本圓今引用者從會入後說也十七問既云法華是醍醐何故大經云從摩訶般若出涅槃耶答所判二經俱是醍醐蓋有兩番次第熟脫若云法華是醍醐者即初番熟脫八千聲聞無量損生菩薩等是也若云般若出涅槃者謂鈍根之人於法華不入更用般若洮汰方至涅槃即後番熟脫五千起去人天被移等是也雖有兩番初番為正故荊溪云法華已開功非彼得大陣既破餘黨不難也十八問經云我聞何故須用四教解釋答若釋法華前經蓋明部教兼帶等別機緣大小之殊若釋法華意在開偏咸令會實又復應以藏通等四入頓漸等四揀前四味我聞不同顯出法華我聞亦異則所聞法體超過八教故妙樂云若消諸經但用藏等其文稍通若釋法華無頓等八舉止失措問法華既爾涅槃云何答妙樂釋我聞云大經顯圓今乃義開耳故知二經不無少異十九問釋方便品題云妙達於方即是真祕既開顯已那得云祕答觀乎真祕之言不同隱祕之義若為實施權權名隱實則方便之名正當隱祕若開權顯實實外無權則方便之名即是真祕蓋指權方之祕即是實相之真故云真祕又十界百界即空即中離言說相離心緣相故云真祕也二十問常觀三德能所俱四試陳行相答此妙樂觀心四一之文也文以三德對理教行三和合三法成假名人即觀行如來等而云能所俱四者蓋顯境觀不二也何則且所觀之四者謂迷中三道即本有三德眾生妄我即理性如來能觀之四者謂見思王數修空假中如是三觀亦全三德還用妄我為觀行如來是則兩重四一皆即障是德舉妄全真能觀所觀只一四一故知境自照境心不知心佛之知見於茲悟入二十一問釋一大車體及具度等既皆從果德如何用此為十乘觀法耶答眾生本心具佛果德雖迷轉三道必體包十乘故輔行云理性車體具度資成白牛觀照在一念心是知理乘全駕於佛乘因德豈慚於果德所謂不動而運不行而至善惡不離於車體故言更無餘乘果理要在於行門方名等賜諸子妙樂云人天善惡與法界同故父果車是子理車但開其情假名等賜即其義也二十二問大通應佛只在同居何故名結緣本土答若唯談權教可云應佛只在同居今既已說圓乘即是法身而依本土如法華中龍女所讚指釋迦作遮那之身劫火所燒以娑婆為寂光之土大通身土豈不然乎二十三問聲聞之法的就何義開為經王答的就偏真之理開為實相之理所謂三千三諦統攝自在故稱王釋籤云三乘已證權理以理開理易明今據此也二十四問博地在事那云理即答只緣在事故云理即蓋指三障之事即三德之理故妙樂云理無所存遍在於事亦可云理即簡於後五事即之義名字乃至究竟豈非解行因果等事耶如妙玄云聖人得事凡夫得理記釋曰聖人得於因果化他感應之事眾生但得非因非果迷中之理故知理即簡非事即乃貶斥之義耳二十五問性德之行何故須聞性惡答不聞性惡則無性德之行何哉眾生本來未曾離惡若迷性具須藉別修故先空次假緣理斷九苟或了惡是性從性立行不亦性行須聞性惡耶且如圓人依第六王數為發觀之始既知王數即是性惡用此發觀豈非性行是則性惡全是智照無減之義孱然行起真流無作之義明矣經云不斷癡愛起諸明脫斯之謂歟二十六問圓教四諦約何義故得稱無作答但約苦集理具則知道滅空虛以理不可除故功無所作從本迷故全菩提涅槃為煩惱生死於今悟故全煩惱生死為菩提涅槃四不相傾一一絕待皆由四諦元是一理故也大經玄義云非苦非苦因非苦盡非苦對而是一實等豈一實理而有作為取二十七問畢竟空觀纖塵不立何故空中具一切法答三諦俱空方名畢竟一切諸法悉在其中且如真諦空有具二乘界法俗諦空有具菩薩界法中道雙遮空二邊具佛界法中道雙照空佛界具九界法不前不後非一非三三諦頓亡即纖塵息矣百界圓足即諸法宛然是知三千俱空未始不具三千俱假未始不空此唯一家所談他莫能及二十八問同體如何說九界權相答若據同體言之則百界一念不可分別今說九界權相者蓋佛界九界不分而分則非權非實而權而實也何者雖九權皆實而相相宛然淨之與穢參而不雜且如地獄一界雖具十界豈以地獄性相便同畜生等性相耶故知九權是三千少分不妨非局而局無差而差一實是三千全分故能非遍而遍差而不差但以一實不出九權少分不離全分故云同體也若理若果莫不咸然如荊溪云物理本來性具權實又云至果契本權實豈同他宗謂理無九界果唯一真同體權相何由可說二十九問一切依正或云眾生業感或云諸佛變現是二何者為定耶答二義相須不可偏判若其依正千差苦樂萬品者乃眾生業感也如云苦樂由生非佛所作然此業感復是諸佛妙應隨眾生心而為變現蓋折伏攝受令成熟得脫如云苦樂由佛不關眾生雖諸文中隨緣別陳究論二義不可暫缺良由眾生心地三千與佛心地三千不殊故得染淨互通感應無忒眾生迷故於佛依正而計差別諸佛悟故於眾生依正而得自在是知果中勝用不異三道流轉又如聖人變化所造不出眾生三世變造故云亦令眾生變心所見三十問人有生死物有凋變何故經云世間相常住答若知常住之體具足三千則生死凋變皆常住標幟之相也從本自爾非今始然既知生是性生乃至變是性變性元不動相豈非常但局情未忘則生死相反儻唯心所見則凋變皆如自非性具之談安會相常之旨雖藏疏謂之不變肇論謂之不遷若以今望他則皆有言無義荊溪云永異諸說梁肅曰抗折百家豈虛言哉良有以也諸子勤勤習學而於一家教觀津要若何領會由是敬率諸部文義四十二條開幃試問幸徵文說義一一答上庶幾開發後昆也天聖甲子歲五月既望延慶座主云一問待麁明妙獨褒法華合對四時三教皆名為麁文中何故同於諸經先待鹿苑而為麁耶二問絕待釋妙絕麁開麁亡能亡所究論此意是何法門方能絕待三問金剛藏說佛甚微智辭異意同空有不二不異不盡意明三諦皆是經體荊溪何故特云空假即中方為經體四問因果宗成方能取體合先明宗方辨於體約何義故前體後宗五問斷權疑近疑生實信遠信為妙經用者且斷疑生信自是行者智能那云是經力用耶六問名等四章重重已約四教五時判後論開何故第五更明教相七問生滅四諦既皆屬事若唯諦事何能入真八問無生因緣十二法皆不生滅即一一常住那云此教初不知常九問別教四諦依何義故得名無量十問苦集滅道是迷悟因果正是修得之法圓教何故名為無作十一問三藏教說實有為俗析滅歸真如何析之令實有滅請陳行相十二問界內兩教俱有三乘藏教何故三因大異通教何故三因大同十三問三藏教中自有小乘中乘大乘法華何故都以三藏為小乘學者十四問金錍引大經一十復次遮邪計空非佛性喻離一十空外為指何空是佛性喻耶十五問義例點不思議境凡有四意首於無情境立佛乘義此為是色具耶心具耶若云色具止觀正云介爾有心三千具足若是心具者何謂無情立佛乘耶十六問智者自於普賢道場見宿世事證法華三昧何故却云南嶽授天台圓頓之理十七問觀於緣生緣生即空空假不二名為三觀荊溪云作此說者尚未成通離此觀外通教三觀其相如何十八問圓理所具惑業之法與性惡同耶異耶若同性中惑染體相如何若異果理究顯有修惡耶十九問為令眾生開佛知見約心辨相歸趣如何二十問妙玄以五重玄義別對四悉有何深致二十一問百界千如百如千界互辨名數妙旨如何二十二問圓教二諦約教行證明隨情智其相如何二十三問四念處云一念心中具十界苦惑名無作苦集佛界辨相修性如何二十四問三教我聞並約耳根圓教教即是聞辨相和會旨趣如何二十五問大經八教具八別耶若具何謂知常不具如何論別二十六問大經四教知常故得相即既異方等必同法華若同法華開廢等耶若異四教云何相即二十七問化儀化法兩種四教判釋佛法罄無不盡云何妙樂謂之法華超八教外二十八問昔經今經談圓不別荊溪何故却云始自華嚴終至般若但次第三諦攝二十九問依法華約修約證明三慧分齊如何三十問學佛乘者廣尋教觀進修己行畢竟的指何文開發信解請陳相狀三十一問法華本門授記數倍眾經云何但於事成遠報證入如何三十二問大乘真伊喻不思議如何却云一點在上三十三問大經五事對五佛性據文伸義深旨如何三十四問智者心要唯有一偈云實心繫實境等與止觀同耶異耶若同非別有心要若異名壞驢車三十五問若遇他求安心要道指何法門示令易解三十六問如學妙乘者初修聞慧要行如何三十七問生佛皆具三千同異如何宜究其旨三十八問金錍云木石無心之語出自小宗隨緣不變之言生乎大教此約何義分大小耶若云半滿者通無隨緣不變之言別有木石無心之稱若云真中者別妨同前若云偏圓者通別定非小宗其妨彌甚三十九問名詮三法教判四章何故妙宗云五重玄義本是經中所詮觀法四十問寂光既具金寶泥沙之異那得經云唯佛一人居淨土耶四十一問圓人初心頓以果地三德而為觀體所以如何四十二問止觀云以觀觀昏即昏而朗以止止散即散而寂荊溪對釋此二句云照此昏體一觀而三名即昏而朗寂此散體三止而一名即散而寂且一觀昏耶三止散耶三觀朗耶一止寂耶不然何以對釋云即昏而朗即散而寂耶大中祥符七年講授次未知學者淺深之解因出數問請各答上一問荊溪云忽都未聞性惡之名安能信有性德之行然則由性惡而修性行說聽久矣的論旨趣未審若何答荊溪立此二句意顯圓宗無作之行耳蓋由圓人創心修觀者皆以見思王數而為發觀之端故若前三教人以教不談性具九界則見思王數不即性惡既非性惡定為能障故須別修觀智破此惑心方顯本有常住之體遂致惑智待對境觀不忘行成有作矣今圓實教中既詮性具九界則見思王數即是性惡惑既即性只以此惑而為能觀惑既為能觀其孰為所觀能所一如境觀不二輔行所謂非但所觀無明法性體性不二抑亦能觀觀智即無明是以是義故方知初心修觀造境即中無不真實功由性惡融通無作之行於茲成矣二問法華既顯一實何故玄文釋題而明二妙答法華為開權顯實之教廼一代之所歸五時之極唱若不以二妙甄之則一乘顯實妙義難彰矣且初相待論判麁妙者彼此互形曰相以他望己為待蓋待前四時七教之麁方顯法華一乘之妙良以昔日諸經機緣未熟部味教觀兼但對帶不若法華淳圓絕妙是故為麁故經曰正直捨方便但說無上道已今當說此法華經最為第一以故此經淳一無雜獨得妙名良由以也次絕待論開麁顯妙者絕前諸麁無可形待也蓋以法華之妙有絕麁之功故使昔日四時七教之麁一經法華開顯以一妙乘貫而絕之麁即是妙妙外無麁權即是實實外無權譬如神仙九轉丹砂點鐵成金一成真金不復為鐵故經曰決了聲聞法是諸經之王指汝所行是菩薩道開方便門示真實相一開之後無所間然無小無大咸歸佛界一切諸法皆是佛法更無餘乘直顯一實是名絕待論妙也然此二妙若非相待以判則不顯法華超過諸說若非絕待以開則不知法華妙一切法解釋一題陳茲二妙茲所謂抗折百家超過諸說者其為吾祖乎三問行妙中所論慧聖行與上智妙如何揀異答慧行智妙其實不同良由智妙是通論其解故釋籤所謂解即是智是也若慧行者慧是妙觀照於妙理不假助緣而名慧行是則智妙是依理生解慧行是照理之行行解既分可知是異然則智為行本則行藉智生行能成智則智藉行成行解相資缺一不可矣四問一切大乘經論皆談一切眾生本性清淨台宗明性具十界六既是穢如何合諸經論耶答十法界六穢四淨台宗既云性具即是性惡法門安得不清淨乎明此應具二義一約情智說二約迷悟分情智者如云以情分別諸法皆邪離情分別諸法皆正今之圓人應用佛眼種智了達一念染情體具十界互融自在則一切諸法悉皆清淨荊溪所謂故知剎那染體悉淨者是也二約迷悟分者當知迷則十界淨穢俱染悟則十界淨穢俱淨台宗所明十界性惡法門悉皆清淨正約悟解邊說也故荊溪曰三千在理同名無明豈非迷故三千俱迷也三千無改無明即明豈非悟故三千俱悟乎然此二義猶是對修門說若直約平等法界而言之則非修非性非迷非悟非淨非穢一切眾生不勞造作本性靈明具足十界不受諸垢故經曰五道清淨不受色有學此者成大道豈非一切眾生法界本淨乎五問一切依正或云眾生業力或云諸佛變現究論何者為定耶答不可專執要須二義相承可也當知諸佛變現依正種種不同意在折伏眾生令彼斷惡修善超凡入聖故也故曰苦樂由佛不關眾生若眾生業力者蓋眾生自造其業而感依正差別之報故曰瓦礫七珍由生所感非佛所作矣若定執眾生業力所感非佛變現則顯諸佛無度生之功若定執諸佛變現非眾生業力則墮外道無因果之論以是義故諸佛變現由眾生業力眾生業力全諸佛變現二義相須依正成立六問台宗說一空一切空又云空中具一切法其相云何耶答夫言空者必空假中一心三觀之道也此道始則佛大聖人金口中乃龍樹大士造論後則北齊台衡祖承然則雖曰佛祖宣揚其實一切眾生身心本體所言空觀者一切法俱空無假無中而不空此空為妙觀遣蕩之法也所言假觀者一切法俱假無中無空而不假此假為妙觀立法之法也所言中觀者一切法俱中無空無假而不中此中為妙觀絕待之法也此三三一一三無寄諦觀名別體同妙體天然不勞造作終日遣蕩而法法圓成終日立法而法法離相終日絕待而二邊宛然今之圓人解了三觀體性相即則達空中二觀不有纖塵而諸法備矣七問止觀破法遍中先約四句破見思假次約藥病破塵沙惑後約真緣破無明惑次第如此如何謂之一心三觀破法遍耶答言不頓舒文似次第文雖次第意實圓融文似次第者為對破三惑故先空次假後中意實圓融者良由行人修之乃舉一即三非前非後故云說時非行時即茲意也四種四諦出自大經祖誥備陳尋常說示猶恐聞者領略不親暗於文義今因講次即此命題仰各形言而伸釋之延慶座主問答原夫四諦而不減三又不增五者蓋藥病相對因果義足故而台宗以是對四教者莫不攝偏圓含二理一期化道始終備矣藏通則詮界內真諦別圓則詮界外中道又理雖二種而教分四殊藏通為界內巧拙別圓為界外巧拙又前二詮真真理不殊別圓詮中中分但不但藏通所有諸法皆由業惑搆造別圓所有諸法皆佛性變造通稱為諦者諦是審實為義又是諦了為義此並總示後更別陳藏教生滅四諦者苦集滅道皆生滅法也欲明其旨先示四相所謂重檐逼迫繫縛等是苦相見愛煩惱能招來果是集相戒定慧無常苦空能除苦本是道相二十五有子果俱斷是滅相如止觀云苦則三相遷移集則四心流注道則對治易奪滅則滅有還無次究其旨者生滅之意也此教所化三乘是界內鈍根觀智既拙而不能解了六凡法界當體即空乃次第析盡方見於空是故六凡於生滅境中隨事而辨則諸法念念遷移如燈焰焰似水涓涓故謂之生滅四諦也若論真諦法性自天而然則非生非滅矣問既云因滅會真滅非真諦何云道滅是真苦集是俗答婆沙所謂俗謂苦集第一義謂道滅荊溪釋此謂合四為二也又苦集迷真道滅順真此乃對分迷悟也又有苦集時則無道滅有道滅時則無苦集此藥病對治之義耳又有真諦時則無四諦有四諦時則無真諦輔行所謂更互相傾也若論三乘進修又初門不同聲聞則以苦諦為初門緣覺則以集諦為初門菩薩則以道諦為初門況大經云凡夫有苦而無諦二乘有苦而有諦當知一乘之人既知苦斷集慕果修因故云有苦有諦凡夫則不然矣此上諸義並不出乎生滅境觀覈其所以祇緣藏教之人迷真重故從界內事以立茲名二通教無生四諦者四諦名相與三藏同若論教旨則異故曰苦無逼迫相集無和合相道不二相滅無滅相輔行所謂觀所生心與前不別能觀觀智即空為異即空異者藏是生滅觀智通是無生觀智也中論曰諸法不自生亦不從他生不共不無因是故說無生亦是通教談於四性無生幻故故言無生如大品曰若有一法過涅槃者我亦說如幻等非其義歟又淨名謂法本不生此因不生也今亦無滅此果不生也因果既不生故言無生矣而如此者良由此教所詮三乘根性觀智巧故則能體了六凡幻法當處即空既即真空更無一法可以當情故謂之真空一寂涅槃也又復應知通教雖受即空之名若以圓望之有言無實何者以通教教旨非是全體起用全理成事故夫言即者是也全體是用全用是體體用不二乃圓教所談也別教雖詮中實之理理在事外尚非即義況通教乎是知通教但有即名而無即義明矣當知此教由迷真輕故從界內理立無生名三別教無量四諦者此教所詮別菩薩法歷劫行行修習河沙佛法故稱無量然所修雖曰無量若指其要不出藥病四種故曰苦有無量相十界果報不同故集有無量相塵沙煩惱不同故道有無量相非諸聲聞緣覺所知故滅有無量相諸波羅蜜不同故既有苦集之病則有道滅之藥藥病種種對治不同者良由此教如來藏理而為塵沙煩惱所覆故修塵沙法門而對治之故輔行曰照知一心起無量心心無量故迷解無量迷則十界苦集悟則十界道滅即此意也然此教論理則是界外中道佛性此性為一切法而作依持但其體不論性具唯論性起故使諸法當體不即荊溪所謂派出不云理是故知是別是也問圓教詮具法中道隨緣起三千之用何故不受無量之名答彼圓從實相理乃稱無作此教既是附權立性云所造非安得與圓同哉當知別教所以與圓異者良由界外鈍根迷理之甚貶之為無量四諦矣四圓教無作四諦者此四立名無作直指其要不出以性奪修是故諸行無作今廣此意乃有其三一藥病相即如妙玄云以迷理故菩提煩惱名集諦涅槃生死名苦諦以能解故煩惱即菩提名道諦生死即涅槃名滅諦當知即之一字眾妙之門煩惱生死乃眾生之病今以一實理觀體而導之病即藥藥即病藥病一如更無所作故云無作一實外無餘止觀曰陰入界如無苦可捨塵勞本清淨無集可除邊邪皆中正無道可修生死即涅槃無滅可證而如此者良由圓教所詮不出一實一實之外更無餘法龍樹所謂除諸法實相餘皆落魔事實相無相遍一切法無生死相無涅槃相所有諸相相相真實是故四諦俱稱無作故四教義云約一實以明四實諦此四畢竟不可得即是一實諦是名無作四實諦也非其義歟三性惡融通圓實教中所有苦集即是性惡道滅即是性善今論性德之行若全性起修則一一行業皆悉無作若全修在性則介爾有念莫不圓成是知性雖本有不改而不妨全性具三千起為修德三千修雖修治造作而不妨全修德三千即是性具三千如是則性外無修修外無性修性一如體用相即故玄籤云在性則全修成性起修則全性成修性無所移修常宛爾是也大哉圓乘於修於性既無增減無作之義於茲更明他宗不明性具萬法盡屬有為以是較之誠不可與同日而語矣圓論三義併顯無作只緣此教迷中輕故從界外理以立斯稱以上四聖諦義謹按山家教觀略述梗概如斯言詞孟浪學問疎慵伏惟和尚不棄荒蕪肯賜慈覽至幸門人謹答答日本國師二十七問草庵錄紀日本國師問事再答日本國十問答泰禪師佛法十問再答泰禪師三問天童凝禪師上四明法師第一書四明法師復天童凝禪師第一書天童又上四明第二書四明又復天童第二書天童又上四明第三書忠法師天童四明往復書後敘草庵錄紀天童四明往復書皇宋咸平六年癸卯歲日本國僧等齎到彼國天台山源信禪師於天台教門致相違問目二十七條四明傳教沙門憑教略答隨問書之諸方匠碩或一披覽無吝斤削云天台宗疑問二十七條恭投函丈伏冀垂慈一一伸釋不勝至幸日本國天台山楞嚴院法橋上士位內供奉十大禪師源信上一問法華三周授記作佛近代疑者云為是初住佛為是妙覺佛若是妙覺者大師常云初住八相佛也若是初住者圓頓速疾經一二生尚可究竟況經無數劫耶答三周所授乃八相應身記也此之八相始從初住分顯法身終至妙覺究竟法身皆能現此益物之相三周得入者不局初住如疏云身子既是上根利智必是超入而多云初住者蓋指其首耳又皆云經無數劫者與物結緣作淨佛國土因也若無眾多受化之機如何現身說法耶若論法身之本乃即座而得豈待經無數劫乎二問譬喻品記云身子於十住中第六心退恐是爾前見思俱斷至六心時見猶未盡六心尚退近代疑者云別教初住界內見惑皆已斷盡豈第六住見猶未盡退作凡夫逆罪人耶答若常程別教皆云初住斷見更不起諸重過也況見惑名數雖多乃一位頓斷思惑乃經諸位方盡此常所談別教分齊也今記主見云身子六住尚退復起重罪遂以義求恐有教門見思俱斷至六心時思猶未盡見亦餘殘所以能牽惡道也此是記主約義斟酌之詞不可將現行別教難也若據起信唯云不退乃克就圓人辨之若論示迹亦須示其階位約惑分齊方有退義三問化城喻品疏云問如上塵數多許時節今始得羅漢當知無生法忍何易可階答一云大聖善巧依四悉檀作如是說對治厭道長者說短於道生輕易想者說長當知言如許劫方今得羅漢者此是如來權行四悉檀引諸實行令入道耳近代疑者云泛爾說佛道長短或可是善巧四悉然大通塵數劫猶是指實事若不爾者則何勞展轉摩重重土莫不徒費言詞耶是事若非實諸所言說權實難辨加之疏第一許久遠為種過去為熟近世為脫者記判之為本眷屬也此何言始得羅漢者是權行四悉檀耶答誠如所問然有其由何者若遠討父子之因深窮種熟之際諸經未談其始此品亦未及說須依壽量品文方盡神通之力但為若推遠種定指長時則眾生不起壯心不強自力故今疏記且作悉檀解之欲使立行加功乃弘經之要也故雖一生十地三世六根若無宿種冥熏豈有利根自發又若此品唯論權示遠壽亦是虛談將何永異諸經將何以明本妙雖曰初心憑教還須以義自裁加復疏標一云知非定判記斥端拱信是策詞若據斯文全非違教也四問寶塔品依多寶本願分身咸集疑者云大論明釋迦分身土云白銀世界純有支佛黃金世界純有羅漢彼土諸佛皆悉來否若來者佛光所照分身國土皆以玻瓈為地不云白銀黃金又分身土有諸菩薩分身來時各將一大菩薩而彼二世界不云有菩薩也若言不來者即違盡還集一處之願又違悉已來集之文有遮難者云約多分云盡集悉來或云玻瓈為地有諸菩薩如置綠豆烏豆聚中以少從多名烏豆聚重難云若約多分還招巨妨彼十方佛土唯有一乘之文聲聞菩薩皆成佛道之言亦應從多若爾即同五性宗意耶答經論相違其例不少不須和會也今若強會者此經雖則云皆以玻瓈為地何妨樹木宮殿或純黃金白銀亦得云黃金白銀世界也又本居之土雖無菩薩欲來集時為同諸佛故將化菩薩來為侍者應無大妨又諸土唯云菩薩充滿者蓋約今經開顯而說但化菩薩不為二乘乃直以二乘而為菩薩有何不可五問提婆品記釋龍女所從來處有三義其第二義云海眾縱移而龍宮不動龍謂不動而所居已變從變而不變處來有何不可疑者云此中指何處名為所居若龍宮者上云不動下那忽云已變若大海者上云龍宮不動不云大海不動今那忽約大海云龍謂不動耶又變而不變者其意云何近日學者各執不同試垂一決答經云移諸天人記云海眾縱移經云娑婆世界即變瑠璃為地至無大海江河驗是移於有情變於無情也於有情中娑竭龍眾以有緣故獨不被移龍既不移所居宮殿豈可依於寶地即須在大海也故知此會之眾以佛神力變故皆見寶剎龍眾自見海中宮殿今文殊隨彼類見故經家云從於大海婆竭羅龍王宮自然涌出也變而不變思之可知六問壽量品疏云華嚴寂滅道場大經超前九劫皆成方便疑者云大經唯有雪山童子超十二劫此中何云超九劫耶答或錄者筆誤或後人寫訛況無大害何足苦疑七問分別功德品疏云或可一人有八番增或可一世或八世或無量世或一念或八念或無量念疑者云疏第四云三周聲聞未斷無明有三根利鈍若真修體顯則無差降初住已上更起緣修無復勝負真修體融寧得有異耶今何有一念八念乃至無量世差降耶若爾云何論父母所生身證妙覺耶若許證者經以龍女為速疾證而大師判為初住八相既有速疾證理何故龍女不是證妙覺耶況復起信和會諸經長短兩說唯以三祇為證理天台不可違馬鳴也若不許者既有一念八番增損何不許一生四十二番耶圓頓速疾之道豈必經爾許劫耶答第四疏云三根入初住猶有利鈍不記云即此三根入住已後猶名三不今據記主出問意者入住之後身子等為上根飲光滿慈等仍是中下耶疏答云真修體顯則無差降此答意者三根證理之後縱起緣修終不準前上根仍上中根還中等也故知為被根性求定故云真修無差若自判法身增道損生寧無遲速耶故有一念八念三世八世等異也又問一生妙覺者疏既有一念八番金光明中復有生身十地以此驗即身證妙覺非一向無但為華嚴經中初發心時便成正覺之文正是初住八相世人多謂妙覺法身則全失四十一位修證是故今家凡判八相多在無生位中且龍女修證之文及以南方成佛之相難可的判高下蓋發心畢竟二不別也餘處所明初登地住三因開發既得無生則任運證於後位且龍女畜生之報便證此位即能八相益物足顯速疾證也若據起信既是通伸衍門三教定說劫數之文恐是別教教道之義若云馬鳴天台不可相違者如天台判本門記別則一向不用天親本論本論尚自去取況通伸論耶八問隨喜品第五十人展轉聞法華經一念隨喜所得功德無量無邊疏判為初隨喜品合有五十功德又勸發品云成就四法能得是經疏云舊說能行四法手得是經今謂不爾上文謂諸法實相義已為汝等說又云為令眾生開示悟入佛之知見蓋法華之正體能行四法必得此解疑者云大般若經說善根未熟薄福德故尚不聞名字況得手執若手得者速坐菩提座又云一經其耳善根力故定得無上菩提即知雖不具五十功德不解實相但聞名字手執經卷者皆是功德無量誠不可偏取於此也答釋經淺深各有其致今經隨喜具有二種謂內解外事外事容可淺釋內解須作深明若勸發品既是普賢遠來重請說經如來因茲略演四法若非開示悟入總括一經何能酬其所請能請之位既高所得之經豈淺故不可但作手得經卷解也彼般若經手得耳聞既成菩提之種豈無善根者有斯遭遇耶若成不壞之種即有出離之期故有速坐定得之謂也況彼手執耳聞寧可一向作淺事解之且夫弘經本為生善若不以理行策之其可得乎九問法師功德品疏云梵王報得天眼在己界遍見大千大千外有風輪與眼作障不能見外若在他界則不遍見大千非所統故大羅漢見大千辟支佛見百佛世界不以風輪為礙亦無己他界隔疑者云大論第五云大羅漢少用心見二千界大用心見大千界辟支佛亦爾又論一十四云聲聞人極多傍見小千上下亦遍見問大梵王亦能見千世界有何等異答大梵自於千世界中立則遍見若在邊立則不見餘處聲聞不爾在所住處常見千世界辟支佛見百千世界據論意云依任運用心大小等別二乘所見各有不同也然梵王所見千世界應是一小千支佛所見百千世界應是百小千又十住毘婆沙云二乘神通不過大千今何云梵王見大千辟支佛見百佛世界耶如是等事相不同要須有定論也答總持菩薩之言必稱法相蓋曾躬講智論應不徒然乃是妙解論文得其遠意何者如論伸兩教之義文中凡舉二乘即兼藏通只如所引豈是一途初云大用心者見大千次云極多者見小千聲聞既有多種支佛不可一準既習氣分侵合所見更廣文中既云見百千世界豈可定為小千耶只為小辟支與聲聞不別故云支佛亦爾梵王諸教功用亦多但為讓彼二乘故令劣於一等然是大千之主寧見己界不周願將法義定文無使專文失義也十問不輕品說因行不輕行疾得成佛疑者云此不輕事望久遠實成為前為後若前即違壽量疏云常不輕更近之言若後誰信由不輕行成佛速疾耶答若在前者即是實因若在後者即為淨佛國土之因也故知依此經意偏示正因行不輕行即速疾取土而得成佛故云受持此經為人說故疾得佛道是也十一問囑累品疏云佛以一權智善巧之手摩三千三百那由他國土測塞虛空諸菩薩實智之頂疑者云指何等國土名三千三百那由他耶有云指三變淨土八方各更變二百萬億那由他國若依此義可云三千三百此說是不答據理須指三變淨土也此中應非大千為一國土恐指一四天下為一國矣娑婆既是大千之名則可足成三千三百然則大千亦似未及一百萬億那由他四天下恐約大數增至大千何者小數則十十成百百百為千千千為萬等故十二問囑累品記出正法華誤云寶掌菩薩離開為二更加寶印首掌已是手復加頭首離為二人疑者云彼經有寶掌菩薩印首菩薩無寶印首菩薩今云更加寶印首意復云何況餘經中亦有此三菩薩何苦破之耶答蓋傳寫多誤存沒難見記主當時所覽之本必有三菩薩名終非妄斥餘經雖有此三聖號既無重譯之文即非此例為難也十三問普門品疏云自有多苦苦一人多人受一苦一人受多苦一人受少苦疑者云第三句可云多人受多苦若不爾者自與第一句同何句法空設也答據其句法推其義意第三句當如所改也茲乃往時寫者見第四句一人受少苦欲對此句乃妄改第三句為之一人受多苦而不思與上第一句義相同也十四問勸發品記云十地但斷十二品盡非斷伏極知非普賢義疑者云十地但斷十品何云十二耶若斷十二品還過普賢何云非斷伏極也亦不可言是別教意由來普賢但約圓位故答彼國記文寫訛也據宋地本云十地但斷四十品盡非斷伏極十五問妙記第一決釋最初無教佛云終有一佛在初無教疑者云義猶未了若許無教有佛墮無因過若言稟教墮無窮過願聞一揆矣答最初一佛雖無稟教之因而有內熏自悟之因記中示之甚明何言墮無因耶十六問南嶽法華懺法云過去二萬億日月燈明佛未來具足千萬光相莊嚴佛疑者云經中無億字無莊嚴字南嶽何輒加之耶答經中雖無而南嶽是相似位人以三達五眼照之合有三字故加之後世難輒削去也十七問妙玄第六示國土苦樂有二釋一云由眾生非佛所為一云由佛不關眾生疑者云釋尊本願云我未來出穢惡國土利益十方淨土擯出惡業眾生故知所有苦事但是眾生惡業所感何言由佛不關眾生若佛所為者莫也眾生惡業空無果報耶豈如來背於大悲方便令諸眾生受三塗苦耶然則不輕所行之行文殊所化之眾皆是巧施方便易長令短轉重令輕固非設苦惱因緣也答若論作善惡因招苦樂報乃由眾生非關於佛若約用苦樂事折攝眾生乃由佛現不關眾生良由宜用苦治方受化者諸佛即為作之如先王制刑豈欲以苦加於百姓蓋至仁也諸佛亦爾為折攝故而強現之又苦樂之國眾生雖居不得自在諸佛於茲而能轉變故云由佛又佛是生家之佛生是佛家之生故云眾生心中諸佛念念證真諸佛心內眾生新新作業故知論生則一時屬生舉佛則一時屬佛以是義故故經云今此三界皆是我有其中眾生悉是吾子也十八問妙玄第九解本門得益云令法身菩薩得大利益抹十萬那由他土為塵數增道菩薩不能令盡近代疑者云分別功德品但舉大千界中千界四天下等塵數尚不及百千何言十萬那由他耶答於諸方面各那由他諸小國土方名大千經云大千等微塵數豈不該於十萬如一微塵尚有十方分況大千耶若言盡十方界皆抹為塵則方與經文相違也十九問釋籤第五解不動三昧云果報及三惑成三不動者動則兼業諦但有三業及見思同入俗諦所破故也近代疑者云餘三昧及以諸處皆以見思為真諦所破此中何為俗諦所破耶答此中乃以業及見思同入生死俗諦正為真諦所破成於真諦三昧矣餘文以業同塵沙破則成俗諦三昧者各有所以何者如前無垢等諸文中乃以散善破於惡業散善則成假觀也此中以定善破於散善則成空觀也故云背捨伏見思等記主窮幽故有斯對二十問止觀第一說三藏教佛神通云一心作一不得眾多弘決云化主語時化事即語化主默時化事即默語默既爾餘義亦然故非任運真化也近代疑者云按俱舍二十七云聲聞神通一心但作一如來神通一心作無量如彼頌曰一化主語時諸所化皆語一化主若默諸所化亦然化身與化主語必俱非佛今止觀何違彼文耶又大論第九明毘曇佛義與今記文亦相違不能繁引耳答假令化主化事一時現而其語默不俱乃一心作一語一心作一默故故云一心作也豈比夫安禪合掌以千萬偈讚諸法王不動而應化化無方者也餘者相違可以意會必無巨妨二十一問止觀第三說別接通人云初修空假二觀破真俗上惑盡方聞中道仍須修觀破無明能八相作佛意云即身登十地耳近代疑者云且別教人尚無肉身登十地者云何從劣教來便能超登耶答據其二觀功成二諦惑盡仍修中觀深伏無明必合經生歷於多劫未知何處定云即身應現聞中之言可云即世修觀之語不必一生況聞中之後不局今證須歸後教也二十二問止觀第六云若超斷至第五品名家家近代疑者云弘決謂大師所用並準舊婆沙若欲知者更檢彼文今檢婆沙斷三四品三二生者名為家家無超次別亦無斷五品名家家者何云超斷五品名家家耶雖弘決解釋猶不出此義止觀又云次斷六品盡名斯陀含果超斷至六品盡名一往來且斯陀含翻一往來何以一名分超分次不同耶止觀又云次斷七品至八品名阿那含向超斷第八品名一種子此亦依彼論說斷凡此中超義並未知所從答婆沙新舊未暇撿二十三問止觀等意云無始藏心具十界十如是法乃至佛果亦復如是弘決云闡提斷修善盡但有性善在如來斷修惡盡但有性惡在近代疑者云起信論對治邪執門云聞修多羅說一切世間生死染法皆依如來藏而有一切諸法不離真如以不解故謂如來藏自體具有一切世間生死等法云何對治以如來藏從本已來唯有過於恒河等諸淨功德不離不斷不異真如義故以過恒沙等煩惱染法唯是妄有性自本無從無始世來未曾與如來藏相應故若如來藏體有妄法而使證會永息妄者則無是處論謂性自本無何與天台所談性具頓相違耶答百界千如性善性惡皆是體具微妙法門清淨功德即起信中過恒沙等諸淨功德不離不斷皆真如故若一切世間生死煩惱妄染之法皆是修惡雖全性起而違於性故須永滅若稱理而修萬行功德皆是修善亦全性起而順於性即同常住故云像實故稱理本有虛空故迷轉成性遂使證會之時修惡雖盡性惡常存也諸家所明感應之義為不知性惡法門故其果後垂惡趣之身皆須以神通力變現所以今家斥同外道神變也故云證本真源還任眾生轉識現起若不談體具十界亦是別教之義若得此意一家教旨如觀掌中與諸經論更無少異也二十四問四教義第一解有頓漸等教異云鹿野鶴林之文七處八會之教豈非無頓漸之異不定祕密之殊疑者云此中應言豈非有何言無字耶答若據此地本而云非頓漸之異今以義求之知二處本皆訛於彼本非字下須除無字此地本須於非字上加一豈字則彼此文義成也二十五問四教義第三云三藏菩薩行菩薩道二阿僧祇劫是煖法位第三僧祇是頂法位近代疑者云婆沙論後身菩薩坐道樹下始修四善根一座成正覺三藏教義多依婆沙斯文相違何耶答三藏菩薩二三僧祇雖用煖頂觀法正為伏惑行諸事行若到樹下行為真故復用四法為斷惑加行也如三祇久伏三界思惑而於樹下仍用三十四心以此驗之知非碩異二十六問一家圓宗教部所引經論并舊師所著章疏多與本文相違未知何也答山家凡所立義徵引諸文多取其義不專寫文乍似相違實不相違當以意會之則可也二十七問五百問論題下云妙樂大師造疑者云此論似多訛謬且舉一二如言阿難羅雲論中不舉供養佛數及破他師所釋種性等七地義似歡喜等十地若是大師所製不可不通答此論宋地闕本茲不得而評論矣日本國師嘗遣徒抗海致問二十於法智法智答之皆深於理致也後廣智嗣法席復遣其徒紹良等二人齎金字法華經如贄見之禮因哀泣致敬請學於輪下三載其道大成還國大洪台學曾魯公碑其塔具道之一問定性聲聞成佛不成佛疑解深密經云成就第一趣聲聞一切諸佛盡力教化不能令其坐道場得無上菩提我說名為寂滅聲聞唯識論云定性聲聞入無餘涅槃者身智俱滅猶如虛空非眾生數更不發心且經論若爾而天台宗若何解釋深密唯識之文顯定性聲聞成佛之道理耶答深密唯識經論是顯露施權之教聲聞趣寂唯尚偏真依理發心但成灰斷未知實理究竟真常欲趣菩提終不可得及至鷲峯法華會上開權顯實正直捨方便但說無上道三周授記聲聞作佛不可更執昔日經論聲聞不得作佛也二問闡提成佛不成佛疑善戒經云若無菩薩性者雖復發心勤修精進終不能得阿耨菩提瑜伽論云無種性誦持瑜伽以無種性故雖則發心及修加行不堪圓滿無上菩提如是經論足顯闡提無成佛義今天台宗於彼經論若何融會答所引善戒瑜伽發心修證稱闡提無性者此是藏教發心同前二乘未明中實真常之性非是闡提人也其闡提者信心未具未能發心謂無緣了二因所以不云成佛故涅槃云或有佛性闡提人有善根人無或有佛性善根人有闡提人無或有佛性二人俱無以上無緣了二性故說闡提無佛性義又經云或有佛性二人俱有約此正因闡提極惡有成佛義是以涅槃終極顯性談常不簡闡提極惡咸同正性俱得成佛況二乘耶三問非情草木成佛不成佛疑涅槃經云若拘陀樹有心我當授與阿耨菩提記以其無心故不與授記法相論云真如能為一切諸法所依無心草木雖無所變但有理性無行性不可成佛今天台宗如何解釋經論建立非情草木成佛耶答涅槃經法相論草木無心但有理性無行性者此是權教故簡無情為起真修乃須進行方得成佛緣修乃是無常即是本無今有義也欲顯真修須依理性理非今古不簡色心一成一切成故說無情成佛也又依緣修說無情成佛者相盡情忘則無情悉成佛矣四問法華囑累品安前安後疑今羅什譯於神力品後次置囑累而法相宗立十不可八相違須移經末若爾如何通彼一十八難當依羅什所安耶答囑累一品慈恩安國並令移於勸發品後若在於前有八相違十不可天台之意須依羅什次神力品荊溪總別破之亦八不可十相違且出塔已後凡述多寶皆云塔中不云見佛若移在後無出塔處一不可也分身散後凡有所述唯論佛塔不涉分身若移在後佛無散處二不可也囑累文中佛散土穢已下經文言不涉淨若移在後無復穢處三不可也會本居地因塔升空佛散出塔後文在地若移在後無還地處四不可也囑累品後經既未盡但述眾喜不云而去若移在後須加而去五不可也勸發品後無復餘文經既已終則云而去若移在後須除而去六不可也本迹事畢須有所付是有囑累若移在後法無所歸七不可也囑累已後明乘乘人事須囑累若移在後師弟參雜八不可也其十相違一一敘破具載妙樂記中五今昔一乘同異疑法華曰十方佛土中唯有一乘法蓋昔日為三為二今經開之唯一耳若然何故勝鬘經云聲聞緣覺皆入大乘大乘者即是佛乘是故三乘即是一乘此言一乘與今法華一乘同耶異耶同則有妨一代化意異則異相云何答經論同異固多要須以義定之則可且勝鬘一經部居第三方等時教二乘在座正當彈呵轉小入大之時台教有曰若到方等必到法華者蓋受彈之後次第證入也而彼經謂二乘入一乘者一者此經方等部中預敘法華當來所證耳故彼經上文云必當得阿耨菩提何以故聲聞緣覺皆入大乘請觀當得之言自見指歸矣二則若就方等自論則二乘受呵轉藏成通通是摩訶衍門亦得謂之二乘皆入大乘也二釋之中初義為正六問文殊無去有來疑且此經序分文殊為列眾之首復為彌勒引古決答至下三周之中並無文殊入海之文如何達多品忽於大海娑竭羅龍王宮涌出耶答文殊無入海之文者準佛成道後四十二年便居靈鷲說法華經首尾八載時既長遠或有入海之文經文傳譯此土從略是故不云也此猶約事解釋如此若約理智伸之此經如來常在海中宣揚文殊實智周遍豈隔鷲峯聽受理既無在寧局方隅感應而處處釋迦隨緣而身身妙德也七問龍女成佛權實疑經云八歲龍女於剎那頃發菩提心乃至云即往南方無垢世界坐寶蓮華成等正覺且三論法相宗難曰彼娑竭羅龍王既是深位權現龍身豈其龍女成佛是實證耶答他宗言權者乃是高位聖人為軌下凡故示近成若天台云實者顯佛乘權巧妙力開性海不思議真常一念發心便成正覺故疏引經云法性如大海不說有是非凡夫賢聖人平等無高下唯在心垢淨取證如反掌舍利弗舉女人五障以為疑智積明積劫行行而作難龍女以圓珠獻佛息眾疑心何至今日更存猶豫故八問龍女華座成佛別圓疑且龍女成佛若是圓乘當以虛空為座何故坐寶蓮華而是別佛座耶又三周得記皆是未來成佛何故龍女現身成佛而無成佛劫國名號何耶答龍女是圓頓教中成道法身頓顯一成一切成一身一切身一土一切土報智頓明乃於蓮華藏界身土不相妨色心為罣礙雖坐寶蓮華體即虛空性乃不思議圓融解脫大用也若然者何別之有哉其三周得記未來成佛者皆是鈍根聲聞未曾修菩薩行是故再歷塵劫修治龍女乃是乘急戒緩之人是故一超直入也其如不言劫國名號者當以通別二記伸之通則不言別則有之也九問身子今昔同異疑華嚴會上有舍利弗此與法華身子何異云何且華嚴身子從外道家來聞阿鞞說偈證初果次到佛所證四果則非法華身子若異者豈釋迦一化有二身子耶答華嚴談別圓不說藏通二乘在座如聾若瘂既不入二乘人手不能革凡成聖但全生如乳遂游化鹿苑施設漸權於茲獲益革外道之邪計證無漏之涅槃次方等彈偏中般若洮汰來至法華大顯一實此是法華之聲聞也是則不二而二身子今昔不同二而不二只是一身元無兩人也十問不還果生五淨居疑小乘所說不還果遍彼上流聖位於無雲福生廣果天中生五淨居天者且不還果身不作受生業何故下三天能生五淨居天耶若言凡夫時作業者入正性離生之日但捨凡夫異熟業何有凡夫業生五淨居業耶答小乘入見道位斷見惑即障理惑也初證人空得無我相乃不發業離四惡趣異熟生障也其第二果欲界五趣雜居九品界繫潤生惑即於人天七反受生其不來果色無色界繫八九七十二品潤生惑在二界定業受生既有惑潤受生何疑其生五淨居耶唯至四果永斷界繫方不受生矣清泰濫處禪關叨陪海眾竊見諸方商略所疑輒陳十種疑問特伸請益伏惟金錍在手寶鑒當懷俯賜發揮永為良導不勝萬幸天聖元年三月初一日清泰諮問延慶和尚法智大導師一問無明與法性為有前後為無前後若云有前後者何云法性無初無明亦無有始又云無明即是佛性耶若言無前後者何故佛果位中斷盡無明方成佛果既云斷盡應斷法性耶答若論本具平等一性則非真非妄而不說有無明法性亦不論於有始有終但眾生自無始忽然不覺迷理而生無明無明有熏真之用法性有隨妄之能真妄和合名為緣起故金錍曰無有無波之水未有不濕之波在濕詎間於混澄為波自分於清濁雖則有清有濁而一體無殊所謂清濁波者真妄兩用也清濁濕性者一體無殊也無明法性體一故起無前後故起信論云如來藏無前際故無明之相亦無有始是也若覺悟時達妄即真了無明即是法性約修門說義當斷妄雖曰斷妄妄體本真妄何所斷故曰無明亦無有終又若究其正迷之時如夢中人而不知是夢忽然夢覺迷妄自息是則風息水澄妄消真顯矣審而思之無俟多論也二問一切眾生本來同一法性法性本來清淨何因緣故忽迷只如初迷之時為一時迷為前後迷若云一時迷者悟時亦應一時開悟證於佛果何故現有眾生未悟耶若前後者既同一法性以何因緣而致前後迷耶答具德圓常正性真空妙有遇緣而發法爾如斯不勞造作且迷妄緣起者如人忽睡靈焰潛生眼觀剎那狂覺忽起一切眾生所迷真如能迷不覺真妄和合二無二相然則佛性雖一迷悟雖同六道四生遇緣熏習親疎不等根性利鈍有異是故覺有前後誠不可以無明法性一故根性俱同也是知一切眾生迷無前後覺有前後譬如夜間多人同睡睡時雖同不妨前後起也善解此譬來問自消矣三問一切眾生既迷本性已何故忽然能開悟耶若言因善知識教法緣熏得開悟者只如最初一佛又從何人得法信解開悟耶答眾生得悟緣熏不同或有無師自悟承本自然智而證之良由本具靈明能自推理而得解悟故祖師云空寂體上無師智自然能知既知自性而便成佛也一人成佛之後展轉說法化迷眾生眾生稟教修行是故次第成佛若爾何疑最初一佛無從開悟耶四問欽聞諸佛果上凡所證法一切眾生悉具有之今且就人中以論因中如何辨於三明八解五眼六通乃至毛吞巨海芥納須彌等用耶若言至佛果方得者本有之義又何述焉答諸佛眾生緣起雖異覺海同源諸佛悟理性相無礙眾生迷妄事理懸隔故金錍曰眾生唯有迷中之事理諸佛具有悟中之事理迷悟雖殊事理體一一佛成道法界無非此佛之依正眾生自於佛依正中而生苦樂升沈升沈既作解脫無期今則籍教熏修契圓實理傚菩薩之所修修無所作同諸佛之所證證諸本具是則一念頓圓於一切一切普攝於一塵三明八解日用不虧五眼六通介爾具足故荊溪曰凡聖一如色香泯淨阿鼻依正全處極聖之自心毘盧身土不愈下凡之一念者是也毛吞芥納者淨名不思議解脫大用也且凡夫一念造惡之心尚遍十方三世豈不思議大用不即含納若不信凡心理本具足此用則諸佛果上依正融通悉不成矣五問真妄二法為同為異若言同者妄本是真古人不應云錯將世智為佛智如認魚目為明珠若言異者應是離妄有真古人不應云棄波求水捨器求金若真妄兩立又不雙存云何剖伸耶答有真有妄者對迷說覺也絕真絕妄者泯相離筌也確論其旨真則全妄之真妄則全真之妄二無二體也佛大聖人說真說妄者所以欲人慕其真而破諸妄使妄不得而興也世人於茲不了強執現前一念妄心均已是佛正墮古人錯將強認之說矣若更棄此妄念別覓真如復同偏教所修猶如棄波求水捨器求金焉茲二者過猶不及也要須不即不離妙在其中斯可矣來意問以真妄同異者今答曰非同異中假立同異也非同異者真妄同源縛脫不二故假立同異者迷悟不同情智有異也如此甄之自然懸合諸文毋勞委論矣六問夫言無情說法者為是名本清淨法性為無情說法為是指草木瓦礫為無情說法若本清淨法性為無情說法者此性橫遍竪窮生佛平等不應言說法也縱有言說誰為聽受若指草木瓦礫為無情說法者教相如何分別耶答無情說法之言其來尚矣的論其要難得其旨汝問以清淨法性草木瓦礫立二法也當知法性之外無別瓦木瓦木之外無別法性二非二也故華嚴曰法性遍在一切處一切山河及國土三世悉在無有餘亦無形相而可得此道若論有相充塞太虛包含法界若論無相一法不留見聞不住卷舒自在體露堂堂昔南陽忠國師答學者以牆壁瓦礫為古佛心不異此旨若論說法熾然常說古今無間華嚴之中塵說剎說佛說眾生說三世一切說若論聽受十方齊說十方齊聞三世俱宣三世俱聽古人道虛空問萬像萬像答虛空誰人親得聞木叉了角童又云真說法時聲不現正堂堂處沒却身學人又問國師無情說法誰人得聞師曰諸佛得聞曰眾生應無分耶師曰我為眾生說曰某甲聾瞽不聞師應得聞師曰我亦不聞曰師既不聞爭知無情說法師曰我若得聞即齊諸佛汝即不聞我所說法曰眾生畢竟得聞否師曰眾生若聞即非眾生國師之答稍有深致識者知之七問世間有情變為無情如石夫人地蟾石蠏等無情變為有情如麰麥腐草化為飛蝶螢火等此等生類是何因緣而爾遷變耶答只一如來藏性眾生循業發現不同是故山河大地建立胎卵濕化成形如佛頂經曰覺海性澄圓圓澄覺元妙元明照生所所立照性亡迷妄有虛空依空立世界想澄成國土知覺乃眾生且無情化有情者神識乘時而來依草附木也有情化無情者神識遇氣遷變驅㲉枯朽也當知千變不離於一念萬化難逃於藏識世間更有火鼠湯蟲氷蠶石鷰情器難量業報奚測佛及眾生俱不思議於茲見矣八問世間有人此身未死彼處已生如王院主等此何因緣也若云眾生業用自在者一切眾生皆有業用何故例無此事耶答天台承南嶽三種妙法一曰眾生法二曰佛法三曰心法此三妙故不可以牛羊之眼觀視亦不可以凡情世智測識有如來智眼者方堪量度良由體性不可思議一一高廣故華嚴所謂如心佛亦爾如佛眾生然心佛及眾生是三無差別諸佛妙證無差之道故能於一身化千百億身於一法演無量諸法六根三業法界大用無有窮盡眾生處迷雖不能爾而由性德本具此體用故只於業報之身亦能少分變現如上古舜帝分身而應二妃倩女離魂而合為一質縣令晝寢識化為魚至有二人雙存枕上二魂悉在地獄受殃者如斯等事不能殫舉皆是眾生界中業報難思之事是知不獨王院主一人而已何苦興茲疑難哉九問有情無情既同一真性何故斫伐樹木不為冤對不令人墮地獄纔損有情便為冤對令人墮苦受報何耶又復既是依正二報同一法性何故有情有覺知無情無覺知耶答法界體性離諸妄念相等虛空無所不遍遍依遍正遍根遍塵至一極微無非法界全體而遍嗟夫群生梏桎斯體妄為情器情則四生六道水陸空行器則山川嶽瀆草木叢林於情分中妄計我人知見故有苦楚冤對之事器分既無我人知見故無業累讎償之愆如是不同皆是眾生境界虛妄分別究論法界體性有何差別故荊溪曰縱然造依造正依理終無異轍斯言是也十問一切眾生既同一覺性何故捶打他人不覺痛苦却為快樂既各不相知云何辨平等覺性耶答清淨本然尚無一法可以當情況論捶打痛苦之事但真如不守自性變為諸法如一源水從流派別清濁動靜海鹹河淡是故於中人我競起愛惡是興以強陵弱攻擊不休子今設問正是銓量迷妄中事惟當返妄歸真背塵合覺則了十方三世一切眾生同共一法身一身一智慧力無畏亦然到此之時一證平等覺性尚無彼此色相迭相見豈復論於世間捶打勝負哉清泰不揣下愚輒具疑問十條上請教誨茲承賜答三復感悰如獲珙寶矣然則日月固明盲者自咎其間尚餘三處未曉不免再露鄙拙果蒙洊與指示下情感幸之至上白延慶教主法智大法師一問奉第一答中云忽然不覺迷理而生無明只如不覺依何而生以何為體何因緣故忽然生耶答甚深藏性之源非真非妄此性隨緣而真而妄故佛性論云單真不生獨妄難成真妄和合方有所為是故教門所示真有隨緣不變之義妄有體空成事之能良以靈源無住隨妄而生強覺既迷忽然而起然此起妄之言復應了知其意若言眾生本覺圓明之性此即直指眾生無始無明而為法性以無明法性體一故若言忽然不覺而生無明此即約修以說對性論起從本覺體而有不覺也不如是則不能顯進修之人是復本還源之道矣以此意故凡諸經論多云從真以起妄也其實一切眾生自無始來唯有迷妄不覺而已故起信論曰一切眾生不名為覺以從本以來未曾離念故說無始無明是也子問不覺依何而生若曉上意則不必如此問也如首楞嚴中滿願子嘗疑此事佛反責曰既稱為妄云何有因又圓覺經金剛藏亦啟此難佛斥非為正問諦觀兩處佛意誠不欲興此疑難蓋眾生之妄自無始即有之也二問奉第二答中云一切眾生迷無前後覺有前後譬如夜間多人同睡睡時雖同不妨前後起也若如此漸漸覺悟成佛應是眾生界有畢盡之期若然者經論之中何以並言眾生無邊耶答一切眾生無始覆真和合而起諸相雖真源不二而所照有殊如古德道含生隨業現三界不同軀如漚依水起水不礙沈浮迷源雖不二熏發有賢愚來問以眾生成佛眾生界盡者如彼水生浮漚漚雖前後滅即不可言水隨滅也故佛藏經云一日之中有百千萬億恒河沙眾生一時成佛眾生界不減佛界亦不增何以故如來藏無盡故又長沙大師讚南泉云堂堂南泉三世之源金剛常住十方無盡其旨亦同當善思惟切勿於眾生難思境界中而起斷滅見也三問奉第六答無情說法中云十方齊說十方齊聞三世俱宣三世俱聽既齊說又如何俱聞既齊宣又如何俱聽況復諸聖又如何用聞耶答子疑齊說齊聞俱宣俱聽者當知剎剎塵塵俱說俱聽說聽同時了無異趣妙哉此境不可以言想求不可以凡情測是大總相法門寂而常照法身冥資之境也故荊溪曰願解脫之日依報正報常宣妙經一剎一塵無非利物又問諸聖如何用聞者既云法身冥資一切俱說豈不能一切俱聽如是則言不干舌千聖俱聞照故恒說遮故俱聽眾生纔聞即同諸佛前佛後佛其一揆焉若更別立程途則非西聖一路涅槃門矣正月十八日天童山景德禪寺住持傳法苾芻謹熏沐裁書于延慶堂上教主法智大師甞聞智者千慮或有一失愚者千慮或有一得斯往哲之格言非潛夫之臆說也素昧達人之旨輒陳愚者之言願瀆聽聰少陳狂狷近因暇日恭覽十不二門指要鈔義峯孤聳非郄克之足能躋教海汪洋豈師曠之耳能盡者也珍重珍重中所援引達磨門下三人得法而有淺深尼總持云斷煩惱證菩提師云得吾皮道育云迷即煩惱悟即菩提師云得吾肉慧可云本無煩惱元是菩提師云得吾髓但為傳聞故無實證未知斯語得自何人大凡開物指迷必須據文顯解豈可以道聽途說將為正解禮云記憶之言不足以為人師此亦慮無稽之言以為正說者也寧可指鹿為馬事類趙高使民戰栗宛同宰我今據祖堂及傳燈錄只云二祖禮三拜依本位而立未委彼宗復何為解今或有師云達磨之道但接下根未通上智又云悟即心之理昧心外之法斯皆以管窺天將螺酌海者也今試辨之原夫病在膏盲者失之於針砭滯名相者封之於言句豈教不能明心而藥弗能瘳疾耶良由積療增痾夥言惑性是以祖師西來直指人心見性成佛亦方便之一揆耳或者猶云但指即心未入佛慧如般若說九類皆住無為涅槃華嚴云一念普觀無量劫未知此說與祖師之道同耶異耶噫小智自私賤彼貴我達人大觀無可不可古賢之言信而有徵矣然則田巴毀三皇罪五帝隨而和之者千人蓋海上有逐臭之夫詎田巴之道能勝於三皇五帝之道者也教主大師久積淨行恢張教網前無古人後不可繼自當依經解義續智者之真風何必採鄙俚之言玷啟迪之旨乎願削傳聞自扶本教無使滯名相者而取傚焉幸甚不宣天童山景德禪寺住持傳法苾芻頓首上白正月二十四日延慶院住持傳天台教觀比丘謹修書復于天童景德堂頭禪師今月十八日僧使齎到長書一緘文理相高經實俱贍舒卷忘倦珍荷彌多但以夙事懺摩全疎文學將謀投報預抱忸怩然閱華詞備諳雅旨蓋以早歲為解本宗十不二門輒述指要鈔編文紀事聊資學眾之尋研義淺詞荒敢冀宗師之觀覽其中所引達磨門下三人得法淺深不同尼總持云斷煩惱證菩提師云得吾皮道育云迷即煩惱悟即菩提師云得吾肉慧可云本無煩惱元是菩提師云得吾髓來書云此語不契祖堂及傳燈錄謂是道聽途說採乎鄙俚之談而不知此出圭峯後集裴相國問禪法宗徒源流淺深密禪師因為答釋廣敘諸宗直出傍傳源同派別首云達磨直出慧可傍傳道育及尼總持乃示三人見解親疎故有斯語此之後集印本見存南北相傳流行不絕曾逢點授因是得聞而況有唐圭峯禪師帝王問道相國親承和會諸宗集成禪藏製禪源詮都序兩卷及茲後集為世所貴何為鄙俚之談豈是道聽途說此乃禪門自生矛盾固非講士敢此譏呵只如祖堂亦是人師集錄誰是誰非言何容易夫法本無說說必被機機發在緣緣有賓主故諸聖人抑彼揚此是一非諸補處逸多尚受折於維摩詰上首尸利甘負屈於菴提遮豈補處納言上首暗理蓋知緣不在己是以功讓於他以至正像法中華竺宗主空有更破性相互非業禪者屢斥尋文傳教者或譏暗證皆為進於初學欲使深於本宗智論立悉檀被機禪經用四隨益物設化之法大體合然但以假名引令入實不得其意寧免生疑來書又云今或有師云達磨之道但接下根未通上智又云悟即心之理昧心外之法未審此語何文所載何處親聞無求閭巷之音而構誣罔之說道聽途說事有所歸矣且夫信行法行各有利根鈍根唯色唯心豈分內法外法剎那九世一念三千理事俱融頻彰指要既蒙顧視合察源流願存為法之心廣闡利人之道俾信法根性從說默開明無使達磨子孫獨能破立智者宗裔全廢抑揚則彼眾當機有趣真之路令此宗來學絕入理之門禪師悟徹一心辯超千古為佛祖之了使作人天之導師希開博濟之懷勿任偏情之執講懺之隙倉卒奉酬幸無以朴野而見誚焉不宣延慶院住持傳天台教觀比丘拜手上復正月二十八日天童山景德禪寺住持傳法比丘再修書奉白于延慶教主法智大師聞夫意淺則言疎思深則言訒前所獻言者且欲大師削去傳聞自扶本教再垂來示徵引源流徒知出於圭峯問因相國三宗辨異未盡所長殊不知知解宗徒祖師昔記循其泛說詎愜通懷彼禪源詮云達磨九年面壁蓋為絕緣由是祖師獨斷乃云知之一字是眾妙之門今達磨所傳唯靈知而已至於深推荷澤輕視牛頭矛盾之言洋洋于外既曰曾逢點授合具雌黃何異採鄙俚之言資脣吻之解且夫達磨之得二祖亦猶思大之有智者垂範作則千古皎如儻智者之言教成非而達磨之子孫亦謬豈容緘默須議師承非之則謗因謗緣空招捺落是之則正人正己信奉謳和豈謂相國親承帝王問道北宗神秀四帝國師藉勢恃權其風自弭來書又云補處逸多尚受折於維摩詰上首尸利甘負屈於菴提遮蓋知緣不在己是以功讓於他若如是則雖曉抑揚罔窮實際苟云功讓未喻下懷又云業禪者屢斥尋文傳教者或譏暗證俾信法根性從說默開明無使達磨子孫獨能破立智者宗裔全廢抑揚此者深思誰之咎歟剛云破立以過疣人豈不云一念三千剎那九世禪教之旨何理不臧思益經云說法有二種若聖說法若聖默然何必有說滯言無說乖旨實惟不二非任偏情昔人截耳捐身引腸斷臂斯有由矣不然賈有餘勇恃死不迴山人每一經心如負荊刺願吾大師力扶像運深察源流無使正法澆漓人情美順唯宗高範是振淳風知事懺摩必無虛日再形鄙抱專候斥呵不宣天童山景德禪寺住持傳法比丘頓首再白上二月初七日延慶院住持傳天台教觀比丘再裁書于天童堂上大禪師比者累接真緘頗彰深意前書謂指要所引三人得法全不據文乃是道聽途說採乎鄙俚之談蓋由不曉斯文出自圭峯後集只齊曾見非彼所聞故以長書責無實證今知所出合恥鮮聞如何却斥圭峯棄乎援據噫過而不改斯成過也且如指要所引非無所以蓋智者立法華絕待十妙止觀圓頓十乘以煩惱即菩提生死即涅槃二句之文而為剛格誠非二法相合名即故不可以斷證明之亦非一法翻轉名即故不可以迷悟示之煩惱非定本無菩提非定本有故用煩惱即菩提等絕其言詮寂其思慮俾妙解圓明妙行密契妙理頓顯故也柰以天台宗教陵遲之際圭峯後集流衍來吳禪講之徒多所宗尚咸云達磨印於二祖本無煩惱元是菩提方為得髓智者所說既同道育之解乃成得肉之言鄙僧忝嗣台宗得無傷痛況聞點授粗見否臧遂於指要文中對揚厥旨何任唇吻之便而浪有所譏且夫分宗受法傳教接人人據圭峯難於本教豈不依教而返破之斯皆扶樹本宗勉勵初學證悟之際彼此豈存前所謂設化之法大體合然悉檀被機四隨益物不得其意信有狐疑洎觀捐身斷臂之心如負芒剌之語後五百歲能幾人乎省己扶宗既能如此於他護法豈得周遮幸冀禪師博覽本宗善揚祖道無得阻他釋難便成立我化功蒙索報音詎可緘默不宣延慶院住持傳天台教觀比丘稽首再白二月十四日天童山景德禪寺住持傳法比丘謹重致書于延慶堂上教主法智大師竊聞屠保之內必有異人講懺之中豈無通識何勞往復再敘端倪而大師指要雕文刻義只曰相傳達磨門下三人得法而有淺深既議之豈可便責圭峯以求情實所謂道聽途說可曰相傳果有後書指為曲據妄生穿鑿合曉否臧或達磨授二祖有本無之說道育尼總持有斷煩惱之稱則圭峯言之而大師議之斯亦可矣既元無此說擬剝何人豈可逐浪隨流揚聲遏響前云設化之道大體合然斯未可也大凡援引古今存乎婉當彼宗固執可示斥呵方謂抑揚昭乎義理苟弘教者引佛經不當亦須削之如是則稱作人師堪為教主後生宗範千古不逾所謂學而不思傳而不習斯之為恥何恥鮮聞來書又云天台宗教陵遲之際圭峯集流衍來吳人據圭峯難於台教豈不依教而返破之斯皆扶樹本宗勉勵初學耳甞試論之原夫聖人立教示迷情同蒭狗智類氷壺神遇之懷道無不在豈同鄙俚有濫道途常患學佛從師未能忘筌離相余與大師言議者蓋存大師永永之道也假使信任圭峯為是須知迴顧祖堂無言未墜本宗尚猶焚軀煉指豈同外道非理赴火投崖革故是宜鼎新無爽所依止觀十乘法華十妙菩提煩惱信本無差綱格之言豈容繁剖所謂過而不改斯有歸矣不宣天童山景德禪寺住持傳法比丘稽首上白吾祖法智尊者始因錢唐奉先清師製珠指解十不二門總在一念之文為真心別分色心之言為俗諦改色心門造謂體用為造謂體同改內外門三千即空即假即中為即空即中凡改二十來字天台昱師注不二門立唯觀不思議境消一念三千唯色唯心為真諦法智憫而救之所以指要之所由作故序云或示或注著述云云是此也清師又立生佛三千為事造心法三千為理造而不知三法各具事理如指要破曰據他所釋心法是理唯論能具能造生佛是事唯有所具所造則心造之義尚虧無差之文永失又序曰事理未明解行無託此皆破於清公也然指要之中正明觀心達妄之道闢他山外觀真之非文引煩惱即菩提生死即涅槃二句為發心立行之本因此揀示達磨門下三人得道淺深可大師云本無煩惱元是菩提達磨曰得吾髓法智評之曰可師之見意縱階此語且未圓凝禪師謂指要所引差錯從而辨之乃準祖堂及傳燈錄當時可師但禮三拜依位而立而不曾有本無煩惱等言凝公如此扶救毀斥法智云是道聽途說非為正論殊不知法智準圭峯後集而示到此凝公自當結舌服膺柰何後書倔強不已今更就彼書辨之若將可大師無言依位而立便是顯圓頓者且身子云吾聞解脫之中無有言說大品云若有一法過涅槃我亦說如幻又有無言童子淨名杜口等今問此諸無言而與可師無言為同為異請端的示之切莫通謾又如阿含外道問佛不問有言無言如來踞座外道讚云世尊大慈開我迷雲即禮三拜而退阿難問佛外道得何法而退佛言如快馬見鞭影即著正路也祖堂引為圓頓第一則語天台判此為小乘三藏若望圓頓猶霄壞焉故知不可纔見無言便謂真證也當時四明太守直閣林公見二師諍議不已因請法智於指要下和融之語法智不得而辭遂改之況達磨西來以楞伽四卷授可大師且曰籍教悟宗仁者依此修行自得度世荊溪甞判楞伽階天台別教以經云一切眾生自心現流之義大慧菩薩問是頓是漸佛答是漸既言是漸安得指為頓耶準此則法智所評信不誣矣今謹錄當時議書五番非但令後昆睹指要新舊二文來力抑亦不昧先時辨論之因起也熙寧三年中春永嘉法明院傳教法孫識法智學行高妙凡所著作莫不立宗旨闢僻邪開獎人心到真實地指要鈔中引圭峯後集比決幽奧而天童凝禪師者一見喜之但謂其所引少有參錯欲法智改正之而已書簡往返凡二十許其末至有云千士諾諾不如一士諤諤使大法流衍百世無瑕玭者也余昔親見此帖字劃如鍾繇語如韓退之真可愛也或謂法智以此聊為改正又聞指要既出雪竇顯禪師特出山羞齋為慶仍有茶牓具美其事余未甞見之甞睹廣智初主南湖法席時顯公雖已老亦牓煎茶但記其高頭大麻牋其字小古以此知法智之時不虛也在昔禪教一體氣味相尚至有如此者真宗皇帝諭旨留四明住世楊文公賀法智受命服啟法智大師謝楊文公啟楊文公請法智住世書法智復楊文公書楊文公謝法智答義書啟楊文公三問并法智答楊文公謝法智答問啟法智再書上楊文公楊文公再書請法智住世楊文公書上太守李夷庚同請住世楊文公上天竺懺主啟又致請法智住世內簡楊文公又書留法智住世法智再復文公啟法智謝李駙馬請住世書法智賀楊文公加翰林書楊文公謝法智賀書李駙馬薦法智師號賀啟法智謝李駙馬啟慧照法師跋前往復書草菴法師紀往復書中事昭講主上四明法師書謝聖果法師書四明與矩法師十書敘付矩法師書付彬闍梨遺書上大雷菴長書天竺懺主上四明法師書付神照法師書付妙果法師書付永安山主書四明付門人琮法師帖四明教主禮公釋門之高者也聚徒實繁而專以淨土之法普勸修治天禧初結十僧行懺法三年期滿焚身內翰楊大年慕其為人以書請留住世曰欽聞修千日之懺焚四大之軀結淨行之十僧生樂邦之九品竊甞具請冀徇群情乞住世以為期希傳持而興利願垂許可庶獲瞻風禮終不允大年又貽書天竺式師託躬詣以留之書曰昨為明州禮座主宏發願心精修懺法期以三年並趨火化況此僧傳持大教為世導師得其久住利益甚多誠懷景重竊欲勸留罄敘克誠遂形懇請得其報音確乎不拔竊知懺主與之同稟並化東南可涉淅江之巨浸造鄞水之淨居善說諫言宜久住世是年誕節干丞相寇公薦以紫服而寵之至天禧末有樞密使馬請大年撰父神道碑酬以潤筆一切不受止求奏薦四明師一師號知節因奏真宗曰臣請楊億為先父撰神道碑不受潤筆況詞臣受所贈世之常規乞降旨以受上召大年問之即奏以四明遺身事上聞深嘉歎之重諭大年曰但傳朕意請留住世若師號朕當賜之潤筆卿宜無讓於是特賜法智大師師由此住世數年方入滅余一日至南城瞻禮師塔疇昔所聞見恐世絕聞因假筆以識之景祐丙子仲冬錢謹題億啟夙陪清侶因熟高名聞傳教於赤城久領徒於鄞水達契經之旨叶彼重宣精修懺之規臻乎本淨機緣胥應真俗焉依頃更值於嚴凝常奉陪於樞弼輒求論薦式冀褒揚俄遇疾以歸田殆解麾而趨闕涉乎累歲絕望報音暖席未遑飛郵遽至前言克踐私願允諧事雖自於乞隣道彌光於出世所有大師賜衣勅命已於本州遞角內附去必垂領受謹奉狀咨問兼伸陳賀伏惟照察謹狀伏念身老林泉任拘香火仰明月而遐照我牖望白雲而高遷帝鄉徒効葵傾因慚匏繫伏惟祕監果行育德自誠而明為諸夏之梓材作九州之木鐸潤色鴻業揮彩筆於玉堂康濟明時成皇覺於仙室斯焉駕道式副具瞻素仰膺門長懸丘擣而知禮也灰心寄世砥行先經切栢代香忝嗣天台之迺祖刻蓮為漏濫承廬阜之遺風豈期誤泛虛名遐臻祕府致諸命服贈以善言捧接宸章感動肌骨雖懷在笥猶恐災身追思梁氏之知然方茲何逮退省裴公之優密類此猶輕繼都講於山陰作主人於蓮社顧微軀受賜無足稱焉諒大教益光有自來矣造蘭臺而投刺莫遂衷腸棲石室以觀心永期外護謹奉狀申謝伏惟台悉億啟近者竊審大師期結社於十僧約入懺之三載然赴火光之正受決取淨土於往生身見頓空願力彌壯登蓮華之絕品聞法樹之至音茲事匪虛先佛所證然於俗念切貯願心誠以大師洞三觀之指歸為四眾之欽仰續台巖之慧命啟越絕之度門十善誘人競敦於白業一音扶教廣演於金言慈蔭普均道風允穆惟極樂之界蓋覺皇之示權而大患之軀非智人之所樂儻存忻厭即起愛憎既萌取捨之心乃至能所之見諒惟通悟夙究真常蓋俯就於初機冀策發於淨行伏望因承恩詔彌廣福田增延住壽之期恢闡化緣之盛仍冀懺期之告畢略迃法步以相從庶効純陀恭羞末後之供願同慶喜頓釋離塵之心幸軫瞀蒙未趨寂滅切希垂聽顒俟報音謹奉咨問謹於講懺之隙依本宗教觀寫書奉答祕監大檀越伏奉載垂真翰曲賜重言俾畢此懺期更留講訓仰承尊旨合改先心但以專誠久趣此門鄙志莫能易轍況良時難遇勝事易差故欲且副夙心不果恭遵嚴命所言洞三觀之指歸者稱之太過也又云極樂本由示權修道須忘忻厭者誠哉是言也而今忻淨土特厭患身亦有其由輒伸於後若其一心三觀雖非洞達敢不依凭四十餘年尋其筌罤學其去就神根既鈍證入無由而於戶牖關防行用時節多所游歷亦略諳知今者蒙索報音故難杜口粗陳梗概希賜否臧三觀者一念即空即假即中也恢揚肇自於如來妙悟近推於智者全由性發實匪修成故於一心宛有三用所謂空者一切皆空即三觀悉彰破相之用也假者一切皆假即三觀悉明立法之功也中者一切皆中即三觀悉是絕待之體也是則終日破相而諸法皆成終日立法而纖塵必盡終日絕待而二諦熾然故般若談空八十法門得顯維摩立法三界見愛皆忘法華一乘世間之相常住皆由三觀相即致令諸法無遺故三即非三一即非一非次第而入非並別而觀不可以有無求不可以中邊取故云不並不別非縱非橫蓋三一圓融修性冥泯豈識心之所測何言說之能詮故強示云不可思議之妙觀也說即非說無說而說能知此已對一切境以此觀照了之立一切行以此觀導達之辦一切事以此觀成就之設一切教以此觀敷暢之修此觀者能所必忘取捨斯泯故真如無念向則心絕終日說示不異無言捨此則必同眾魔離此則未超諸外故龍樹云除諸法實相餘皆魔事迦葉云未聞大涅槃前皆是邪見大矣哉一心三觀之妙宗也故所求安養而生所欲燃燼而死憑此三觀遣彼百非也言極樂之界蓋覺皇示權者經論既以淨土之教為勝方便驗知是如來善巧權用也但權名不局實理亦通是要甄分方知去取體外之權須破體內方便須修離事之理則麁即權之實方妙故小乘無他佛之說大教有剎海之談蓋心性遍周法界無外理極故令事廣華大故省池深剎如帝珠出現重重無盡方顯寂光之理身類天饌感報彼彼不同乃表遮那之性豈應極樂不預唯心故如來藏中涅槃具足隨緣發現應量而知既能彰地獄天宮豈不造穢邦淨國本性雖具由心發明彌陀以無緣之慈取極樂之土釋迦以樂說之辯示往生之門斯皆善巧之權方攝彼沈淪之品彙令懼退轉者不退使不善觀者能觀淨土權相蓋多今且略論此二故起信論云初學大乘正信以在此土不常值佛懼謂信心意欲退者當知如來有勝方便攝護信心但當專念極樂世界阿彌陀佛真如法身畢竟得生住正定故專念真如法身者豈異大乘正信以依彼佛為境故能牽生淨方斯是如來權巧也又觀無量壽佛經云凡夫心想羸劣未得天眼不能遠觀諸佛如來有異方便令其得見此蓋釋迦神力彌陀願心若有諦觀必能睹見斯亦覺皇異妙方便也此之權巧方便既約圓論即與法華微妙方便無二無別故諸天及人聲聞緣覺事度菩薩漸修大士充滿世間數等河沙盡思度量不能知覺唯佛與佛乃能究盡圓信圓解方能造修雖是鈍根濫沾圓教不離當念願達彼方庶即下凡便階不退復聞大通佛世結緣之徒已經塵點劫來尚住聲聞之地皆由退大故涉長時身子六心退落五道況悠悠學佛者乎蓋由此土多值退緣故云魚子菴羅華菩薩初發心三事因中多及其結果少若求生安養即於博地能藉勝緣纔獲往生永無退轉聞茲利益得不忻求乃用一心三觀為舟航復以六時五悔為櫓棹求往唯心之淨土願見本性之彌陀然後運同體之大悲度法界之含識順佛權巧求生樂邦其意略爾所言儻存忻厭即起愛憎既萠取捨之心乃生能所之見者起過之相誠如所言立德之緣今當略說蓋以忻厭取捨善能起過成功故馬鳴立為始覺之基智者稱為淨土之漸維摩以見愛為侍者文殊以貪恚為功能斯皆用之在人乘之有法且眾生曠劫住此娑婆貪於麁弊色聲著於下劣依正既無厭離之念但增繫縛之緣縱有熏修鮮有克遂以此土法多障致道行難成故涅槃經云得人身者如爪上土失人身者如大地土是故諸佛慜此眾生以願行功取清淨土令起忻慕作受生因以苦切言說垢穢相令其厭惡成出離心若非此心不成始行故非厭離捨此無由不起忻求生彼無分蓋受生之法以愛為緣始自初心終至等覺變易未盡忻厭叵忘況始行耶今求淨土不求身受諸樂心染妙塵蓋欲託彼淨緣速增勝道以彼壽命無盡依報自然無有女人及以根闕雖聖凡共處而無惡道之名雖聲聞無邊且離執真之見彌陀為良導觀音為勝友一生補處甚多十地聖人無數風吟寶葉波動金渠皆出妙音盡詮至理既無違順永息貪嗔凡有見聞悉資寂照皆住正定功在於斯今之眾園尚須求預彼之寶剎寧不願生但知淨土唯心穢邦即性即厭無厭即忻無忻是則正助合修解行兼運順佛正教非己曲情況觀經說上品生因須大乘妙解加修六度兼勸眾生故今以三觀攻心五悔助道又恐淨因未備故以畢命自要庶憑最後之強緣以作往生之定業而又若不燒身臂指非出家菩薩梵網之誡明然捨身命財是真法供養法華之文煥矣楞嚴然香一炷宿債俱酬輪王剜身千燈妙果斯克故知初心後位上聖下凡皆可進修並彰至教但行正解自免邪修以知性火真空豈有能燒之相所燒自亡也又知佛體圓妙豈存所供之人則能供亦寂矣兩重能所既泯一切功德斯成是名苦行法門所謂火光正受四土淨境頓現此心諸佛道場咸彰此處但隨所願必遂往生故智者云臨終在定之心即是淨土動念即是往生淨土時如此捨穢身則盡垢穢之際何理不彰如此取淨土則極清淨之源何惑不遣是以韋提忻清淨業報之處即證無生薩埵捨癰疽瘭疾之身云求常樂此之取捨與不取捨體無二種用亦同時得名三種法門謂取法門捨法門不取不捨法門亦是三毒法門具一切法故無行經云貪欲即是道恚癡亦復然如是三法中具一切功德文殊云我是貪欲尸利我是嗔恚尸利我是愚癡尸利深得此意即一心三觀導一切行辦一切事也以一切法空故捨穢必盡一切法假故取淨無遺一切法中故無取無捨此之三法一切如來同證一切菩薩共修故今捨穢身欣求淨土輒敢仰効也然則修心萬行入道多門隨樂隨宜隨修隨悟敢將測管局彼太虛但以爰自少年便敦此志今已衰朽多歷事緣此心常自現前對境彌加增進信由宿願敢不恭酬年來建立道場眾信共營供具三載資緣粗備數僧行願偶同此者遭逢祕監知乎姓名察其始末敢請俯為檀越運以力輪使片善之有成俾淨願之克遂然後芘我宗教廣見流行令未聞者聞使未悟者悟更冀佐治功成之後期頤報滿之時隨願求生極樂世界冀得同會一處同敘宿因同化含生同登大覺素無文學元是野僧發語麁浮顯理疎脫蓋奉讀前書云精修懺之規臻乎本淨次書云淨土匪虛先佛所證仰惟祕監深洞苦行可以窮源復知淨邦由來即理蓋欲廣援乘教傍示未聞是敢輒附本宗少述愚見有黷台聽不任悚惶不宣啟近於公郵獲披芳翰承法裕以增勝享淨樂以無涯景仰尤深感敘奚罄屬拘公局敻阻句筵馳系于茲敷宣寧既謹修狀謝啟遠寄示長書為答重復窺翫但欽淵奧俗學膚淺何以奉酬輒緣來意虔致三問具于別帋請賜見答儻契卑心別具咨報然希取證於泥曰亦冀專修於末供也白承師有言西方淨土風吟寶葉波動金渠此是何人境界答曰即此見聞更無道理既彰教義寧免指陳夫淨土依正俱宣妙法聞者合了根塵絕跡物我一如豈執有人對他境界此間圓頓行者以根對塵起識之時即了以法界對法界起法界實非心外之境境外之心則心自知心境自見境境豈見境心豈知心知見既忘言詮亦絕故強名云不思議境觀也凡位修之尚爾聖位證之奚言又若強論所離之境差別相者麁中之麁凡夫境界細中之細是佛境界斯蓋教道分別也若今圓論不離而離初心能離佛之所離以一心三觀即佛智故前書云對一切境以此觀照了之斯之謂矣承師有言燒身臂指乃是出家菩薩捨身命財方名真法供養此語出梵網法華二經然並是魔王所說且非正教答曰佛之與魔相去幾何邪之與正有何欠剩良由本理具魔佛性不二而一二而不二隨緣發現成佛成魔性既本融修豈能異故圓實教稱性而談魔界如佛界如一如無二如故得云魔外無佛佛外無魔亦是一魔一切魔一佛一切佛俱稱法界皆一體遍周故悉得稱王皆諸法朝會故若於魔佛起勝劣心自是邪思殊非正觀然魔法本妙如富豪家滿中七寶而凡夫生盲轉動罣礙為寶所傷二乘熱病見是鬼虎龍蛇怖故逃避漸修菩薩猶如夜視見不了了唯圓頓行者從初決定見是七寶而自在用唯佛無礙故魔是法界魔是法王博地唯理性是初學但名字是五品位觀行是十信位相似是法身菩薩分證是唯妙覺如來究竟是以此位方窮魔法事理邊底具足能於魔界統攝自在即魔王義成就也應知波旬稱魔王者有名無實以乖統攝自在之能故涅槃云世諦但有名無實義第一義諦有名有實義若然者梵網法華真實魔王所說更何所疑以魔王與覺者一體異名如帝釋一身既具千德遂有千名豈因陀羅說異憍尸迦說耶今云魔王說者非獨不異佛說而能深顯圓宗何者以圓不自圓乃偏邪諸法一一皆圓也法華決了聲聞之法是諸經之王豈不決了魔外為王耶但魔外易開諸大乘已說聲聞難開故法華隨難別指耳如華嚴勝熱婆羅門投火化人則全用外道之行和須蜜多女染欲攝生則全用魔羅之法若非深住魔外法界安能令無量人得證三昧乃是行於非道通達佛道也況今燒身臂指正助合行捨身命財財法兼濟則一切法趣苦行為法界故教主既與魔佛體一法門則邪正本融乃名具足尸羅所謂體內方便魔說之意豈不然乎如是聞魔不驚於佛離著乃是粗研三觀之功也前書云立一切行以此觀導達之其有由矣承師有言火光正受是苦行法門當劫火洞然大千俱壞之時則何人受於極樂答曰然身之際豈定有人受於極樂劫燒之時豈定無人受於極樂故淨名經說雖善惡之業不失而作受之者本無法華云劫火所燒時我此土安穩天人常充滿莊嚴所游樂以苦行人即本來人故離有無相本來人即苦行人故非生滅法全修在性全性成修此時彼時無增無減實不可思議也此之正受體是無上人法貫徹三際綿亘十方成住壞空不能變其質水火風災未始離其用以全金作器離水無波故豈唯一理該通抑亦當念總攝故十方剎海九世往來同趣一心名妙三昧而以苦行為主者原治事惡助開理修以為最後用心庶作增上淨業既正助合運乃修性一如不離此心而至極樂前書云辦一切事以此觀成就之其在此矣啟近致問端遠承答誨恭聞了義尤滌蒙襟蓋龍象之極談續雲雷之雄韻依而領解奉以遵行足照了於色空乃混同於心境往生隨願福智並嚴受頂記以何賒得法乳之正味然而陋聞所及結舌匪容有疑須爭罔關於人我覿面相示期達於本源若乃谷響隨聲動彰於答應鏡火立照隨顯於形規如理而言表樞機之迅發依經以解味糟粕以沈研其如離句絕非終焉杳邈喪詞忘慮曷取攀緣惟少室之宗風本靈山之笑視瞥然起念已蹉西天之程兀爾忘情正坐山鬼之窟有修有證慮剜肉以成瘡以心傳心乃標指而為月自他路絕生佛道齊縱直下以承當已未來而喪失故黃蘗痛杖於臨際至再三而自知船子揮檝於夾山一剎那而頓悟儻全無扣激遂泯於宗風然少室機鋒為求於道契恭承旨喻但積欽隆諒惟領眾之餘允獲深禪之樂未期瞻拜但積傾依謹奉狀起居謝謹焚香滌研寫書貢于祕監大檀越伏念僻居海角杳隔朝端每思摩詰之威儀屢破禪那之方便恭惟祕監大檀越早親先佛深證無生以本願而熏心作大臣而護法故得儒釋雙洞解行兩臻於習禪闡教之流起密友至親之想為法之切究理之精當代之間一人而已而智非深證行未超常偶以友僧達于非善便賜優隆之遇特加振發之恩薦以命衣旌乎講業雖匪本心之所欲乃於大教而有光仍自妙證之心特設難思之問深以發明奧旨遍令悟解圓宗既受擊揚敢無酬對實謂將金易󰉓殊非如響答聲豈期辱示長牋遠慰山抱旨辭稠疊粉飾過逾見深明少室之真風仰高體靈山之密旨是茲超悟誠謂絕倫又軫深仁重垂敦勸俾滿三年之懺且留四大之身在檀越之愛念謂必有益如鄙僧之揆度知去乃成良由以教照心歷緣驗行雖修三觀未破四魔雖運慈悲潛生愛見無船救溺帶病稱醫既無濟度之功寧有療治之益欲圖真化須云淨方故依大乘專修妙懺託道場之淨境革世務之雜緣五悔洗心一講熏種助發無生之觀期明具德之心又乘報識之未衰必於慧命之可策恭酬宿願決取往生蓋思現報之強牽復慮宿殃而熟奪乃憑苦行庶作良緣用薄解之功導臨終之念不滅而滅等後際以捐軀不生而生徹本源而取土四十年而標意期此克酬百千劫之受身諒皆虛擲冀滿匹夫之願難遵大士之言此生覿面雖乖彼土承顏必遂專希外護之力用副本心之期仍念所業教乘仰託台恩庇蔭使乘乘不斷令處處皆聞惟此是繄仰期見允書不成字語不成文冀表寸誠匪容假手以此敘感千萬之一二也伏惟台慈略賜念察不宣再咨頃露虔誠願延住壽枉柔音之垂報仰確志之惟堅柰以台教之復興聿自海邦而始唱賴香象之所負同優曇之一開儻取證於樂邦孰能扶於法運迦文念過去之說罔趣泥洹生公待未至之經久停枯聚備存昔制希察遐衷幸甚幸甚啟違闊已來傾凝何極輒有聞白不避瀆煩頃者貴郡天台教主禮大師精修懺儀前約歲紀將趨火化以泯身緣素聞其風輒伸首勸以其通赤城之祕典啟淛水之度門逈傳止觀之妙機允續能仁之慧命實經論之龍虎作黑暗之明燈儻住世之久如固利生之䆮廣函封沓委志願確堅率和四眾之情叩端不已度越重江之阻馳訊繼臻得其來音頗似相許尚慮持於宿誓或匪顧於幻軀望敦外護之心共延住壽之數叶宣大教克樹勝因遐祝在茲繁述為此凜冬冠序精攝是宜啟逖仰孤風宏敷至教續台巖之慧命逗淛水之上機縈以塵煩間于道里阻親軟語莫叩靈筌清侶遐臻圓封辱貺同寄書於漢上智辯難酬陪結友於香山願心猶欝欽承道眷內積靦顏暄序甫臨履用增勝不宣昨因聞明州延慶寺禮座主結僧入懺期以三載並趨火化況此僧傳持大教徒眾攸歸為世導師開人眼目得其久住利益甚多遂曾發書伸勸他有答簡備述確乎之志也今已召得他請益弟子來此即總印大師澄公之上足也現欲專裁尺牘同其春水請環師再伸勸請切知吾師與之同稟並化東南須仗法友之誠言苦留大士而住世相次別期奉簡先此導懷啟近專馳寓諒已通聞屬在疚之方初固敘懷而未悉蓋以夙伸勸請冀永住期僉同緇白之誠密契龍天之願允蒙金諾遐慰蓬心惟台嶺之祕詮免虞綫絕而靈山之慧命克廣燈傳社侶相歡空居迭報尚慮大師未忘夙念猶執誓言外雖徇於籲辭中尚存於確志況義天初顯化土叢依祈壽劫之增延誘根機而䆮熟利他斯博報佛為深虔露寸衷幸副群仰謹修狀起居咨問伏惟照察謹狀伏念雲在帝鄉豹棲山霧雖體疎影吊語默相懸而道接魂交朝夕自邇豈謂蕙心見齒琬檢繼臻危坐整容發函伸紙粲星雲之古字儔彼偃波鋪綃縠之高文篾夫雕玉尤味雅旨尚慮渝盟切緣學昧通情辯疎精難廓無極之野貴乃游觀坥空洞之鄉聊茲偃仰指華池而欲騖誓薪榻以云終免留曾布於篤誠循省己移於壯志既承愛物之道奚爽可復之言良由祕監侍郎藻繪教門丹青慈室唯恐休明之代篾聞圓頓之宗示軒冕之身上毘仁主以寂照之道克輔空王欲進後賢特垂洪範但認流思斯博豈同書帶而休顧泉客之泣珠未足為贈想衛人之報玉止解典言承緝傳通庶酬㢡勸上戴尊慈山情不任伏念夙求藏密因省庸才漱石枕流靡沽於榮利收視反聽唯翫於希夷擬捐如幻之軀庶策無生之慧豈謂逈關雅素遐示音徽曲彰激勸之辭俾退真歸之限金簡玉字如降丹室之中瑤蘂󱈜枝永輝蓬廬之內千鈞未重三觀何厭迴慮孱微敢言勝克然以駙馬都尉國紀人望神清鑑明品格懸殊社顥纔堪於亞相聲光奮發傳宣未可以偕行良由尊道貴人流謙崇讓既頗形於厚勸詎奚諾以賜言是敢竭朽竭愚且講且說庶憑浩益仰謝洪恩伏審榮奉金泥首司玉署歡抃之極啟處無從伏惟慶尉恭以翰長侍郎積行累仁博我多識有佐時之道無媚世之容運籌堪亞於子房遺直未饒於叔向加以矯志崇邈頤情典墳收百代之闕文選義按部採千載之遺韻考辭就班挫群動於筆端籠八極於形內故得位隣三輔心協重瞳豈視草而冠華林必和羹而坐黃閣慚非俊列曲受恩知赤城妙宗何汩沒於當代白蓮淨社重煒燁於舊林況阡陌而是遙會金蘭而且阻西望門館山情不任煌灼激切之至啟近者起於苫廬荐膺綸撿復塵內署仍冠邇班屬創鉅之痛餘固杌枯之才盡猥承甄錄罔克避辭徒僶勉以從公益支離而取誚教主大師逈敦道眷遐枉賀牋仰窺勤渥之私但切感慚之抱謹修狀陳謝啟跡嬰官次耳熟道風逖懷鄞水之名城夙闡台峯之密教半滿二字義奧賾以惟精晝夜六時道勤行而匪懈仰梵筵之高啟藹方裓之駢趨煥然精祠允為寶所屢通誠於音驛向阻侍於巾盂近遇誕彌之辰輒祈智者之號欽綸恩之申錫省塵瀆以無從而乃宗教荐興纂上乘而彌劭法齡安住延內護以增輝幸惟觀道之慈俯徇締緣之懇春旗肇候清履善綏企頌之私硎削奚既其勅牒一道輒於遞中附上謹奉狀起居陳賀兼偵法候正月十日本州送到勅牒一道鈞銜一通蒙恩授法智大師者綸言肇布靡停琁室之間金簡初裁倐遠瀛壺之上焚香滌想避席觀辭唐錫四名偶可孚而同稱隋旌兩字幸德安而共呼祇荷寵光伏增感懼切念聲凡玉振量淺淵淳運十法之大車期躋佛地張八教之法網貴漉人魚聊行南嶽之風敢肖東林之化豈謂都尉太傅會虹流之節禱石固之基委黷叡謀特矜纖善舉清銜而遠賜擢幽跡以無淪載省若驚終疑不稱揮犀梵字且守於先規噉石空山未偕於往哲伏況都尉太傅戎韜頴達義府淵游妙窮西竺之言密契南宗之意雅合宸鑒特秀人文髦士咸歸方來所則俟光垂統用叶具瞻恭惟上為廟朝精調寢膳山情不任勞結戴恩激切知歸之至人之死有重過泰山有輕如鴻毛蓋推義所適比干之於商伍員之於吳紀信之於漢激於愛國救主故輕死如鴻毛管仲之就拘曾子之避寇子房之藏匿抱乎智深志遠故重死如泰山先師宣尼甞制其法曰言必信行必果硜硜然小人哉方吾祖誓遺身之際上蒙天子知賞次為州將保持死則損多生則益大萬一不遑恤此潛焚幽谷則亦匹夫之為諒耳智者宗系其能再興乎建炎二年孟夏十九日法孫傳教慧照大師跋法智既結社焚身誓生安養內翰楊公大年聞其風累申勸請仍勤致數問有問淨土是何人境界者有問法華梵網皆魔王所說者此楊公以理奪事而問之也法智乃以即理之事而答之則曰即此見聞更無道理又曰佛之與魔相去幾何後楊公啟謝所答問曰恭聞了義尤滌昏蒙蓋龍像之劇談續雲雷之雄韻其終幅則曰有疑必爭罔關於人我敵面相示其達於本源至曰惟少室之宗風本露山之笑視以至黃蘗痛杖於臨濟船子揮揖於夾山者此楊公以禪奪教也然法智復啟殊不領略其說蓋昔禪教互相為謀至是則不然則知大宗師手段當自有體錢唐法門比丘致書于四明講主禮上人夫天台之道祖乎龍樹宗乎南嶽自陳隋逮皇朝逾四百載龍樹至于荊溪九世矣荊溪至于吾輩十世矣其間英彥間出講說相望代不乏賢學者既庶得其門者或寡焉曩歲甞聞足下洞四教之大體造三觀之淵源極如說行唯日不足誠謂得其門矣求之於今無以加也恨不得一日而見矣比覽足下觀心義狀三軸果見其解深而理奧學博而意幽抑又文辭粲然才華煥發求之兼才又難能也其所構義雖與愚不同然亦各言其所解顯其所承斯何傷乎甞靜而思之知之者謂愚與足下苦心為法之至也不知者以為好諍求譽之至也又有不知厥臧厥否而鉗口不言之者今時乃爾後世知之者其何若哉先知足下造指要鈔解十不二門為一理之康莊辨二家之得失二年前雖許垂示未覩斯文翹望之切如飢渴矣或苟無食言必具簡惠然而來博我圓解約我圓行豈獨之幸亦杭之學徒幸矣又見吾足下誨人無倦之至焉不宣錢唐法門比丘上曰四明法門比丘上手聖果闍梨光塵倐變忻界尤賒傾慕笑譚何啻飢渴諒惟榮履無替考詳必誨物以忘疲幸吾宗之不墜昨以居多暇日因究教門庶熟性靈輒思訓解念朱陵之四擇已抱忸怩繹荊溪之妙言更增嗤鄙無何諸子咸議刊行遏之不休故從所欲敢期英眷亦賜揄揚實謂虎威俯從狐假洎迴人之遽至辱榮翰以荐臨益見久要之心足認淡成之契瞻望載惕睓懵交顏方今參宿移沈聖制非遠必希道養以慰翹思便价告行謹此致訊兼代陳謝伏惟鑒察不宣四明法門比丘載白聖果闍梨元豐間剡溪上方有子通講者因之三衢謁長壽水法師見壁間懸數族皆四明尊者付門人炬公之書辭翰平淡道義優柔凜然古人風度通即錄歸自茲傳播然四明中興祖道稟法之徒靡計其數唯公所得最深獨擅出藍之美方其在輪下居席端眾請貳講四明聽而駭之謂吾後之有賴矣初出世領三衢本業寺四明授與手鑪如意足見印可之篤後詣京師真宗知名召講四十二章經因賜命服續迴梓里住持浮石茲山先係禪剎長老元勳因聽師講唱遂請問從真起妄之義一言相契迴禮為師即捨此院永為教庠師一開法學徒雲委大展黌堂揄揚聖化至今三衢台道之行由師力也通得此帖甚珍惜復跋其所得於後無何歲久魚魯成訛余故芟夷調理易冠于前庶幾覽者先知文之自來也嘉泰二年中秋後一日志崇矩近夏五迴收得汝書知受台州黃巖東禪之請聞若僧若俗于再于三既動眾心獲興吾教得無喜乎前次海藏主將東山信來亦言及斯事未知幾時赴彼開講也汝既受彼請當聽吾言凡立身行道世之大務雖儒釋殊途安能有異必須先務立身次謀行道謙為德柄汝當堅執之使身從此立道從此行也吾見學人切於名利者皆不能鳩徒演教當視此等如詐親懼之如虎狼此先宜誡之然後進行勤講豈俟再言也此外宜覽儒家文集博究五經雅言圖於筆削之間不墮凡鄙之說吾素乖此學常所恨焉汝既少年不宜守拙當效圓闍梨之作也至囑若見源叔為我伸誠佛事所拘人情多曠春喧漸熱更宜減睡節食為要餘無可言不具座主付崇矩闍梨浮石行者至得汝書知住持無事兼有僧徒講說相續官員歸嚮供施周豐此雖外事亦是急緣又知專以淨土繫心念佛不輟吾聞之甚喜如飢得食望汝加行自修弘教利物無以他競卑己尊人為上若其爾者三衢台教立見中興也其住持事杭僧來說汝既說行並持必樹立非晚也有諫書與吾汝曾見否嗟小子狂簡不知所以裁之始欲不答又慮後學遭伊惑亂病中寫三二十紙解其謗辭令伊知教觀蹊徑也鈔寫未了後信附去夏暑惡熱宜好將息勤心為法兼修佛事為要不具吾委付崇矩近者得書知汝平善汝受得浮石院吾猶慮捨時不至分明又見錢唐人說有多端今睹帖疏辭意甚周旋衷心喜之是汝平生留心教觀所感也願智者圓宗因此大行彼郡接誘方來然得人則其道大振失人則其道隨滅三衢流布種在汝躬慎勿放逸宜以謙下接人實行軌物若其然者則副請主學士之用心乃酬勳公之元意切須夙夜審思取成大利也吾為小子狂簡輒起邪思執非為是以偽駁真恐世人遭伊起謗紊亂大途故吾勉強書兩十紙解之俾伊略知得失秖為伊在講下雖久逐句記錄待作諍端莊嚴我見全不咨審大體唯增毀謗之門今因他故修得此書略顯吾宗妙義今以草󱡐一本與汝宜子細研味之汝欲吾作委曲付文智今寫未暨教伊且秉護三業令自他有益也人去餘無所道為法安身為最不具崇矩六明初五日始見靈曜行者將到汝二月書知官僚躬請名僧讓居緇白歸心資緣周贍乃汝願力所致亦吾道將行更在精勤令事增廣但於心無著必傳法成功須更堅固立十方住持永作傳天台教觀之院既已有夏舍人起請之勅州府據勅行之甚順也事畢結裹文字入在石中永為程式方為究竟也見說文炳依棲於彼切宜照燎之伊却是學人必能成器也此外切在調身安適自然其道昌盛矣餘無可囑不具崇矩吾前次附信必領得了起造畢莫管人多少須不住開講於教著功不擁文義仍以進行為務守戒為先如汝者少唯望汝流布若或放逸又成虛擲也吾於餘事不能挂心只慮教觀無人而墜汝宜思之當知吾志焉夏初修方便望汝冥禱相助時中切冀將身本道不具章安崇矩近日如何夏中不廢講否自行化他日增益否知吾道者無幾望汝傳化令道光大莫作最後斷佛種人也吾懺期將滿寄世非遙此去一年欲息諸緣務併心究理一志焚修故遣諸生遍求資給居永用卿到彼望汝勸揚須一一言與門徒令人人樂施吾即此一迴斷送西歸願汝精進教觀勤發行者莊嚴淨土願來世得際夙因妙證斯事常切在於制心也然汝自知吾志不復再三二子去聊書此布意更不委悉不具崇炬闍梨久不得信近日如何風聞已赴本業景德開講僧俗歸心須知城隍不比鄉縣又是受業去處上下難受化必須降意接物軟語談真使聞者皆忻見者獲益汝之智辯足可為眾但恐寺眾有見汝行止有不廉處又恐檀信見熟別有誹謗於教無光更須護持則盡善盡美矣吾為懺期將滿報願未能眾障交興莫我遣却仍為教藏未圓恐後來師徒講習艱難以故忍死力為成之今遣學者往彼邦緣化印法華經記切在勸贊門徒多少結緣令吾心志滿足也此外宜息身心莫令生病是祝是祝不具崇矩近擇交來得信知汝夜講光明日談止觀為道既勤聞之極喜又知造僧堂必是無心往西溪也所言不安者宜不住服藥禮誦祈禱求聖冥加也惠南已安排在堂只是隨眾受習更有何管領乎所議融心解今於答後添三兩句收於三輩必免相違何不但云三輩文有相妨何必致許多難問可謂寸水丈波也是此之心宜須削去方可傳通此蓋因事誡汝凡百施為皆須準此山家教觀託汝弘護汝須好將息庶身安道隆也餘無所囑不具崇矩論師不見汝面僅十六年不得汝書亦十年矣昨聞西游京都遽蒙宣召講演復賜命衣深為吾門之美事也近知歸在天竺開講尤副我心此際書來解吾思念切在勤心慈接學流仍須以香火為緣以止觀為業不行唯說是吾之憂若非為法須行利益邊事此外不宜他適當善調身餘不細述不具吾遺書付浮石崇矩吾傳教觀四十餘年既云樂在其中不覺老之將至近以綿痼百骸俱痛唯冥妙空達生死相相亦非相去來本常此乃一心三觀之要吾在為訓物之柄吾逝為見佛之基汝早聞思夙預傳唱當須勤勵以益諸後俾祖燈廣曜佛種不斷若依此者真吾徒也捨此以往復何言哉臨行書此不及委悉深宜體察不具委曲遺願彬闍梨吾夙以緣法獲嗣流通踰四十年道德無聞深自為愧汝亦早以弘教為志久處座下及傳唱利人頗有道譽我今老病日篤必不能再與汝等談道宜以像末隆法為勤無以名利居懷自念垂終之次不能悉書聊遣此好自珍育不具延慶座主付願彬闍梨領奉白菴長高人偶違顏色俄改星霜徒增言念之勞且曠緘題之禮切聆動止克遂康寧將屆安居更希遵理指要印後曾已附呈雖筆削之甚凡且銓量之有據願於閑暇略與披尋今少敏歸寧謹憑此問訊不宣比丘奉白大雷菴長在懺中忽承賢力生長老奄歸真寂驚惻久如不能自已然則道人去住故是尋常但以久沐慈憐難平悲愴雖夙敦戒定之力更宜多以誦念資之智者尚令弟子勤禮懺資吾生處在菴長洞明豈須更說鄙僧懺法絕於慶吊情不可遏故破制作手簡相問令人送蠟茶二挺印香一兩希為供養為幸延慶苾芻謹白三術寡修致名達於朝彥尋蒙帝澤令被紫衣有恥無榮何勞致賀汝宜深修內行藏隱名聞莫墮流俗之僧如於我也延慶付東掖如法師右法智法帖去此二百年矣讀之悚然增敬數語之間引學者於內省之地亦足見古之耆宿用心也丁酉孟夏住延慶法孫敬書妙果講主論師時光急逝法蠟又增徒覺力衰未能果證日思改報身預勝游遂我所期必將剋也汝修心勤進為法周旋二利兼行三空不爽必於此世獲妙果矣吾雖觀力未充心有所詣出處說行敢離智者閫域常患十六觀疏文約理奧講者學者多淺多近法既不稱種乃不強故率所懷成乎私鈔汝既吾黨同吾用心故旋寫二卷附去看尋若有所資宜為眾講說或有異可劄取寄來此外調理身心俾成願行餘復何述老僧達昌公領右法智尊者所賜永嘉妙果始祖昌公法師真蹟楷公講主拾襲珍藏積有年矣夤緣會遇得獲瞻敬遐想慈訓涕泪久之夫翰墨之寶固有神護勒石垂耀咸所願焉淳熙丁酉仲春法孫延慶寺住持比丘謹書持姪山主昨來訪及殊乏相延經夏至秋諒身安道長今知蓋泥屋宇不易指揮此際丐僧又須棲託希好生見納兼望勸揚四眾歲歲括煩深增悚息既是法屬罔避嫌疑也時中宜善將攝將來大有好事在不宣法眷達永安山主吾姪持公院宰秋來且喜無恙修進成規昨咸若棲託名籃稍垂見待仍染拙疾更費看承見法屬之情感歲寒之分今二僧再去收斂更冀溫存或檀越登門亦希勸發先人後己是大士之用心此外善保行藏勤於收拾裨住持興盛教觀流通餘無所囑也不宣城隅法眷比丘達永安山主持姪山主又加法臘必益道腴經理住持諒皆成就二子在院粗著工夫無勞挂慮此來丐士更須棲依希更周旋也秋暑猶盛切在將調期成二利之行或入郡城到院相見是望不宣城隅老叔達上吾姪永安山主右四明法智大師帖門人請以為跋子不聞越之流人乎去國既久見似人者而喜不亦去國滋久思人之深乎於戲去大師之世已久思大師之音已深今覩筆蹟宛然平生不啻似人者欣慕不足感泣以書乾道乙酉歲除門人再拜謹跋言心聲也字心畫也此來延慶因得拜觀法智尊者真蹟如水無風自成波紋偶有晉人古帖老手風韻可佳雲間異世嗣學敬題卷末淳熙庚子仲夏改旦法智與其姪書前云二子粗著工夫後期二利之行於人念念不忘於道蓋戒誓之緒餘耳百世之師也乾道二年四月八日蘿月曇瑩謹書四明尊者道德淵源固未易窺測而學者仰止高風雖片言隻字得之者如獲珙寶至有甘棠勿敗之比此帖流落人間世不多見而楷公得之罔敢失墜因求跋于二三宗匠用託不朽噫日新之銘非即之湯盤則不知大思之銘非即之周量則不著師資心傳之妙亦可想見於此矣異世相遇若旦暮然是亦聖教中一段奇事神而明之存乎其人又豈止神物護持而已述齋薛澄清卿敬跋紹熙壬子四月五日和南四明宗主吾兄凝寒道體必康仍知修懺開講說行二門己他二利一日並運未之有也所蒙教乘一時給借深感我交之不棄也亦言外弘量之成我也涅槃玄義既許換後一片今更募僧添滿二十七貫四百見附去二貫四百足作來人名不可移易望依今附到者書之又見兄說除二子句當名移岳公為本院僧甚好但岳公於此玄義板只消著句當雕造不須云募緣不同彼疏板須安募緣便副得吾兄云二處講院同弘斯典進發後人之謂也所定文字更計所裁必無確定從長為當耳倫公恐十九發去也唯一本出義才之議亦計伊之情今特令梵住取若思望勸勵伊歸山不宣和南寅白法智大師吾兄近蒙惠書并新記焚香披讀若臨藻鑒忻慰之抱其可量也劣弟自夏洎秋伏枕沈瘵略不自持于今腹中氣塊有若負石百醫千藥有加無瘳乃過去業緣現在所作之劇報也但待死至餘無所云所恨不果良交一面而後訣耳仰想吾兄將大有俊少輻湊講席願安隱久住弘濟斯道於今山家一教旋觀海內唯兄一人而已非誕言也少弟所戮力置立天竺道場頗得其地實可弘通自真觀法師之後凡數十住持皆是賢聖之僧講訓觀師早承天台禪師即百錄陳佰智薦真觀惠陪二法師是也今作智者道場非偶然而來蓋承此餘蔭耳其九祖儀像天下為甲也萬卷教文已有施主相次印造安僧舍宇受用者已足但未有殿宇門廊耳若一區形勝來往游人謂天下無也所惜者在茲今欲請賢子却過住持昨因疾甚之際召得相見寺眾檀越一心同願內外忻忻亦是宿緣也已受小請疏子是伊口口只言未白知四明本講餘無所辭今見押本州大疏須至敦請冬初必先過四明諮白況我兄平生以弘經為本心願加苦口策伊出來繁會之地講演大教亦吾家大光揚也是事終不以私曲之情非有他議請他過也東山必令祖韶去彼開講亦似去得蓋量材也若得數處講香不絕死亦何恨劣弟必在今冬去也願承我兄淨土本願之力令我纔預末品當有相見之分而今束手待至近開得遐榻銘并囑弟子送哀石本附呈然送哀一文雖是小道以誡學者似有所補願略過目幸甚觀經新記第三卷願速附來一見後死去也此去恐信息少珍重珍重拜白法智慈雲二導師法門連枝也所謂聰慧明達善知險道通塞之相而宮商相宣金玉諧和翼贊台宗為有力者由是人人知惡可棄知善可為至今東南號為易治也此書門人欲刊諸石請以為跋然雉川丹并之東力疾以書攬野色映湖光出觀而讀想像容止感激于懷聊為之書乾道丙戌上元門人謹跋鑒琮論師在於本鄉身心安否親里愛結不相染耶利養名聞能遠離否既學山家必異常流理事合修自他兼濟如此即是智者子孫矣吾年事已去唯念西游眾緣所留未果其志然圖傳教勝事實是掛心今遣二僧去彼句當印板望汝行疏贊成切囑不具花押委曲延慶寺二師立十方住持傳天台教觀戒誓辭使帖延慶寺皇宋明州新修保恩院記上曾太守乞申奏後園地書乞聖旨申禮部公據三省同奉聖旨聖旨本州出給公據四明圖經紀延慶寺跡曾魯國宣靖公祠堂記四明圖經紀宣靖公祠曾相公府延慶寺置莊田帖晁待制作紀贈法智大師詩序東京僧職紀贈法智詩二十三首四明法師受命服門人神照作致語四明尊者傳持為二十九代祖師四明尊者遣僧日本國求仁王經疏紀神照法師悟經王頌四明門人霅川淨覺法師妙悟法師輔四明作評謗書草菴教苑遺事紀法智講貫記四明門下纂成十類院丙申秋七月承舊越十年經始陳修己酉告成石公勒石紀之逮壬子凡十七年咸安來學二師同心祈佛永命用休昭烈山家教門既遂攸敘懼壽不我永乃囑院于後賢惟善繼者居焉永永相授非錫于子孫遂作戒誓使無反誨言乃顧于手度弟子作戒誓於是我等小子咸載拜受命二月刻石存乎不朽二師稱次師稱吾惟有慚德為汝等師無忘在三咸承攸誨吾昔之日受天台智者教觀于寶雲師門非欲兼人受以自益無何尚即先師輪下已有好學萃吾左右虛譽喪實悵然長懷既值鶴林始遷舊乾符寺于西偏小院有寢無廟學徒爰止盈十莫容又觀其密邇闤闠誠非久宜遂圖此城東南隅閴若林野略允乃懷既而備歷艱關用圖周給惟念傳法曾無他心近以蓋葺有成廣袤兼稱臼杵之利自窮于通適好傳持老之將至往不可補來寧幾何都由德薄位尊力少任重略喪歲月墓塞我心山家妙宗終何假寄嗚呼吾恨生匪緣會死乖物議大車兼運方將待人吾等要持此講處及所集教文仰給後賢用永敷訓俾法燈芳焰分照無窮法鼓妙音遐震有截法華若田若里涅槃若樹若石梵網勗令建立大集美其宣通吾將藉此微緣少補傳化汝既吾黨欽若我言無匿爾懷面受斯誨矧夫我大師能仁之制乃爾攸聞三月遷居八穢靡畜子孫受業非俗如何應知四事本給誰乎苟明負經戒師嚴道尊將無與汝未來墮焚抑吾始以十方之心受茲住處逮乎改創安施棟宇元為聚學何敢私哉孺子其明自往無󰰍今吾命汝一無起穢以自臭焉自吾之後汝無復視厥居而廞己想況朝夕處乎吾為物主既已仰給十方尚非吾分矧他人哉但吾宗大德備五者無擇邇遐吾將授以居之後後之謀咸然一曰舊學天台勿事兼講二曰研精覃思遠於浮偽三曰戒德有聞正己待物四曰克遠榮譽不屈吾道五曰辭辯兼美敏於將導何哉兼講則叛吾所囑浮偽則誤於有傳戒德則光其化道遠譽則固其至業然後辯以暢義導以得人五者寧使有加設若不及去辯矣嗚汝諸子中有備斯德者戒哉亦無復居之矣將挾爾眾疑反吾誨也疇念爾材亦使汝後將懷子孫塞吾賢路苟其不然亦使後之人猶吾之授子矣終否在茲終否在茲小子思之汝克由吾亦克由聖汝不畏吾言亦不畏聖人言聖不云乎但惜無上道終不愛身命亡軀存法合在汝躬況餘者也故吾慚所囑蓋微非自大其事吾言乃由汝言也苟猶不畏吾言吾有誓願神明照之災祥不僣汝其戒哉沙門一心一意異口同音仰白十方常住三寶釋迦世尊當來彌勒正遍知者龍樹菩薩南嶽禪師天台智者山門諸祖各得真證無礙道人梵王忉利四鎮天王龍神八部主善罰惡守護塔寺及五嶽四瀆正直鬼神惟願各以護法本誓屈降證明等夙承慈熏幸值天台智者說證法門念報曩緣竭愚講訓綿歷歲月唐喪光陰載睠所傳俄成斷種今各年逾知命運近死王既事與願違空撫膺長恨刻肌剜骨寧補前非今與手度弟子等下至繫籍出家一聚眷屬持所住講院及所集教文仰給將來十方傳教菩薩所祈後後遰相傳付以至無窮略展誠懷不辜遺囑竊以如來垂像久託鷲山須達歸心先經祇樹梵王奉宮而請說淨名臥室以興談至於正法住持皆囑塔廟四依繼軌咸顯所居既法藉人宣故人必依處此處雖寄聚落頗若山林西映湖光東連野色棟宇延袤粗可棲依滅後造堂惡世揚法日藏稱如來游止法華謂是佛受用今茲陋室永言通經仰惟諸佛慈臨四依哀納庶令凡鄙自然莊嚴永遠休光未來安處道隆內院化廣香城常得善師遐聚賢學星分法炬遍照於十方流布宗乘綿亘於三世常壽不斷妙種益滋其或惡黨兇徒將來固占恃權結勢橫見欺奪廢傳般若障塞行道我已將此處奉上三寶仰給傳持是人便為固占欺奪佛受用處亦是廢壞轉法輪處亦是離間和合學處此人當得破滅三寶斷學般若極重罪惡況復末世護法為難法華罵佛尚輕不亦傳護事重當願若我徒黨乃至餘人將欲占據我傳法處動心則應時狂迷動口則失音不語動身手者或被風攣或遭火爛毒蛇蝮蝎一切侵害惡瘡膿血盲聾瘖瘂肢體闕壞牢獄怨賊枷杻刀杖惡鬼霹靂毒藥橫災一切諸難令其備受所有眷屬病惱鬪諍悉亦離散住我此處心常󰨒熱如處火鑊所視毒其眼所聞毒其耳嗅甞及觸皆成毒害凡有觸向悉不安隱命終當墮阿鼻地獄成壞轉寄永無出期未來餘殃復倍前劫寧壞我身寧斷我命寧破我眼若壞我形命眼目終不呪令是人招斯等苦若壞我此處即是斷我及一切眾生菩提善根般若種性亦斷智者教觀壽命亦滅如來遺化勢力以要言之即是壞滅十方三世三寶壽命正法眼目開一切眾生三惡趣門閉一切人天涅槃道路此人罪報不可思議仰願諸佛菩薩諸天龍神遮護此人勿令一念起此惡心況至毀壞又願國主皇帝諸王輔相職權主任州牧縣官大勢力人同垂衛護令得此處永永傳法繩繩靡絕若我徒黨及餘諸惡比丘或有干執乃至毀撤此傳法處者願準涅槃十六大國王大誓護法嚴用折伏乃至驅令還家亦願如彼經文過去有王身命護法生不動佛國為彼佛上首菩薩弟子護法事重勝報無窮下至我眷屬知識見聞隨喜者但能贊助光顯此傳法處願此天眾在在處處常為諸佛菩薩諸天聖眾所見愛念晝夜護持如彼惡人所得罪報我得福樂復過於彼彼罪有漏會有盡時我福無為同虛空性莊嚴法界一切有情同會菩提及涅槃道祖師戒誓志願彌深碑石燼亡辭存舊本比丘紏率府郭弟子葉等買石命匠刻鐫用示見聞共霑利益時紹興五年歲次乙卯十月吉日傳天台教觀住持法孫澄照大師覺先重立據本院住持傳天台教沙門著狀稱先去至道二年七月內前兩次院主僧捨此院與永作十方住持傳演天台智者教法安僧修道自此相次主持院事聚諸學徒講習天台教法經今一十六年昨為舍宇頹毀稍妨安眾遂請天台山金文藏院僧覺圓募緣重新修蓋今已圓就見管係帳屋宇一百二十餘間已蒙頒賜勅額旌顯院門僧眾五十來人講習焚修上酬國澤切緣此院元捨與等永作十方住持即非徒弟繼續之限常須名德僧繼代講演不廢安眾焚修欲依準江南湖南道山門體式永作十方住持或終身後任在院僧眾并檀越於本院學眾中請明解智者教乘能聚四遠學徒有德行僧繼續傳教住持或本院全無此德人即於他寺及他郡請的傳天台教法備解行僧傳教住持并常選請到院聽學僧充主事所冀永遠安僧焚修講演祝延聖壽伏慮將來徒弟不悉元捨院宇住持因依妄有干執并恐將來本院及外處僧講業不精但以傳天台教為名因囑託權勢求覓住持乞行止絕代代須得素業天台智者教乘實有戒行學眾咸願者住持此院繼續講演所冀常有德人流通妙教上資國祚廣福蒸民遂於大中祥符三年七月內經使衙陳狀乞備錄因依奏聞天聽乞降勅旨許永作十方住持長演天台教法蒙使衙申奏況本院徒弟僧等著狀稱伏睹師主經州陳狀將本院永作十方住持長演天台教法即非徒弟繼續之限等亦願將此院永作十方住持代代請明解智者教乘能聚四遠學徒有德行僧傳教住持常選請到院聽學僧充主事等各有咸願更無干執伏慮將來別有徒弟不知元捨院宇住持因依妄有執占乞備錄情狀一處申奏者蒙使衙具緣由體量申奏當年十月內準中書剳子奉聖旨宜令本院依久例指揮尋蒙使帖下僧正司仰詳中書劄子內聖旨速疾分析久例具結纜供申據僧司申稱勘會本州天童山景德寺大梅山仙居院兩處亦是十方住持即依得上項江南湖南道山門體式如勘會天童大梅兩處不是十方住持甘伏深罪者蒙使帖下本院仰依中書劄子內聖旨并僧司分析到天童大梅等處體例施行者今欲傳寫聖旨并前後使帖鐫上石碑永作十方傳教住持程式申乞下司指揮者右具如前今撿昨據延慶院住持傳天台教沙門陳狀乞依準江南湖南道山門體式將此院永作十方住持及據徒弟僧等六人著狀亦乞將此院永作十方住持代代常須明解天台智者教乘有德行僧繼續傳教住持州司尋於大中祥符三年八月十一日具狀申奏乞降勅命指揮至當年十月十八日準中書劄子奉聖旨宜令本州依久例指揮者遂具錄帖延慶院仰一準中書劄子內聖旨指揮去訖續於大中祥符四年三月內又據經等經州著狀稱慮將來別有徒弟不悉事由謂依別院徒弟繼續體例妄生干執有妨名行僧傳教住持乞再錄因依聞奏明降勅旨下本院永作十方住持長演天台教法者州司緣已曾申奏明準聖旨指揮訖遂具備狀帖僧正司仰詳中書劄子內聖旨疾速分析久例具結纜文狀供申續據僧司申今撿本州天童山景德寺大梅山仙居院兩處亦是十方住持即依得上項江南湖南道山門體例如勘會天童大梅兩處不是十方住持即甘深罪者已於今月二十四日帖本院仰詳昨來所降聖旨并此來僧正司分析到天童大梅兩處體例施行去訖今所再據沙門著狀稱欲備寫聖旨并前後使帖鐫上石碑永作十方傳教住持程式乞降指揮等事事須帖延慶院仰詳聖旨及前後使帖指揮備到僧正司分析體例任便施行勿至有遺大中祥符四年七月十七日帖觀察推官邵大常博士通判軍州事成太常博士知軍州事康徒弟僧句當樹立紹興二十六年歲次丙子十二月一日住持傳天台教觀賜紫覺雲大師重立若夫有生之生肇自無始之始因緣妄想汩沒真如往來於地水火風合散於夢幻泡影愛河浩浩貫三界以周流塵網恢恢彌大千而洪覆厥或漸修祇劫頓悟剎那傑出此塗徑到彼岸變三十二具足相化千百億妙色身普為一切心廣陳一切法蔭慈雲於火宅盡遣炎涼揭慧日於昏衢咸令夜曉者其唯大雄氏而已乎在昔周魯二莊之時我教已顯爰逮漢晉兩明之後吾道彌尊莫不法法相傳心心相繼世無慚德代有能仁由是觀之則像教之興其來久矣梵宇之設庸可闕乎明州保恩院者即沙門座主捨舊謀新之所作也座主俗姓金氏世居鄞江七歲出家於州之興國寺洎進具從寶雲通法師受天台智者教是教也廣大悉被微妙甚深全兼六度之功盡得五時之味義無幽而不顯理無隱而不彰修之止而念念不差斯之謂定力成矣然後煩惱可斷也習之觀而空空不滯斯之謂慧解發矣然後菩提可證是以勤而行之應墮惡道者罪業即為消滅守而勿失種諸善根者功德不可思量座主二紀之餘一志于此探賾索隱窮理盡性可不謂勇猛精進者歟用能博極三乘周知四諦六塵不染五蘊皆空甫乃吹大法螺以警群迷擊大法鼓而祛眾惑故得緇流蟻慕信士駿犇有若鱗宗龍而羽宗鳳也先是此院締構年深頹毀日甚思得能者從而興之眾議所歸得請為幸粵以至道三祀乃與餘杭素所同志息心異聞乘召而至勠力而居一之二之歲姑務經營供其乏困三之四之歲肇興法會要結檀那五之六之歲親製疏文訓釋精義加以靡晝靡夜或講或懺是以必葺之事未暇矢謀以日繫時方議改作適值丹丘壽昌隸業苾芻覺圓亦欲發心願言陳力座主乃口傳方略指授規模談樹提伽以過去之因說伊蒲塞以未來之果卒使慳貪易慮結良緣而盡欲居前喜捨勵精施淨財而唯恐在後一方響應千里悅隨玉帛珠金無脛而能至楩柟𣏌梓不召而自來公輸之削墨靡停匠石之運斤弗輟如是焉者三載工乃訖役觀其基宇宏邈土木瓖麗金碧交映玉毫增輝先佛殿而後僧堂昭其序也右藏教而左方丈便於事焉節梲並施楹角咸刻梁螮蝀而雙亘瓦鴛鴦而並飛複道連甍洪分蔽日長廊廣廡䆗窱來風游之者誤在於化城住之者疑居於幻舘輪奐之盛莫之與京而又此邦異乎他群列千峯於城上止在簷前走一水於󱈛中纔流檻外地居形勝天助幽奇門開而紫陌相連路僻而紅塵不到庭除冉冉坐對閑雲苔榭時時臥聞幽鳥夫如是亦何必乘盃訪道振錫游方登涉於耆闍崛山揭厲於阿耨達水者哉待問通守竹符函親松柄會茲勝概告厥成功承列疏以見貽遂抽毫而為識非敢廣徵釋部沾取文聲第庶幾他日為蓮社張本焉耳時大中祥符二年歲在己酉四月六日立昔有通法師負大才識遠自三韓來依中國求佛法大要於是盡得天台止觀之義得法弟子四明法智尊者與天竺慈雲法師二子青藍氷水能廣其師之道大興天台一宗直與智者並駕爭馳一時名士如楊文公王冀公曾魯公相為師友可謂盛矣惟法智主明之保恩院其後錫名為延慶乃請於朝永為天台教肆所被勅文與保恩院記舊有石刻昨更兵火掃地不存今住持覺雲連公道行高卓希蹤往軌力訪遺本得之俾學徒戒夫再刊諸石工訖來丐數語取信後世余嘉其能不沒前人之蹟也乃遂其請紹興丙子二月初吉真隱居士史跋啟揆日禱聖滌硯熏毫寫意上聞知府學士伏念夙緣熏習性好天台智者所說法門故討尋其意講說其文如解而行不閒寒暑忍苦忘勞于今四十餘載蓋知此教解圓行頓理觀事儀合一而進趣於解脫之門可保任矣切覩傳此宗處講訓聚徒乃勠力募緣建造茲院僅得成就永作十方住持傳演天台教法此事雖遂且闕蔬園乃俗父經公傳付本戶地段數百餘丈與常住種植逐日供僧且免他求實匪無厭慮恐將來不知之輩忽有詞訟改更恭乞學士以洞達之心為禪教之主流布多艱許賜聞奏天廷委達相府然非受人捨施亦非買置田園乃是俗父授於男不違條制乞降勅命俾此園地永在伽藍禮像持經心祈口禱特為園事年深果值學士行春俯垂異顧必期此際克副願心切望台慈念苦行忘形為法特施巨力構此勝緣一日遂心萬死無慮書不成字語不成文的寫懇誠不避荒拙干冐威重不勝悚懼啟上天聖三年八月十五日昔法智大師作此書求置後園地段作今院宇建立基趾其言懇至其書勤劬慕在興隆廣茲形勝收藏有歲惜其遺蹤恐未及見聞刻之堅石時崇寧元年壬午潤六月望日比丘立明州准行在尚書禮部符准都省批送下敷文閣學士左朝請郎知明州軍州事提舉學事莫狀竊見本州延慶寺係傳天台教法至道二年創為十方寺宇宏壯學徒奔湊傳演不絕真宗皇帝甞遣使至寺命僧修治懺法太子少保趙作行業記具載其事昨經兵火之後此寺幸存數年以來盡為見任官及寄居官拘占指射作住止處便為己物轉相貿易不容僧徒居止佛像毀壞雜穢侵擾不成福田及在州廣慧院報恩寺舊係禪林在州城下唯有禪剎兩處係熏修祝聖之地從來開啟禱散聖節道場並在廣慧院自經兵火焚毀後來雖得數間小屋亦被拘占僧徒不敢營造將自到任擘畫屋宇盡將兩寺寄居之家遷出責令本寺修葺殿宇鳩工聚材憑藉眾力漸已成就僧徒日興禪教仰贊皇圖祝延聖壽除報恩寺已有聖旨指揮不許拘占外所有延慶寺廣慧院伏望釣慈特為敷奏專降指揮不許諸人指占居住庶幾古跡名藍不致墮壞永為福田謹具申尚書省伏候釣旨後批三月二十四日送禮部行下本州一面措置施行明州主者一依都省批狀指揮施行須至行遣右出給公據付延慶寺仰收執永為照會紹興十四年四月日給左文林郎觀察推官劉右儒林郎節度推官劉右朝奉郎簽書節度判官廳公事賈右朝請大夫通判軍州主管學事錢右中散大夫通判軍州主管學事憑敷文閣學士左朝請郎知軍州事提舉學事莫行在尚書禮部准紹興十四年三月二十四日勅中書門下省尚書省送到知明州莫將劄子竊見本州延慶寺昨經兵火之後此寺幸存數年以來盡為見任及寄居官拘占指射作住止處不容僧徒居止佛像毀壞雜穢侵擾及本州廣慧院舊係禪林熏修祝聖之地從來開啟禱散聖節道場亦被拘占所有延慶寺廣慧院伏望特降指揮不許諸人指占居住庶幾古跡名藍不致墮壞永為福田降指揮三月二十四日奉聖旨依奉勅如右牒到奉行前批三月辰時付禮部施行仍關合屬去處已符本州施行去訖切慮前符未到須至再行符下明州主者候到詳此及已符事理一依勅命指揮施行仍關合屬去處符到奉行紹興十四年四月日下守當官呂令史閻主事趙監尚書六部門兼權祠部郎中准行在尚書禮部符准紹興十四年三月二十四日勅中書門下省尚書省送到知明州莫將劄子竊見本州延慶寺昨經兵火之後此寺幸存數年以來盡為見任及寄居官拘占指射作住止處不容僧徒安止佛像毀壞雜穢侵擾及本州廣慧院舊係禪林熏修祝聖之地從來開啟禱散聖節道場亦被拘占所有延慶寺廣慧院伏望特降指揮不許諸人指占居住庶幾古跡名藍不致墮壞永為福田候指揮三月二十四日奉聖旨依奉勅如右牒到奉行前批三月二十六日辰時付禮部施行仍關合屬去處明州主者一依勅命指揮施行仍關合屬去處須至行遣右出給公據付延慶寺仰收執永為照會紹興十四年四月日給右文林郎觀察推官劉右儒林郎節度推官劉右朝奉郎簽書節度判官廳公事賈右朝請大夫通判軍州主管學事錢右中散大夫通判軍州主管學事憑敷文閣學士左朝請郎知軍州事提舉學事莫延慶教寺在縣南三里舊號保恩院晉廣順二年建皇朝大中祥符三年改為延慶院紹興十四年改賜寺額寺有十六觀堂事見淨土院記僧字約言四明人也俗姓金初父母以嗣息未立相與祈佛而妊洎生因以羅睺羅名之骨狀英粹在童齓間不類常兒七歲喪母誓欲出家以報罔極父異之不奪其志師事興國寺十五受具專探律部二十從寶雲師學天台教法秉志堅確脇不沾席四方學徒聞其名者重趼而至戶外之屨常滿日本國師亦以其徒來詢法要禮先住承天至道中移住延慶四十餘年真宗皇帝甞遣使就加禮異天禧元年謂其徒曰半偈忘軀一句投火聖人之心為法如是況去佛滋久慢道者眾吾不能捐捨壽命以警懈怠則無足言者於是結十僧修懺法約以三年共焚身時內翰楊都尉李素聞公道價望風推挹是時有詔紫衣尋賜號法智大師皆二公論薦之力也及聞遺身楊公遣書絡繹確請住世太守李懇請尤勤不得已乃止故其沒也有式師作詩悼之曰天上無雙月人間祇一僧其為時賢推重如此天聖六年正月五日跏趺而逝涉日既久開龕如生及闍維獲五色舍利無數嗣法者多禮之行業詳見胡所撰塔銘天聖中高祖楚公為四明守曾大父曾宣靖公毓德侍下人未知之也甞欲至延慶寺前一夕主僧夢神告之曰相國來宜迎待之旦以戒閽者有頃而魯公至禮聳然驚異以夢告且曰後貴願無忘也太夫人聞而喜曰信爾吾當悉奩具以報及大拜乃踐初言既買田闢屋又請諸朝歲度其徒於是延慶遂為望剎圖魯公像而祠之惟謹嗚呼亦已異矣聞之王公大人得時行道利澤及於天下勳名表乎後世是皆超詣真乘證登果位以願力故來應世間宰官之身隨赴而見魯公之載誕也太夫人夢老僧被幃而入寢而子生慶曆八年以知制誥銜恤而歸鄉僧附舟至錢唐聞天竺之勝往瞻禮之始至路口望見有素衣自寺門來者漸近問曰上座從曾舍人來耶舍人五十七歲入中書上座其年亦受師號纔分袂已復不見後如其言端明蔡公守錢唐時以其靈異表聞于朝賜號靈感觀音徽猷閣直學士李公甞為之記蓋天之生賢必以其道德純備出類拔萃而後付之聖主相與謀謨都俞以植宗社無疆之福真所謂有相之道者神而告之理自應爾然則歷相三朝決策定計底于成績為一代宗工而光明碩大不可跂及豈偶然也哉前志所傳如紗籠等事殆不足道矣愚不克肖憑藉世德茲以舶事祇拜祠下周旋登降肅然有聞而舊無紀敘大懼湮沒敢摭其實列之于石以告來裔紹興三十二年四月二十六日曾孫右朝散郎提舉兩浙路市舶賜緋魚袋謹書皇朝故丞相魯國曾宣靖公祠堂在縣南三里半延慶寺按天聖中楚國公守明州丞相方毓德侍下一日游延慶而主僧法智大師夜夢伽藍神告之曰翌日相公來可恭迓之異其事戒閽人以來者告已而魯公至禮以夢告魯公曰烏有是哉然默記于方寸至大拜而以之夢為然於是請于朝置田闢舍大啟法席延慶之名始播于天下寺僧圖其像而祠之碑碣具存曾相公府契勘本府明州延慶寺法智大師夜夢神者報云來日相公入院出門將迎次日門首伺候乃余之來因語其夢歸聞家母次同謁見法智大師相接從欵果應此夢當為檀信送供於此院自蒙聖朝御用宰執家母不爽此願置買莊田於明州鄞縣清道鄉或存則為保慶平安或化則為追遠諱日永永羞設年年不廢家母遺言所置不多貽遠子孫次第置買添歸常住永遠供僧乃存亡獲益俾令根深條茂源遠流長者也今復思之立身之本莫大於孝孝莫大養生送死謹終追遠故憑延慶院主首體此元意羞設不令有違所有二稅作本府送納仰依限送納官司不許少欠尺寸升合貴得此田此供利無窮者右給付延慶院主首執照仍付子孫通知天聖三年三月日押給政和戊戌歲先大夫倅四明時為兒童一日隨侍遇今之延慶見其法席之嚴聽徒之多展鉢鋪單堂中幾數千指是時心竊語曰此非內有大導師以傳持教觀外得大檀施以延供十方恐未易崇盛如此退見主僧方知法智尊者有神人感夢之異因出大丞相宣靖曾魯公捨莊帖文伏讀驚歎此所以見延慶教庠為二淛之冠也自後寺經虜火焚毀幾盡前後更三住持未能興起講席亦從而廢闕最後有圓辯尊者專以法智宗旨開導後學於永嘉之資福先大夫因其徒之有請遂力贊其事於州將以挽其來未幾講堂洞開傑閣雄嶼修廓紺宇煥然一新四方學徒摳衣於函丈者若雲蒸霧集講席遂復改觀如曩時至此不特知法智願力之深抑亦見魯公植福之彌厚也今延慶親公講主實圓辯之的嗣觀行兼修宗說俱到一日見過且言本寺捨莊田帖舊有碑刻今不復存欲以舊所得本再礲諸石以傳不朽且欲書其後若夫立身之本莫大於孝此魯國公之付囑也二稅所輸毋令失時此魯國公之垂訓也凡我緇徒宜守毋怠至於慶均存沒徼福西乾迺知今判部尚書以忠誠受聖知以勳業致褒顯班聯八座寵冠一時則知根深條茂源遠流長大丞相魯國公之遺訓至是若合符云是可書也已右朝散郎新權知舒州軍州事陸跋聞如來或現宰官身說法佛法付囑國王大臣此二語本即一事苟非其人道不虛行使國王大臣夙根非佛誰肯出力主張大丞相宣靖魯公因法智師夜夢有驗捨田入寺植無窮之利此大事因緣竊以謂唯佛知佛以心印心大丞相與法智即非兩人故是夢是覺如鏡照形初非妄想此田此供如人贍家不自為功今判部尚書迺大丞相之孫膺國重任為計相凡所以裕民足用調度得宜一本之慈祥仁厚有毫髮不便乎人必極力經濟在佛法為方便利他三昧迺得大丞相心傳家法不日大用識者必謂魯公復生而法智具在今延慶講主親公宜自承當庶幾大臣與導師相表裏繇此燈燈相繼云右承議郎新差權發遣興化軍主管學事薛敬題今天台教觀之徒稱四明尊者追配古人其言為國中之法也可謂盛矣自北方來聞而異之究其名氏是謂法智禮公於是乎矍然加歎曰此我高祖文元公與楊文公之所稱者歟我雖昧夫天台之學未讀法智所著之書而固已得其人矣既而法智三世孫明智立公視以高僧等紀贈詩二十三首曰吾祖法智得名凜然至今者蓋有所自矣當是時翰林主人晁公楊公所貽之文既已流傳矣其輩行中聲名人篇章之美又如何哉然是詩吾祖法智初不自有之乃落於杭州式公不知其歷幾歲凡傳幾何人而復歸於法智之舊室亦可歎也已將移于石願得以序之竊以謂法智遠處身於東海之陂而名聲振燿京師既久而彌隆其頌德辭翰雖散而復合亦可以為修德之勸也後有攬者其所感可勝言哉烏虖景德祥符之風此亦非其躅歟政和元年十一月庚申十三日朝請郎監明州船場飛騎尉賜緋魚袋晁序片石焚香坐因懷嶽寺秋高人雙樹下淨業幾生修寶鉢窺枝鳥銅瓶蟄海蚪全軀莫輕捨應許謝公留眾緣留住世喜見幾生身猊座揚金石宵庭立鬼神齋窓時過鹿禪徑不知春江上傳燈者誰將繼後塵此生已約雲山老孤格寧饒雪月清池靜半暄吟草細堂空初霽講華輕林浮積靄沈香炷泉滴陰崖雜磬聲翻念觀光歸計晚詠詩先寄社中名四明遙在目霽色露層崖龍作人聽講神為客施齋松風鳴鐵錫石靄濕椶鞋老病空相憶多慚請益乖重城搖落逈東望杳無窮溪信年來絕山心夜未空靜思分禁月遐聽極霜鴻早晚能相見機忘道即同島寺鯨波匝真修古亦稀晨齊禽睇鉢夕講月生衣鑪靜檀烟直龕遙燭影微何當浮桂檝江上共忘機佛旨妙難敷唯師解益殊講長銷海日名逮動天都滌鉢秋潭淨開禪曉磬孤幾懷雲外趣寒夢過重湖雨霽遙空木落時危亭南望倍依依白蓮舊社人離久丹闕經年信去稀入觀夜堂江月滿揮松秋殿晝燈微林中自有吾廬在請益終期海上歸淨社依雲竇仍聞久趣真靈文演長夏妙義解何人海月生吟夜巖華落定春遙遙應念我衣滿六街塵海峯叢寺近靜境背浮囂道自隨名遠年應逐講銷夜窓評疏燭曉岸放生橈幾動耽吟客相親夢去遙掩關名目遠鯨浪阻相尋罷講唯澄慮孤峯秖此心獸烟秋榻靜蓬漏夜堂深盡仰鄞江上清風繼道林半世江城住群迷久質疑行深同劫鍊誓極把身遺犀柄風生遠猊臺目下遲鼇宮屢飛簡留作教中師海寺經年講隨緣道更淳澄心長在觀為法欲亡身松韻秋深冷山光雨霽新幾思清淨境早晚遂相親昔年慚不識今日羨仍頻造疏傳他域談空聚遠人龕燈孤敵暗庭柏瘦無春漸老思山甚相逢會有因見說忘機久逢人道嬾評杜門庭樹長瞑目雪髭生松󰆠粘雲碧沙泉蘸月明鄞江終待去秋共看崢嶸不得四明春高風自有隣參禪嶺南客傳教海東人老憶青山遁閑忘白日頻何當同看雪松火夜相親古疏傳深旨清流照瘦顏四方來問道半世不離山養鶴憐終潔看雲許共閑仍聞焚幻質幾欲別人間揮犀宗智者圍石繼生公闕下寧關夢林間自了空秋期思社客夜觀動魔宮發詠凭危閣幽懷極甬東觀深知有證經歲掩重扉道外獨行化區中久廢機濤聲喧講席樹色冷禪衣況作吾宗主談高似二威鄞江師獨步遙仰在崢嶸擁衲疑雲重休糧覺體輕講高清譽出行苦白髭生聖代修僧史須留萬古名修真依淨社幽致絕纖埃盡日冥心坐諸方學者來杉松圍講石猿鳥立生臺却憶重尋處扁舟泛月迴秋色惹禪襟凄凄思遠吟去鴻迷極浦落葉滿荒林雪竇頻懷夢鄞江寒月侵仍聞蓮社久講說祝堯音寺枕滄溟上門長掩寂寥定迴華漏斷講徹獸烟銷入檻泉聲細當軒嶽色遙何時會重席南望路迢迢彌天才筆洞懸河獨步當年解義科國士聽經春夢少江僧從化晝禪多半千衲子傳新鈔積代宗師解舊訛只恐吳皇命同輦妓人無處獻笙歌釋迦世尊鶴林滅度法付聲聞則唯迦葉其付菩薩則有文殊領受言教則在阿難既有是三孰可闕一迦葉之後二十四傳至于師子比丘在迦葉傳十有三世曰龍樹大士所著大論譯傳東土在北齊時慧文禪師一見證入以傳陳南嶽慧思禪師凡十日而證再傳隋天台智顗大師十有四日而證於是乎備六度融萬法定而三止慧而三觀質其宗焉一言之曰具二言之曰法性離數而有三千即經而專觀心經之宗曰法華則華嚴阿含方等般若終於涅槃皆為法華其為迦葉文殊阿難皆吾祖師天台實傳唐章安灌頂章安傳縉雲智威縉雲傳東陽慧威東陽傳左溪玄朗左溪傳荊溪湛然至荊溪而後智者之言悉載於書智者之言悉歸于正其為一大時教不可得而加已荊溪傳天台行滿滿傳廣脩脩傳物外外傳梁元琇琇傳周清竦竦傳有宋羲寂寂以上皆在天台晚傳四明義通通傳知禮是謂四明尊者亦曰四明法智稟生知上性思義於童子之時其於天台之門猶諸荊溪四明傳廣智尚賢廣智初得於淨名最深乎性相審知佛法為智其傳神智鑒文神智破眾潰以澄法智之海炎慧炬以繼廣智之明若其載三智之美可傳而不可朽者有永嘉繼忠其師神智而資忠者曰明智中立矣有宋之初台教乃漸杭海入吳越今世所傳三大部之類是也然尚有留而不至與夫至而非其本真者仁王經疏先至有二本眾咸斥其偽昔法智既納日本信禪師所寄辟支佛髮答其所問二十義乃求其所謂仁王經疏信即授諸海舶無何中流大風驚濤舶人念無以息龍鼉之怒遽投斯疏以慰安之法智乃求強記者二僧詣信所讀誦以歸不幸二僧死于日本國矣師諱昔在延慶法智輪下一日上方丈請益經王之旨法智曰爾為我作三年監院我却向汝道神照依言果三年辦事持上諮問忽被法智大喝一聲師豁然開悟有頌曰處處逢歸路時時復故鄉本來成現事何必待思量師既得道即法嗣四明自後開法台城東掖山為白蓮之鼻祖矣師諱霅川人也在妙齡時聞法智大興台教於四明於是負笈而來將渡水月橋遂擲笠於採蓮徑中云吾所學不就不復過此橋法智異之待念尤厚即與方丈東舍居焉師雖白晝而杜諸窓牖藉膏蘭以偶尋繹以故屋壁棟梁皆如墨也至于鄉邦書來未始啟讀悉投之帳閣中一日為眾分衛坐舟檝間方舒足豁達自得若在空然舟檣為之損折既居之有歲而與師針鉢相投筌蹄盡舉每有疑則擷大屧閱大鑰而上請益見者弱之時錢唐有慶昭法師開光明玄義略去觀心之文師輔四明撰問疑徵之四明著妙宗潤公撰指瑕非之師作抉膜以解焉四明建消伏三用潤亦籤疑鄙之師作止疑以止之四明撰指要談別理隨緣或者構難師作十門析難以辨之師後與廣智辨觀心觀佛求決於四明四明以約心觀佛據乎心性觀彼依正雙收二家師聞之且不悅也既而四明開張身量大義師作十諫以諫之四明不獲已作解謗解焉一家戶牖既成齟齬師逐拂衣還西浙又上四明雪謗著三身壽量義三千等書其道遂與四明偕不同矣余甞聞諸永嘉曰圓頓教勿人情有疑不決直須爭不是山僧騁人我修行恐落斷常坑四明霅川之論其殆是矣後賢當更審之然霅川背四明自立一家最後上雪謗以雪身量增減二謗之愆當是時四明晚景逼於有疾令門人讀之太息也既而四明歸寂此書不復答霅川時住靈芝而紿之曰只因難殺四明師誰向靈芝敢開口此語由來口播畢竟四明此道何若曰若論一家身量三雙六句大節確乎不拔已見妙宗料簡解謗一書其雪謗之來愈彰轉計之失耳雖然彼或有諸文義續有妙悟法師評謗書而辨析之妙悟甞住秀州勝果解行高妙大有靈異具見呂益柔所作塔記師即雷峯廣慈之法子四明之嫡孫爾爾時霅川聲駕未易酬對而師輒陳述之可見矣書之略曰希最謹修書拜于崇福講主雖居咫尺請問尤疎但切翹勤莫遑利見近覩盛製雪謗書所謂救生法二身雪增減兩謗者也此書一往可觀再研有失解謗雖已煥然雪謗猶自氷執今據吾祖之格言以評闍梨之誤說等然此一書雖有傳寫之本而未甞刊刻凡曰義學欲了山家此道建立終始者當悉披尋之全三學法智門下之高者也作法智行業錄其間言法智傳持四十年妙玄文句講七八遍摩訶止觀五遍其餘小部或講十遍以至不可得記其數者時人語曰法智講經明覺頌慈雲談辯梵才詩夫如是法智真講經者也近世號講者十載有一部未終者安在其能七八至不可勝紀耶或謂余曰古今不同也今之人既尚展演說須入時余對之曰大凡學道直須遠追古人若里巷兒女輩結束粉飾當入時也此癡人何足與語類集之興蓋備學者看讀得其要始者自仁首座聽法智之講聞援引之多遂錄其文以成五類續霅川岳公居法智輪下博學強記足成其七後得仙都聰師鈔以為十又佛慧才公重新增葺復有吉公再加銓次於玄句止觀參以三大部記洎淨名光明等疏並益以記鈔其繁者削之略者補之首尾五師修治方為善本昔廣智法師甞示眾曰類集之行得失相半得在學人探尋知其要意失在忘其本文義勢起盡文外當更推之不可但謂秖此耳矧今之日四方教肆多尚點讀斯文豈不失於元本唯求枝葉者乎但教典不有之處或得於是庶可朝暮溫故知新不唐學問也果由此而識大輅固不當以椎輪為貴矣宋故明州延慶寺法智大師行業碑明州延慶寺傳天台教觀故法智大師塔銘四明法智尊者實錄十不二門指要鈔序天竺祭四明法智大師文同前悼四明法師大師詩同前四明法智尊者贊門人宋明州延慶法智大師真贊御史延慶始祖法智大師畫像贊太師四明法智大師贊雪溪延慶法智祖師齋忌疏陳四明法智大師諱日疏雪溪延慶始祖法智大師忌疏此山重修法智尊者像志銘柏庭法智大師名字約言金姓世為明人梵相奇偉性恬而器閎初其父母禱佛求息夜夢神僧携一童遺之曰此佛子羅睺羅也既生以名焉毀齒出家十五落髮受具戒二十從本郡寶雲法師傳天台教觀始三日首座僧謂曰法界自有次第若當奉持師曰何謂法界僧曰大總法相圓融無礙者是也師曰既圓融無礙矣何得有次第耶是僧無語幾一月自講心經人皆屬聽而驚傳之謂教法有賴矣居三年常代通師講入文銷義益闡其所學後住承天遂徙延慶德望寖隆道法大熾所至為學徒淵藪日本國師甞遣徒持二十問詢求法要師答之咸臻其妙天台之教莫盛此時真宗皇帝知名遺中貴人至其居命修懺法厚有賜予偶歲大旱師與遵式異聞二法師同修金光明懺用以禱雨三日雨未降於是徹席伏地自誓於天曰茲會佛事儻未降雨當各然一手以供佛佛事未竟雨已大浹甞與錢唐奉先梵天孤山數人為書設問往復辨析雖數而不屈又遣門人神照大師與之講論其說卒能取勝甞製指要妙宗二鈔大悲懺儀別行疏記暨光明二記之類後悉流傳甞偕十僧修妙懺三年且約以懺罷共焚其軀庶以激怠惰而起精進翰林學士楊公億駙馬都尉李遵勗嘗薦師服號者其心尤所愛重知有自焚意致書勸止弗從又致書天竺慈雲式師俾自杭至明面沮其義亦不聽群守直史舘李公密戒隣社常察之毋容遁以焚師願既莫遂復集十僧修大悲懺三年又以光明懺中七日為順寂期方五日結跏趺坐而逝實天聖六年正月五也享年六十有九為僧五十有四期其亡經月發龕以視顏膚如生爪髮俱長既就荼毘舌根不壞舍利至不可勝數凡三主法會唯事講懺四十餘年脇未始至席當時之人從而化者以千計授其教而唱道於時者三十餘席如則全覺琮本如崇矩尚賢仁岳慧才梵臻之徒皆為時之聞人今江浙之間講席盛者靡不傳師之教其於開人之功亦已博矣元豐三年冬十月謝事經歲自衢抵溫有法明院󱔋講師其行解俱高者頓甞游衢乃未第時與之接者也一日斂裓而前曰於法智師徒為法孫惜其示寂六十有三年其所造峻特而所學為來者師固釋門之木鐸哉自昔達官文士其言可信於後世者乃無述焉其徒竊羞之既而狀其行請作碑以為無窮之傳乃歎曰人生之初虛一而靜本無凡聖之別逮交戰於事物之境而莫之能返此諸佛不得已而來震旦煩其名相以化之豈苟而已哉設之以法而可行示之以戒而不可犯如目之有花他人莫得見如耳之有磬他人莫得聞欲其自降迺心而求復初地其後導師繼繼而興騁智慧辯才談真實妙義使人不離當念超圓頓一乘不離文字示解脫諸相要其究竟則無一法之可說無一字以與人法智師既達乎此則何假於言而後傳哉雖然重違勤懇姑閱其所紀皆眾所共聞者因為摭梗概而實錄之仍讚之以文曰大雄覺世垂微言磅礴日月周乾坤智者才辯窮化元時為演說開迷昏八萬總結河沙塵俱入天台止觀門法智遠出揚清芬游戲三昧真軼群志堅氣直貌且溫少而敏悟老益勤遺旨從衡深討論消文釋義雖繽紛辭淳理妙簡不煩或懺或講忘晡昕邇遐學徒日駿奔成等正覺消波旬俾諸佛祖道彌尊如流已清濬其源如葉已茂培其根行高名重上國間天子遣使來中閽賢豪勳戚固所忻命服錫號迴天恩知身變滅如浮雲誓勇棄舍甘趨焚素願莫適仍修熏眾生嗜好隨貪瞋三塗轉徙如膏輪有能頓悟報施因罪福苦樂岐以分說本無說誰其人師心了了所夙敦言能破妄寧非真身雖云亡今常存江淅蕃蕃其子孫詔億萬世觀斯文天欲久其道世必生其人若帝德去微姬公孔子則無以垂百世常行之典佛道衰非思師智者則無以洞五時所說之文孔子後為儒席宗匠者曷甞無人智者沒作法門師表者故必生德大師諱字約言俗姓金氏代四明人也初其父以枝嗣未生誠志頗切母李氏乃相與祈佛因而有妊及師之生也乃以佛子羅睺羅而名之而神情湛寂骨狀英粹及在童齓絕非眾倫七歲屬母喪謂劬勞匪易報且號泣而不絕由茲厭俗急於出家其父撫而異之遂不奪其志始事太平興國寺為師十五受具戒而專探律部二十學天台教法于寶雲法師之席而護珠之心堅如鍛金瀉瓶之解了若觀晝由是勤大精進具大智慧安然露地煥若彌天接一徒人必謂之登龍析一義眾必謂之伏鹿故道不求揚而四方盡聞眾不待召而千里自至至道丙申秋七月由承天道場歸延慶法席而一心講懺幾四十餘載故未嘗有時離香火之供亦未甞居一夕知茵蓐之溫其勤也百川競注而不息其利也大日居中而遍照上則真宗皇帝遣使就加禮異遠則日本國師命徒來詢法要則其餘嚮慕故可知矣天禧紀元之初年及耳順謂其徒曰半偈亡軀一句投火聖人之心為法如是矧其去佛滋久慢道者眾吾不能損捨壽命以警發懈怠則勇猛精進胡足言矣於是結十僧而入懺期三載以共焚是時翰林學士楊公駙馬都尉李公皆絕世文雄當朝勳盛每嚮師通悟必望風推挹其年詔賜紫袈裟尋勅賜法智號皆二公論薦之所授也及聞師誓真法之供懷安養之國而楊公專勤置郵確請住世復以忻厭之意而興疑難之辭故師答曰終日破相而諸法皆成終日立法而纖塵必盡楊公知不可以義屈亦不可以言留乃專委州將洎諸曹吏俾其遍家安護長慕保存于時太守主客員外郎史舘李公夷庚與郡邑僚屬皆信重彌篤懇請共勤又錢唐有法師者名重當世道絕眾流素與師交游最以法相契楊公亦寓書於式俾共請於師式乃親涉大江躬趨丈室由是大師之行願始不得已而止焉及大師之歿式甞作詩以悼之其句曰天上無雙月人間秖一僧議者不以式之言過而謂師之道然矣則大師之道德大師之誠信其為時賢同道愛慕推重也如此天聖五年冬忽示身有疾而行道愈勤門人請少息而師體輒復康六年正月五日跏趺之次泰定而絕涉日既久而開龕若生報年六十九經夏五十四其月二十有四日闍維于本郡南門之外對栴檀之𧂐將致於焚然而瞻蔔之香先聞其馥郁得舍利五色者故不知其數而緇俗求取者又不知其幾干明道二年七月二十有九日奉靈骨葬于崇法院之左本教法也大師天稟圓照神賦精力故其遍發大經增進三昧古師所未諭今學所未詳者師必炳然而記釋之往哲所難履來裔所難繼者師必確然而進趣之猶萬仞獨起人可仰其峻而不可躋其高也百谷皆下眾可目其廣而不可量其深也故傳大師之筆者凡四十餘軸升大師之堂者踰一千餘人其間覩奧特深領徒繼盛者若當州開元寺則全越州圓智寺覺琮台州東掖山本如衢州浮石院崇矩見嗣住大師之院尚賢等又二十二人皆卓爾具體超然悟心堅摧眾峯利及群彙所謂上中下性普潤由乎一雲數百千輝散照元於一矩則大師之道盛乎世利于眾昭昭然不可窮而絕也又可得而知焉事備全師所著實錄此得而略賢公教主將以大師之道勒銘于塔而損書紫言見紀嗚呼大師之出世也豈無謂乎得不以祇園之法屬于澆季而師扶樹之乎台山之教當于流布而師光大之乎門外有車諸子不復乘而師使乘之乎衣中有珠醉人不復悟而師使悟之乎化化城於險道乎浮浮囊於大海乎報諸佛之恩乎為如來之使乎不然何精心向道亡身為眾也若是之甚哉昔梁補闕謂天台等覺歟妙覺歟不可得而知裴相國謂圭峰其四依之人乎其十地之人乎則今之談大師者又焉得不以梁裴之言而作於稱歎乎故不敏敢拒來誨焚香稽首謹作銘曰道行于世久之其天教敷于聖翊知其賢皇矣真覺始垂化緣開顯一性周流大千異人間出宗風迭宣洪惟智者妙達金僊真乘顯暢法炬光筵鄞江嗣矣四海昭然紫宸加異外域申虔三觀獨照萬行彌堅玉性本潔珠形自圓安步覺地亡軀講筵法不我悟善期眾遷汝曹尚怠吾軀可捐冀人警悟奉誨周旋朝賢眷眷道友拳拳咸懷戀慕不許焚然其利日廣其心益專化無不至教無不詮報靈藉世慧日沈淵師之道機靡得而言師之化迹可得而鐫銘之于塔芳香永傳大師諱字約言俗金氏前漢金日磾之裔也後子孫代為明人父經母李氏七歲喪所怙為報鞠育急於出家即從故里太平興國寺僧洪選手下為弟子十五祝髮受具二十從寶雲通法師學天台教觀始及二載厥父偶夢師跪於通之前通持瓶水注其口自後圓頓之旨一受即了因即代講僅乎數載殆通之滅禮復自夢貫師之首擐于左臂而行即自解曰將非初表受習流通次表操持種智之首化行於世也至淳化辛卯歲受請于乾符寺綿歷四祀諸子悅隨堂舍側陋遂遷于保恩院師自咸平二年已後專務講懺常坐不臥足無外涉修謁盡遣前後講法華玄義七遍法華文句八遍摩訶止觀八遍大般涅槃經疏一遍淨名經疏二遍金光明經玄疏十遍觀音別行玄疏七遍觀無量壽佛經疏七遍金剛錍止觀義例止觀大意十不二門始終心要等講說不計其數著述光明玄續遺記三卷金光明文句記六卷觀經妙宗鈔三卷觀音玄疏記共四卷十不二門指要鈔二卷觀經融心解一卷輔行傳弘決題下注文一卷義例境觀互照一卷天台教與起信論融會章一卷別理隨緣二十問一卷釋請觀音疏消伏三用一卷對闡義鈔辨三用一十九問一卷光明玄當體章問答偈一卷釋難扶宗記二卷觀心二百問一卷十義書三卷解謗書三卷答日本國源信禪師二十七問一卷答楊文公三問并書一卷絳幃三十問答一卷開幃試問四十二章金光明三昧儀一卷千手眼大悲心呪行法一卷授菩薩戒儀一卷放生文一卷為俞殿頭作修懺要旨一卷為司法祝坦作發願文一卷修法華懺法三十晝夜五遍金光明懺法一十晝夜二十遍彌陀懺法一七晝夜五十遍請觀音懺法四十九晝夜八遍大悲懺法三七晝夜一十遍年至五十七位同志一十人誓願要期修法華懺三年期滿日共焚身供養妙經求生淨土行法將圓無何名達朝彥翰林學士楊公億連書請住世又郡守直史舘李夷庚同倅眾官僚曲加敦請咸乞住世說法利生以是志願不得而施復偕十僧修大悲佛事三年以堅志行師自三十二出世住持一心講懺共三十八年嘗然三指以供佛起造院宇一所大小三百間造彌陀觀音勢至聖像總一十二軀普賢菩薩一軀大悲菩薩一軀天台祖師六軀即寫天台教乘僅一萬卷天禧元年翰林楊申奏詔賜紫衣天禧四年駙馬李委曲奏請師號真宗特賜法智大師至天聖五年冬臥疾雖粗用醫治而不替說法於六年正月五日戌時跏趺而坐召大眾說法最後言曰吾竭力盡心建此道場誓願流通天台教觀汝等善自荷檐莫作最後斷佛種人吾祖至訓汝其思之夫生必有死猶旦暮然汝等當勤精進修道無間則世世生生相逢有在矣語畢驟稱阿彌陀尊號奄然而逝露龕示身經二七日爪髮俱長顏貌如在復過七日遷于南門郊外將致闍維先聞異香馥郁火滅烟消得舌根不壞舍利五色不可勝數而多為宮裳士庶得之越五載至明道二年癸酉歲七月二十九日門弟子奉靈骨瘞于崇法院之左立塔以識之春秋六十九僧臘五十四稟法領徒者三十餘人所謂等也登門入室者納計四百七十八人餘之務學方來不可勝紀手度弟子等七十人每歲仲春建菩薩戒會其被化者常滿五千大眾其餘密行潛德殆難概見上之所錄悉眾所知聞庶幾後賢咸仰上德云爾時明道季秋十八日門人謹錄大教隆夷存乎其人諸祖既往玄化幾息云大教者此非教門體析偏圓等義對分大小茲約內外二宗以論之如釋籤解章安大法東漸云通指佛教為大法是也文選曰道有隆夷注云隆盛也夷平也盛平亦高下之義耳周易神而明之存乎其人諸祖者荊溪已下諸師也太玄經曰遠而有黑色者謂之玄今以台宗幽遠微密之旨為玄化矣幾音機文選作其音並近也時不可久替心有間世者出焉四明傳教導師禮公實教門之偉人也童子受經便能思義天機特發不曰生知之上性者乎爾雅曰替廢也間世者名德之人間生也孟子曰彼一時也此一時也五百年必有王者興其間必有名世者四明乃慶元府南面山名陸龜蒙曰有峰最高四穴在上每澄霽望之如戶牖相傳謂之石窓即四明之目迴神仙所居處也見四明圖經禮記十歲為幼學二十為弱冠凡言童子乃十歲以上至二十弱冠中間太和未散者總稱童子師七歲出家正童子時也天機者莊子曰其嗜欲深其大機淺語曰生而知之者上學而知之者次及進具稟學於寶雲通師初預法席厥父夢其跪于師前師執瓶水注於口中其引若泉其受若谷於是乎天台大教圓頓之旨一受即了不俟再聞師謂之曰子於吾言無所不達非助我也準塔銘師年十五祝髮受具足戒二十從寶雲師學四明迴父金氏諱經夢水若泉喻教觀源源之有本也孟子曰源泉混混不舍晝夜盈科而後進放于四海有本者如是爾雅曰水注溪曰谷子於吾言等論語夫子曰回也非助我者也於吾言無所不說疏解曰顏面於夫子之言皆默而識之即無發起之益故曰非助我也逮師始滅公復夢貫師之首擐于左臂而行嘻得非初表受習若阿難瀉水分瓶之莫二也後表傳持操師種智之首而行化也通公示滅于真宗端拱改元貫謂貫穿擐音患出左傳彼曰擐甲執兵擐甲帶甲也論此夢之相狀乃四明以右手穿通之頭復以左臂帶通而行此固異夢也嘻嘆聲也大經明阿難侍佛持十二部經如瀉水分瓶置之異器種智二字言約意豐謂一切智道種智一切種智此一心三智本出摩訶般若經大論解釋見第三十卷昔北齊依此以修心觀口授南嶽南嶽傳天台天台之後凡十三傳而至四明蓋一家傳宗法要唯此矣淳化初郡之乾符寺請開講席諸子悅隨若眾流會海繇是堂舍側陋門徒漸繁未幾遂遷于保恩院焉法華止觀金光明諸部連環講貫歲無虛日乾符居明之市心續改承天今為能仁寺師所住者即法華附庸院也保恩今延慶是悅隨者周易曰隨剛而下柔動而悅隨孔注尚書曰百川以海為宗也楊子曰終則始始則終若連環之無端甞勗其徒曰吾之或出或處或默或語未始不以教觀權實之旨為服味焉為杖几焉汝無怠也勗勉勵也尚書夫子勗哉是也出處語默等全用周易繫辭彼明君子之道於四儀中未甞忘也教觀權實者一家入道之樞機也服則被身味則充飢杖則手凭几則身倚以喻教觀等法朝夕受用不可無也大哉若夫被寂忍之衣據大慈之室循循善誘人不可得而稱矣此以法華三法稱嘆利他之行經曰入如來室著如來衣坐如來座普被名室遮惡名衣不著名座備乎此三而揚聖化即世間之依止也語曰夫子循循然善誘人注曰循循次序貌誘進也釋籤十不二門者今昔講流以為一難文也或多注釋各陳異端孰不自謂握靈蛇之珠揮彌天之筆豈思夫一家教觀殊不知其啟發之所公覽之再嘆豈但釋文未允柰何委亂大綱山隤角崩良用悲痛或多注釋蓋指荊溪之後奉先珠指孤山證義之類也引二事比諸家各擅其美昔隋侯出行見牧童打傷蛇腦侯憐之用藥塗治而去一夜偶見庭中有光燭之乃一蛇銜珠在地自言我本龍子變形游戲為牧童所傷賴君以救故今携珠為謝侯得珠進楚王王置殿上發光如晝準梁僧傳道安法師文理通經德望隆重時習鑿齒鋒辯天垂特往謁見既坐稱言四海習鑿齒安曰彌天釋道安時人稱賞其答禮記檀弓曰泰山其頹乎梁木其壞乎尚書泰誓曰百姓懷懷若崩厥角二文嘆人之興亡此中擬法之凋弊將欲正舉捨我而誰遂而正析斯文旁援顯據綽有餘刃兼整大途教門權實今時同昧者於茲判矣別理隨緣其類也觀道所託連代共迷者於茲見矣指要所以其立也孟子紀孔子曰當今之世舍我其誰正析之言如楞嚴曰披剝萬象析出精明援引也綽猶寬緩之貌軻書曰豈不綽綽然有餘裕哉又莊子明庖丁為文惠君解牛數千而刀若新發硎恢恢乎其於游刃必有餘地別理隨緣者藏通則教理俱權圓則教理俱實此三易曉唯別教權理實蘊乎隨緣之義意稍難明四明能顯述之故天竺稱可觀道連代共迷者以山外諸師建言玄句不通修復云觀真不觀妄故指要斥之曰有人解今一念云是真性恐未稱文旨等是也至若法華止觀綱格之文隱栝錯綜略無不在後之學者足以視近見遠染指知味易不云乎通天下之志定天下之業斷天下之疑實此一二萬言得矣綱格者輔行曰綱謂綱紀如網之外圍格謂格正如物之大體彼以八教判釋如綱格教隨機異如網目此則不然隨文用與也隱栝荀子二出一曰府然若渠堰隱栝之於已也注曰渠堰所以制水隱栝所以制木一曰故枸木必將待隱栝鈍金必將待礱厲注曰枸讀為鈎曲也隱栝正曲木之具廣雅錯廁也綜總也說文謂機縷持絲交者即錯要其文綜理其義也視近見遠中庸言君子之道知遠知近染指者左傳說楚人献󱓣於鄭靈公子家將見子公之食指動以示子家曰他日我如此必甞異味矣及入宰夫將解󱓣相視而笑公問之子家以告及食召子公弗與也子公怒染指於鼎甞之而出今以指要為鼎若人研覈則為染指由此得諳教觀等味也易不下雖用彼言不用彼意彼意□天下之志未通易能通之天下之業未定易能定之天下之疑未斷易能斷之迴此三義歸乎指要誠謂窮理盡性之書矣式恭遵同學觀者無謂吾之亦有黨乎取長其理無取長其情文理明白誰能隱乎云也懺主單著名諱古今皆然如僧祐弘明序云祐以末學涅槃疏緣起章安自敘云頂滯於豫章亦有獨書上字者如君山籤序云普早歲在塵是也二師同學同氣連枝真難弟難兄也故石塔記云通居寶雲日敷教觀逾二記子衿之高者黨類也釋名曰五百家為黨論語孔子曰吾聞君子不黨君子亦有黨乎疏曰相助匿非曰黨孔子既答陳司敗而退司敗復楫弟子巫馬期進而問曰我聞君子不阿黨今孔子言昭公知禮即君子亦有黨乎取長其理者孝經序曰在理或當何必求人大哉指要之作文理既正是誠不可匿者也維天聖六年歲次戊辰正月丁酉朔某日杭州天竺同門法弟慈雲大師謹遣學徒齎送香燭靈山上茶并雲厨辦齋食罄食味之品恭薦于四明延慶寺法兄法智大師尊靈伏惟靈天生懿德來輔法王殆將絕紀奚振頹綱章安既往荊溪次亡誕此人師紹彼烈元一家大教鍾此三良三友謝其博識八俊甘以退藏四十餘載教網大張開慈悲之室踞法空之床寬以居眾謹以化方是乎金玉市貴桃李蹊香蜂屯蟻慕入室升堂濟濟乎其徒甡甡乎惟良可以分千燈可以化四方若乃運如椽之筆啟麗藻之房十不二之奧義我得而詳十六妙之淵旨我得而敭至於觀音別品金鼓舊章或闡其幽或補其亡涌我義泉解我智囊伸先覺之製實後學之望嗚呼何期忽隨世態奄爾無常顧有河之渺瀰俄折橋梁悲欲海之浩漫忽喪艅艎痛兩楹之愕夢結雙樹之悲涼且夫世人將啟手足纏痛寢床唯兄告終與物返常加趺面西稱佛洋洋良久泊然高騖淨方如此則天眼遐睠神力隼翔必願臨弟斯食鑒弟斯章嗚呼哀哉詩有伐木易稱斷金唯弟於兄真謂同心象塤篪之合韻亦笙磬之和音有法共議有過相箴如切如磋博我良深有始有卒唯天是沈偶因化緣自此分襟阻越之山隔吳之潯蹤跡滯夢夢亦相尋日飛盡於東箭情有斷於南金嗚呼嗚呼今則已已痛何可任理合便離鷲嶺遠度山陰為老怯於春冷亦路阻於霖霪劣弟蓋年過耳順齒逼縱心行坐几杖起臥呻吟與兄暫隔繼送窮林只期生於安養願永作於追尋嗚呼嗚呼伏惟尚饗予與四明法智大師為友四十餘年及終不得一哭於寢門之下由路有五六百里春有飛霰累旬身有六十六歲故杖屐不利收往也嗟歎之不足乃詠歌之句云天上無雙月人間秖一僧覽者無謂予厚於所知薄於所不知但見其解行有卓卓出人之異寄極言以暢其所懷耳異者何也一家教部毘陵師所未記者悉記之四三昧人所難行者悉行之雖寒暑相代脇不至席六十有九而終其疾且頓而行道講訓無所閒然門徒請宴不從逮加趺氣盡後及火化舍利莫知其幾千數矣噫非知之艱行之惟艱也詩二章章八句誰乎喪我朋誰復繼毘陵天上無雙月人間秖一僧遺文禪次集講座病猶陞今也挂空影紗龕籠夜燈江上傷懷久斜陽遍越陵君為出世士我亦謝時僧貝葉同年講蓮華異日陞法門傳弟子何啻百千燈堂堂我師法苑英才子生皇宋獨步天台荊溪往沒鄮嶺重來教門久塞我師洞開義雷迅發迷蟄春迴繪儀罔及奮藻難裁煥然睟容孰不欽哉道以功振化以行施識貽所導解貽所規信者興仰學者興隨遠則聽範邇則觀儀影響相契聞見交馳德兮斯茂教兮斯滋示順世兮存乎所表流繼裔兮存乎所師予昔與覺雲連公游因綴其語為法智大師贊歲久不能記今為延慶詢師得之乾道壬辰中元東湖真隱齋靈山一席儼在天台後十三葉復生奇才唱道四明講肆宏開溥海聲聞𧮯𧮯雲雷章聖在御中使鼎來得法大旨皇心恢恢錫號法智宸章昭回抵今後學咸仰崔嵬蘭馨菊芳本一根荄嗚呼是為法宇之柱石教鼎之鹽梅宜茲幻影歷千古而無塵埃四明延慶道場教主法智大師皇宋四葉天聖六年示滅殆今紹興甲戌一百二十有九年矣月溪癡絕道人頓首為之讚曰行天台所難行而為二浙師記毘陵所未記而為百世法智者教門由此而光明孔碩延慶道場因之而聲聞維揚矯矯乎摩雲之標堂堂乎不世之器考之擊之而隨大隨小鑽之仰之而彌堅彌高於戲天台之有師也譬如泰山之有𣏌梓豫章巨海之有珠璣大貝東魯仲尼之門而有顏子閔子西晉印手之室而有汰師遠師苟非積世願力慈心豈能一朝開物成務稽首四明中興之祖右伏以法體如如本無出沒世緣冉冉乃有會離自智者示寂于天台道若懸絲而引石洎通師流芳於甬水聲如出谷以遷喬寥寥像法之餘渺渺荊溪之下南輝台嶺東紹麗師雖作者篾以加於若住世無異此也恭惟中興教主法智大師生由佛孕幼自天成戒瑩淵珠貫南山之律部辯傾海浪發衡嶽之心宗可謂人間一僧天下大士者也不然則五時八教孰為中興百界千如世皆弱喪所以真宗皇帝遣使以加異日本國師命徒而就詢一世儒宗同年法席莫不傳上意而留住世趨丈室以免焚軀故得一千眾皆預於陞堂四十軸率歸於秉筆遂令三觀專美四明如赫日之中天似迅雷之出地草木瓦礫盡演真詮鳥獸蟲魚咸通妙教惜乎出已還沒化身本然會必有離世相如是但某等叨霑法乳幸駕宗乘況嗣凡筵斯揚講貫雖大師之靈骨有在而大師之神容可瞻柰何化往無方依棲絕跡遙想鶴林之逝永纏梁木之悲今茲日應跏趺情存薦設敢効純陀之供少追宗廟之祠伏乞大師以無所來而來以本非食而食所冀冥符台嶺永耀鄞城使彼諫書還成輔教及今禪學無謂別傳貽萬劫之孫謀資一人之睿算庶協祖道無忘孝思謹疏右伏以大道欲行方假待時之器斯文未喪果生命世之師取佛日而躍虞淵障狂瀾而之東海網羅台嶺之三軌鼓吹鷲峯之一乘豈止百世之唯新要當千載而無古不有大士孰能中興恭惟四明教主法智大師全德難名大璞不硺受佛付託扶教顛危濟巨川實萬斛之舟支大廈真十圍之木四十年脇不至席豈徒為苦行之勞三妙觀身獨枝梧正欲窮玄理之奧楊墨之徒既闢佛祖之道大通鉢裏針投絳紗之負笈輻湊戶外屨滿青襟之克家子來風獨高於四明草爭靡於二浙可謂白日一出浮雲四空人間第一之僧諒無慚德天上無雙之月孰不包羞某等謬意慈風澡身學海雖不忘於附驥絕有愧於續貂般若明珠邀所輕而用所重菩提妙種拔之易而樹之難既虧染指之功徒切疚心之歎今則式屆陽春之節俯臨圓寂之辰輒彈罄竭之誠用伸菲薄之供衡鑒已往雖無生滅之痕霜露既零自罹󱅳惕之感伏乞深慈無礙不離當處而現來儀利生有方初無動相而施妙應沃乾地雨膏腴解脫之床垂義天雲󱔁幪涅槃之海然後一家教觀百代兒孫流通無壅塞之悲講唱獲傳持之志三諦三觀華屋得所入之門十境十乘故鄉了還歸之路平意地如同平掌摧魔壁似等摧枯回佛日而光末時激頹波而旋往古功霑九有利洽四生破煩惱網而同登解脫之舟越生死河而俱達菩提之岸謹疏右伏以雙林滅而德音絕諸祖往而了義乖矧駕說之攻其中而暗證者之亂於外所以圓頓之旨將遂寢微庸昏之徒莫知所嚮自非翼傳己心之法孰能一洗名相之悲恭惟山門始祖天台記主法智大師法胤儲佛子之靈悟自神童之歲受經即誦思義能通殆志學而染衣信弱冠而具戒五年依止擬兼善於律乘一月麾談終大弘於教觀謂非分別而能了是法故說解脫而無離斯文俾濟行之有宗乃建言而指要學窮內外甞雅重於楊文公論絕異同尤推許於雪竇顯遂使聖主命修而加號國師馳問以詢疑且欲身赴於焚何緣脇至於席履天台所履之道修四三昧而有恒記毘陵未記之文諒十九祖而無愧柰學者之思為愈己嗟天下之莫能宗予安禪不還泣盡青襟之淚遺編有在信同白雪之歌爰想慈風俄臨諱日況恩均於成我而憂比於終身合西隣受福之時敢陳礿祭來前生行道之處庶追昔緣某等叩鐘芳塵謬參蓮社知名識字未逃終日數寶之譏討疏尋經始納入海算沙之責徒勞點示實負傳弘伏願慧眼豁開法門洞發萬品自融於三觀千如妙顯於一心篤志流通顧非第二轉法輪將永言化導肯為最後斷佛種人輒露精誠俯垂昭鑒某等無任稽首拜手歸依懇惻之至謹疏維時慶元歲在庚申某月朔日山門恭嗣祖比丘敬修像事厥工告成謹熏滌書銘誌內于我中興始祖法智尊者大宗師之藏恭惟我祖以佛子孕靈篤生皇宋乘本願力志在傳洪爰念山門一家教觀頃遭厄運幾掃地矣寔繄我祖稟承有在源流正傳逮今四方知有我四明之道及我此道場綿綿傳演似續無窮皆我祖中興之功誓願之力也是用奉遺像崇供事有日矣閒甞一再裝彩時有董溪信士先得我祖靈骨之餘家藏久矣一夕感夢罔容私留因復歸于我祖窴諸像內實慶曆七年十一月二十三日既而重飾於紹興之丁丑亦其月日也茲又歷年之久夾紵弊穿殆非所以昭示先德垂範後世於是再命工加修而彩飾焉尚幾我祖神靈不泯誓力彌新永鎮此山相與終始者也奉安之日謹與山眾拜手稽首敬系之銘曰於戲我祖法身圓具非生非滅示有新故即事而真不離當處我作是銘如是安住台州白蓮教寺比丘謹募同志將舊本重開以續流通寶慶丙戌解制日畢工謹題螺溪振祖集目錄吳越錢忠懿王賜淨光法師制本朝寺額建傳教院碑銘淨光法師行業碑傳教院建育王石塔記淨光法師塔銘丞相李公讚知府鄭公讚通慧僧統詩光仁文德大師詩査菴法師讚柏庭法師讚淨光法師移塔記制禪林寺僧羲寂得大師子玄等奏於本寺為國講法華經文句疏等具悉蓋精名德是罄功勤閱覽之時尤多嘉媿故茲詔示想宜知悉遣書指不多及十三日制僧羲寂卿久居名山恒看大藏國朝欽若真教志重高人今賜師號紫衣細絹十疋綿十屯至可領也故茲詔示想宜知悉遣書指不多及二十九日報羲寂勾當所申昨委汝為天界講金光明經一會圓滿備已知悉汝早揮麈柄載演猊音於識心達本之餘有律虎義龍之稱遠茲景仰因命闡揚已聞講唱之告成尤見精修而戒意再披申舉深所媿稱今賜汝乳藥絹二十疋茶二百角至可收領遣此示諭不具付九月日中書門下牒兩浙轉運司兩浙轉運司奏准中書劄子分析轄下諸州軍偽命宮觀寺院未曾賜額如後台州天台縣傳教院宜賜定慧院為額牒奉勅如前宜令轉運司遍牒逐處及更切子細勘會如內有承天節已曾賜名額者更不行下牒至准勅故牒大中祥符元年七月三日牒右諫議大夫參知政事趙兵部侍郎參知政事馮工部尚書平章事王聖人之垂文設教所以舉綱維而示軌轍使後世之人至乎聖賢之道也若夫括天地極陰陽窮吉凶審消長莫尚乎易而伏犧始之仲尼述之是垂美利於天下也以日繫月彰往考來正王道紀人倫莫尚乎春秋而夫子經之丘明傳之是申明誡於萬世也敢問聖人之垂文設教極於是乎殊不知垂褒貶之文不能等冤親齊生滅究否泰之術不能暢妙性括真機其為人天之津蹊越生死之淵奧則大雄氏之法莫不大乎莫不聖乎若夫鷲嶺之韜玉音龍藏之傳寶典去聖逾遠垂裕後昆所以廣香海之波瀾壯大車之輪轂又莫盛乎天台之教者故陳隋國師智者大師法名智顗演一花之大旨立八柱之華宗以明破昏太陽之開氣霧以靜抳動神龜之抃重溟藏通別圓四教斯闡醍醐乳酪五味相宣傳般若之燈光開方等之門閾長風破浪溺群魔於不二之門大山出雲茂正法於說三之圃垂為妙典揚我真風由是國王大臣延首丹丘之講肆城邑聚落傾心金地之道場則智者之化人其利博哉不可得而言也傳教院者即今淨光大師寂公住持之所師法名羲寂俗姓胡氏永嘉人也先是周顯德初螺谿居民張彥安來詣師曰家居寺之東南有隙地可一里餘陰晦之夕必有鬼魅吟嘯之聲亦有鍾磬考擊之響又甞夢神龍遊其地故非愚民所可有也願奉師以為僧事師約之親往閱視歎其山水秀異因謂眾曰此伽藍地也常以傳續真乘思卜講唱之所又天台一宗稟於龍樹彼夢神龍之兆豈非此耶然而財施不供莫能遽成其志但納所捨而營󰋳圃耳尋而法華巖公之門人齊公以其事聞于本師禪師禪師大可其議遂輟所得眾施錢三十萬以資經始師雖聆喜捨頗懼重勞乃誡齊公曰今之所營蓋以學徒為念非欲芘風雨以移冢間樹下之志汝體乃意當勉成之齊公乃鑿山肇基度木興搆凡建法堂三間厨屋數舍覆茅累塊悉尚朴素以稱師心乾德甲子歲秋八月堂成乃請師居之默然遂率學徒二十人以之俱往點頭之石行列翠巘雨新之花飛颺寶几師又覩其朴野協彼安栖至心之餘歡喜無量其後登魚門宇日競充盈放鶴園林人患襞積師聞之沮其說者數四而雲居韶公禪師以其傳燈之地未廣函丈之規乃疏于今漢南國王智者大師位登諸地跡示四依得總持門獲無礙辯所述教法盈數百卷淨光大師羲寂傳而講之如水分器而所居精舍棟宇未豐願許經營用安樞衣之眾王從之乃命愛子襄華二師洎干宗藩各施錢粟以助之師以草堂之居雅得便穩不聽命者久之五年及丁卯歲建剏始畢凡重構懺堂法堂禪室經室及隸寺宇制者罔不畢備中間內外總一百三十餘間林泉相輝金碧明媚瓶錫所至寒暑忘歸其年國王復命師講法華經一座追福干王妣恭懿太夫人吳氏自是神龍喜於聞法鳥獸樂於𠾑花供飽純陀席嚴布薩隱几捉拂翼翼小心海福田衣濟濟有眾太平興國二年元帥府都押衙王君承益內知客余君德徽同議本院建造彌陀佛殿王復命施錢八十萬又請師講金光明經一座飯僧三萬人香華旛蓋供佛之具一皆稱足明年彤矢常參金輪大統教法愈盛莊嚴益專屬像設未周眾望斯欝乃遣僧重雲遠來京師請於襄師襄師因以陳國夫人徐氏漢南國王府別駕徐君貴安共捨錢二十萬副以金帶又募郡人李從遇眾率淨財三十萬同就厥工於是孔雀頂螺尊臨中扆芙蓉冠葉翊輔崇臺環衛以之雄稜侍從以之柔悅沈沈金口深類無言爛爛青眸真符不瞬三寶既具百楅可量而聞師妙行孔修慈心止足衣惟大布臥止一床杖頭但掛於缾囊庭內不施於局鑰談女亹亹五十席非謂該通樂道熈熈三重閣未為高邁今俗年六十有八僧臘四十有九雖春秋已高而誨誘無懈實僧史之一奇士也噫天台教者述覺王無說之義包括寧遺明眾生有趣之源環循莫盡由是三乘迭駕方析假以入空十地宏超遂即凡而成聖豈必指蓮華於水上先示從權自當悟蝴蝶於夢中了無別體宣此義者孰不宗之而師之學徒通鑑大師知廉以師崇佛宮祠開法庠序將求歲寒之績請以刊勒為期而念天台山素足名儒繼談聖教竽難濫吹硯合先焚然思句偈成因敢以謏辭為避所願草藩肥膩滋善本以常新風動毘藍吹慧光而不滅謹即齋戒為之銘曰伏犧往兮仲尼不興爾易經兮爻象何明宣父亡兮丘明不出爾魯史兮篇題斯逸皇皇真教兮超生死洋洋梵音兮總權實鶴樹圓寂兮玉偈祕密螺谿不談兮花編誰帙傳光析派兮有赤城植柰松揮兮宜萬齡系曰台山巖巖標幾尋傳教孜孜開寶林寒猿野鶴盡念法猊座無言揚妙音時雍熙三年丙戌歲十一月十日文天南山奇甚東西北山其高深幽遠便釋者栖鍾于台台連四去千萬山復又宏閟窈窕如非人可以止者昔我智者坐此山以著書故得名教智者沒釋來習其教得其旨者累累有之易生于越聞師之事甚異師胡氏家溫求嘉三世習釋書母鄭氏既娠不食肉生五六歲與群兒戲于門會三釋者被遠游具由是道而遇群兒一者撫師之頂曰汝有奇相當為吾門之達者既去三願有羨聲自後復授釋書拜釋像如無為人事者心年甫十二投溫之僧子安為浮屠氏勤謹明利得盡弟子禮安器之授經所謂法華者朞月周誦其起居宴坐也綽綽有古佛之威儀十九始去鬚髮為比丘具矣乃之越授毘尼於清律師三載盡極其道又南之天台通智者教師承聳廣二公一旦手法華本迹不二門至法性之與無明遍造諸法名之為染無明之與法性遍應眾緣號之為淨因頓悟佛心汗落如雨不數月登座衍說坐二師於聽徒中了無媿色每入大藏採一經未嘗別考科疏隨意而講渙然水釋尋有去山意止者盡台人皆不能時廣順中也易忠懿叔父領大元帥開府于浙水聞之堅止勿他往授以釋署淨光大師三讓授受不施方建法華道場六時行釋事晝夜不怠甲子秋居螺溪講導事如道場吾叔大元帥供施日至焉丁卯下台寓開元東樓春雨連日一夕有夢若告樓垝及旦遷他所是夜大山頹擊樓墮免者將百人早歲吳越不雨久而吾叔命使求禱之師領其徒詣巨潭覆鉢作檮而暗有呪語食久潭中為風所激怳有物自水中起迴不半道大雨連下周境謝足又嘗危坐居室有童子服山人衣形體瘠陋持竹器以土養小松跪於室前師徐詢之爾何來也答曰華頂遣送松栽言訖遺竹器於地忽爾不見師潛謂其徒曰此山神也吾當別住道場後剏螺溪教院之前讖也凡道南險者首稱天台石橋下臨萬仞飛泉四射危滑欹側狀如橫虹師甞夜度有光前導如列炬擲火皆不知其來又好修壞像多獲古物若有符契因得咸通六年像中書即當時僧希皎誓文願復生此以童子出家傳大法首眾謂師之前身如許元度事師昔在四明止育王寺夢登上方有寶幢高座大署曰文殊臺而闌楯圍絡趨不能入上有菩薩手自相引坦然可登復覺是身與菩薩之體泯合無二癸未年上使內侍省官與台守入山謀建釋舍堅請師受菩薩戒自稱弟子師凡與台人授戒有捨屠宰而執經論者有不血食者有至死不言殺者有投高死而發願者有棄妻子而求為浮屠人者有入山一步一禮血垂于額者有火一臂一指以供佛者嗚呼大音一舉應者千谷非發有所躋其孰能通其大小乎丁亥冬十有一月四日疾終右脇而臥神往形具端而有生其徒樹龕室于方丈台人之慟若喪所親後五年易葬地身體不壞芳香蓊然此非釋中達而異者乎師名義寂字常照俗壽六十九僧臘五十先是太平興國中詔今左街首座掌西京教門事寧公手傳高僧狀師之迹易夙昔好善常欲筆奇聞以申誨始熟師之事績而又得之門人仲休授書一通參對辯正皆符舊文易無似人耳三為休之請立師之碑退以書讓不克又慮好事因循失於紀述乃稽首作禮謹著是辭銘曰教敷徒儀徒為教主徒徹愈明徒誕自侮明則契聖感以從真侮則徒咎咎非教淪偉哉吾師達明契聖坐台指人學及古性生異其迹死奇其屍南嘩是聞俾徒勤思師徒伊誰克完厥守佩于永年勿誕以咎世雄化緣告息韜形祕藏唯塔像存焉或封玉㲲絨金骨標幟高顯俾回眸舉手咸成妙機非率然也粵有守澄上人內習禪那外營梵福有年數矣凡曰善利知無不為一旦惠然而來議及勝概乃曰殊特者難偕聖塔堅久者莫越貞珉命愚同力營茲巨善愚聞之敢不稱讚於是共募緇俗獲泉貨六萬餘乃命石工匠成四所不逾載𣏌能事告圓其二所對高五尋立于院之庭其次立于普賢懺院蓋擇其勝地咸得其宜也其質狀擬于育王鎔範眾寶固無漏略中寘鷲峯極談妙經故不須復安舍利者所謂已有如來全身也矧復以實相為道無金石鴻纖之殊也劫火燒空藍風動地其可壞乎愚不揣斐然直書于此大宋開寶八年歲在大淵献八月八日記師諱羲寂字常照俗胡氏永嘉人也削染于本郡開元寺年十九受具業律于會稽尋依國清習天台教昔智者師迄湛然師燈燈相續遍布寰宇自唐武宗焚毀微言暫污傳持中廢而能苦心研味在處宣通製科考文誨人無倦居山四十五載稟學二百餘人鄧王錢氏有國之日欽其道德賜紫衣師號樹宇以安之齎臘供以延之今天下郡府匡化紹隆多其弟子師與人授菩薩戒約數十萬其德行事狀備載僧史雍熈四年丁亥十一月四日遷化于丈室春秋六十九僧臘五十明年改元端拱歲次戊子季夏十六日建塔亭葬于國清寺東南隅善來弟子二十餘人長曰令餘令繼箕裘者曰皎如實克負荷事之以禮葬之以禮夫如是又何憾焉愚忝傳後焰備熟前蹤乃為銘曰智者圓宗然師後躅代產奇士溫其如玉興教劬勞誨人委曲法海揚帆昏衢秉燭錫振何處塔局深谷法子法孫燈燈相續徐陵師顗道以尊賢梁肅師然勤以周旋二子幸聞二師言宣洒滋慧露清彼心蓮我師淨光芳聲在焉無說無示得之又玄形儼丈室化流後天台厓不移清風綿綿如雲不定合浦珠光崑丘玉瑩順化遺形示空達性萬古千秋瞻仰彌盛左街僧錄應史館編修通慧大師伏承淨光大師親禮今令咸旋附一偈上出懺爐煙緣篆字訓徒言語隔溪聲山遮水遶應難見長把高名頂上擎杭州內真身寶塔寺講經論光仁文德大師攀和都僧錄高唱寄螺溪淨光大師伏惟采覽幸聞智者教重興講外金經晝夜聲又侶南山行道處足間應有鬼神擎有嚴不量蹇拙來講雄詮迹寄紺官心服至德覩肖像之斯在伸俚詠而敢無嗚呼伏惟昭鑑憶昔昏霾萬里開德星一點耀南台修真名自神州起慕法僧多日本來道樹幾將成巨蠧慧燈相次作寒灰當時不假扶持力塵劫茫茫事可哀淨光法師實中興教觀之裔祖也墳塔濱于澗󱐙泥潦浸淫榛莽蕪穢今住持元悟更諸爽塏作亭以覆之是為方丈正寢經始起廢厥惟艱哉法師遺德先德稱頌不可以不廣謾繼前韻毋誚狂斐特差住持上天竺靈感觀音教寺法孫稽首拜手祖禰圖中迹有開重光高塔應三台教流海國推原委藍染宗風有自來戒瑩淵珠清澈底道參玄造律飛灰千載螺溪一陳遮法門堪歎亦堪哀死而葬古也易葬非古也易葬而非古也其諸從權以濟事歟昔者先主謂夫葬也者藏也藏也者欲人不見也為之棺槨衣衾以舉之卜其宅兆而安厝之於是有葬焉螺谿尊者既沒門弟子奉其全身以藏國清寺之東南用世禮也蓋二百餘年矣歲月既久水失故道壅沒墊陷行道興嗟繆茲承乏相其流泉觀其陰陽得地于方丈之後以紹定庚寅十一月四日易葬而樹塔石焉夫掩骼埋胔為未達者設也當尊者在時其視此身已同幻化今其云亡一性之真無往不在何惡於水又焉用移雖然學者信之篤思之至焄蒿悽愴若或見之以為不如是則無以安其尊師重道之意而壽其脈於無窮也若夫究傳授之顛末載德行之全備紀感應之禨祥則有史氏傳在昔聖宋紹定辛卯正月望日繼代住持法孫比丘拜手稽首記所傳莫越乎道能弘必藉乎人不為有人而存不為無人而亡道固常自若也然不得其人而弘之則道奚益於生靈哉惟得人以弘其道不絕則此道昭著若日月嗣照於無窮者也寶雲法師本高麗君族樂道厭世從佛薙落首傳華嚴起信眾已悅隨洎壯越滄溟來中國初訪雲居契悟南宗重念台衡教觀經五代離亂僅存一線遂挺志造螺溪寂公之室頓受其傳具體之學聲聞四方已而誓返本國敷揚法化因挈錫附舶四明偶郡守淮海大王錢公請問心要辟為戒師自是緇白傾嚮固留演法會漕使顧公捨宅創寺命師開山龍象雲會講貫二紀遂以大法付法智禮公是曰四明尊者焉法智主延慶幾四十年此道遂大振於天下茲非所謂得傳弘之人而致然乎比乘夙志編鏤四明遺文再惟寶雲鼻祖與吾四明為賢父子表裏像運中興一家若其德業不傳於世則教失宗元後昆奚究因考覈碑實洎諸簡編得師事跡與厥後繼之者凡二十篇別為一帙詺題寶雲振祖集蓋取是院祖堂之扁曰振祖故也覽斯文者當知吾祖遺德之美不可以采摭人微而見棄焉嘉泰癸亥仲春清旦比丘敬序目錄請勅額奏文省牒勅黃使帖四明圖經紀造院事跡台州螺溪定慧院淨光法師傳鉅宋明州寶雲通公法師石塔記寶雲通法師移塔記草菴紀通法師舍利事紀通法師著述遺跡寶雲通法師真贊詩寄贈寶雲通公法師明州寶雲四祖師贊寶雲通公教主真贊寶雲始祖通公法師真贊寶雲開山通法師忌疏南湖師祖寶雲尊者齋忌疏四明法師稟學寶雲尊者慈雲懺主稟學寶雲住持明智法師寶雲住持史太師請瑩講師住寶雲疏寶雲院利益長生庫記建法堂慶筵致語法雨堂題名明州傳教院僧延德右以輒具丹誠上干天聽退量踰僭頓抱憂惶切念師授和尚傳天台教僧義通所住當院是開寶元年得福州前轉運使顧承微經淮海大王申請入院住持為國長講天台教聽徒六十餘眾院宇一百來閒統眾安居二時供應雖蓮臺登陟宣揚久贊於皇風且華社莊嚴輝煥未霑於勅額恭惟皇帝陛下應天撫運執禮臨朝萬邦而盡被無私四海而咸歌有道叨逢聖代幸預真徒是敢遠詣明廷仰祈寵錫伏乞俯迴督造特降勅命指揮賜當院真額圖記所冀天恩顯授梵剎遐傳俾光佛法之門永贊成平之化干犯宸聽無任瞻天荷聖激切屏營之至謹進狀奏聞伏聽聖旨太平興國六年十二月日明州傳教院僧延德狀奏中書門下牒明州傳教院僧延德乞改院額事牒奉勅宜令明州分折本院見在殿宇房廊功德佛像住指僧人數目并起置年代疾速聞奏牒至準勅故牒太平興國六年十二月二十四日牒中書侍郎兼兵部尚書平章事盧左僕射兼門下侍郎平章事司徒兼侍中中書門下牒明州明州奏準勅分析到傳教院見在殿宇房廊一百餘間佛像七十事主客僧五十八人開寶元年置建奏聞事牒奉勅宜賜寶雲禪院為額牒至准勅故牒太平興國七年四月日牒中書舍人參知政事郭左諫議大夫參知政事竇左僕射兼門下侍郎平章事司徒兼侍中權知軍州事趙易知通判軍州事周頻州帖傳教院今月五日准勅黃明州奏准勅分析到傳教院見在殿宇房廊一百餘間佛像七十事主客僧五十八人開寶元年置建奏聞事牒奉勅宜賜寶雲禪院為額者右具如前已帖僧正司知委訖事須帖本院仰准勅命指揮太平興國七年六月七日司張某守司法權錄事參軍事祝通判軍州事周權知軍州事趙建炎庚戌春遭兵火院宇一夕而空聖朝所賜勅黃石刻於煨燼中文字斷裂已不可辨常慨以無復再全之理者逮紹興己巳距庚戌凡二十載一日忽有姚江僧持此墨本來忻然如獲重寶意必先祖通法師教席餘澤未已使有天與之幸不然何符契如此之非常耶越明年正月戊子再摹于石前管內僧正住持真教大師書寶雲教院在縣西南二里舊號傳教院皇朝開寶元年建太平興國七年改賜今額本漕使顧承徽捨宅為法師義通傳教處乞額寶雲昭其祥也義通字惟遠本高麗君族自三韓來譽振中國知禮遵式子衿是其門人之上足逾二紀右脇而逝既荼毘弟子收骨藏于育王山之陽累石為塔有記待制王公伯庠書其後併刻于石師諱羲寂字常照姓胡氏溫州永嘉人也母初懷娠不喜葷血生乃以紫帽蒙其首焉幼啟二親堅求去俗旋入開元蘭若投師授法華經期月而徹寺之耆老莫不稱嘆希有既而祝髮受具已往會稽學南山宗既通律藏乃造天台山研覈止觀其所易解猶河南一遍照也先是天台智者教迹遠則安祿兵殘近則會昌焚毀殘編斷簡本折枝摧傳者何憑以正其學師於是每思鳩集因適金華古藏中得淨名疏而已後時忠懿王以教相咨問德韶國師師指授尊者因是奏王請出金門建講欽若敬奉為之造寺今螺溪定慧院是也王又遣十人往日本國取天台教藏迴賜師以淨光大師之號追諡九祖名銜皆師之力焉由是一家教乘以師為重興之人矣而韶公適與智者同姓能毘贊吾宗又居佛隴之側疑其後身也微師此宗學者幾握半珠為家寶歟太平興國五年從山入州治寺寺東樓安置樓近大山夜夢剎柱陷沒于地意頗惡之自徙於西偏僧房其夜春雨驟甚山崩樓圮人咸謂師先見乃證報得天眼焉續受黃巖人請乘舟泛江放生講金光流水至海門靈石寺是智者所居道場因勸人修葺造像入緣者繁多時今上遣高品衛紹欽入山建壽昌寺眾官同命受戒又雍熙初永安縣敦請於光明寺受戒忽古殿佛像墮腹中獲發願文即唐咸通六年僧希皎為七鄉人施戒勸造此像願捨報為男子童真出家常布衲傳法利生觀者皆意寂之前身也至四年十月寢疾仲冬四日囑誡門人不許哭泣祭奠等事言已瞑目而終壽六十九法臘五十傳法弟子百餘人外國十僧其義通實高者也如澄或寶翔皆亞焉是時台之民官曾預傳戒者共迎師真相於開元寺盡誠祭供皆縞素哀泣天為之變慘太守鄭元龜作詩悲悼歸空方丈樹塔志之厥後徒屬遷葬他所開塔顏貌如生髮長餘寸平素講法華經并玄義二十遍止觀維摩光明梵網金剛錍法界觀禪源詮永嘉集各數遍述義例不二門等科節數卷然自智者六代傳法荊溪之後二百餘年寂受遺寄克深負荷況於炎月講說曾無流汗沾洽其不久聽而勝解佛乘每一宣揚則捉金應玉召羽和商較乎九旬談妙相去何若又甞寓四明育王寺夢登國清上方有寶莊嚴幢座題曰文殊臺設柢梐欄隔求入無由俄睹觀音菩薩從堂徐出以手攘却行馬低󱕀相接斯須覺已與觀音身泯合不分因而驚寤自爾之來樂說無盡矣或謂入普門智乘上合佛覺證無上故下合眾生凡同體故開則群靈混成一法矣得是心者非觀音而誰歟大哉師之解行若是可不為世之楷謨乎法師諱義通字惟遠德業詳諸行狀本海國高麗君族尹姓母孰氏妊誕頗異因捨龜山院師釋宗及冠染具傳華嚴起信彼尤仰止殆壯游中國晉禾福時也至始訪雲居契悟嗣謁螺溪寂師了天台宗繄道且逢源具體之聲浹聞四遠姑曰圓頓之學畢茲轍矣吾欲以此導諸未聞必生地始乃括囊東下道由四明太師錢公惟治問以心要洊辟為戒師繼此道俗蘄嚮請留依怙師曰非始心也公曰或尼之或使之非弟子之力也如曰利生何必雞林乎緣既汝合辭不我却因止焉會漕使顧承徽捨宅為傳道處第乞額寶雲昭其祥也既而日󰣬教觀逾二祀知禮遵式子矜之高者其餘升堂及門莫可勝紀凡諸著述並逸而不傳嗟夫君子曰天台之道勃然中興師之力也俗壽六十有二端拱改元龍集戊子十月十有八日示疾越三日左脇而逝既荼毘門弟子收骨藏于育王山之陽寺西北隅禮也後七十有七載甓甃已蕪乃就之累之為方墳增顯其處爾時皇宋五葉歲在甲辰天王即位之明年改元治平之暮春十日重法孫記右通法師石塔記紹興歲在庚辰十月二十一日嗣法住持智謙之所重立也通公來自三韓譽振中國住寶雲凡二紀餘實第一代如法智慈雲乃其高弟天台之教中墮而興繄師之力而一時事跡行業等石刻今不復存謙公力搜訪之始得塔記乃再刊刻又闢真堂塑師坐像及吳越國王所贊頂相併上石碣除阿育王山烏石塔所屋之以石以表示後世於是通師之道益以昭著時謙之來纔半歲餘爾寶雲自通始建傳二百載比年頹圮特甚謙睹之慨然支傾飭蠹浸復其舊亦可謂不負祖師付囑荷擔之意矣聖宋天寶間漕使顧承徽捨其第以處於師其後推官陳雲者又捨西嶼之田四百三十畝歲久不復知謙亦塑二公像而表出之人益重其知本謙得法於延慶第五代明智師其淵源亦有所自云左朝散郎主管台州崇道觀王伯庠謹書余住育王時寶雲威法師相訪因語通法師乃寶雲啟教之宗主也有塔葬此山余詢勤舊皆云在寺西隅遂往尋之見荒榛蓬棘中塔已墮毀矣是時烏石有山僉云風水甚佳貴人富家數來求之余以常住地非余私有若自與之必招因果也其間人情有大不悅者而余獨守之如初是時先師妙湛老人居西塔因以稟之先師云通法師天台宗主也又此地人皆欲得之若遷通公骨殖葬於此地則非獨免求地者源源而來抑亦通公之骨葬得其所余遂從先師之言擇日同威師并妙湛老人集眾遷葬之至取其骨香水洗沐於日光中世所謂堅固子者或青或黃或紅或白滋生於骨上見者無不歡喜作禮贊嘆如是殊勝世所未有後育王住持人遷寂其徒知此地之勝而欲邀其福就彼葬之未久而皆為人所移唯通師之塔巍然而獨存是知用心之善不善者報應之効曉然可見也紹興廿八年戊寅歲八月廿八日延慶若權上人訪余於冷泉出通師重建石塔記欲求余書遷葬之因故特以此示之云住靈隱山月堂比丘謹題四明寶雲通法師新羅人也得法於天台螺溪既入滅骨塔於阿育王山門徑之左積有年矣後因別改寺門此地蕪沒塔亦隨壞宣和丁未冬今蔣山昌禪師主育王徙其骨塔於烏石山是時大眾半千同送之今雪峯睿禪師寶雲威法師亦預焉其骨晶熒可愛考之琅琅有聲雪峯默念之果若人骨也當不止如是而已少頃杲日既昇見骨中世所謂堅固子者二三眾驚且譁則須臾變數百千熣燦的𣋵瑟瑟如珠璣人或求之至有盈掬得之者余紹興辛亥閣錫於廣利禪人多以此語余余尚疑之續至烏石禮法師之塔菴有老僧曰某者能道其事果然又曰老僧甞求二顆寘掌中握之移刻開示之已滋七八矣余始信之此老僧非妄語者然法師生有奇表昔吳越國王尤所欽重甞贊之有曰白毫異相滿月奇姿千里同風瞻之仰之又詩曰平生賴慈眼南望一咨嗟當是時台道既微賴師持之授法智慈雲以起家焉此所謂台宗之命脈也天台正傳止荊溪禪師為九世祖然自荊溪後之傳者亦復不絕焉雖定慧雙弘未可並肩九祖然截瓊枝析栴檀則皆行天台之道者也今寶雲通公實繼荊溪之後復得法智慈雲分化於江浙此道遂再振矣師解行高深洪通甚力準石塔記師所著述並逸而不傳然考諸四明章記則甞秉筆觀經疏記光明玄贊釋若餘之法義則法智悉面承載之於記鈔其贊釋一部尚存但不廣傳耳惜哉師所建院宇已二百二十二年兵塵之後古跡掃地而盡甞訊諸耆宿知師有藏衣塔一所存景清興法院遂訪之果奉安懺殿尊像前雕布奇巧飾以渾金內空外方高五尺許此寶寶雲舊物不知何緣留墜彼剎萬一合浦珠還豈不為山家傳持之標幟乎不離三界生我大師白毫異相滿月奇姿戒珠普炤慧海無涯人天福聚瞻之仰之寶雲法師迺四明天竺所稟則中興教觀之鼻祖也而古無塑像不亦殆於忘本乎智謙既立坐像復圖是本併錢王贊摹刻諸石俾瞻拜者可以想見當時之形容云紹興庚辰孟冬第六代住持法孫圓澄大師智謙謹題海角復天涯形分道不賖燈青讀圜覺香煖頂袈裟戒比珠無類心猶鏡斷瑕平生賴慈眼南望一咨嗟相望幾千里曠然違道情自茲成乍別疑是隔浮生得旨探玄寂無心競利名苑齋正秋夜誰伴誦經聲宗曉甞閱草菴教苑遺事得所謂平生賴慈眼南望一咨嗟之句蓋昔吳越國忠懿王寄贈寶雲通法師所作也惜乎不睹其全每以為恨一日訪舊得之喜不自勝荊玉隋珠曾未足喻抑有以見古人不以勢位為間而道眼相照於天人之際有如此者是必靈山同佛付囑故一以忠烈輔世一以願力洪法雖世出世殊而澤及後昆至於無窮其揆一也以晚生幸霑慈蔭祖宗盛事其可弗傳敬以所贈二章登諸琬琰用補茲山故事云嘉泰壬戌歲中秋石芝比丘謹識庖犧畫易眹兆太極一陰一陽已墮形迹瞿曇說法身心泯寂三止三觀忽漏消息箇中至妙杳冥昏默何假言詮焉庸訓釋猗歟智者生稟岐嶷八彩重瞳人固莫識南嶽一見頓明宿昔悟旋陀羅既非他得云胡止觀紛紛藉藉蓋以慈緣憫世迷惑作是筌罤如援嫂溺豈期後學紙上尋覓文字猥繁道益薄蝕精義入神蟬蛻筆墨不離當處靈山一席師之本願於是乎塞祠宇巋然遺容殊特凡百君子過之必式止觀宗旨鼎盛于隋末法不競將遂堙微通師崛起三韓之湄風帆萬里捨筏從師得道已竟言歸有期四明檀越顧氏承徽捐宅為寺盡禮邀祈名曰寶雲金剎巍巍師既戾止學徒影隨戶外屨滿聲走天涯台山墜緒接統興衰有二神足真師子兒慈雲法智迭和塤箎人皆謂師蟠英孕奇植根堅固獨幹䨥枝花開五葉異轍同歸抵今禪教遂得並馳續佛壽命師其以之靈山之會龍象雲蒸羊鹿牛車同歸一乘雨勝法雨普潤有情逮及後世止觀爰興慈鋒慧劒摧墮疑城誰其嗣之粵有四明講席雄峙淵默雷聲天台正統於焉繼承章聖在御使馹馳星問佛大旨得其精英宸恩載錫法智鴻名是為釋子萬古光榮英英式師文中之虎口角珠璣筆端繡組王侯欽承聖君眷與慈雲錫號天竺是處法智為兄通公為父濟濟一門龍掀鳳翥積功累行知幾寒暑四眾仰止如子依母梵音洋洋周浹寰宇凡曰禮文悉由纂敘普賢願力金手摩撫盡未來際作懺悔主寶雲古道場宗瑩以固陋承乏大傅大丞相魏國公適幸臨之首訪祖師遺趾一龕風雨智者寶雲二大士像頹然其中公指寶雲顧謂宗瑩曰法智慈雲二尊者得非此老親出乎至今邦人目為通師翁道場蓋為二弟子設也可闢一堂塑繪四祖師像作新斯剎𢥠然有愧王臣護法之意遂即東廡作振祖堂堂成像設亦具眾請魏公作贊公不墮知見不涉思惟四贊立成大以發明吾祖骨體亦足以開四方觀聽之益既揭之扁榜復鑱諸堅石補寶雲既闕之典為吾宗無盡之傳淳熙十四年四月旦寶雲教院住持傳天台教觀謹識豁大千戶牖識虛空面目不容正祝聊以旁矚一時花現於優曇萬里香飄於瞻蔔以截流辯卷學海之鯨濤以徹法眼轉義天之雙轂見法界性入螺溪門是知遇白牛而難駕注黃金而易昏闢三觀之祕楗操凡聖之宏略通玄峯頂何巍巍淮海清風振寥廓呼一切人皆是鄉人冷雲掃電枯木生春決定願力再來歸命天台後身右伏以道無今古學有宗承一滴分流千車共轍功勳莫大中興知自於根源授受非常正教弘傳於師弟先推嫡嗣法智慈雲而間生欽仰師翁道德形儀而如在恭惟傳持教觀寶雲大尊者台崖的派鷲嶺耿光分為不盡之明燈散作無方之法雨垂形海國化跡神洲真慈隱妙德之身夢幻應苾芻之像流芳甬水一家之至教重輝大備鄞江二子之敷宣烈焰白毫異相檀那已播於伽陀烏石殊方窣睹競分於室利某等叨逢勝化獲睹肖容但有翹勤徒增悁結今則孟冬屆候諱日斯臨傾誠聊備於蘋蘩匪薄少伸於追遠伏乞我祖享我差無差之供示我來不來之儀憑茲微妙之緣感以中和之氣則使民康物阜時和歲豐醍醐上味而處處灌神白牛太車則人人脂軸一家令轍四海同遵情與非情咸歸祕藏但某無任拜手歸依之至謹疏右伏以法源自遠注剎海以周流慧日方中映寶雲而下飾群機煥發此道光嚴式臨示滅之辰敢怠如生之敬恭惟中興敬觀寶雲尊者大法師應身日本命世山家視一切人皆若同鄉大方無外出兩高第咸於實地游刃有餘疏正派於螺溪散真風於象扇某等仰高彌甚向若茫然玉凡橫經恨不與當時之聽眾尼壇下拜媿濫稱今日之孫謀庶憑明信之熏幾展慈憐之鑒伏願無生智焰永聯從上之光常住妙華益粲後來之秀盡空末學同趣圓乘謹疏吾祖法智興起大教始者二十歲參學寶雲法師登門方三日座元謂之曰法界自有次第若當尋之師曰何謂法界座曰大總相法門圓融無礙者是也師曰既圓融無礙何有次第座無對居一月自講心經人皆駭聽及二年厥父偶夢師跪于通公之前通執瓶水注其口自是一家教觀頓然超悟因代通講授僅數載洎通之滅又自夢穿通之首擐于左臂而行自謂二夢初表受習流通次表操持種智自後遷住乾符四載方赴南湖之請也慈雲法師台之寧海人也脫素于東掖山洎為僧即入國清普賢像前燼指誓學天台聖教徐負笈趍于寶雲道中忽夢一僧自言吾是文殊和尚及至禮通之足偶自省所夢之僧即師也因爾服膺受道值通歸寂乃返天台淳化改元師年二十八眾請住寶雲凡十二載講四大部經咸平五年復還東山晚遷天竺大闡法化棲遁終焉師居寶雲靈跡有四一師於寶雲講經次一旦忽有施氏胎驢趍伏座下講罷而去自爾而至者凡四十日產而乃已驢果有人之意而能聽法不亦異乎哉二師在寶雲甞建淨土會著書曰誓生西方記作念佛三昧詩其敘曰念佛三昧踐聖之妙道凡揭厲于法流者何莫由斯矣昔遠公化尋陽群賢皆為念佛三昧詩遠為序皇宋丙申遵式會四明高尚之賓百餘人春冬二仲一日一夜萃寶雲講堂想無量覺行漢魏經壬寅既廢適台之東山惜無述焉乃擬晉賢作詩寄題于石垂於後世也三師住寶雲自幸得觀音幽贊命匠造旃檀大悲像像成工有誤折手執楊枝師驚且恐即自接之不施膠漆而泯合如故即撰一十四願文其略曰己亥咸平二年四月四明沙門遵式刻像懼晦于後世手題記云沈淨月刻相貌章淨修等須像財物像成立于大法堂召僧百人奉行經法而證之四咸平三年四明大旱郡人資以祈雨法師用請觀音三昧冥約三日不雨當自焚如期果大霈郡守蘇為異而敬之即題石為記晁說之作師行業記曰明智中立師明之鄞人也元祐間住延慶一日辭去雖大守亦不得而留也且曰待余六十歲再來自是居隱學山眾方從之會缺僧職復不能捨太守躬請出住寶雲實其祖師通公道場時寶雲頹圮無一全椽師復新之咸曰師前曰隆其三世祖之居今又興其四世祖之室孰謂像法末哉先是伽藍神腹中得願文一帋曰後更百年有肉身菩薩重興此地師復退去築菴白雲山凡四年亦無一日不講大守又命住延慶不得辭時年六十歲果符前言矣右伏以昔寶雲有大弟子如渥洼出䨥馬駒自天台熏正見知若猗蘭脫眾蕭艾當後世寂寥之際知阿師付授之難共惟新命寶雲瑩公講師既以心傳不為塵累遍歷雨華之肆親出烹金之爐鶴髮霜眉受道人卒歲之託晨香夕火致居士華封之誠眾所歸依公無退轉謹疏祖師自雞林來首訪螺溪盡得天台之道復欲杭海太守錢公固留之使者顧公亦舍其室為師傳道授業之所故法智慈雲二大士從是出焉今寶雲之居邦人目為通師翁道場是也其間廢興相襲不得而詳住持瑩公坐席未溫首歛巾盂以估於眾得錢一百萬內外道俗又得錢百萬太師魏國史公捐國夫人簪珥以施之合為利益長生庫以備歲時土木鐘鼓無窮之須後五年建大講堂半取其贏以助工役實其志也瑩公性淳直而御眾以寬寶雲初歸有侈心者輒起重輕之議至有僧吏恃權以橈之權虎而寇傍人為震栗而瑩自若也太師魏公實知之至是則人皆悅服余聞先佛捐軀以求道無一芥子許地空無佛身至空劫積塵之初所謂草樹巖崖成道利生之所率先成就此豈智術所能致哉今寶雲盧焰之餘才一甲子則氣象復還舊觀此瑩之心與昔人願轂俱馳而不忘也後世因循苟且之事瑩恥而不為如石之堅如地之載其所植立如此故余不得不書瑩嗣東堂元慧師瑩公名宗瑩云紹熙三年七月旦日橘洲老衲寶曇記右伏以梵宮成列無越寶雲之故家邦人至今知有雞林之古佛實斯文之冀北震大聲於斗南自劫灰之後而樹王先成歷國朝以來而人物尤盛譬諸琵琶琴瑟必資妙指乃發至音於草木叢林雖曰無情亦知所嚮侈一堂之壯觀閱數世之宏規螮蝀翬飛欲上于於雲漢迦陵清徹將遍滿於人寰恭惟寶雲堂上大法師塵外孤蹤林間老斵接龍象之步武繼鐘梵於晨昏輪奐一新咄嗟兩辦朱明在候方鼓吹於薰風緇白臨筵共徘徊於華雨檀越某人高情落落和氣融融肯同蓮社之清游是亦靈山之勝友某等獲觀殊勝辱在伶倫不揆蕪才輒陳口號又見南風入舜弦幾多龍象正差肩一堂絕出雲霄上萬口齊稱古佛先坐穩猊床如大定手揮麈尾極重玄鄮山鄞水人長在總是吾廬不計年紹熈辛亥歲住山瑩講師建大法堂廣袤宏曠殆甲諸方是時竹院禪師曇公謁是院因請立名師應聲曰院額寶雲雲能致雨雨能潤物茲院乃台宗中興發源處佛祖雨法雨沃群生非一日當以法雨為堂之名宜矣宗曉深愛此名因依而山門未暇揭是榜恐久而堙沒特表而出之經不云乎慈意妙大雲澍甘露法雨又曰無上法雨雨汝身田又曰能雨無上甘露法雨法雨之名遍出諸大乘經今吾祖通公大法師負高明之識來自三韓得淨光法道殆於此地洪通四明天竺二尊者蟠英蓄秀能荷傳斯宗迄今垂二百載其道未艾此非雨法雨沃群生乎昔楊無為甞贊宗門陳尊宿曰叢林處處蒙霑潤莫測風雷起老龍今於寶雲通公亦云也
如是隨聞尊者大迦葉已趣圓常尊者阿難具大威德有大智慧與尊者舍利子等無有異悲心如佛普攝一切能於國城聚落方處隨彼彼處以勝方便調伏化度一切眾生乃至後時廣為教化俱胝百千諸眾生故宣說正法而雨甘露灌注心頂周遍廣嚴大城菴羅樹園皆作利樂是時王舍大城有一商主其名日照居處城中財寶富饒眷屬熾盛其廣其大攝聚增多與毘沙門天王等無有異以富盛故娶於上族相與嬉戲遊止娛樂久無嗣息長者眷屬心懷渴慕極生憂惱是時忉利天中有一天子具福威德天報將盡五衰相現然其樂欲觀佛出世乃至涅槃莊嚴等事求於人中相續受生爾時帝釋天主觀彼天子將其謝滅樂欲觀佛莊嚴等事欲於人中相續受生知已乃謂彼天子言汝若樂欲人中生者汝今應知王舍城中有一商主其名日照而彼妻室堪汝托陰天子答言我昔曾聞彼商主者於佛法中而無淨信帝釋復言仁者今當如我所作我能令彼日照商主於佛法中深生淨信天子白言如天主語唯然受教若彼商主與其妻室乃至盡壽歸依三寶我當從命托彼陰中是時帝釋天主從天中隱即於王舍大城日照商主舍中處空而住以其帝釋天主色相威神周匝是舍有微妙光而為照耀時日照商主見是微妙光明照已深生奇異舉熙怡目周遍四方審諦觀察乃見帝釋天主勝相即時頭面禮奉雙足作是白言天主我於今日快得善利汝天聖尊降于小舍當何教令吉祥勝事何所成辦天主答言商主知汝無子汝若希求有子息者汝與妻室從今已往乃至盡壽應發淨心歸依三寶當生貴子是時日照商主聞是說已心意泰然踊躍歡喜作是白言天主我等今者如尊教令從今已往乃至盡壽同己妻室皆發淨心歸依三寶爾時帝釋天主為其日照商主及彼妻室開發淨信歸依三寶已即於王舍城中隱而不現還復忉利天中彼天子宮現住其前為彼天子一一廣宣如上事相乃至其後而彼天子於彼天中謝滅天報即於王舍城中日照商主之妻托陰胎藏聖子入胎奇相斯現時商主妻身中自然具有最上色相威光悅意香風時來吹觸是時國城賢女之家皆生智者復有五種獨異之相何等為五一者能知人所愛樂二者能知人不愛樂三者知時四者能知時中微細五者能知入胎藏事入胎藏事者謂入胎時能知所生是男是女若是男者於胎藏中依右而住若是女者於胎藏中依左而住是時其妻心生歡喜謂夫主言君應當知我觀于今所懷聖子胎藏分位漸增成長依右而住其後當生決定是男夫主聞已加復欣悅時商主妻其身輕舉乃舒右臂即作是言我久時中希求子息願見子面今所懷子若生未生我今宜應營作福事即召主執聚以珍財隨力行施令我種族久住昌盛何以故我於前世若少若多隨行布施作福事已於今生中施名不墜亦復生生隨逐不失爾時商主之妻胎藏漸成預知其相處于高閣安隱之所善養護之寒即隨寒而妙資養熱即隨熱而妙資養方藥攝治飲食順度苦醋甘辛鹹淡之味悉無過極六味調均離諸愆失復以瓔珞莊嚴其身猶如天女而常遊戲歡喜園中若座若床高低隨易或履地時無諸硬澁亦不少聞不悅意聲乃至其後胎中分位成熟圓滿或滿八月或滿九月生一童子色相殊麗人所樂觀端正嚴好支體成滿身有金色光相艶赫諸分具足悅目適心眾共瞻覩金黃色衣自然覆體旃檀香風遍觸其身口中復出優鉢花香童子生時長者舍中又復雨眾妙衣所雨之衣皆悉金色迦尼迦花繽紛而墜現如是等希有瑞相廣大圓成是時日照商主與其妻室并諸眷屬見是事已咸生驚異于時商主即出其舍住於門側自外而觀愈增欣躍見是相已乃作是念童子誕生誠多增長心生最上最極歡喜還入舍中乃至其後見是童子色相殊麗端正嚴好踊躍歡喜說伽陀曰快哉我今得善利快哉意願已圓成福威德子今日生是故我心大歡喜說伽陀已以歡喜故復出家中殊妙衣服普施沙門及婆羅門孤露貧者宗里親屬以營福事爾時童子生後已經二十一日廣為修營眾福事已親族共議宜當立名有親者言今此童子身有金色艶赫光明諸親今當為此童子立名金色眾議已定于是乃名金色童子是時商主即為金色童子選八女人命為其母二為養育二為洗濯二為乳哺二為戲翫由是速疾長養成立如淨蓮花淤泥中出漸當教習童子藝能若書若算及諸事業一為安布書算印記二為安布諸所用具三布衣服四安布馬五布乘輿六布珍寶七布童男八布童女如是八種廣安布已悉令觀矚驗其所好而後童子藝業成立語言明利信心清淨志意賢善自利利他具大威德善修悲行成就法欲愛念眾生智慧明了善解文論如是童子功業圓備商主爾時作是思惟今此童子福威德力衣服財寶一切圓具然我不知此福威德其何所因豈非以我歸依三寶勝威力故此子誕生獲是勝福其後商主於佛法中轉生淨信依時如應作諸佛事爾時王舍城中有一商主名曰離垢經泛大海獲利圓成安隱而還為佛世尊及千二百五十苾芻眷屬普遍清淨飯供已訖一一苾芻復以三衣而為布施于是離垢商主淨信之名充遍世間咸讚是言今此商主善為商導涉渡大海果利無虛而能於佛法中廣作勝事時日照商主聞是言已願相習斆乃起是念我若同此涉渡大海無難還者願我當以佛諸聲聞弟子之眾乃至遍住此閻浮提以佛教勅聚為一會我當悉以上妙飲食遍供給已復於一一苾芻各以上妙三衣周行給施作是念已具以上事告語其妻妻即答言夫主若能有其勢用隨汝所願必能成辦是時日照商主即於王舍城中三復振鈴遍警告已乃與五百商人眷屬登涉大海既已得渡安處彼方時佛世尊已入涅槃其後復聞尊者大迦葉亦入涅槃乃至後時金色童子於竹林精舍聞一苾芻誦無常偈曰若晝若夜中或行或復住如大河迅流念念無停止寢宿過是夜壽命隨減少猶如少水魚斯何有其樂此色相衰朽病集即破壞如羊被殺時命去死不久此身非久住地等六大成譬如曠野居無門無關門此身何所樂穢惡眾盈流病苦所縈纏老死常驚怖今此穢惡身病集即離散得勝寂靜時乃最上安樂是時金色童子聞是偈已於生死中極生厭離欣樂涅槃廣多讚歎即時禮奉彼苾芻已乃發問言向聞聖者所誦偈句云何語邪苾芻答言汝今當知此是佛語童子聞已於佛法中益生淨信乃發諦誠樂欲出家轉復肅恭於苾芻前再伸拜奉白言聖者我今樂欲清淨出家惟願聖者悲愍攝受令得出家苾芻答言汝欲出家父母聽不童子答言未承其命苾芻告言汝今宜應往白父母若其聽許乃可出家童子復言如尊所教是時金色童子深厭生死極大怖畏志樂出家即還自舍詣其母所拜奉雙足前白母言願母知我我今樂欲清淨出家於佛法中修正法律惟垂聽許母聞言已悚然驚懼拊膝傷歎謂其子言唯汝一子我所愛念如其意樂百種依隨云何汝今捨我出家子白母言母今當知諸有恩愛決定離散願母于今聽我出家修正法律母聞言已逼惱之心轉復增極哽咽垂涕復謂子言子今當知勿於我前三復斯說無令熱血自口而流其母即時乃自思忖若今如是畢竟不能止其意樂宜設方便以解其心乃復謂言童子汝父淨信於佛法中廣營勝事已涉大海非久即還汝今宜應俟父歸復父必有命聽汝出家是時童子於母孝奉即自思惟我若重復啟言陳告必令我母極生逼惱我宜從命俟父還家于是童子默然受教爾時金色童子以其色相嚴好殊麗凡於四衢經遊出處眾共瞻覩觀者無厭時童子母復作是念我子端嚴色相殊麗眾所愛樂然我之子於世間法深生厭背以是緣故心常懷疑此子欻然捨我出家我今應當隨逐防衛子若去之後當生苦爾時金色童子其後常時親近有智沙門婆羅門等隨逐聽受善妙所說解脫道法或復親自書寫經典及營勝事是時日照商主於王舍城外有一大園花菓繁茂清流嚴好金色童子日往遊適或時棲處讀誦經典時王舍城中有一妓女名迦尸孫那利年少端嚴人皆欣慕是時國主阿闍世王有一大臣其名勇戾王極寵念多所委用於彼妓女素深染緣日日邀詣勇戾園中嬉戲娛樂其後一時彼迦尸孫那利女眾妙莊嚴出王舍城詣勇戾園方及路次見金色童子亦出王舍城外詣日照園中色相殊麗端正嚴好身有金色威光艶赫金黃色衣自然覆體悅目適心眾共瞻覩彼女見已乃作是念奇哉色相殊妙若此奇哉威光艶赫無比念已即時恣其瞻矚又復思惟世間若有具福女人應得此子而為其夫尠福女人彼應難得如是丈夫嬉戲娛樂然我今者其復云何欲祈緣契有無礙耶何以故今此童子諸丈夫中而獨殊麗我今雖復極生愛戀設何方便而獲契會即時趨詣彼童子前注意觀覩復自思忖今此童子體性端凝具大威德棄背世間欲染邪緣趣向涅槃真實正道我雖愛慕彼不納受我今不應於斯受恥我亦不住勇戾園中宜隨彼往所止之處言已即時密隨童子之後爾時童子知是事已而即速行先入園中遣守門者關閉其門是時伽尸孫那利女隔門白言童子此何道理關閉園門我今故為汝來至此汝今堅不令我獲其瞻覩亦非所宜童子默然不答時彼女人又復惟忖今此童子不出二事一者或復畢竟不為世欲所染二者或為鬼魅所著於一切處以我色相或以言說皆悉不能獲其附近我今雖復志欲親附然斯觀覩關閉于門縱使巧智設何等方便而終於我作其遮止我今或復勿令知覺但俟他晨先來園中潛伏宵止而是童子其必後來我即進身潛相附近時彼女人作是念已即復旋歸入於城中是日女人不獲造詣勇戾之園是時勇戾於自園中竟日遊賞日時向暮彼亦不來傾望既久還入城中即遣使人詣彼迦尸孫那利妓女之舍謂女人言汝於今日以何緣故不至園中是時女人巧運方計答使人言汝可為我啟白大臣我於今日風恙所縈頭目昏痛由斯事故不獲詣園使人受言未遑迴白親里近人潛已告語是日女人都無疾恙但為往彼金色童子園中遊觀是故不來大臣園所爾時勇戾大臣聞是語已忿恚欻生審諦思忖若此迦尸孫那利女與彼金色童子有所契會斯實令我作無義利由是忿恚結縛於心世間所謂女人怨縛最為第一是時大臣恚火燒心極為逼惱守度是夜得至明旦召一侍人而謂言曰汝可執劍從于我後出王舍城詣日照園我有少緣速疾營作侍人答言如尊旨命爾時侍人執劍隨從勇戾大臣出王舍城入彼日照商主園已時迦尸孫那利妓女種種嚴身亦出王舍城外詣于日照商主之園繼踵而入時彼女人園中忽見勇戾大臣見已驚惶投竄無地乃作是念今日大臣決定於我大作佷惡無義利事是時大臣見女人已恚火熾然焚燒心意眉蹙額皺異相悖興即速奔前執拽其女髮髻蓬亂覆面于地勵聲謂言汝今來此與彼金色童子誠有要契妄謂我言風恙縈逼巧以方計而相欺調事相若此怨縛寧逃諒汝今時故難活命是時迦尸孫那利妓女聞是言已苦惱自召大生驚怖我今無復命得存耶內極悲哀垂淚號泣從地旋起前詣大臣禮奉雙足緩發其言懇切告白仁者悲念不應於我殞害其命女人之身多生過失自今而後我不復作乃至盡壽誓為婢使願以仁慈止息忿恚與我殘命使令存活時彼大臣雖聞如是悲切之言以佷毒心都無聽納於其恚火轉復熾然謂侍人言汝今宜速揮以利劍斷取其頭棄置于地時彼侍人聞是惡者猛惡言已發大戰怖乃作是念苦哉癡人極無悲愍與此女人素深染緣而何一旦以彼小罪欲害其命苦哉我今於斯人所求其養活猶如蛇毒實堪驚畏何故我於下劣人所而求依止我於諸處隨入艱險豈非我今死時至耶或復我今顯說其言而當告白若顯說時彼或能止如斯罪業知是不正法已毀責心意又復見是女人驚懅危逼悲哀涕泣作是念已即時合掌前白勇戾大臣言惟願仁者悲哀止息無令我作如是種類不義利事無令我作宰殺之人無令我今勇悍其意而造殺業我主仁慈願賜救護況此女人容止端嚴人所樂見王舍城中久時棲止諸方來者多人欣慕又此女人一切人眾共所愛念云何我主明慧有智於一切人所愛念處反生瞋恚願今止息如是惡緣當免二世極重殺業無至堅執使其破壞勿令我身造斯惡行而自焚燒又此女人色相盛年眾共慈愛於仁者前悲哀逼迫以甘軟言懇切祈告我聞彼言心大戰悚又聞仁者猛惡之言欲斷其命轉增惶怖至于邊地惡人尚無勇心故害人命況乎仁者能勇害耶假使一切畜生之類見諸危逼尚起愍心況復人倫生殺害意是時侍人說伽陀曰仁者所出非理言我尚不欲聞其說況復使我實所行願今止斯極惡業時勇戾大臣聞是說已以佷恚緣堅執不捨意念差失不復本心轉增瞋恚起諸惡相厲聲謂言咄哉男子汝於此女亦深愛念以儻護心違我旨教隨處遮止不欲彼殺汝今從命殺即為善若不殺者汝於今時命亦不存時彼侍人覩斯執見佷惡危逼乃自惟忖苦哉我今隨逐入是險惡難中我今若不從命致殺彼當決定反害我命何以故而此女人愛念素深尚欲堅害況復於我不致殺耶我若從命於此女人賢善之身揮其刃者我即復何名丈夫耶我今寧可於一切處壞自身命決定終不害彼女人其後侍人別運方計即自惟忖我今宜應執劍逃竄若己若他必能護命念已即時持劍奔竄迅速其步欲出園中時勇戾大臣亦逐其後至於門側時迦尸孫那利妓女身力羸瘁餘命無幾思欲奔竄其力無堪念已即時勉力而起即速前奔至一牆界牆仞既高不能過越是處適值大臣旋還即時女人於阿提目多迦花林之間避走潛伏大臣不見即於是處周行觀矚乃見女人在高牆側潛伏林間是時牆下先有黑蛇潛處其穴因是出穴螫彼女人右足致傷大臣見已亦復奔走是時女人即自思念此必大臣來害我命爾時專一唯懷死怖其後非久即知是處為蛇所螫是時大臣旋詣林間觀其女人瞋恚劇增心無悲愍即復前拽彼女人身蹂踐髮髻愈增疲困苦哉女人受斯殘害氣力綿微悶絕于地是時大臣審復觀矚見是女人偃仆其地即自思惟今此女人命已殞謝我應迴復然慮餘人窺其事狀即時舉身越牆而度入於城內爾時王舍城中諸巡警官周行警察至日照商主園中到已見彼金色童子出王舍城至自園內乃至復見迦尸孫那利妓女偃仆於地見已即時極生傷愍諸臣乃共審諦觀察此何惡人無悲愍心不懼他世罪業報應深結怨縛殺害其命苦哉人倫懷斯慘毒於女人身無慈致害是時群官周遍園中精審伺察不覩餘狀又復思忖今此女人容止端嚴素傳名譽而何此中致傷其命何等惡人造斯惡業事狀隱暗唯天所明我等今時未辯其由亦招罪咎于是群官極生憂蹙互起疑心榰頤不樂群官又復再入園中審細推求復覩前狀但見女人偃仆其地豈非金色童子宿業報力不能斷耶何故此女命致殞絕爾時諸巡警官互相議言今此妓女何人致殺我等園中于三審諦周行觀矚餘無事狀唯見金色童子群官即時召其童子而發問言今此妓女何人所殺童子答言諸官明察我於是事雖覩其狀而實不知誰人所殺爾時諸巡警官相與議言眾所共觀今此童子儀相調善諒其不能發斯重業又復于今無餘異狀我等隨處遇斯艱苦今者云何理行其事中一人言此事狀者誠非我等所能參議國有刑司大臣掌法今宜監領童子女人詣彼詳辯眾議定已舉彼女人臥置竹輿執持童子俱詣法司爾時勇戾大臣職當掌法與諸法官共會一處遙見彼諸巡警官來漸至其前即發問言汝等諸官斯來何為有何事耶諸官答言今此女人於日照商主園中不知何人殺害其命我等審諦于三伺察於其園內唯見金色童子餘無事狀我等即時詢童子言今此女人誰致殺耶童子答言諸官明察我於是事雖覩其狀而實不知何人所殺我等今時監領至此願賜明辯時大臣言汝等小待須臾俟當審察後詣王所求從理斷是時掌法大臣即詣阿闍世王宮見守門者監護王門即前問言王止何處復何所作守門者言王今登殿召諸宮女鼓吹歌音方當娛樂是時大臣即於宮門求掌執者托以其事陳奏于王今有日照商主之子於自園中殺害迦尸孫那利妓女若今不受王者詔命我等諸臣莫能宰判是時掌執宮嬪速詣王所具陳上事王正娛樂未暇審詳乃勅宮嬪汝往語彼勇戾大臣宜當審細如實詳察女使受命出宣王勅令勇戾大臣等諸法官審明其事遍宣示已時勇戾大臣還復法司謂諸巡警官言汝可往召膾宰之人令速至此到已謂言今此童子於自園中殺害迦尸孫那利妓女汝今宜往執縛其人擊鼓告令四衢巷陌普使聞知出城南門往詣棄屍林中投以鐵叉使令命絕然後同其死女置於柴積舉火焚之是時膾宰之人雖聞是命覩其金色童子色相嚴好猶如金山痛切其心互相謂曰汝等云何斯人可殺今此童子人中難得容止可觀我等雖預膾宰亦有悲心如斯輩人豈忍害耶寧使我等自壞其命終不於斯敢行刑戮是時勇戾大臣聞膾宰人議已復作怒言汝等何故稽延時久而不速疾從其命耶時膾宰人合掌趨前咸哀告言大臣王者願今止息我等雖預膾宰之人而亦不能勇行其事何以故今此童子色相端嚴人所愛念如何今時忍致殺耶大臣聞已轉復瞋恚告彼人言汝等若不從王命者定於今日汝等所有妻子眷屬悉同其死諸膾宰人聞是言已咸生驚怖復相謂言今此何故掌法大臣不依正法如理而行此童子者色相嚴好人中難得堅令棄置使害其命復謂我等若不殺者妻子眷屬悉同其死何故我等受斯艱苦我等今時云何所行是時諸膾宰人死怖所逼即生計智今此童子眾所愛念宜應引詣四衢巷陌多人聚處眾觀其事而是童子旋踵之間彼多人眾應起悲念不忍觀矚必為設其方計救護其後諸膾宰人身心逼迫如切如割皆悉涕淚咸作是言苦哉我等作何罪業如是逼切使我成辦無義利事爾時勇戾大臣後極增恚謂膾宰言汝等何故加復延久諸膾宰人聞是語已而悉涕泣勉抑而為乃詣童子執取其衣繫縛雙臂彼繫縛已勇戾大臣具觀其事即時驅離掌法之司往詣棄屍林中時諸人眾觀者皆生別離忿恚而悉墮淚咸作是言苦哉危逼今此童子人中難得即期殞謝諸膾宰人監執童子周行巷陌時中容緩慮其可救又復引詣闤闠之所是時王舍城中內外所居男女大小及餘方處所來人眾而悉會聚共觀金色童子執縛其臂見已咸生苦切悲念荒惑其心俱發問言此人何故如是執縛時諸膾宰哽咽悲泣答眾人言或謂此童子殺害迦尸孫那利女故此執持將欲棄置遍一切處眾所共聞今詣棄屍林中而後非久即當殞謝眾人聞已咸生悲苦異口同音唱如是言苦哉苦哉一何危逼而此童子色相端嚴眾所樂見身支圓具有金色光悅目適心眾共瞻覩儀相調寂智慧明利悲心具足愛念眾生常起法欲具大威德如是之人豈可殺耶賢聖彰明今何隱沒覆蔽正法非法熾然王者統臨現居尊極一何如是枉橫逼人是時人眾說伽陀曰色相謙恭復尊貴最上增勝所莊嚴我等如是觀復觀殊妙愛樂昔未有我等皆見此童子今為膾宰所執持最極悲苦眾咸生破壞摧毀諸身意能開多人悅意目復為多人所愛樂云何於此妙身中王者嚴刑可能及大眾若常觀矚時彼欣樂心皆無足云何棄已付法人苦哉臣輔無悲愍口中常說諸法律隨其所說善能行審觀如是調善人何能起發斯罪業此即乃行於非法正法隱沒或滅亡若今運用此功能我等咸生離散苦時諸人眾說伽陀已城中復有諸女人眾於此童子極生愛念是中或有一類女人以別離苦所逼惱故宛轉于地或有女人拊膝傷痛或有女人心識癡迷一一皆如離散親子受大苦惱是時王舍城中內外所有一切人眾以此童子將期命殞咸生別離逼切之苦互相叫唱聲言雜亂戰怖慞惶悲苦無救時日照商主舍中有一童女因適衢市竊聞其事即時悲泣速還自舍詣金色童子母所到已趨前舉身投地是時金色童子之母疑惑迷亂即發問言汝有何事宜今速說童女白言尊母當知金色童子執縛其臂膾宰監逐眾皆謂言於自園中殺彼迦尸孫那利女非久即詣棄屍林中命將殞謝四衢巷陌一切人眾咸悉聞知時童子母聞是語已憂苦極深悶絕躃地以水灑面良久乃蘇從地而起唱如是言苦哉我子苦哉我子即時戰怖驚惶失次拊膝軫悲頭髮蓬亂自舍而出奔詣四衢及諸巷陌以子別離憂苦所逼力劣心疲舉聲叫唱凡所見者皆發問言我子金色童子今何所在苦哉今時不見我子汝諸仁者願賜救護願賜救護令我于今得見其子如是悲泣周遍街巷隨處而住是時日照商主之妻以不見其金色童子最極憂苦所逼切故周行迷亂高聲叫唱凡所見者而悉禮奉合掌告言願速救護願速救護乃至我子未到林所其中容受令我得見又復告言汝應悲念為令我子未至破壞使我得見時童子母發苦切言告諸人已未見子間又復唱言苦哉云何不見我子是時舉身自投于地盤桓宛轉地中跳躑如魚出水在枯涸地踧踖周慞不遑安處心如割切悲復增悲猶如新生犢子失其牛母多種驚惶危逼唱言苦哉我之子苦哉意所樂苦哉善忍者苦哉大孝人苦哉多願求所獲之愛子苦哉妙相人所樂觀苦哉身支圓滿具足苦哉艶赫金色之身苦哉人眾悅目瞻覩苦哉眾中開󰭅怡目苦哉聰利有智之者廣出無畏悅意善言苦哉廣有悲愍心者法欲具足愛念眾生苦哉最上煥耀家族苦哉我之族中明炬苦哉我心所愛樂者苦哉我之心中大寶苦哉我之集真實者苦哉我之妙甘露眼苦哉我之相續深愛苦哉我之族中大寶苦哉苦哉云何如是掌法之官不審伺察而置我子將殞命耶是時童子之母重復合掌再陳哀告一切人眾力劣心疲說伽陀曰苦哉我今無告語云何令我今所行我今如夢亦如癡逼切我心大迷亂為子憂苦深逼迫最極哀危散亂心我今懇禱一切人數數哀聲增涕泣意不調寂非色容我心都無所愛樂我子將置棄屍林汝等今時願救護汝等若有悲愍心即有善護者功能如我心意實所求願今得見於我子我今一切無所樂紫栴檀等妙塗香乃至多種眾莊嚴以悲苦救悉捐棄手釧等諸莊嚴具令悉非我所嚴身愛子將離困苦深不獲抱持親撫惜我今不復三旋繞亦不禮奉於雙足未曉今時以何緣置我子於棄屍所我觀十方皆空廓唯覩破壞及焚燒我心燒爇亦復然情意癡迷無所措速疾置於棄屍林為執法者所刑戮後不復見大苦哉為子心中極愛樂非我現生所作罪必以他生有餘殃我今為子憂苦深猶如猛火燒輕草若復我心真實者怨亦如親無罪業我子因緣若實時願今脫免斯危難爾時日照商主涉渡大海獲利成辦不日還復王舍大城當入城時商主忽見不吉祥相即時商主心生驚怖身極顫掉兩目眴動其相所謂群飛聚前厲聲鳴噪商主素解其占即作是念如我今者所見之相極不祥善決定我子金色童子有嬈亂事今應在近如相法說必有別離于是商主說伽陀曰如我兩目俱眴動群飛厲聲而鳴噪決定我子於今時別離之苦應在近又若身支發顫掉其心熱惱驚怖生決定親子今別離惡相同前應在近商主說是伽陀已當其身心顫怖之際思百千種無義利事遲疑盤旋不知所止又復惟忖我今何故來復此城乃至後時聞多人眾舉聲㘁叫商主聞是㘁叫聲時又復思念乃適四衢復見多人如被羅剎怖畏侵惱各各皆有別離苦逼居商主前乃見一人即發問言仁者今此何故事相如是彼人答言日照商主有子其名金色童子色相端嚴眾德圓具而彼童子於自園中殺害迦尸孫那利女王官不能審察是事付執法人將欲棄置四衢巷陌眾所共聞童子非久往棄屍林命垂殞謝是時日照商主聞是語已以子別離苦惱逼故即時悶絕而躃于地以水灑面良久乃蘇扶持漸起極大號哭流淚如雨四顧觀察作如是言苦哉我子金色童子今在何處于是商主速疾周行巷陌尋求乃見己妻荒迷散髮拊膝悲號逼迫哀聲周行馳走以子別離極大苦故商主見已極生悲惱哽咽流淚漸近其前妻見夫已倍復悲號憂箭射心流淚如雨速詣夫前舉體投地于是日照商主前執其手高聲號哭妻乃趨前虔伸拜奉即作是言仁者夫主救我救我我今從夫乞彼愛子願夫哀察說伽陀曰願今夫主安慰我我無福分無歡喜我今與子別離時極大苦惱徒悲泣夫主共知子生時若獲最上大喜者何故愛子復于今執持受死而非久我子調善復少勇多種教典悉明解色相端嚴無比倫大智之子將命殞斷我大族中種姓破我大族中根源族中明炬大吉祥息滅如是諸光照我子是為心中寶是為相續中深愛我子眾中甘露眼為執法者將刑戮一切皆為子所作失子猶如眼喪滅集聚心寶子亦然何故今時將破壞夫當速疾發勤勇為子廣施善方便若人能救我子時一切珍寶我今與我見汝子於今時未臨刑戮餘命在隨汝意樂及思惟宜今速作救護事爾時日照商主雖復以子離別憂苦逼迫哀切然且奮警身心扶持前詣諸人眾所合掌告言汝諸仁者咸聽我語我於今時險惡艱難斯現所發汝等何不少施方便放捨救護若曠野中事難明察今在王城汝豈不見況復我子有德顯明何故付執法人持將刑戮汝等何不少發悲心勤力救護云何王者多種法律不審思惟何不勇銳其心放捨我子時諸人眾中一答言商主汝此童子圓具眾德我等悉知且於今時非汝一人獨受艱苦我等內外一切人眾悲苦亦同然亦我等未見方便能令童子而獲放捨是故我等心各愁憂咸生熱惱商主復言汝諸仁者又復應知今此童子畢竟純善悲心增劇有大威德法欲具足愛念眾生豈於如是無義利事而能發心況復行邪願諸仁者速於今時特為審察如是事相若或詳審而此童子事有實者此之危難願令放捨汝等人眾若於是事詳證可成一切人眾同汝教令是故無少過失可得此外別無悲愍之心而為發現若其然者汝等能善愛敬有德悲心顯明汝等若發悲愍心已應詣王所求王教令勅前臣輔如汝所言宣示其事無復別異而可信聽仁者當知我今為子將其別離畢竟艱苦能救護者我今悉與一切珍寶惟願汝等廣施恩惠為此童子如理詳察時諸人眾聞商主言具明其意互相謂曰今此童子眾德咸具深可愛敬即時眾中召其二三有智之人明正理者遣詣王所具奏於王若王今時為金色童子勅彼臣輔令其審細重復詳察事之虛實我等民眾以十萬金奉上於王王從所奏時有智人詣掌法司先勅詳辯勇戾大臣之所爾時勇戾大臣遠見二三人來即發問言汝等無其事緣何故來此諸人答言我等王舍大城所居人眾哀告仁者今此金色童子色相端嚴眾德備具多人愛念彼將別離王舍城中一切人民極大逼惱況復此人常樂正法諸法律等德行具足此人無有少分過失眾所共信王勅仁者今為金色童子重復審細詳辯前事我等以十萬金奉上於王日照商主亦自排備眾多珍寶而以奉之令王廣藏有所增益時勇戾大臣聞是語已忿恚答言事定已久汝等何故復令詳辯又復何言與十萬金令增王藏豈我今時非理取財增王府庫汝等誠謂不知王意汝諸人眾於一切處巧設計智欲令王者作無義利此非方便乃是汝等出譏謗言謗於王者若或餘事欲令王者同斯詳辯即見多人悉皆破壞時勇戾大臣呵責彼等二三人已即時呼召四類惡人所謂造作極惡業者不忍辱者無慈愍者無悲心者召已謂言汝等今速監逐彼諸膾宰之人出於城外依我所言如王法令殺彼童子汝等勿得輒令放捨自餘臣佐或有所言亦不可放汝等若或依我教令斯即甚善若不從命起異見者我與汝等大生怨縛彼等答言我今從命是時四監逐官受旨命已各執利劍監逐前行時諸膾宰審慮百端運謀方計徐緩進步執持童子迂轉四衢周行巷陌欲令一切普使聞知乃作是言苦哉我今作何方計今此童子脫免斯難我等今時豈能作此無義利事是時四監逐官各執利劍詣諸膾宰之前告語彼言汝等宜應如彼大臣所授旨命速營其事汝等若不速出城外如彼法令殺其童子我即今時斷汝等命而彼四類極惡監逐之官各執利劍其狀可畏怒目觀視彼諸膾宰是時彼等慮其斷命咸生驚怖皆言苦哉我等今時無復方計救此童子須宜從命而將致殺言已悲傷滿目垂淚是時四監逐官疾速催驅金色童子出於城外當其童子出城之時有無數百千人眾奔馳瞻覩傷痛流淚異口同音咸作是言苦哉苦哉日照商主大寶散失又此日照商主根源上族而悉斷壞日照商主族中明炬而將息滅日照商主族中最上髻珠墜落日照商主清淨眼滅日照商主妙好莊嚴今悉離散日照商主心極痛傷其猶開剖日照商主體中命殞苦哉苦哉何故令此童子出於城外曠野孤逈寂寥之所盤旋宛轉無救無依今此童子於其最勝王舍城中如清淨月為彼羅睺之所吞食又此王舍大城如空中日白晝銷殞王舍大城所居人眾喪甘露眼迷失方處王舍大城所居人眾相續深愛而悉離散王舍大城所居人眾妙好莊嚴今已廢棄王舍大城所居人眾髻珠墜落王舍大城所居人眾心所愛寶今悉破壞王舍大城所居人眾目既喪明將何瞻覩我等今時見是事已云何能生悅樂心意誠謂我等無所依止爾時童子既出城已彼監逐官遣人來白勇戾大臣金色童子已出王舍大城時勇戾大臣聞已歡喜爾時先所來者其二三人聞是事已愁憂不樂寂然無依還訪城中先同議者彼彼人眾具陳上事彼諸人眾聞已愁憂寂無依托互相議言汝等應知我之國主阿闍世王是惡王者不遵正理昔害父命今作非法以其有德色相端嚴眾所愛念勝智之人而令殺害苦哉王者極無悲愍苦哉王者不知有德王及臣輔無勝知見何故不令依正法律審細詳辯以勝善人輕為棄捨又或時數使其然哉正法隱陷增長非法於濁時中信惡人語故令有德極善之人生別離苦苦哉苦哉深無義利爾時日照商主聞說如是多種事已心意破壞極大憂苦之所逼惱悶絕躃地以水灑面良久乃蘇徐坐涕泣發如是言苦哉苦哉我唯一子今將命殞言已又復舉聲號哭說伽陀曰苦哉我子󰭅怡眼苦哉族中大莊嚴我為汝父福尠微為害汝故大號哭我為汝故心離散于今迷轉於諸方與汝別離火熾然苦哉焚燒我心意汝是調善有智人增上愛樂悲愍者我為汝父極惡人招汝今時多厄難汝子當日初生時我獲喜樂無等比而今與汝將別離憂火燒心極炎熾苦哉王者及臣輔無悲愍心無分別見斯具足法律人不能為此審詳辯苦哉大國為人主無悲愍心具顯彰不能如是審詳明因汝輕棄於我子世間最勝賢善人終不隱昧於心意有德之子眾所知為害汝故大號哭此大城隍諸聖賢于今離散當何在照燭如是有德人臨刑戮時願放捨帝釋天主并護世及餘大威德諸天咸願少開悲愍心今為我子善救護大力成就禁戒仙及餘寂默諸仙等頂禮為開悲愍心今為我子作救護爾時日照商主說是伽陀已善慧忽生乃自惟忖我今悲號唐捐無益我聞有佛世尊功德無量普盡世間同一親愛起大悲心隨念而應彼佛世尊諸無主者為作主宰無救護者為作救護無歸投者為作歸投無趣向者為作趣向又佛世尊世間一切難苦險難逼惱眾生彼等常生極大怖畏我佛慈悲善為救度如彼海中涉渡商客遇摩竭大魚極生怖畏當怖畏時彼思念佛而佛應念即為救度又如央掘摩羅殺害千人唯一不殺而後欲殺其母母怖斷命佛以方便善為救度又如宿世怨縛強力受夜叉身所謂曠野夜叉執持夜叉等為飲食故行於世間殺害無數百千眾生是諸夜叉食人血肉貪其惡味㗘𠯗舐掠現惡舌相堅長利牙蹙頞醜面近逼於人甚可怖畏彼等眾生佛善救度彼佛世尊善為我子度斯艱苦若佛世尊以大悲心最上愛念諸眾生者惟願自然知我所念日照商主作是念時其傍有一信善優婆塞商主問言仁者今佛世尊當何所在時優婆塞即審思念佛世尊已涕淚悲泣哽咽其聲即說伽陀答商主言今此世間大導師能與世間最上樂於諸世間同一親彼佛大師已入滅無明照者作明照無歸向者為所歸佛日光明已暗冥油盡燈然所不及是時日照商主聞佛世尊已入涅槃倍復悲苦憂箭射心悶絕躃地以水灑面良久乃蘇扶持漸起向佛世尊涅槃方處高聲號哭說伽陀曰苦哉法王一切智能除過失眾怨聚今已棄捨無歸人世尊已滅我何作苦哉最上勝所行一切眾生同一愛悉能和合諸別離導師開示涅槃路苦哉云何此世間無明蓋覆於淨眼眾生若離於世尊生死輪轉無窮盡佛從寂滅道中來最上悲愍大勇猛若此世間今無依復何主宰為依怙一切皆從正法生從法出生諸佛子佛子今已離世間復有何人作依怙眾生多種真實意佛能拔苦悉圓成開明眾生所愛周還復虛空歸寂默一切人眾皆同等聞佛所說勇銳生今佛世尊已涅槃復有何人宣正法苦哉世間人天等悉無光明皆破壞聖尊出世最極難佛大牟尼今已逝聞佛聖尊已涅槃所愛正法亦隨滅一切眾生樂法深復有何人善施作悲心一味大無畏大悲愍者所依止一切功德普能成滅已後復何所得何名三界作利益所謂發起大悲心悲愍即是真實智平等依止於捨行苦哉佛大功德寶經俱胝劫所積集依止難地即銷亡所有正法亦墜墮世尊導師離世間苦哉無明所闇蔽此世此生險難中勤力所成皆破壞大哉最勝即佛寶一何今時悉離散深可傷悲諸世間發起一切破壞事佛滅苾芻眾亦空譬如群牛失其母諸有智者覩斯緣誰不心生大悲惱全身委地伸敬奉頂禮世尊離塵足佛日光明已暗冥我等後無所歸向無常大事極慘毒一切眾生平等受佛亦今時被汝侵故令我今無救護八正道法如妙藥能治煩惱病根源大師大悲大醫王于今亦墮無常數苦哉無悲極迅速世尊慈父已入滅一切世間悉暗冥何人為開明照眼苦哉世尊已入滅我子心寶將不還今子臨當刑戮時願佛來救斯厄難世尊普救諸苦惱一切最勝所歸趣我子無依命欲亡惟願今時垂救度若我今日得善利如大威德之所說令我諸愛不散離是即獲得最上語日照商主以如是等悲切語言說伽陀已復謂優婆塞言佛諸弟子大聲聞中佛以教法付何人已入般涅槃優婆塞言商主諦聽我佛世尊以其教法付囑尊者大迦葉已入般涅槃彼尊者大迦葉如世尊勅以其教法付囑尊者阿難已次入涅槃今時即是尊者阿難大威德者任持教法而彼尊者悲心如佛能於彼彼國城聚落一切方處調伏攝化一切眾生於眾生中若有未種諸善根者方便攝化令種善根已能積集一切善根得相續者使令成熟已能成熟諸善根者使其得度若有縈纏煩惱病者為說正法勝甘露藥令其除愈猶如醫王又為一切煩惱黑暗所覆眾生宣說正法清淨光明破煩惱暗譬如日天出語光明和合調順狀俱母陀花開發可愛猶如月天常以正法教授調伏諸小國王如轉輪聖王以自智慧勝妙辯才攝伏一切邪異外道群鹿之眾猶如師子指示法律開導一切猶如導師廣為眾生宣說正法增益法財猶如商主普令一切種植善種覆廕增長猶如大雲教示損益猶如父母諸有一切難調眾生善為調伏未得度者令其得度未安隱者令得安隱未涅槃者令住涅槃一切險惡艱苦逼迫彼彼眾生大怖畏者令其脫免總略而言彼聖尊者有大威力一切佛事皆悉能作隨念能應如汝今時子之厄難隨汝所念能為救度爾時日照商主聞是語已如還命人宛轉驚惶即作是言仁者彼尊者阿難今在何處優婆塞言商主尊者阿難今在毘耶離城菴羅樹園如是言已日照商主即起恭敬膝輪著地向毘耶離城合掌頂禮滿目淚流作是白言尊者大慈我子今時有別離苦憂惱逼迫無所伸告我今罄以極切心誠悲泣哀祈尊者阿難願垂救護即時商主說伽陀曰今此尊者最勝上眾生心意悉明解如意如願普能知願今聽我說是事我佛世尊已入滅佛諸弟子有大威尊者多聞無等倫能持如來清淨教善安慰我逼惱心復為世間所歸向常樂利益於眾生願今觀察如是事今時我子以何緣云何如是將致害我今危逼子無依願師威神作救護若或聖者不任世無復可得利眾生信善之人欲害時非師何人能放捨留身住世利群品能善任持佛正法現前應起悲愍心攝受救護於我子我諸方計無所成今無歸趣復無救父子同陷憂泥中尊者悲心願提拔我今悚怖深啟告師利世間餘何有釋迦牟尼師所言今如闇中現光照唯除尊者作善利餘復無人能救護惟願尊者速降臨應起悲心救我子為子憂心如怨執惡人侵嬈難堪任我及妻子悉無依願歡喜尊施歡喜日照商主說是伽陀時尊者阿難悲心增益晝三夜三即為思念以聲聞中所得天眼普觀世間何法是增何法是減何者險惡何者難苦何者逼迫何者具有險惡艱苦逼迫等事何者微小何者漸增何者廣大何者惡趣道中我當提拔何者天中善趣及解脫道我當安立何者欲泥所陷沒處我當親手隨與拔除何者遠離聖財我當令其聖財增廣尊者阿難常為眾生如是觀察與尊者舍利子等無有異即時尊者以淨天眼觀彼金色童子昔種善根勝行成熟然為險惡艱苦逼惱縈纏見已即時尊者乃舒如象王臂速於國主阿闍世王所居宮闕殿宇之上隱身不現但於空中彈指警覺其王爾時方處殿中歡娛沈惑忽聞空中有聲作如是言大王汝作不善彼金色童子都無過失王自不能審細詳察今時遣出王舍大城詣棄屍林中而令棄置將欲殺害大王宜今速止斯事爾時阿闍世王聞其空中尊者阿難語已即速旋動驚懼頂禮尊者阿難乃起于殿舉發大聲普告四方作如是言汝等審聽速往棄屍林中宣示我語彼金色童子當勿殺害速宜放捨汝等眾中能往告者我當出彼金藏而賜於汝及當於汝五大聚落時多人眾聞王宣示人所愛念金色童子令其放捨時百千人奔走而出競欲告語當如是時四監逐官同諸膾宰驅行金色童子已到棄屍林中時彼迦尸孫那利女有自親識知友具以種種青黃赤白妙好之衣而為莊嚴安布輿乘入棄屍林中時彼知識於是方處聚積其柴欲布柴籠是時諸膾宰言汝等于今未宜安布所用柴籠小待須臾當俟我等為其童子安布叉已我即殺之然後以此金色童子與彼迦尸孫那利女同處焚燒如是言已時諸膾宰即舉其叉安之在地爾時金色童子觀見彼叉既在地已即思念母極大逼切滿目垂淚我今與母即見別離我母今時在何方處我母昔時或於中夜失其懷抱暫不見我即生極苦又念我母唯我一子今既別離母命何存苦哉我今實無福力招感於母與我別離子母今時俱受大苦時諸膾宰開掘於地將立其叉互相議言汝諸膾宰何人能為金色童子舉叉安立互各推排汝當安立中一人言我今頭痛風恙所侵不能舉立中一人言我今背痛一言我今兩脇疼痛一言我今腹有所痛彼諸膾宰各言所苦互欲避之不忍施作無義利事爾時金色童子聞諸膾宰互言議已見叉在地間掘舉立即作是言苦哉我今受斯危逼即於生死廣大過失深生厭離忻樂希求解脫勝道身無依托心中現起險惡怖畏於剎那間又復號哭唱言苦哉我今捍勞其力極難所得是日人身不能當作大利益事苦哉我於生死海中又復流轉又復我今住生死行又復我於生死曠野諸險難中盤旋踧踖又復我今還入生死極險惡處又復我今還墜生死大墮落處又復我今還投生死大羅網中又復我當於彼等活眾合黑繩㘁叫大㘁叫炎熱極炎熱阿鼻等諸地獄中生又復我當於彼象牛群獸飛禽雜類畜趣中生又復我當於彼常受饑渴等苦不得少分殘棄飲食及大小便利諸類餓鬼是趣中生斯等諸趣皆受苦惱我昔聞佛如來應供正等正覺出現世間如優曇鉢花最勝難得彼佛世尊知諸法律能為世間宣說開悟難得之法剎那具足又復我今人身難得現生勝處諸根不缺不聾不瘂亦不攣躄身力具足亦復能知善說惡說諸有法義我今離佛世尊當無救護又若不離八難雖得人身虛無果利我於今時當何所作彼佛世尊大悲愍者今在何所惟願大慈思念於我悲愍我今無所依托無主無救無歸無向復無照燭險惡艱苦漸大逼迫世尊大悲因垂警悟願來救護又自惟忖我之薄祐罪業深重一何世尊速入涅槃當是思惟悚怖之時善慧忽生又作是念若佛世尊已入涅槃佛弟子中大威德者尊者大迦葉如來付囑任持教法又已涅槃我聞尊者阿難今現任持如來教法有大神力具大威德能為一切眾生廣作利益荷負眾生曾無休息而彼尊者有大悲愍應念於我受斯艱苦惟願尊者悲心如佛速來救護念已即時涕淚悲泣轉復於彼生死怖中深極毀責發起上品求出離心遙向尊者阿難痛切哀訴說伽陀曰生死怖中堪大懼我常不生於歡喜尊者阿難悉了知惟願今時聽此說佛一切智大悲者應化入般涅槃後利益眾生正法門付囑尊者大迦葉而彼尊者作利樂化事圓成次涅槃復以世間利益門付囑阿難大威德尊者迦葉大名稱彼涅槃後迄于今尊者世間同一親廣為眾生作利樂三界無主作主宰諸怖畏者施無畏疲者置於止息方無歸向者作歸向尊者世間同一親大師所作悉能作佛弟子中近侍尊今善任持佛正法尊者今於苦難地若不為我垂救拔此外別無主所依即見我今極破壞生者決定皆歸死智者不應懷死怖尊者能於生死輪善知出離諸要道若能出離於八難所作有利甘趣死剎那成事斯極難由此緣故我悲苦諸佛出世示眾法斯即最上極難得尊者今時應念來如過去佛親化度尊者悲心大堅固為諸眾生而出現不捨於我大慈悲我今趣求解脫道尊者有大功德力常起利益眾生心我今艱苦逼惱中惟願慈悲善觀察我今危苦無救護願尊天眼所照明尊者慈悲速降臨今應為我救斯苦金色童子說是伽陀時尊者阿難廣為世間成利樂故發起悲念普遍觀察無量無邊眾生樂欲行利益心相續不斷即以天眼觀見金色童子極大苦惱無所依托作是觀已開發悲心放微妙光周遍國城宮殿方處一切境界皆悉昭曜即與五百大阿羅漢眷屬各運神力俱時騰空如雲如蓋住虛空中普遍一切吉祥相現周匝光明廣照一切盤旋向於棄屍林所爾時國主阿闍世王處于嚴潔高廣樓閣之上瞻見尊者阿難與苾芻眾如半月相尊者處中加趺而坐高涌虛空如雲如蓋種種莊嚴殊妙可愛漸來向於棄屍林所國主見已即作是念尊者阿難決定為彼金色童子故來至此彼尊來已斯必廣現希有瑞相欲為宣說未曾有法我今宜應速往於彼即時阿闍世王乃向尊者及阿羅漢眷屬恭敬頂禮已從高樓下與無數百千眷屬圍繞導從徒步前趨出向棄屍林所爾時四監逐官咸起瞋恚執劍期剋諸膾宰人作是告言汝等何故斯事延久不速為彼金色童子安布其叉諸膾宰人聞其言已咸生驚怖即為金色童子安立其叉時金色童子又復發起極生厭離生死過失無所依托作是唱言苦哉苦哉尊者阿難今時若不攝受於我我必棄置當其童子發是言時尊者阿難自遠而來遍發其聲安慰一切即復安慰金色童子謂其言曰子今勿怖汝是調善知法律者我今為汝止其非法猶如蛇毒極惡之人令不生害是故我今令汝脫免如是危難我今為汝如佛世尊圓滿意願我於今時如佛知見隨應宣示又如如來應供正等正覺以其正法付囑尊者大迦葉已我如其教真實所作今為汝說上首聲聞大威德者所說之法我今為汝圓滿意樂我今為汝止其死怖及輪迴中一切怖畏我今為汝拔除疑惑戲論之箭汝以惡見蓋覆淨眼我以智藥治令清淨今汝恚火我令息滅我今令汝離貪清淨我今令汝廣植善種我今拔汝出生死泥我今令汝渡於苦海我今令汝出離一切艱險邊際我今為汝解煩惱縛我今為汝破蓋障門總略而言我今為汝隨應所作汝於俱胝那庾多百千劫中積集難得最勝上者所謂斷盡煩惱證阿羅漢以智慧火遍燒一切煩惱之薪增上所得離疑惑病如彼千歲經久大樹極難除斷以智金剛連根而斷爾時尊者復說伽陀曰貪瞋憍慢常相續流注三有海無窮乘彼精進智慧舟我今為汝令枯涸生為大苦老為根死即是極巇險處勝慧金剛大利堅破諸苦山悉摧碎經千俱胝劫數中勤苦積集所未得極難得者於今時謂令汝得無漏法爾時金色童子得聞尊者阿難如是語已如還命人身心安隱生大歡喜仰觀虛空專注一心向彼尊者瞪目觀視是時四監逐官謂諸膾宰言汝等當知此諸苾芻是悲心人今從空來或於我等作障難事汝等宜今速以童子置在叉上將非我等越王教令招其罪咎成無義利彼諸膾宰聞是語已咸為妻子眷屬怖其斷命即時舉起金色童子欲置叉上尊者阿難速以神力於彼叉上布淨月輪光明皎潔輪中出現妙蓮花臺其量廣闊尊者神力所加持故自然令其金色童子處蓮花上加趺而坐登其坐已周遍觀察時虛空中有無數百千那庾多賢聖俱發聲言奇哉奇哉說伽陀曰奇哉正教大威力佛一切智未曾有聲聞弟子今亦然能作如來神變事尊者阿難於今時大威德力斯明顯善逝所作事悉同廣大正法未曾有佛日光明雖已沒尊者威光復照明諸苦逼惱悉蠲除奇哉吉祥大歡喜自智慧德大威神光明煥赫大嚴飾尊者猶如妙月輪出現空中而清淨善逝光明既已沒暗冥普覆諸世間尊者神光復照明正法于今極彰顯佛寶最上今雖隱不思議德悉周圓世間髻寶大吉祥尊者阿難能開顯爾時尊者阿難高處虛空猶如秋天清淨月輪光明皎潔普照一切復如雲蓋現吉祥相周遍清淨以自威光映奪於日與五百大阿羅漢眷屬圍繞住虛空中為金色童子說伽陀曰如來大師出世間是即最上大希有最勝為彼天人師五眼清淨無障礙如佛世尊昔所說離苦清淨妙法門是法若能知苦因彼一切苦悉能斷由知苦故能斷集即能超越於苦法聖八正道如理修趣向涅槃獲安樂我今如佛所說時一切苦法悉除滅正智能破無智心此滅不復受後有尊者阿難說是伽陀時金色童子聞是法已有身見山高二十峯以智金剛而悉摧破即證須陀洹果是時金色童子證是果已譬如商人大獲其利又如耕人所種成熟復如戰陣勇猛得勝又如得成轉輪聖王而生最上適悅歡喜即時合掌恭敬向尊者阿難宣說伽陀而伸讚歎阿難尊者我歸命歸命最上大尊者又復歸命諸佛子建立牟尼大法幢希有悲心極廣大希有悲心復最上我今苦逼極顛危尊者慈悲善救度尊者阿難於是處普能聞彼一切聲我所逼惱無歸投尊者救已得解脫苦惱道中極增熾尊者力故得清涼慈悲心如淨月輪出現牟尼清淨月我今所得所作事非由父母及諸親尊者善友斯降臨故令我得極善利尊者善閉諸惡趣亦復能開解脫門枯涸一切生死流積骨如山善摧破生死本無初中後煩惱積集諸怖畏以智金剛平等門尊者善出諸邊際無始時來深陷沒憂箭入心未拔除今遇最上大醫王從法口生離諸病是時空中彼諸賢聖即向尊者阿難注意瞻仰已於剎那間彼棄屍林所自然除去內外一切土石砂礫觸處遍灑旃檀香水燒眾名香豎立幢幡及寶樓閣復有真珠所嚴眾衣遍散種種可愛妙花是處忽然清淨嚴飾猶如諸天歡喜之園時諸賢聖為尊者阿難布設種種殊妙珍寶行列莊嚴安施一切金寶所成大師子座及承足寶几復為五百阿羅漢眾各各排設寶莊嚴座是時尊者阿難從空而下處于師子之座五百大阿羅漢亦從空下各登其座爾時國主阿闍世王與無數百千臣佐眷屬既至會已覩諸勝相乃至見彼金色童子淨月輪中光明皎絜蓮花臺上安處其座如雲散空秋天滿月復如金幢其光焰赫吉祥殊特時王觀已戄然驚異發生最上希奇之心身毛喜竪面目熈怡如海波相深增淨信即向尊者阿難全身委地恪恭拜奉舉口就足復伸歍敬然後跪膝合掌諦誠瞻仰尊者阿難說伽陀曰歸命最上大聖者汝於今日善所作普能救度此會人而復拯拔於我等今此我等諸人眾若非尊者所攝受若聲廣震於會中我等一切皆破壞若非尊者所救護利益眾生事皆息我等大眾於今時大火逼迫皆焚爇奇哉尊者大勝智具足最上悲愍心希有如是勝所行顯明宣演而奇特汝今所現神變雲我等咸觀未曾有最上寂靜大威光與如來光等無異世間危苦咸皆集尊者為主為歸救汝能廣利諸眾生如佛悲心普愛念世尊普觀諸世間我等皆獲大喜樂今汝尊者照世間任持能仁清淨教爾時阿闍世王說是伽陀伸讚歎已圓滿意願心生歡喜速起前詣先安布彼鐵叉所即舒二手承接金色童子最極歡喜如獲愛子是時童子從蓮花座自然而下王以憐愛增深趨前持抱再三撫惜瞪目觀瞻喜色盈眸說伽陀曰如我往昔得王位我於彼時喜不深見今逼迫艱苦中得解脫者倍增喜面輪出生清淨目猶如優鉢羅花葉光明晃曜映月光我等今時獲瞻覩色相圓滿復柔軟功德具足眾莊嚴一切身分悉周圓光潤瑩明咸觀見汝昔逢值於何等無悲愍心極惡者以汝眾所愛念人將令殺害而棄置汝所施作甚調寂出言聞者歡喜生色相端嚴世亦希舉世何人不愛樂於有德人何生恚功德豈容過失隨同彼金剛真實心云何是中起差別諸有鐵石為心者及彼都無思慮人此等破壞於識心應於汝子不生愛堅固金剛大熾焰如人舉置於我頂復如利劍斷頸胸見破壞汝亦如是復如猛惡大雷雹從空墮擊於我心今汝眾所愛樂人何人教勅令殺害苦哉何人猛惡語於汝造作如是業何等極惡怨縛心今時於汝不愛樂何故死王來觸嬈何人故起厭惡心昔時殺汝是何人汝今速應為我說爾時金色童子聞阿闍世王如是語已即起思念若我今時以其前事具白於王豈非我於勇戾大臣造惡業邪何以故王性暴急斯須顯明即於今時害其性命又復惟忖但自審觀宿業我於先世歷諸生中決定自造諸不善業作已成熟報應斯明是知先世業因不能忘報故我今時實無過咎為他欲殺而使棄置作是念已決定無疑即詣王前說伽陀曰如我昔於先世中自所造作不善業業成果熟理昭然而今報應當發現今日所招非愛果皆由自作不善因此時受報必無疑王應為我善伺察童子說是伽陀已前詣尊者阿難所全身委地頂禮雙足退住一面是時尊者阿難告童子言童子此迦尸孫那利童女先為蛇毒隱覆支體汝以真實加持之力令今起止速獲輕安平復如故亦使此會一切大眾咸生淨信爾時金色童子聞尊者語已乃於一切眾生深心堅固即起思念勇發真實加持之力若法真實所說真實我於迦尸孫那利童女決定不曾生起微細煩惱若貪若瞋若癡若害及餘別別心所隨煩惱等即法真實所言真實令此女人身毒銷散平復如故童子作是真實加持思念已彼迦尸孫那利童女身毒銷散即時蘇省回旋昇舉安樂如故宛轉四瞻即見一切大眾集會是時一切無數百千人天大眾異口同音發如是言奇哉希有金色童子心意清淨有大神用具大威力令能如是以彼真實加持力故令其迦尸孫那利童女昇舉輕安還所愛命時彼迦尸孫那利童女審復四顧普觀眾會乃至見彼棄屍林中有尊者阿難與大苾芻眾處半月相眾寶光明廣大微妙師子座中次第而坐及見國主阿闍世王與無數百千臣佐眷屬俱在會中又見自身先臥竹舁之上青黃赤白繒綵所嚴童女見已心生疑怖我今或是夢所見邪心迷亂邪又或應知自業所感致如是邪其後彼之親族即為如實廣說前事謂言童女此諸事相悉是尊者阿難降臨于此以威神力令汝還命是時童女聞此語已即於尊者阿難發起最上清淨信奉希奇之心乃自惟忖先在園中為彼勇戾大臣起破壞意死怖逼迫心日迷亂惡分位時深自厭患省覺女身多為損惱苦哉苦哉女人之名比於餘類而極卑賤眾苦所集我今云何而能捨此志所厭惡女人分位作是念已速起離會求一妙衣持捧前詣尊者阿難所頂禮雙足以衣奉上發生最上清淨信心思念尊者阿難最上功德前以真實加持之力令我輕安汝法真實汝言真實汝於如來諸弟子中多聞第一勝中勝上上中最上聲聞中龍聲聞中師子聲聞中大仙聲聞中調善者聲聞中鉢訥摩花聲聞中俱母陀花聲聞中白蓮花聲聞中調御者聲聞中導師聲聞中月聲聞中日聲聞中寶聲聞中髻珠法中多聞者任持教法者是阿羅漢諸漏已盡所作已辦去除重擔逮得己利盡諸有結心善解脫有大神用具大威德及大光明為大施田尊者如是有大功德若法真實言真實者令我今日轉女人身成男子相發是言時以尊者真實加持力故迦尸孫那利童女於剎那間即轉女身成男子相所成男身色相具足端正殊妙人所樂觀諸妙衣服及莊嚴具而為嚴身是時空中自然雨出種種殊妙悅意天衣其衣廣大遍空如輪普覆一切於須臾間彼棄屍林中衣輪映蔽日光不現爾時彼會人天大眾見是事已咸生驚異尊者阿難有大威神功德如是即時空中有無數百千俱胝那臾多天人咸作是言奇哉奇哉廣大殊特實未曾有尊者阿難具大威德最上清淨作大施田彼迦尸孫那利童女持以一衣行淨施持願力相續乃轉女身成男子相大哉行願殊勝若斯時諸天人俱生淨信即於空中雨眾天花復奏清妙可愛天樂爾時迦尸孫那利男子以尊者阿難大威德力隨自所欲圓滿意願顯觀如是現果報已發生最上慶悅之心身毛喜竪即起前詣尊者阿難所雙膝著地合掌恭敬諦誠讚歎說伽陀曰歸命難得不思議淨妙功德所莊嚴我於今日無所依由尊者故得還命若我今時不得汝清淨智眼所救護我之餘命不能存尊者今還施我命奇哉功德大力勢奇哉普施眾生喜今於色逼苦難中善為多人作救護奇哉汝為應供者最極難得善清淨我以一衣表施心威神轉小成大利又復一衣至微小持奉尊者大牟尼隨自樂欲得圓成由汝善力現招果如我意者女人身積集廣大諸過失尊者威力所加持得轉女身成男子轉轉還同天人相天莊嚴具以嚴身空中復雨妙天衣繽紛而墜增歡悅如是功德妙福田若人不能如實作斯人尠福果利虛癡等煩惱怨所縛說是伽陀伸讚歎已時彼男子顯觀如是現果報事即自思念我今所轉色相若斯又復具觀愛非愛果理事彰明我今不復處白衣舍應求出家作是念已前詣尊者阿難所頂禮雙足白言尊者我今願於尊者法中清淨出家受具足戒成苾芻相於尊者所誓修梵行是時尊者阿難即為教授出家之法乃至成苾芻已斷諸煩惱證阿羅漢果當於爾時日照商主并其妻室先為金色童子離別憂苦慞惶馳逐於王舍城中街衢巷陌偃仆于地施起旋伏進止盤桓驚憂迷亂舉手擊身高聲唱言苦哉我子苦哉我子哀聲逼迫而復涕泣即時商主忽聞人言尊者阿難自空而來棄屍林中為救護彼金色童子廣為施作諸希有事日照商主并其妻室聞是言已如甘露水灌注心頂發生極大歡喜之心又如轉輪聖王受灌頂位最勝悅樂即時從地宛轉而起速疾奔行出王舍大城詣棄屍林到已乃見金色童子如秋滿月清淨皎然雲翳散空羅睺去障近于尊者阿難安庠而坐又見尊者大威德力能生希有殊勝事相天人驚異廣大神化商主見已即於尊者阿難發生最上清淨信奉奇特之心全身委地禮尊者足起已重復雙膝著地合掌恭敬諦誠瞻仰大喜增極滿目淚流乃向尊者阿難一心讚歎說伽陀曰奇哉尊者大福力廣大威神極顯彰我今危逼惡難中尊者善為作救護奇哉悲愍大勝德奇哉妙智悉具圓汝一切智等世尊最上清淨而明顯如我今時為子故沈沒艱危苦海中尊者智慧大威光方便善為我救拔若我今時不得值尊者悲心為攝受我及妻子久已投憂苦網中無出離尊者今時來降此大悲威力所出生子已得渡憂海中亦復出離憂險處憂繩昔縛今得脫憂行遷流今亦停憂惑怖畏今已除憂籠拘縶而今出不為憂泥所陷溺不為憂刺所傷身不被憂蛇惡毒侵不遭憂箭而射擊不使憂劍所斷割不與憂怨相值遇憂惱大魚不相吞不遭憂火而焚爇尊者今日善所作妙光普照大眾會眾生淨眼悉開明一切心意咸歡悅尊者其名慶喜尊眾生利樂喜中生如是善開救度門我今獲得大歡喜爾時日照商主說是伽陀讚尊者已即同妻室前詣金色童子所以子育之心增劇憐愛趨前持抱再三撫惜大喜增盈滿目垂淚父母同時舉󰭅怡目諦觀童子說伽陀曰秋天滿月吉祥相清淨身光普照明多種意願悉圓成父母欣復見汝面紺目睛光赤銅相脩廣殊妙極端嚴斯由尊者所降臨父母欣復見汝面爾時金色童子於生死過失心極厭離即時告白其父母已前詣尊者阿難所頂禮雙足作是白言我今願於尊者法中清淨出家受具足戒成苾芻相於尊者所誓修梵行是時尊者阿難即為教授出家之法乃至成苾芻已於須臾間斷諸煩惱證阿羅漢果證是果已以宿命智諦觀先世相續業因乃見自身極具殊勝大福威力即作是念我今雖獲如是福力然其福命有所盡限今我所得如斯之報應由往昔造諸福因我今宜應為諸眾生開發福門令生尊重亦復顯明自福威力作是念已即時脫自身所著衣持用淨施以神力故一衣脫已一衣旋復自然出現如是數數旋脫旋現脫已還生其數廣多於尊者阿難之前積而成聚其所積衣殊妙無價光明晃曜如初生日又如閻浮檀金焰赫光聚返覆觀瞻其光益麗爾時在會一切大眾見是事已心生驚異咸作是言奇哉希有奇哉希有奇哉福者有勝威力奇哉能作如是廣大威神福事若此尊者所脫之衣相續不斷即彼無價廣大妙衣而應不能得其邊際時金色尊者即以此衣先奉父母然後以衣淨施尊者阿難等諸苾芻眾乃至棄屍林中所共集會一切大眾人各二衣施以被體以其金色苾芻威神力故如是普施即彼衣聚而亦不盡是時金色尊者以自神力踊身虛空往詣王舍大城普遍一切街衢巷中脫自所著金色妙衣數量廣大積而成聚然後普遍王舍大城高聲唱言諸人當知我今脫自所著之衣普施一切汝等隨應欲受用者恣其所取諸人聞已於剎那間乃有無數百千人眾廣大集會咸共瞻覩遍王舍城街衢巷中金色妙衣積廣大聚如初生日光明照觸又如閻浮檀金寶光晃曜彼金色尊者高處空中威光焰赫猶如金山吉祥熾盛一切大眾覩是相已咸生驚異面目󰭅怡如海波相俱作是念奇哉奇哉是事希有此修何因果招如是威神德力而悉殊特我等若能知所修因如實作者當所獲果威神亦然是諸人眾隨樂欲心既生疑念乃相議言今此尊者威神德力殊特若斯此為久修戒禁行邪為具天眼智邪我等今時宜應請問時諸人眾互言議已舉󰭅怡目合掌向空諦誠瞻仰歸命頂禮金色尊者異口同音說伽陀曰尊者所具大勝福而應獲得天眼智能施如是大威神尊者今應為我說若於此世或他世欲求富樂及功德修何勝行得圓成尊者今應為我說時彼尊者大正士發起增勝悲愍心開明廣大歡喜言妙音普遍諸方處我今宣說如是義顯明開示汝諸人如其次第廣敷揚汝等諦聽我所說我於此世及他世所獲成就眾福門富樂功德等希奇由修福故獲如是汝等厭離於諸苦樂欲成就快樂者應當速修諸福因即得福樂咸臻集諸有求成於樂果此世或復他世中一切獲得定無疑由修福故彼有果長者居士及商主婆羅門等眾類人受諸富樂廣隨心由修福故彼有果若於人中樂欲得妻妾子息等眷屬善和圓滿適悅心由修福故彼有果色相謙恭眾殊勝開悅意目普觀瞻人中獲得妙威光由修福故彼有果若於人中欲成就眷屬圓具不破壞財寶受用悉無窮由修福故彼有果欲具勝福及宿命出言聞者皆信順人中常得眾所欽由修福故彼有果若欲成就廣大福在在生中常所隨人中受用稱悅心由修福故彼有果人中若欲得成就無數財寶悉豐盈久固無減復周圓由修福故彼有果若欲北俱盧洲生彼所生無我我所人中壽量數決定由修福故彼有果所有田苗穀米等不種自然能廣成人中受用得豐饒由修福故彼有果劫波樹衣極殊妙彼衣自然非造作隨意所用覆身支由修福故彼有果又欲北俱盧洲生人中受報無間斷歿已得生於天中由修福故彼有果龍王勝報如天子所食飯等蘇陀味地中受用天福因由修福故彼有果王者威光勝吉祥所得具足天無異人主尊崇勝福增由修福故彼有果轉輪聖王及小王隨應所獲地中主同彼天主大威光由修福故彼有果若欲人中盡無餘一切七寶等成就轉輪聖王用無窮由修福故彼有果毘摩質多羅王等一切阿修羅王眾受用常同帝釋天由修福故彼有果最勝毘沙門天等守護世間四天王種種受用歡喜增由修福故彼有果天中歡喜妙園苑是即天中勝受用常同天女戲園中由修福故彼有果所有種種天王等帝釋天主勝具足受用殊妙喜隨增由修福故彼有果天中一切隨所欲富樂受用悉無窮變化宮殿妙安居由修福故彼有果天中十種勝功德壽命色相勢力等一天增勝於一天由修福故彼有果欲界種種勝上事天中富樂等具圓自在受用欲界中由修福故彼有果隨所悕望妙欲樂天中受用悉如意所得不假勤力營由修福故彼有果所有梵眾等諸天修定行者居定地獲得離生喜樂門由修福故彼有果修定者獲定生樂愛盡妙樂復增勝得樂寂靜捨念成由修福故彼有果所有諸佛聲聞眾各具第一勝功德威神廣大悉圓成由修福故彼有果於百劫中勤修習得證緣覺菩提果圓成勝妙福威神由修福故彼有果最勝無量無比喻一切功德普莊嚴圓成正等正覺尊由修福故彼有果美容盛年眾殊妙高勝種族德莊嚴妓女眷屬福所招隨意適悅而無礙修勝福故得生天具天女等眾福果獲諸悅意福所生一切所欲皆成就由修福故得不斷清淨勝慧所莊嚴因福能生淨信心捷辯記念悉具足因福能宣可愛語因福故獲大名稱一切皆由福所生殊勝善妙眾功德不有世間妙樂事不因福故而能成是故常求妙樂人應當修集諸福聚我昔因修少福故得值毘婆尸如來隨其樂欲得圓成畢竟廣大勝成就我昔曾生六欲天為彼天中自在主經歷多千俱胝生彼彼天中受勝樂曾無苦惱無缺減人中勝上亦復然轉輪王等最極尊受諸富樂皆具足故知福有大威力於彼在在所生中處處隨應我悉成受諸福樂大自在色相多聞皆圓具口出優鉢羅花香妙音聞者適悅生所發語言人愛樂我由往昔願力故今所得福亦復然色相功德等具圓見者咸生歡悅意此生家族極廣大珍財富樂數難量閻浮檀金妙色衣覆體莊嚴而可愛身諸分位廣周遍馥郁猶如旃檀香其香勝妙眾普熏隨風聞者生愛樂凡我所有諸求願衣服珍寶等樂具彼彼隨起思念時我即一切皆成就大釋師子淨教中我今已具出家法阿羅漢果妙證成居清涼地而寂靜我今只度於此生而復不受於後有亦不還復來此間已證無漏涅槃樂由宿業因所發起現受果報極廣大我今所感事雖然果報邊際亦不見時金色尊者說是伽陀已有無數百千俱胝廣多人眾得聞如是昔未曾有無限量不思議諸福事已咸皆驚異發生最上希奇之心即於世尊大師清淨教法至誠尊重如其所欲隨自力能而行布施發大誓願作諸福事爾時金色尊者普為一切城中大眾無數種類開發福行令生信重如應宣說諸福事已即運神力自空而還棄屍林中向尊者阿難等諸苾芻眾次第禮足退坐一面爾時國主阿闍世王聞勇戾大臣先於園中以憎嫉事於彼迦尸孫那利童女作無義利金色童子本無過咎搆成罪惡將令殺害而使棄置聞已悖然極生恚怒觀視近臣而告勅曰汝今當知此極惡人造斯惡行汝應執往殞棄其命時勇戾大臣隨從於王亦在會中忽聞如是王告勅已懼死懷怖舉身顫掉心目迷亂如火所焚即起趨前忙然奔走是時王之臣佐及無數百千人眾俱生恚怒競共馳走奔逐執取是時多人既執持已增劇嫌恚眾共打擊痛苦逼身不能制止爾時勇戾大臣以其危逼涕泣前告尊者阿難言惟願尊者起救護心救我此苦我今無主無救無歸眾所厭棄命將殞謝是時尊者阿難即告眾言汝等且止勿應致殺我當告語國主大王時諸人眾聞尊者阿難如是語已即時放捨不復執持是時尊者阿難即當顧視阿闍世王王審其意白尊者言若此勇戾大臣能於尊者法中清淨出家乃至盡壽而為近事我即如其尊者教勅今當放捨尊者答言其事如是時諸人眾聞是語已其所打擊苦惱等事而悉制止復次尊者阿難告金色尊者言汝以真實加持之力令此勇戾大臣身諸痛苦悉得銷散輕安如故即時金色尊者廣起利樂一切眾生深固之心乃發真實加持之力作如是言若法真實所言真實今此勇戾大臣雖於我所作不饒益我實於彼不起微細損害之意此法真實言真實者速令此人身諸痛苦悉得輕安作是言時彼勇戾大臣諸苦銷散輕安如故即能昇舉乃於如來清淨教中深生信樂前詣尊者阿難所頂禮雙足作是白言我今願於尊者法中清淨出家受具足戒成苾芻相於尊者所誓修梵行是時尊者阿難即為教授出家之法乃至成苾芻已於須臾間斷諸煩惱證阿羅漢果證是果已即時踊身處虛空中出現種種神變事等普使一切在會大眾身意泰然是時勇戾苾芻從空而下詣尊者阿難等苾芻眾前次第禮足退坐一面爾時一切大眾見尊者阿難廣作如是大威神力希有事已是諸大眾於尊者所極生最上清淨信重咸皆歡喜諦誠瞻仰尊者阿難普為大眾隨其種類如應說法是時會中無數百千人眾聞所說已其獲果利成證有差會中或有證須陀洹果者乃至或有證阿羅漢果者有發聲聞菩提心者乃至或有歸向佛者信樂法者尊重僧者各各蒙益如應而住彼日照商主并其妻室於此會中見諦開悟復有無數百千天人發生清淨信重之心雨天寶衣奏天妙樂又復雨諸天中妙花謂優鉢羅花鉢訥摩花俱母陀花奔拏利迦花曼陀羅花等數量廣大積至于膝又復普散種種天花周遍充滿棄屍林中起尊重心以伸供養爾時國主阿闍世王得見如是人天大眾種種希有神變事已發生最上清淨信重奇特之心作是讚言奇哉奇哉實未曾有尊者阿難自功德力殊勝若斯而極明顯復能開發如來最上清淨教法大威神力大哉大哉世尊如來應供正等正覺最勝知見所宣無上清淨教法付囑尊者大迦葉已而彼尊者真實所作苦哉如來聖日隱沒尊者阿難自功德光挺然明照普遍諸方苦哉如來妙月隱沒不常明照如彼羅睺阿修羅王之所吞蝕尊者阿難自智慧月舒光滿空普遍照曜如俱母陀花林茂盛開發苦哉如來已入涅槃世間離散極大憂苦猶如炎光熱惱侵逼尊者清淨大雲普廕所演妙言如甘露雨灑潤世間咸令歡悅大哉如來最勝意願尊者正善悉能圓滿大哉如來無上教法尊者聞持普能開示大哉如來無上教法尊者荷擔明顯若斯奇哉尊者於聲聞中最上名稱真實所作能具如是昔未曾有自勝功德大威神力無邊眾生利益成就廣能開釋彼一切智大功德法奇哉尊者今能顯發世尊大師大威神力大悲所生現饒益慧爾時阿闍世王如是稱歎尊者阿難已發生最上信重之心即起趨前全身委地禮尊者足然後旋起雙膝著地身毛喜豎合掌肅恭說伽陀曰歸命士夫中最勝歸命尊者多聞海歸命希有不思議歸命荷擔佛教者我佛淨教大威力奇哉尊者正開示尊者希有復難思善為世間作利益所有如來無上教付囑迦葉大智尊迦葉囑累在當仁尊者今時實所作尊者為我作善利殊特思議所不及佛一切智功德門今日普令生悟解云何如來希有事尊者利益亦復然佛一切智大悲心今時悉能為開曉尊者現處聲聞位我之所見實希有如佛所發大悲心廣為眾生作利益摩伽陀國多人眾快哉今日得善利一切放逸諸眾生因尊者故獲利益如來淨教付尊者等同如來分位中今日亦同善逝尊廣大施作希有事因彼阿難聖尊者廣現希奇大威力由斯想念正覺尊諦誠歸命伸讚歎歸命世尊大無畏頂禮正覺二足尊聲聞如是現威神起發利益眾生事所有如來大威力正善開曉令高顯世尊雖滅亦如存尊者善化無空過爾時阿闍世王說是伽陀讚尊者已乃發問言尊者日照商主并其妻室宿修何因現招果報其勝若斯居家巨富財寶豐盈於佛法中見諦開悟又彼迦尸孫那利苾芻及勇戾苾芻復修何因此世巨富廣積財寶上族中生於佛法中出家修道斷諸煩惱證阿羅漢果彼金色苾芻往昔修因其復云何於此生中果報殊特處于富盛上族中生端嚴妙好身相具足有金色光常所照曜一切人眾美目觀瞻金色妙衣自然覆體遍身馥郁譬旃檀香優鉢羅花妙香口出隨風聞者生愛樂心生時空中自然而雨金色妙衣及俱母陀花具如是等昔未曾有大威德事而後於佛法中出家修道斷諸煩惱證阿羅漢果唯願尊者善為開示是時尊者告阿闍世王言大王當知此等皆由過去累生修諸福因至于今世果熟邊際現受其報大王汝今諦聽乃往過去九十一劫中有佛出世號毘婆尸如來應供正等正覺明行足善逝世間解無上士調御丈夫天人師佛世尊城名滿度摩帝其佛世尊遊止於彼是時城中有一商主名曰妙耳止其城內居家巨富財寶廣多數量增盈與毘沙門天王富饒相等於滿度摩帝城中家族最上無與等者而彼商主以富盛故擇其勝族娶以為妻其後因同妻室嬉戲遊樂妻即懷妊乃至後時其子未生彼妙耳商主與五百商人同為伴侶欲涉大海增盈息利妻所懷子胎藏漸增即時商主與諸商眾出離自舍遠適他邦隨力營為稍集財利然於彼中其財或為大火所焚或為賊盜或為家人同伴竊取分逐而去其後妻室先所懷妊時分滿足生一童子膚體麁黑容貌醜惡具十八種可厭惡相身口穢污惡氣充盈家人眷屬隨風聞者返面而去又復童子當初生時舍中火起財寶資生焚爇竭盡無復遺餘時商主妻忙然持抱所生童子奔出其舍舍中所有一切財物資生樂具火既熾盛而竭焚爇所焚無餘火乃自息時商主妻即入殘破毀故舍中坼自半衣敷展于地臥置童子于是長吁而自傷歎即起思念妙耳商主涕泣而言苦哉苦哉我今何故如斯破散是時商主宅中所有奴婢眷屬營力人等見是火焚悉破散已咸生驚怖豈非我等由此惡緣亦悉破壞共言議已棄商主宅分散而去唯一女使素懷孝義即自思惟今此妙耳商主宅中資財焚蕩眷屬分離寂寞無依一何所有商主之妻單己無侶無所依怙我今不應亦效餘人棄捨而去今且但同商主之妻相依而住又復思念此商主妻家財資具既為火焚一日之飡尚未能備計將奈何計將奈何時彼女使作是念已即詣妙耳商主諸有親族戚里之家到已告言諸親當知商主之妻于今居此貧困危急逼迫分位汝等宜為善施方計養育救護時諸親族即如其言而為養育其後非久親族舍中數數復現無義利事諸親議言今此妙耳商主之子極不吉祥而無福力商主舍中由子生故一切破壞若我諸親今時為其作養育者我等舍中亦同於此非久破壞何以故此商主子聞其名者尚生恐畏況存養乎諸親即告彼女使言汝自今後莫復來入我等舍中是時女使為彼諸親眾殘毀已即自惟忖今此商主之妻於一切處都無依托設何方計得存濟邪或可今時我詣他舍求其傭力隨得所直以用存養商主之妻時彼女使作是念已即詣他舍執諸作役計傭受直得已持歸營貿所飡飼商主妻自身及子其後母以所生童子具醜惡相乃為立名醜相童子是時女使自後日日詣於他舍自竭微力為彼營辦日中所食工力既增酬直亦厚一力無怠三命獲存事雖如是然極艱苦其妙耳商主之妻忽起思念我之舍中先有廣多奴婢力人親里眷屬而悉捨去唯此女使存養於我我之餘命由彼而活母族之中斯垂愛念然其事繫時久彼力單獨營作日深豈無疲懈彼既乏怠或捨去邪又復一力營工價直至少所得既微不得存養我今宜應自認宿業釁累既然苦亦甘受我當與彼女使同其傭力作是念已即呼女使同詣他舍計工取直持歸存養然長者妻膚體細妙麁重難任饑火所焚眾苦侵逼於須臾間疲極迷悶俛仰憩止涕泣長吁即起思念妙耳商主悲苦而言苦哉我今何故受斯破壞艱苦豈非他人昔曾見我於國城中獨為勝上富有家財一切具足何故今日福力斯盡於國城中最極破壞日詣他舍傭力存養多種忍受苦惱侵逼時商主妻苦惱逼故瞻視女使涕泣而住是時女使轉增悲苦亦復涕淚發如是言苦哉苦哉商主之妻昔居富威身著妙衣種種嚴飾妙香花鬘莊嚴其體口中常復含咀妙香時嚥津液又如天女而常遊戲歡喜園中飲食衣服諸妙珍寶莊嚴等具而悉豐足奴婢眷屬親里知識內外昌盛隨應所與悉得豐贍何故今時如是破壞所覩儀容誠堪傷痛頭髮蓬亂塵垢污身眾苦所侵舉體枯悴片衣破弊膩穢增多蚤虱縈纏惡氣充塞國城之內最下卑苦傭力他家營食存養此破壞相實可悲傷苦哉福分速歸破壞苦哉富貴所成不久苦哉業報種種差別時彼女使如是傷歎已復說伽陀曰往昔身衣諸妙服眾寶嚴具所莊嚴昔日天女勝容儀今居陋巷增多苦何故今時極如是一切福分皆破壞悴弱垢穢遍身支片衣破弊而覆體往昔儀容天女相人開美目共觀瞻而今醜惡鬼無殊見者咸生於厭棄往昔豐饒諸財寶國城之內為最上諸乞丐者施均行于今困極而貧賤往昔受用增歡悅家族富貴廣豐盈今時受報既昭然廣多憂苦常隨逐苦哉輪迴堪毀責苦哉富貴定無常世間快樂謝於前決定苦惱後當受爾時妙耳商主之妻同其女使日詣他舍傭力取直以彼醜相童子福力衰竭業增上故所得工直日漸微少乃至其後自日初出逮于晚際倍力營工價無所得又復最後處處營作皆罷無復傭雇時商主妻即與女使互相議言我等今時無傭力處宜當周行乞丐言已即時持一瓦器自行乞食所有醜相童子俟後成長能履步時母即告言汝於今時宜自乞食而用存養言已亦復授一瓦器其子即時持器周行街衢巷陌乞食自資以彼童子膚體麁黑容貌醜惡具十八種可厭惡相人所觀者掩面而去凡所往詣他舍門首以其枯瘦穢氣充盈隨風聞者掩鼻而行或以杖木瓦石打擊驅逐而言速離我舍其猶蠕蟲周行城邑砂礫雜穢處處充塞隨所往處皆為杖木瓦石打擲驅逐奔馳求丐一食竟不能得所持瓦器亦為打擊所碎童子爾時為人惡賤啼泣忙然奔詣母所時母見已拊膝哀傷即作是言苦哉我子艱危斯甚彼何等人無悲愍心不懼其罪故打擊汝令受斯苦是時童子哽咽啼泣說伽陀曰處處往詣於他舍我本乞食而存養翻為杖木及瓦石見者皆來打擊我其母聞已趨前持抱醜相童子母大悲泣說伽陀曰豈非汝於往生中昔曾造作不善業今被他人打擊汝非汝現生之愆尤汝身醜惡復枯瘦一切樂事悉離散貧窮困苦極艱危無人為興悲恤意苦哉今時家散壞子身傷損器用破乞食之具既無成何能乞丐而活命父母離散子何託家宅破壞善相衰乞食之器一無存今時何人復與汝眷屬親愛及朋友主宰尊長悉分離乞食之器既無存今時何人復與汝何人見汝嬰貧病於中能發勇猛心苦哉破壞至如斯由汝先世中罪業苦哉汝是柔善人何故無人為悲愍人心堅硬鐵石同損害猶如利刀斧多種破壞復貧苦於中寧忍起害心見斯乞丐飢苦侵無人勇發悲愍意飢渴尫羸心疲極離散破壞一物無病苦縈纏熱惱侵誠哉破壞中破壞貧窮困苦愁憂面飢渴侵陵逼迫聲乾枯肩頸力微存見者何人不悲軫於中寧容打擊汝由汝曩生憍倨心今時疾病眾苦縈極苦無人垂愍念貧窮飢渴苦逼迫乞丐周行何所成或時極少見於前鵶犬殘餘之棄食苦哉我身極無福而無方計何所作宿業斯為破壞因業主所持今如是爾時商主之妻說是伽陀已多種逼惱相續憂苦於其所住殘破舍前暫時存息以其醜相童子先被打擊流血污身抱持居懷瓦礫雜穢不淨盈滿以手拂摩童子之身徐徐而起詣衢巷中見諸豪貴上族之子或商主之子及餘富盛長者婆羅門等身著殊妙迦尸迦衣絜白清淨大價翫好真珠瓔珞耳璫環釧種種莊嚴光絜殊妙花鬘眾飾如是見已迴觀己身居極艱苦困危分位又復觀其醜相童子貧窮困悴愁憂面相即時長吁滿目垂淚說伽陀曰往昔富饒皆滿足眾寶莊嚴如寶山家族廣大悉圓成受用最上諸妙樂今時子母具破壞穢污之處為所歸巧出多種乞丐言竟無有人與食者憂苦大海波浪深逼惱怖畏無義利大聲高振危苦增貧窮深流今墜溺險惡流中水族滿破散波浪速復危極惡大病違害深貧窮濬流俱陷沒病苦憂愁如箭射師子吼聲振野中眾鳥聚居憂卵中貧窮憂苦亦如是昔於善人不行施不起清淨信施心今時無福子母同見諸樂事如怨隙往昔不曾施乞人厭棄尠福下劣者今生子母破壞時艱難危逼苦同受往昔地方諸賢聖不曾恭敬復輕慢今生子母破壞時亦被他人所輕慢昔曾觸嬈諸賢聖或復打擊於他人今生被他打擊時杖木瓦石苦當受昔不尊重於他人或復出語而呵毀今生子母破壞時所向被他還毀責先世不曾尊重人或復於他起輕慢今生極惡苦難多為他輕慢還隨逐子母先世俱悋惜見乞丐者不捨與我今貧困衣亦無他人還復不霑施往昔或於他人事多興違礙及障難今生眷屬悉分離徒增苦惱長悲泣往昔遲留及失時不施他人床臥等今生荊棘地中眠報應昭明自當受眾妙莊嚴諸床座往昔不曾施善人今生坐起地為床廣多荊棘而叢聚往昔不曾施鞋履及彼乘輿諸樂具今生踐履於地中觸處廣多荊棘等舍宅宵宿及器具往昔慳心不曾施恃其豪貴自尊高雜穢聚中今墮入往昔曾見枯悴人炎渴之時須水飲雖見不肯施清泉今生面目極乾悴往昔貧人及親友以飢苦故來求食不起尊重淨施心今生無食自荒亂昔見他人利樂事彊生多種嫉恚心于今還感卑下人他來於己生瞋恚子母往生恃豪族於他常起憍倨心或復觸嬈有德人今招極惡苦甘受無始輪迴生死海一切病苦大怖畏不曾施藥為蠲除今招大病常縈逼父母尊長修行者乃至最下貧窮人飲食沐浴不施霑今生無福招貧苦我今飢渴極疲悴飲食衣服悉皆無諸病諸苦逼迫心今時何人為救護子母今欲作奴婢何人容許願承事今時二命若獲存此亦世間極難得苦哉先世不作福苦哉貧困今如是而此國城大豐饒無人為我作依怙時妙耳商主之妻說是伽陀已忍受飢渴身心憂惱子母同處隨業而住彼妙耳商主昔涉大海營貿資財船舫破散沈溺所獲浮一板木仗一家童涉歷艱危扶持得渡路中求乞歸滿度摩城近屆一村宿止于彼有一耕人守護彼村其人見此商主素曾識面乃自思忖今此商主何故瘦悴容狀若斯諒其所獲金寶財貨一切破散唯仗家童扶持來此我今或以商主之家焚蕩事緣而告語邪或復商主後當自知念已即時持水授與令其灌手復以二菉豆餅奉之令食時妙耳商主自念我今不應空手而歸舍中乃取一餅留之懷中次破一餅與童分食食已明旦漸次前進而彼商主容貌枯悴身力困疲著弊垢衣漸至城邑時醜相童子先在殘破舍中至明旦時忽自思念我今飢渴消瘦若此餘命雖存其將何用我今宜往自求殞謝念已即時詣其母所前白母言我今欲往翁父園中母言隨意時妙耳商主既入城已漸到本家見其舍宅崩毀眷屬分離寂寞無依唯一土聚見已自念我之舍宅一何如此商主即入殘破舍中見其妻室同一女使寂居其內妻之容貌乾黑瘦羸破弊垢衣掩覆身體見已唱言苦哉苦哉何致于此商主言已悶絕躄地涼風觸身久還蘇息妻乃趨前高聲號哭徐徐具陳家之前事即時商主長吁而言我於曩昔不植福田復不修作諸福力事今招如是種種破壞我於今時當何營作復何適詣當有何人而相顧矚誰人悲愍斯貧困苦我今沈溺貧窮大海誰來濟拔我令陷沒破散泥中誰為洗滌我今投竄廣大憂河誰為濟渡我今值遇貧苦深怨誰為力敵我今深植諸苦根株誰為除斷我今已固貧窮樹根誰為開掘我今為彼渴愛大火炎熾燒然誰為息滅我今為彼不淨所染狂象抵觸誰為調制我今為彼諸苦毒蛇毒氣衝蠚誰為解除我今為彼一切破散貧窮大軍而來鬪戰誰為摧伏我今為彼一切苦惱體性堅牢貧窮杻械束縛於身誰為脫免我今深處貧窮窟宅誰為引出我今久止貧窮之舍扃閉牢固誰為開舉我今為彼貧窮惡者固來侵逼誰為遣除我今淪墜險惡流中誰為濟接我今為彼貧窮艱險逼逐怖畏誰為救護妙耳商主發是多種悲切言已又復高聲作是唱言於三界中唯佛世尊最尊最上無有少法不知不見一切解了諸佛世尊法爾如是具諸相好光明皎絜如日普照又如摩尼清淨之寶治瑩無瑕具諸勝德如蓮花開如日初出如帝釋弓清淨柔軟髻珠輪相光明焰赫狀猛火中投以酥油轉增炎熾又光明雲眾色具足如孔雀身有眾色聚佛光普照破諸昏暗生老病死為三有籠佛智慧力悉能開決佛已積集無數百千功德善力所成相好佛光絜白其猶白象白花白衣如雪如藕清淨可愛佛光煥耀如閻浮檀金初出火焰光明顯照其類山峯廣大熾盛殊妙無比佛諸相中身毛潤澤一一右旋圓光縱任自在照耀眉間白毫現殊妙相面輪清淨如蓮初開又佛昔於三大阿僧祇劫中廣以頭目手足身之上分及身血肉妻子奴婢象馬車乘妙好衣服坐臥之具金銀珠寶已諸所有乃至王位國城一切能捨增長無上菩提廣大勝行以無礙力摧伏魔軍清淨絜白如秋月輪千光明鬘周匝照耀高顯出現猶若山王淨月光照雲翳散空絜白之狀復如象牙又如乳海如白花開清淨嚴好佛身晃耀亦如金山眾相嚴具如孔雀峯如瑠璃山圓光上燭佛以現證智火燒除諸惡悉如灰燼有諸天王常來恭敬是諸天王各頂寶冠摩尼珠寶及彼真金殊妙莊嚴禮奉世尊淨蓮花足而佛雙足皆殊勝相足十指甲如赤銅色薄潤可愛足指甲端猶半月相其蓮花足清淨無垢具眾莊嚴踐蹋眾生貪愛樹枝又以智光照破一切無明癡暗普盡世間同一親友以無緣慈等愛眾生住不思議大智境界攝伏一切龍蛇等毒廣大積集無數百千難行最上功德勝行無量劫來廣修福事以智慧劍破斷眾生無始一切煩惱樹根梵王帝釋十方護世等諸大眾咸共稱讚佛勝功德及佛正法諸佛世尊起大悲心普攝世間同一護念無復有二以無二言平等說法住奢摩他毘鉢舍那善說三種調伏之法已渡四流運四神足以四攝法於長夜中如理修作成熟眾生斷五分結超越五趣具足六法圓滿六波羅蜜多開七覺花示八正道善修九次第定十力具足名稱普聞遍十方界獲得千種最勝自在晝三時中夜三時中常以佛眼清淨光明普觀世間何法是增何法是減何法艱苦何法危險何法逼惱何法具有艱苦危險逼惱何法微小何法漸增何法廣大何者沈溺生死大海我為濟拔何者為彼諸業煩惱大羅剎婆之所吞食我為救度何者為彼貧窮蛇毒所傷蠚時我為解除何者為彼瞋火燒心極炎熾時我以法甘露雨灌注心頂何者為彼癡冥所覆深暗逼惱我以清淨光明照燭安置於彼無上高極三摩地峯何者久嬰極重病苦我以八正道藥善為治療普令獲得盡苦邊際何者久處貧窮之室扃閉牢固我為開舉何者為彼無智暗冥障翳淨目我以智藥善為開明何者為彼極惡杻械檢束其身我為脫免是時商主復說伽陀曰大海魚龍所依止海水朝宗或失時如來隨感化眾生應時決定無差失爾時毘婆尸如來應供正等正覺普遍觀察此世界中見彼妙耳商主貧窮困苦陷沒艱危憂畏泥中觀已即時發大悲心著衣持鉢入滿度摩城次第乞食是時城中長者居士及婆羅門商主人民及無數百千之眾見毘婆尸如來應供正等正覺入城乞食皆持上妙清淨飲食悉欲奉上世尊如來充滿鉢中是時世尊為欲悲愍妙耳商主故詣四衢道中央而住佛身光明諸相具足如初生日清淨可愛如雲住空莊嚴殊妙如秋天月如劫波樹又如珊瑚妙寶之樹莊嚴可愛復如金幢金樹高顯焰赫如眾寶聚高積寶山自在次房猶如鵝王戲金蓮沼行步直進如愛囉嚩囉天中象王處蓮花池如師子王具大威勢莊嚴奇妙周遍十方大吉祥聚如來足下千輻輪相嚴淨殊特柔軟妙好如來身有喜旋德文於二足心有彌那相殊妙莊嚴足十指甲皆赤銅色光明可愛如初生月指甲狹長純一光淨諸指柔軟如兜羅綿足趺圓滿妙善安立清淨皎絜殊妙無比佛身光明普照十方其光亦照妙耳商主殘破之舍是時毘婆尸如來應供正等正覺所放光明焰赫清淨猶如真金初出其焰又如種種清淨妙花開敷茂盛廣大嚴飾時彼商主殘破舍中內外普照光明映徹是時商主覩斯光已深生驚異懼然而起乃見毘婆尸如來應供正等正覺具三十二大丈夫相金光晃耀眾色莊嚴見已即發最上希奇淨信之心即作是念我今貧乏而無一物奉上世尊迴顧己身見先所留一菉豆餅持謂妻曰我先持歸一菉豆餅今欲奉上毘婆尸如來應供正等正覺佛應悲愍貧賤之物成最上施物雖至少心極清淨于今小植布施淨種願佛受我此所施物當得救拔貧窮困苦妻答夫曰善哉仁者斯為最勝以此善根當為出離生死之因爾時妙耳商主即作是念我於此城昔時富盛而今貧困以此少物如何行施今雖如是或此城中臣佐吏民諸婆羅門長者居士眾商主等及多人民咸悉覩見我以少物奉上世尊我今應求一葉而用裹覆勿使他見作是念已即時入己殘破舍中遍求其葉竟不能得是時商主內自毀責苦哉我今無逼斯極傷感吁嗟即時出自舍中發生廣大清淨信心但持一餅奉上世尊毘婆尸如來應供正等正覺清淨鉢中施已肅恭頂禮雙足發是願言世尊願我以此淨信施法微少善根過此生後當來不於一日之中受斯貧苦得大富盛諸所受用隨心圓滿妙耳商主發此誓願禮奉毘婆尸如來之間以佛神力彰現勝報即時枯瘦羸弱容儀隱而不現還復昔日圓滿妙好顯明色相妙耳商主勝願所資適悅而住于是毘婆尸如來應供正等正覺出滿度摩城還復曠野佛遊止處是時城中與妙耳商主先知識者諸長者等中有一人乃謂眾言汝等今時咸共見彼妙耳商主破散貧困艱苦若斯不應棄捨多能濟一一不贍多仁者咸應共均所施隨有施者同置一處言已即時諸長者等各以無數真珠妙寶耳璫環釧及餘種種殊妙服飾多百千種而用助施於剎那間金銀珠寶眾莊嚴具其量高積時妙耳商主見眾所施殊勝事已即謂妻言汝且觀此淨施種子能生善牙其妻即時心大歡喜遙向毘婆尸佛肅恭頂禮即時運置所施衣服莊嚴等具入自舍中是時醜相童子先往翁父園中以其飢渴苦惱逼迫醜惡增甚童子心極愁憂厭惡即自惟忖我今云何罪業所感無福醜陋苦惱侵逼命存何益我今宜應自求殞絕念已即詣波吒梨樹極高抄枝攀樹而上枝折隨墜身身體損傷極受苦惱諸佛世尊無所不知無所不見無不解了是時毘婆尸如來以淨佛眼過於肉眼見是醜相童子受斯苦惱即時起大悲心乃運神力詣彼園中以百劫積集慈愛光明照觸彼身童子蒙光照觸之時身支苦痛悉得銷散息除飢渴速獲輕安即時舉身乃見毘婆尸如來應供正等正覺百千俱胝那庾多劫積集清淨最上難得三十二相微妙莊嚴光明普照童子爾時見佛清淨相好殊特起淨信樂脫自身中黃色片衣可及尺量持以奉上毘婆尸如來發生最勝清淨之心置於佛上及持一莖迦蘭膩迦花亦以奉之由毘婆尸如來應供正等正覺威神力故其衣分量稱可佛身花猶傘蓋大如車輪住於佛上時醜相童子見是相己轉復增勝發生廣大淨信之心即時恭敬禮佛雙足發大誓願說伽陀曰醜相童子隨力施如來最上二足尊願我從今過此生當來獲得妙色相身有金色妙衣飾金光晃耀所莊嚴口中優鉢羅花香身有旃檀妙香馥身如金色膚體妙一切見者適悅生一切愛染悉蠲除一切教義皆明了如理語義悉合集遠離一切非義利最上一切諸所觀諸相莊嚴咸具足願當得佛普成就慈心愛念諸眾生眾德清淨大吉祥諸妙珍財悉圓具醜相童子說是伽陀發大願時以佛神力現彰勝報即時童子極醜惡相隱而不現轉成殊妙端嚴色相身如金色自然忽有金色可愛嚴好衣服從空而來被童子身復有環釧瓔珞等莊嚴具又諸天子空中雨眾殊妙天花所謂迦蘭膩迦花優鉢羅花瞻波迦花鉢訥摩花俱母陀花曼陀羅花等及天妙香謂旃檀香沈水香恭俱摩香多摩羅鉢多羅香及抹香等又復空中發大聲言奇哉能於佛如來所種植淨施可愛種子最勝牙莖現獲出生是時空中所雨香花廣大無數量積于膝爾時毘婆尸如來即出園中還復曠野佛遊止處彼妙耳商主於自舍中忽謂妻言我之有子今在何處妻答夫言童子一時來謂我言欲往翁父園中今未迴復夫宜速往園中尋訪或彼童子自殞其命夫主復言何故我子致如是邪妻復答言子以醜陋加復貧困飢渴所逼事至于茲商主即時速詣園中尋求其子到已乃見有一童子妙相端嚴身如金色其所被衣亦復金色眾莊嚴具而為莊嚴人所瞻愛如天童子勝相光明見已驚異即作是言奇哉奇哉具福之人能生此子言已即時謂童子言汝是何人之子童子答言我是妙耳商主之子商主即時深自惟忖今此童子豈非於我而翫戲邪念已轉復心生疑惑審細觀已而復謂言童子汝應如實而說的是何人之子童子復言仁今何故如是推求如實言者我是妙耳商主之子商主又言奇哉童子固相戲翫何至如斯商主即當審觀其事如實知已又復謂言童子所以然者我子本來容儀醜惡汝今狀貌殊妙端嚴因何醜陋成端嚴相是時童子開󰭅怡目即為商主說伽陀曰我昔為彼貧窮火炎熾燒然逼我心投樹攀彼極高枝隨枝墜地欲殞命枝墜身傷苦侵逼僵仆于地息微存爾時迷悶不覺知於剎那間命將謝是時毘婆尸如來觀已即起悲愍心以悲愍故大聖尊來降園中救度我佛身光明真金色三十二相眾莊嚴明顯猶初出焰金普遍照耀十方界蒙光照觸我支體觸時旋復得清涼由是一切和悅生無比甘露而灌注飢渴煩惱眾苦集一切不善居我身由佛慈光照觸時我於剎那皆息滅我見牟尼大聖尊最勝吉祥妙光聚由斯發我勇猛心見已我時能自舉世尊最上大吉祥猶如寶山而高顯復如電光遍十方我昔見已生淨信由是心生大歡喜脫身所著小片衣持以奉上佛世尊發生最上清淨信迦蘭膩迦花有一我亦持以奉於佛以佛神力住空中猶如傘蓋而遍覆彼時見已心歡悅恭敬頂禮佛雙足我以真實清淨心即於佛前發大願願我以此施佛因過今生已至當生捨醜陋相獲妙容畢竟出離生死海言已天降金色衣體相莊嚴亦金色身出優鉢羅花香口中旃檀香馥郁由此最上勝願力如我所作悉圓成如是多種妙相嚴所生諸相皆悅意大雨無價妙衣飾黃金之色復柔軟此衣俱時從我身於剎那間能出現是時復有諸天眾空中遍雨妙天花及彼清淨諸妙香所謂旃檀沈水等空中復言大奇妙又奏諸天妙樂音咸稱歸命佛世尊發如是聲遍一切今此所作皆勝善故我妙相獲如是一切見者和悅心色如金光淨無比妙耳商主聞是伽陀已即時踊躍身毛喜豎於須臾間發生淨信合掌遙向毘婆尸如來恭敬頂禮審諦觀覩妙相童子已作如是言童子今宜與父同復本舍時妙相童子乃於其父起尊重心即時趨前而伸拜奉作是白言善來尊父言已即同還歸本舍爾時帝釋天主遍觀下界具知其事即作是念此妙耳商主能於佛所善作佛事豈應棲止殘破舍中念已即告毘首羯磨天子言汝今宜往妙耳商主殘破舍中化成殊妙清淨舍宅四寶所成八重層級是時毘首羯磨天子受教命已於剎那間至滿度摩城商主之舍化淨舍宅嚴以四寶八柱棟樑層級次第高顯妙好戶牖軒窓垣牆具足門置樓閣象牙莊嚴如菴羅果寶繩交絡垂珠花瓔豎立幢幡周匝妙好潔白嚴淨狀如月光復如雪聚繒綵間錯及有無數金銀瑠璃水精瑪瑙帝青大青等諸妙寶而為莊飾四門各各置一金瓶悉用滿盛八功德水復有無數百千殊妙珍寶充滿其舍時妙耳商主還至自舍見是殊勝寶嚴舍宅見已驚異心生歡喜其妻即時心喜躍故持金瓶水授其夫主而用盥滌作是白言仁者福力能招如是殊勝之事此之最上寶嚴舍宅由何置邪妙耳商主加復踊躍最上喜悅乃於毘婆尸如來發生廣大清淨信心身毛喜豎合掌遙向毘婆尸如來應供正等正覺恭敬頂禮發如是言佛是不可思議大如意寶能為無上最勝福田作是言已面目󰭅怡如蓮花相踊躍歡喜說伽陀曰功德所成大福田遠離一切過失等我植施種極纖微現招勝報斯廣大我昔隨心行小施曾無最上施資緣于今妙寶所莊嚴清淨舍宅從何至我昔舍中增憂苦無餘所有唯垣牆今何明豁狀雲開絜白清淨如秋月我昔舍中遍空缺蟲鼠來還孔穴多于今最上寶莊嚴窓牖煥明悉清淨我昔舍中多穢污狐鳴犬吠眾惡聲于今舍宇妙莊嚴諸寶滿盈從何至我昔舍中蛇蟲滿片衣破弊無所有于今具有微妙衣寶拂垂珠而可愛昔舍火爇亡人骨犬來䶩齧惡增多于今廣有妙香花殊妙莊嚴從何至昔時貧悴深憂苦泣淚如雨日常流于今寶地淨無塵遍灑旃檀妙香水昔為大火所焚燎鵶棲門上穢污流于今嚴以妙珠瓔金寶色光從何至昔居破舍門雙毀空豁周圍無礙遮于今門戶水精嚴高廣妙好從何至我昔久居殘破舍傾危弊惡眾皆嫌于今堂宇妙嚴成悉是摩尼眾寶柱我昔貧窮苦逼迫悲聲普聞於四方于今鼓吹振洪音箜篌妙響復清美我昔舍中多雜惡焚餘枯骨悉充盈于今多種妙愛珍寶聚莊嚴充其內往昔象牙寶嚴具墜散燒爇悉無餘帝青妙寶今復嚴周匝盡成水精舍諸妙座具昔焚蕩觸目俱無藉於地于今種種妙莊嚴座具依次而周備昔時藉地以為座穢污諸物悉充盈于今柔軟妙繒茵處吉祥座而適悅昔於雜穢荊棘地鋪草為床而寢臥于令柔軟兜羅綿用作床敷深悅意昔時焚毀多雜類舍中穢氣廣充盈于今殊妙眾香熏滿室氤氳而可愛昔時內外皆焚爇誠哉破壞中破壞于今種種妙珠珍行列莊嚴深愛樂昔居破舍踈復漏鵶鳥來還糞穢多于今廣大妙舍中珠瓔垂布增嚴好昔時貧苦深逼迫伸手號聲怖畏多于今建立寶幢幡清淨莊嚴極勝妙頂禮如來大聖尊為福田師我歸敬今起悲心來此中救拔我出貧窮海歸命世間最上尊一切智號毘婆尸今起悲心來此中令我善得成就事譬如天中廣勝殿功德莊嚴不思議今起悲心來此中令我所居同彼勝我今歸向三界師高顯猶如枳羅峯我今居止此亦同狀秋天月而皎絜我念昔於此大城極受貧窮諸困苦由佛悲心來此中獲大財富而最勝我今植種方微小旋招果利廣復深佛於世間勝上尊何人不伸供養事妙耳商主說是伽陀已於佛世尊益生淨信乃作是念我佛世尊來降于此令我獲得多殊勝事我今宜應請佛世尊及聲聞眾首於自舍微伸供養作是念已即時商主於毘婆尸如來及聲聞眾發生廣大尊重之心迎請于舍備以百味淨妙飲食於七日中虔伸供養飯食事訖頂禮雙足作是白言乃至盡壽我以一切受用之具供給供養當佛來應商主供時他舍有一守田之人於平旦時來詣主家受食而還於其中路聞佛世尊有大聖德彼妙耳商主持一豆餅而用獻佛即時獲得吉祥勝相聞已即於近側問一優婆塞言仁者彼佛世尊具何聖德神力若斯優婆塞言子今當知佛世尊者功德巍巍不可度量廣大最勝我何能說然今為汝取要言之汝應善聽彼毘婆尸如來應供正等正覺具足最上大丈夫相清淨莊嚴色光晃耀猶若金山日月光明不能等比是勇猛者具善戒者妙身相者善語業者寂靜心者妙莊嚴者善面目者善所作者善知法者善忍辱者善辯才者善調伏者善化他者知律儀者善柔順者能知恩者善觀矚者寂諸根者斷諸愛者息瞋恚者破癡暗者開解脫者立正法者止非道者示正道者顯真實者斷疑惑者息煩惱者破諸魔者救世間者真大法王真實大士世間大尊大智慧幢大勇利語大福德藏大法本源大聖導師大法荷擔大法聞持大施福田梵王帝釋恭敬供養勝出世間利益眾生一切最上諸漏已盡息苦邊際是大阿羅漢廣大明了一切法律自在無畏諸論議中問答最勝不為一切過失染污開發一切勝妙之義於諸色相戒行禪定精進智慧雖復圓具無所取著說法無礙脫諸苦惱離諸戲論為他開示損益之法大慈方便普施眾生具淨勝解以無上法開示調伏為大醫王善療眾病具自然智三界特尊身相敦肅無量威光少欲喜足知時知義正智具足摧煩惱冤息三毒火八法不動世間眾生極大苦惱陷溺無智大泥滓坑普觀察已佛以智力隨為救度佛於一切眾生起悲愍心以自色相威力聖智最上施作使令出離佛為世間解脫諸苦諸驚怖者善為安慰一切沈溺生死泥者善為提拔一切炎熱燒煮心者善施清涼懈怠眾生普為開發起精進行佛於往昔無數百千生中廣以飲食衣服座臥之具象馬車乘妻子奴婢頭目血肉割截支體種種行施賢愚平等離諸有相佛於一切眾生起諸方便思惟利益於一切時普觀世間一切眾生老病死苦愚迷動亂沈沒無依若其現前若不現前佛悲愍心普觀察已悉安慰之如諸佛說若無布施持戒忍辱精進禪定智慧等諸功德設經無數百千俱胝生中終不能得無上寂靜大菩提果所以然者如來應供正等正覺勤修諸行於一切眾生中最上最尊具大名稱行安隱法諸識圓明廣大精進所發誓願畢竟無虛破癡暗離諸過具眾德寂靜心調三業不染著諸根境得自在無後有具無量威德光眾莊嚴大智藏相清淨如滿月天王龍王阿修羅王一切天眾恭敬信奉禮拜讚歎福慧圓滿仙中大仙狀如金光初出其焰法中自在法中最上自度度他到於彼岸一切上首為眾所尊如大龍王解脫無畏為天中天善男子如來應供正等正覺具大功德最勝無量以少言詞豈能讚歎時優婆塞復說伽陀曰色相謙柔眾德具圓成妙好普莊嚴自捨如來大覺尊餘無等比最上士佛聖言說無與等佛聰利智亦無等佛聖解了復無同佛大牟尼無比類佛大法器無與等佛勝妙樂亦無等佛善調柔復無同佛極尊勝無比類佛為大師無與等佛為世父亦無等佛無善友復無同佛為親愛無比類無我無怖無不伏無染遠離於憒閙已超三有險難中無怨無患常清淨清淨善調殊妙相念力具足大自在普開眾生利益門佛最勝上無等比總略真實眾德聚所說最勝如法儀佛為三界無上尊汝應信受此功德時守田人聞彼優婆塞說是如來勝功德已發生淨信身毛喜豎即作是言彼妙耳商主以一豆餅奉上毘婆尸如來種植最上清淨施田於剎那間商主即得離諸貧苦仗佛神力以極少物淨心行施願力所資以是勝因獲如意寶今毘婆尸如來應供正等正覺經俱胝那庾多百千劫中不得值遇極難得見而佛世尊於百千劫中修成無上廣大最勝利益眾生無量福行隨起悲心廣以方便救度眾生生死煩惱毒蛇所蠚墜墮極苦慈心愛念猶如親友而我今者家無財物雖久力營曾無小畜然以淨心將自守田所得之食雖極微小持用奉上又當發願普願一切眾生皆得最上意願圓滿彼守田人發是言時毘婆尸如來應供正等正覺即以神力現住其前時守田人見佛世尊威德殊特昔未曾覩身相端嚴猶若金山其光晃耀映蔽日月見已即時發生最上廣大信樂以清淨心持所有食奉上世尊毘婆尸如來應供正等正覺清淨鉢中施已加復極生淨信頂禮佛足發大誓願說伽陀曰以此施佛所獲福願我過於此生後當起最上悲愍心普觀眾生作利益如佛所證無上道如佛相好眾圓成我當成佛亦復然普獲一切無等法如佛宣說於正法如佛成就一切智我當得果亦復然具一切智善說法如佛降伏魔軍已善轉清淨大法輪我當得果事還同降伏魔軍宣正法佛於生死大海中自度度他皆出離我當亦度諸眾生出離同歸無上道爾時毘婆尸如來應供正等正覺即發甚深廣大雲吼音聲為守田人而授記言善男子汝於來世當得作佛號一切義成為三界師具大威德以勝上力降伏魔軍如佛所行施作佛事時毘婆尸如來為守田人授阿耨多羅三藐三菩提記已還復本處彼滿度摩城一切人眾普聞其事乃至國王聞是事已念守田人善根力故王乃嚴整車駕來詣守田人所發信重心嚴以寶象上安其座勅令彼人而乘于象同復王宮授王半位時守田人即白王言如王之命非臣所欲如臣志樂願求出家淨修梵行其王即時勅從志願王乃復宮時守田人即於毘婆尸佛法中求佛出家乃至盡壽修持梵行其後命終生化樂天乃至最後彼妙相童子以具勝德故眾共冊立如王法儀統臨王位經六萬歲正法治化謝世之後生兜率天爾時尊者阿難告阿闍世王言大王於汝意云何彼毘婆尸佛法中妙相王者豈異人乎即此金色苾芻是其王昔見毘婆尸如來以貧窮故脫身所被一小衣片而用施佛施已即發廣大誓願由斯善業於天人中受勝妙樂處處所生身皆金色有金色衣自然覆體生時天雨眾妙天花乃至于今具大福德身有妙衣旋脫旋生具諸勝相彼時妙耳商主者即今日照商主是彼時妙耳商主之妻即今日照商主妻是彼時女使者即今迦尸孫那利童女是彼時家童者即今勇戾大臣是爾時阿闍世王復白尊者阿難言此金色苾芻復造何業昔無過咎為人虛妄構以染緣置鐵叉上將殞其命又復何因旋即出家證阿羅漢果尊者答言大王過去世中有佛出世名為妙月如來應供正遍知明行足善逝世間解無上士調御丈夫天人師佛世尊是時有一國城外有僧寺眾所棲止中一苾芻善說法要是時城中諸婆羅門及長者等皆來聽法利養供給咸共臻集乃至其後復有苾芻名曰無勝來止此寺加復明利而善說法辯才無礙言詞流澤音聲清美時諸人眾咸悉來詣無勝苾芻之所聽受說法其所演說初中後善文義深遠純一清白梵行之相是時四遠人眾聞已信慕飲食衣服座臥之具病緣醫藥皆悉供給而彼先來說法苾芻所獲利養由斯間絕是時說法苾芻即自思惟今無勝苾芻同止于此於我利養必當間絕又復由此利養絕故彼多聞智者及諸信士豈非於我不尊敬邪乃生怖畏念已即時虛構方計用遮其事故往召一婆羅門童女使其來還妄起染緣謗訕於彼無勝苾芻是時童女如命而行其後一日彼說法苾芻與諸苾芻共會僧房門首如常語論童女忽來而謂眾曰汝出家人中豈有非梵行邪所以然者被無勝苾芻向者於我逼以染緣梵行人中此非道理時諸苾芻聞已掩耳謂童女言莫作是說勿使他人聞此惡言唯說法苾芻出不善語謗彼無勝苾芻謂言如實不善所作乃至其後展轉聞于無勝苾芻彼人聞已即作是言彼說法苾芻何故於我發是語邪言已即詣彼苾芻所到已謂言我於尊者無所觸嬈何出惡言固相譏毀時說法苾芻轉起恚心復出惡言增加呵毀謂言汝有此罪後當應受鐵叉之苦時無勝苾芻聞已自念如斯行業壞修行法知是事已即自收舉衣鉢受用出離其寺詣一樹下隨意棲止是時四眾見已即同奔逐勸誘欲令迴復竟不從命時說法苾芻後自惟忖我今所作誠為不善以利養因起惡趣業如是審思心極追悔我應詣彼求其懺罪念已即時速出其寺訪尋尊者無勝苾芻深自毀責滿目淚流猶如稚童啼哀莫止是時無數百千諸婆羅門長者等眾咸覩是事到已即時前詣無勝苾芻頂禮雙足作是白言尊者我今懺罪願尊忍可我如稚童我如愚夫我不明了貪利養故造不善業以虛妄緣出不善語謗訕尊者深為罪咎深為罪咎尊者悲心願垂忍可無勝苾芻答言大德我已忍可我今但為心厭憒閙棲止樹下跏趺宴坐端身正念修寂靜行說是語已時無勝苾芻發生最上厭離之心靜念世間誠堪驚懼遷流謝滅諸行不停五眾循環生死流轉乃至帝釋諸天供養稱讚皆非究竟念已即時兩翼騰驤狀如鵝王高舉空中清淨潔白一切大眾咸悉瞻覩發生最上淨信之心即於空中現諸神變時說法苾芻見是事已即作是言苦哉我今云何於此大仙聖者而興譏毀言已悶絕僵仆于地是時妙月如來應供正等正覺知是事已起悲愍心念此苾芻無令嘔血而致命終即運神力來現其前而佛世尊乃舒清淨綱鞔百福相手為彼苾芻摩觸頭頂善安慰之而彼苾芻佛手觸時還得本心即獲輕安苾芻旋起乃於佛前諦誠懺悔爾時妙月如來普為大眾說伽陀曰士夫處世間口出惡言詞其猶利刀斧斷割於自身應讚而起謗應謗而起讚惡語由口生所出自不覺起惡心初小如博弈輸財此中大惡興謂謗阿羅漢心起毀謗因眾生墮惡趣心起清淨因眾生往善趣爾時妙月如來廣為四眾宣說妙法示教利喜已還復本處復次尊者阿難告阿闍世王言大王於汝意云何彼時說法苾芻者豈異人乎即此金色苾芻是昔於無勝苾芻之所起虛妄緣惡言謗訕得果聖人由是業報五百生中墮大地獄一一獄中受苦報盡復五百生墮餓鬼趣復五百生墮畜生趣彼彼報盡後五百生得生人間一一生中本每愆罪為人虛妄構以染緣登鐵叉上受大苦惱乃至干今惡業報盡最後為彼勇戾大臣枉執罪染置鐵叉上我以神力救令得脫大王是人由斯罪業故招苦果昔以善根於妙月如來法中淨信出家修持梵行由斯善業於今釋迦如來法中清淨出家斷諸煩惱證阿羅漢果是故大王世間眾生寧自受苦不應於他起謗訕心自怖惡名不應令他亦招惡譽若自受樂即當分與他人樂事尊者阿難說是法時有無數百千眾生獲大勝利或有證得須陀洹果者或得斯陀含果者或得阿那含果者或得阿羅漢果者或發阿耨多羅三藐三菩提心者或發聲聞菩提心者或發歸向心受近事戒者又復會中有但知佛可信知法可歸知僧可奉者爾時日照商主即於會中右膝著地肅恭合掌前白尊者阿難言尊者我昔曾發願言欲於自舍延請世尊及苾芻眾備以飲食微伸供養一一苾芻各以價直百千上妙之衣而用奉施苦哉尠福今佛世尊已入涅槃我今至誠請尊者等諸苾芻眾舍中供養尊者告言善哉商主隨汝所願我當同彼盡閻浮提所有一切釋迦如來聲聞弟子咸悉來集赴汝所請是時日照商主滿其所願心大歡喜即時嚴絜國城內外除去一切土石沙礫豎立幢幡觸處遍灑旃檀香水垂諸花纓眾寶嚴飾燒眾名香散諸妙花如是殊特廣嚴布已備設種種清淨最上香美飲食至明旦時施設妙好茵褥床座間布清淨妙香水瓶食時將至遣人奉白尊者阿難飯食已辦願尊降赴是時尊者阿難即以神力踊身空中放金色光普徧照耀此贍部洲空中自然鳴擊乾稚振發大聲出如是言所有世尊一切聲聞大眾其得通者各各以自神力來赴所請諸凡夫眾假以尊者阿難神力亦悉來赴是時一切聲聞眾等聞乾稚中所出言已各從彼彼所住方處謂忉利天及大雪山大野山摩羅山佉禰囉山香醉山妙高山持雙山持軸山儞民陀囉山并諸園林樹下州城河池及彼大海仙人住處乃至路傍空舍棄屍林等如是等處大苾芻眾從三摩地起於剎那間各踊空中如阿輸迦花青黃赤白彩雲遍覆自空徐來入王舍大城於剎那間內外充滿三俱胝數其類有三一者漏盡眾二者有學眾三者凡夫善眾是時尊者阿難及諸大眾既至會已上中下位依次而坐時日照商主普遍觀察眾坐已定即以最上清淨飲食自手持奉尊者阿難及諸大眾飯食已訖各滌應器商主即時復以價值百千上妙三衣而欲奉施尊者等眾發清淨心瞻仰之際時金色苾芻知其父意即作是言我今為父助行施法言已於剎那間即脫自身所被金色三衣次第奉施彼尊者等三俱胝眾旋脫旋生衣無竭盡是時空中百千天眾俱發聲言奇哉奇哉甚為希有空中復奏種種天樂雨眾天花爾時諸方來會一切大眾國主阿闍世王等宮嬪眷屬臣佐吏民舉熙怡目見是事已咸悉歎言善哉善哉甚為希有又復三讚是言奇哉植福果報殊勝奇哉諸福有大力能奇哉布施深固福田是故應知若植施種勝報不虛諸有智者審觀如是福果報事其誰不植清淨施田如是言已無數百千人眾合掌頂禮俱發聲言南無佛陀邪爾時尊者阿難普為大眾廣說布施清淨之法日照商主即從座起右膝著地向尊者阿難合掌頂禮三白是言尊者我今獲覩如是勝相非父非母非王非天非親屬朋友非沙門婆羅門所能施作唯尊者悲心善救拔我如我昔日以恩愛心泣淚如海尊者神力枯涸愛源作是言已說伽陀曰尊者已離生老死天上人中皆供養千生難得見聖尊今見無虛勝果利時尊者阿難廣為一切諸來會眾如應說法示教利喜作佛事已會中無數百千天人及王舍城一切大眾咸發淨心歸命頂禮作如是言我等今者各獲善利言已即時從座而起出離會中
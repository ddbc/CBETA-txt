將釋此經先列義門令知總意然後入經分文別釋初中分四初教興來致二攝教分齊三辨定宗旨四料簡異同初教興來致二初通明一代教興二別敘今經教興初通明一代教興大覺世尊從本垂跡為欲開示眾生佛之知見令其悟入於是乘時利見而大有為焉經曰諸有所作常為一事唯以佛之知見示悟眾生則知出生示滅一代聲教半滿雖殊莫不皆使諸有凡庸自悟己心與十方如來法界含靈體性平等無有差異具足無量河沙勝德包攝一切世出世法清淨本然廣大無際十方法界微塵剎土大地山河依正因果悉是我輩自心中物猶如一漚浮于大海亦如片雲點太清裹即下經云是心作佛是心是佛諸佛正遍知海從心想生當知此心即是菩提涅槃元清淨體即是大乘一實境界非他法也故占察經曰一實境界者謂眾生心體從本已來不生不滅自性清淨圓滿十方究竟一相但以眾生無明癡暗熏習因緣妄現境界令生念著計我我所沒溺生死不自知覺我佛如來先覺此心憫諸未悟慈悲方便演說諸經華嚴頓示鹿園漸誘歸源無二方便多門經云小智樂小法不自信作佛又云雖說種種道其實為佛乘或於此土破惑證真則運自力故談大小諸經或往他方聞法悟道須憑他力故說往生淨土彼此雖異莫非方便令悟自心洞達諸法然後發大乘意修菩提道上求下化究竟成佛以智慧故不住生死以慈悲故不住涅槃歷微塵剎示生唱滅說法度生眾生無盡行願身土亦無有盡華嚴云我知十方一切諸佛畢竟無有般涅槃者唯除為欲調伏眾生而示現耳楞伽亦云無有佛涅槃亦無涅槃佛是謂出世大事因緣十方皆爾豈獨釋迦教法所興在此而已二別敘今經教興韋提機發淨土緣興故使闍王公為逆害幽禁父母苦切憂愁遙望耆山請佛求救大悲憐愍即赴幽宮先陳三種淨福以為兼濟之緣後說十六妙觀正示往生之術今括諸文略陳十意一為愍眾生忍受眾苦無由脫故經云若佛滅後諸眾生等濁惡不善五苦所逼等又云為未來世一切大眾欲脫苦者說此觀地法二為愍眾生為業纏縛無由解故如下經云除無量億劫八十億劫生死重罪等三為愍眾生煩惱障重不能斷故經云如來今者為未來世一切眾生為煩惱賊之所害者說清淨業四為愍眾生福德淺薄受貧苦故經云但想佛像得無量福況復觀佛具足身相又云如此菩薩但聞其名獲無量福何況諦觀五為愍眾生隨邪背正去佛遠故經云若念佛者當坐道場生諸佛家等六為令眾生離諸染著住清淨境界故經云若念佛者當知此人是人中分陀利華七為令眾生心易得定故經云應當專心繫念一處想於西方若不定指一方則三昧難成故八為令見身成就念佛三昧故九為令見身見無量壽佛故十為令眾生疾成佛故下云心想佛時是心即是三十二相等即彌陀經云生彼國者皆得不退阿耨菩提佛意幽深凡情罔測且用十意括示大途則一經興致咬如指掌矣第二攝教分齊有三初明二土立教純雜二辨大小漸頓三簡了不了義初明二土立教純雜二初娑婆入道教觀二淨土往生教觀初娑婆入道教觀娑婆五濁惑業重輕根性差別在機既雜教亦不純故有大小殊科偏圓異徹經論宗師古今判教互有不同迭相廢立廣在他文不可備敘二淨土往生教觀極樂淨土純一大乘清淨良伴眾生生者雖分九品莫不皆發無上道心到彼進功皆得不退菩提妙果故往生論云二乘種不生雖有聲聞弟子皆是先發大心暫履權乘不住小果是知二土立教純雜不同則淨土諸經不勞簡判也二大小漸頓天台疏判教相中祇云此是大乘方等教攝二藏明義菩薩藏收漸頓悟入此即頓教遠疏亦云此經是頓教法輪韋提希等並是凡夫便證無生不從小入故知是頓準知一代彌陀教觀皆是圓頓一佛乘法更無餘途慈雲法師云小乘經部括盡貝書曾無一字說有淨土何況勸生又小乘中不談他佛亦無一字說有彌陀是則淨土彌陀一歷耳根即下大乘成佛種不聞不信豈非大失乎三簡了不了義慈雲云佛法有二一小乘不了義法二大乘了義法大乘復有了不了義今談淨土唯是大乘了義中了義法也經曰十方諦求更無餘乘唯一佛乘斯之謂矣言了義者了彼淨土即我自心非他方也達彼彌陀即我自性非他佛也如此則迴神億剎實生乎自己心中孕質九蓮豈逃乎剎那際內故經曰是心作佛是心是佛即是開示眾生佛之知見大乘了義豈復過此楞嚴勢至圓通云若眾生心憶佛念佛現前當來必定見佛去佛不遠至若法華妙部如來親記往生華嚴極談普賢躬陳迴向即知淨穢身土悉是眾生自心祇由心體虛融故使往生無礙祇由心性包遍遂令取捨無妨嗟今未學不達唯心但認點靈便為淨土自謂心淨土淨不假他求佛即我心豈須外覓指彌陀為外物貶極樂為他邦故慈雲云或曰淨土在心何須外覓心淨土淨豈用迢然求生他方淨土耶釋曰子不善心土之義將謂我心局在方寸便見西方敻在域外若了一念心遍一塵亦遍十萬億剎咫步之間豈在心外世人若談空理便撥略因果若談唯心便不信有外諸法豈唯謗法亦自謗心殃墜萬劫良可痛哉妄搆是非障他淨土真惡知識也古賢苦口愍物情深儻屬意以研詳必因茲而超悟矣三辨宗旨有三初定經宗二明事理三辨觀法不同初定經旨宗是主義一經之主義須辨示天台云此經以心觀為宗此則單就能觀為言也觀佛依正得非心觀乎遠師善導並云諸經所辨宗趣各異此經以觀佛三昧為宗此則通就能所而立也觀雖十六依正不同而主在觀佛即下經云於見身中得念佛三昧念即是觀但語通餘佛尚濫他經可如首題簡別斯盡觀佛三昧經云佛告阿難此觀佛三昧是一切眾生犯罪者藥破戒者護失道者導盲冥者眼愚癡者慧黑暗中燈煩惱賊中是勇猛將諸佛世尊之所遊戲首楞嚴等諸大三昧始出生處又云若能觀佛一毛孔是人名為行念佛定以念佛故十方諸佛常在其前為說正法此人即能出生三世諸如來種何況具足念佛色身又云若四部弟子謗方等經作五逆罪犯四重禁偷僧祇物污比丘尼破八戒齊作諸惡事種種邪見若能至心一日一夜繫念在前觀佛一相好者諸惡罪障皆盡滅等準知觀佛功德難思良由攝虛妄心冥真實境假彼福慧濟我貧窮藉彼慈悲拯我沈溺是却惡之前陳為入道之初門故楞嚴云不假方便自得心開如染香人身有香氣是則名曰香光莊嚴略舉大要餘廣如後二明事理理是虛寂之強名事乃施為之總目名雖兩立體實一如其猶水動為波墨書成字波雖萬狀水濕何殊字有千差墨色無二若謂冥心住寂能所泯亡則為理觀舉心動慮取捨歷然即為事觀是則理事敵對未是圓融今依天台十疑論云智者熾然求生淨土達生體不可得此乃真無生愚者為生所縛聞生作生解聞無生作無生解而不知生即無生無生即生不達此理橫相是非幾許謬哉是知達事即理理非事外是真無生故稱妙觀又準南山理事二懺須分兩根利根達理則一切唯心鈍根未達則專依事行餘經理觀唯被上根今經觀法通攝利鈍利根修者莫非理觀鈍根修者皆歸事想利鈍雖異皆得往生但生彼已階位淺深進道遲速耳然古今判釋互說不同一云十六妙境無非理觀一云據經始末皆是事想一云前後十五是事唯第九佛觀為理今謂初釋則遺於中下次解則抑彼上根後說兩分最非通論夫達理者則諸法皆理安有此是而彼非乎甞考經文但出所觀之境不分理事之殊得非能觀之人根有利鈍見有通塞任其分量皆可趣入乎唐高僧辨秀甞謂人曰昔聞西方之行是有相大乘此乃蓬心不直非達觀之說何耶夫出言即性發意皆如而一色一香無非中道況我正念乎細詳此說深會經宗但未悉此經通收中下耳問今經理觀如何修習答修法有二一者能觀心即以現前識心想念為體下云當起想念諦觀於日是也二者所觀境即以彌陀依正莊嚴為體即下所列十六種境是也能所相冥方成觀行問起心取境那名理觀答了此心境皆因緣生緣生無生體非生滅即無生理十疑論云夫不生不滅者於緣生中諸法和合不守自性求於生體了不可得此生生時無所從來故名不生此滅散時去無所至故言不滅非謂因緣生外別有不生不滅也今明理觀一準論文以緣生心觀緣生境心境雖殊緣生不異能觀是心所觀即佛心法佛法皆不思議華嚴云心佛眾生三無差別即其義也故諸行者先開智解通達無疑然後晨夕念念繫想彼方依正勝境熾然求生不妨心境體自無生非謂造作使之然也是知世出世間諸所有法出處語默莫非妙理非唯此觀一代大乘所立觀法莫不皆爾法華云觀一切法空如實相不顛倒等又云一切諸法皆無所有無有常住亦無起滅普賢觀云當知一切諸法即是佛法淨名云一切諸法即菩提相華嚴云一切法無生一切法無滅又云了知一切法自性無所有如是解法性即見盧舍那金剛般若云一切有為法如夢幻泡影等如是等文遍在大藏不復盡舉若離諸法而談妙理即墮偏邪去道全遠淨名云譬如造立宮殿若依空地隨意無礙若依虛空終不能成諸佛說法常依二諦不壞假名而說諸法實相聖量若此正理坦然必欲進修深須研覈三辨觀法不同一代時教所明觀法略為五例一總觀諸法如經觀一切法空等二別觀自心如止觀還源觀法界觀淨心觀等三或但觀色經云觀身實相觀佛亦然及不淨白骨等四兼觀色心經云照見五蘊空十二入十八界數息等五對觀勝境即如諸經觀佛菩薩等今此觀經即當第五就觀勝境復有五別一觀佛相海即觀諸佛三十二相也二觀普賢行法即觀六牙白象菩薩身相也三觀藥王藥上即觀二菩薩行願色相也四觀彌勒上生即觀兜率天宮求生內院也五即今經觀彌陀依正求生淨土也上三滅業破障下二忻願求生又下二中第四是娑婆天界第五即極樂淨方然此方入道要在觀心淨土往生義須想佛今舉此方觀心一種對校今經略為六別一觀心則攝想歸心今經則送心他境二觀心不局四儀此經則要須正坐三觀心則不拘方所此經則定須西向四觀心則不簡餘時此經則須除便食五觀心則斷惑證理此經則成業感生六觀心則魔業發現此經則聖德護持略明六異則知淨土觀門逈然天別問今十六觀可名觀心否答若乃達境唯心則彼彌陀身土孰非心乎但恐反求本陰局認點靈則盡屬他經非今正觀矣問或謂佛法太高眾生法太廣唯觀心為要今經觀佛豈不相違答觀法被機各有所主若此方入道斷惑證真則觀心至要若往生淨土修因感報則觀佛最優彼明斷證正取觀心故有此語非謂生佛二法永不通觀觀佛三昧皆被未來義非徒設問心佛無差上乘了義今明觀法何必強分答理本雖融行相宜別將使造修有託必須境智相應古德有言觀佛有二一者自心三昧所見佛二者西方從因感果佛諸經觀心即觀自心所見佛也今十六觀正觀西方感果佛也據此兩分求無疑濫故天台十疑論云凡求生者希心起想緣阿彌陀佛相好光明又觀彼土七寶莊嚴備如無量壽十六觀等今經觀佛斯為明據問曰經云若以色見我以音聲求我是人行邪道不能見如來今觀佛境豈非色見聲求耶答曰三十二相猶皎月落於百川四辨八音若清響發於幽谷然有披潭捉月入谷尋聲不了性空故不見佛達士不爾了色非色何妨端想於聖容達聲非聲豈礙側聞於妙法故華嚴云色相不是佛音聲亦復然亦不離色聲見佛神通力覿茲妙論寧復疑乎四料簡異同二初簡身土通局二辨古今廢立初簡身土通局二初明佛身二明佛土初明佛身佛身多種經論所出隨宜不定今準天台戒疏且明四身一謂法身二謂真應二身三謂法報應三身四謂法報應化四身彼云毘盧遍耀正法為身舍那行滿報果為身釋迦應跡感赴為身隨緣不定變化為身一切諸佛皆具四身今彌陀身者經云諸佛如來是法界身即法報也六十萬億那由他即淨土應身也或現大身滿虛空中或現小身丈六八尺及圓光中恒沙化佛又云無量壽佛化身無數以至白鶴孔雀鳧雁鴛鴦等皆是彌陀變化所作此等皆化身然此應化合則為三開則成四當知西方彌陀果德之身即是法身即是報身即是應化佛身一體非一非異隨召皆得若乃從本垂跡則一身為無數身至於攝末歸本則無數身還歸一身華嚴云一切諸佛身即是一法身即其義也遠師疏云然佛壽命有真有應真無有盡應有短長觀音受記經云阿彌陀佛壽雖無量當有終極般涅槃後觀音補處號普光功德山王據此定知是應十疑論云有滿凡夫隨分得見佛身麁相謂應佛也菩薩見微細相謂報佛也故知報應由機佛身何定如水中月隨器不同器大則影全器小則影缺全缺在器而影無展縮水澄則影存水濁則影亡存亡在水而影無去來以喻身壽無不通曉故涅槃云佛告純陀汝今不應思惟諸佛長壽短壽一切諸法皆如幻相如來在中以方便力無所染著等又華嚴云如來法身藏普入世間中雖在於世間於世無所著譬如清淨水影像無去來法身遍世間當知亦如是又云譬如工幻師示現種種事其來無所從去亦無所至幻性非有量亦復非無量於彼大眾中示現量無量以此寂定心修習諸善根出生一切佛非量非無量有量及無量皆悉是妄相了達一切趣不著量無量準知佛身體量叵得尚非言思所及豈容擬議於其間哉二明佛土又二初正明二揀濫初正明諸佛國土其數無量如華嚴云不可說不可說佛剎微塵數世界又如法華云譬如三千大千世界摩以為墨過於東方千國土乃下一點如是展轉盡地種墨等又如彌陀經十方各有恒河沙數諸佛國土是知佛土何有窮盡舉要言之不出二種一者法性土圓覺云眾生佛土同一法性普賢觀經云毘虛遮那遍一切處其佛住處名常寂光常住法性諸佛如來所遊住處強名為土實非土也此謂唯心淨土舉足道場非淨非穢而不妨淨穢無去無來而不礙去來慈雲云十方淨穢卷懷同在於剎那三際往來足跡未移於一念眾生迷而不失雖日用而不知諸佛證而無得故乘權而起用此唯妙覺果人所居仁王般若云唯佛一人居淨土即此土也二應化土微塵佛剎若淨若穢皆是諸佛隨機應現攝化眾生應諸菩薩則有實報土仁王云三賢十聖住果報是也應諸二乘則有方便土智論云三界外有淨土聲聞辟支出生其中受法性身非分段生是也應諸凡聖則有同居土同居有二一同居穢土二同居淨土釋迦現居穢土非無淨土彌陀示居淨土非無穢土然同居穢土聖則大小三乘凡通善惡六趣同居淨土聖則純一大乘凡但人天兩報土明諸土各赴機緣法性是所依應化為能依首楞嚴云空生大覺中如海一漚發有漏微塵國皆依空所生大覺即法性土也微塵國即應化土也應化依虛空虛空依法性能所本末思之可見今經所明即是彌陀所取同居淨土又復西方有河沙淨土果佛有同居彌陀今須定指往昔法藏發願修成極樂淨土彌陀果佛光臺現土其致在茲二揀濫諸經所說淨土多種名字相濫故須辨示且如心淨土淨之言人雖引用不知本末此言本出維摩經彼說菩薩取淨土法以諸佛淨土必假十方眾生同業共成故歷劫化他令修善業攬彼淨業以成其土故彼經云菩薩隨所化眾生而取佛土當知直心是菩薩淨土菩薩成佛時不謟眾生來生其國乃至十善是菩薩淨土菩薩成佛時十善眾生來生其國乃至云若菩薩欲得淨土當淨其心隨其心淨則佛土淨彼文甚廣不復具引金光明云願我來世得此殊異功德淨土如佛世尊法華經云教諸千億眾令住大乘法而自淨佛土又云少欲厭生死實自淨佛土淨名云常修淨土教化諸眾生此等皆明菩薩取土法也又淨名經螺髻梵王語舍利弗我見釋迦佛土清淨如自在天宮佛以足指按地大千世界百千珍寶嚴飾如寶莊嚴佛淨土乃至云我佛國土常淨若此又涅槃經佛臨涅槃娑羅林間變成淨土經云爾時大千世界以佛神力故地皆柔軟眾寶莊嚴猶如西方無量壽佛極樂世界又如今經光臺所現極樂淨土及結益中眾見彼國此等皆是如來神力現起所謂於一毛端現寶王剎是也仁王般若云唯佛一人居淨土圓覺經云眾生國土同一法性地獄天宮皆為淨土此皆法性理土所謂寂光土也法華云眾生見劫盡大火所燒時我淨土不毀此即釋迦果報土也上引諸經所談淨土皆非今經彌陀極樂淨土諸經論中此類極多準前簡判則無濫矣二辨古今廢立分五初明福觀二辨定散三示地位四解魔說五指濫傳初明福觀下經韋提請云唯願世尊教我思惟教我正受古疏以三福答思惟十六觀答正受善導玄義云諸師將思惟合三福正受合十六觀今謂不然華嚴經說思惟正受但是三昧異名韋提前請但云教我觀於清淨業處即知思惟正受秖是請觀耳觀前方便故曰思惟正觀成就故名正受但修觀之人須修福業助成觀智故先明三福後出觀行三福如寶貨觀智如船桅是則事理相資福智雙運安有修觀兀然端坐不事師親不持歸戒不誦大乘耶故須眾善輔成正觀單輪隻翼何有所至哉至後釋文更為委辨二辨定散善導玄義云前十三觀為定善後三福九品對前三福為散善今謂不然若如所判即應止有十三觀那名十六觀耶況下九品上品結云是名上輩生想名第十四觀中下亦然何得後三獨名散善止用此求不攻自破依法不依人涅槃極誡至後九品當更辨之三明地位準玄義云古來諸師皆用大乘三賢十聖對上三品小乘兩凡四果對中三品大乘始學凡夫隨過輕重對下三品彼文委破不復具引今謂準下九品生彼土已方論地位可如諸師又據經文此土求生並是凡夫須依玄義彼引十段經文為證可驗昔非經云我今為汝廣說眾譬亦令未來世一切凡夫欲修淨業者得生西方一證也又云如來今者為未來眾生為煩惱賊之所害者說清淨業二證也又云如來今者教韋提希未來眾生觀於西方極樂世界三證也又云韋提白佛言因佛力見彼國土若佛滅後諸眾生等濁惡不善五苦所逼云何當見彼佛國土四證也又云汝及眾生應當專心乃至自非生盲有目之徒皆見日沒五證也又云佛告阿難汝持佛語為未來世一切大眾欲脫苦者說是觀地法六證也又云韋提白佛我今因佛力故得見彼佛及二菩薩未來眾生當云何觀七證也又云佛告韋提希及汝眾生欲觀彼佛當起想念等八證也又云諸佛如來是法界身入一切眾生心想中是故汝等心想佛時九證也又如九品中一一皆言若有眾生等十證也上來十段證明如來說十六觀止為常沒眾生不于大小賢聖人也詳此十文一二四五其文最要則知此典專被濁世具縛凡夫逮至彼方始論斷證耳四解魔說或謂修西方淨業臨終感相皆是魔者斯由未披教典不樂修持喜以邪言障他正信為害不淺故須辨之且魔有四種一五陰魔二煩惱魔三死魔四天魔上之三魔是汝身心唯有天魔居欲界天乃是大權退惡進善有大功行方可動之凡夫修道內心不正必遭魔擾若心真實魔無能為是知魔自汝非他所致如世妖治媚惑於人端心正色必不能近縱情顧盻定遭所惑今引眾說以絕群疑一云大光明中決無魔事猶如白晝姦盜難成一云此土觀心反觀本陰多發魔事今觀彌陀果德真實境界故無魔事一云念佛之人皆為一切諸佛之所護念既為佛護安得有魔一云修淨業人必發魔者佛須指破如般若楞嚴等佛若不指則誤眾生墮於魔網今淨土諸經並不言魔即知此法無魔明矣山陰慶文法師正信法門辨之甚詳今為具引彼問曰或有人云臨終見佛菩薩放光持臺天樂異香來迎往生並是魔事此說如何答曰有依首楞嚴經修習三昧或發動陰魔有依摩訶衍論修習三昧或發動外魔有依止觀論修習三昧或發動時魅此等並是修禪定人約其自力先有魔種被定擊發故現此事儻能明識各用對治即能除遣若作聖解皆被魔障今約所修念佛三昧乃憑佛力如近帝王無敢干犯蓋由阿彌陀佛有大慈悲力大誓願力大智慧力大三昧力大威神力大摧邪力大降魔力天眼遠見力天耳遙聞力他心徹鑒力光明遍照攝取眾生力有如是等不可思議功德之力豈不能護持念佛之人至臨終時令無障礙耶若不為護持者則慈悲力何在若不能除魔障者智慧力三昧力威神力摧邪力除魔力復何在耶若不能鑒察被魔為障者天眼遠見力天耳遙聞力他心徹鑒力復何在耶經云阿彌陀佛相好光明遍照十方世界念佛眾生攝取不捨若謂念佛臨終被魔障者光明遍照攝取眾生力復何在耶況念佛人臨終感相出自眾經皆是佛言何得貶為魔障乎今為決破邪疑當生正信又楞嚴云禪定心中見盧舍那踞天光臺十佛圍繞等此名心魂靈悟所染心光研明照諸世界暫得如是非為聖證資中疏曰若修念佛三昧斯境現前與修多羅合名為正相若修餘觀設見佛形亦不為正以心境不相應故況觀真如不取諸相而有所著豈非魔耶資中棟判極為精當仍具引前諸說永除疑障五指濫傳淨土教法起自古晉廬山白蓮社自後善導懷感慧日少康諸名賢逮至今朝前代禪講宗師亦多弘唱唯天竺慈雲法師精窮教理盛振一時出大小彌陀懺儀往生傳正信偈念佛三昧詩並諸圖󰎶見行于世自後鮮能繼者時移事變相承訛濫斯法幾息縱曾聽習臆說最多苟不辨明恐誤來學略引數事識者詳之此方儒典亦說西方如周書異記說佛生時瑞氣浮空太史蘇由奏曰有大聖人生在西方一千年後聲教被此後佛滅時白虹十二道南北通貫太史扈多奏曰西方大聖人入滅之兆又列子云昔商太宰嚭問孔子執為聖人孔子對曰西方有聖者焉不治而不亂不言而自信不化而自行等文中子曰佛法西方之教中國則泥以至後世儒者多以佛教為西方者乃此土西天竺國非今經所謂西方也試略言之夫一日月一須彌一四天下名一世界如此一千世界名小千界一千小千名中千界一千中千名大千界此釋迦一化之境今此南閻浮提乃一世界中一洲耳此土神州又州中一隅耳五天竺國當閻浮之中神州在彼東南以此望彼故號西方若論彌陀淨土出大千界外復過十萬臆剎智者云西方淨土出過三界即知與此閻浮西竺近遠天別安可濫同竊觀古今不信淨土其障有二一為他障二即自障言他障者謂世傳異說不辨是非故於佛言反不信受略列數條餘非可盡如僧傳慧布云方土雖淨非吾所願若使十劫蓮華中受樂不如三途極苦處救眾生也今謂得忍菩薩可容此說若未得忍自不能救焉能救他智度論云具縛凡夫有大慈救眾生者無有是處委如十疑論第一疑中所破有人云心若清淨即是自性西方何必求生他方淨土今謂非無此理斯乃教中法性理土而非今經所明也然具縛凡夫未登忍地假令頓悟自心孰能恒守清淨法雖高妙不攝群機但有虛言何由造入又云西方去此十萬八千里此亦誤以四竺為西方也經云從此西方過十萬億佛土有世界名曰極樂豈止十萬八千乎略指一端諸餘不足議也有人云此十六觀唯被下根耳今謂此經乃圓頓上乘成佛之法是心是佛出自今經韋提一聞即破無明得無生忍五百侍女發菩提心豈皆下根耶又云念佛人臨終感佛菩薩來迎皆是自心業現實無他方佛來今詳此說乃有多失一則不信佛語觀經九品臨終感相皆佛說故二不修佛力諸佛菩薩慈悲誓願拔苦與樂不遺物故三不信佛體佛與眾生體性平等有感必應佛若無應三身不備則非佛故此三不信孰可信耶又有人云莫學愚人求生淨土今謂無量壽經說十方諸菩薩皆願往生淨土況普賢行願勢至圓通皆願往生淨土補處不退諸上善人豈皆愚人耶又僧傳所敘古晉高僧生融持遠南岳天台廬山十八賢皆修此法豈亦愚人耶汝今滯著三界耽戀五濁甘受眾苦無思出離反是智人一何顛倒假令自得忍力樂住三界度生那發此言障他修習又云求生淨土念佛修觀皆是執著取相殊非超越之法今謂著與不著取與不取在人心智所見明昧豈得凡見修持例皆著相於恣不撿盡是通人且佛言不著相者蓋令不著我人眾生壽者等相不住所修法相遣除人法二執即達人法二空何甞以繫念進修而為著相乎且世人爭競我人衒耀權勢耽荒聲色奔逐利名聚斂財穀繫戀妻拏此等諸相無始愛纏佛勸遠離反更深著念佛三昧無始未經佛勸修習反疑著相眾生迷倒一至於此今謂若修念佛三昧定非著相何以然耶佛身無相有何可著故智論云植佛福田者謂慧心堅著也隨以香華供養至佛無盡龍樹論師豈不解般若而言堅著者豈亦著相耶夫般若空法元為修六度者令不住相六度不修般若焉用真得道者達修無修了念無念所謂終日修而未始修終日念而未甞念金剛般若云無我人眾生壽者修一切善法則得阿耨菩提故知了達之士何甞不修善耶又有說云臨命終時若見幢幡蓮華等境界現前並不得去今謂臨終境現自有正念善業所感亦有邪心造惡所招豈得一槩斥為魔事況惡相既現任運業牽豈由汝意願去不去如人造業合墮三途臨終惡現何由不去故知謬傳不足取信有人發願云願從今生至成正覺未得道前身無橫病壽不中夭正命盡時不見惡相長得人身聰明正直不生惡國不值惡王乃至所生之處值佛聞法童真出家為僧和合今謂若生淨土則無橫病夭壽惡國惡王之患任運常值三寶出家為僧祇由不知淨土故有此願亦猶陳除陵願云願即還人中不高不下處託生等彼乃儒流不在言責禪講宗師率多此見皆言但願後世不失男子出家學道甞試語曰汝今已得男子出家秖合便求出離何乃復求男子再願出家略無勝進乎二自障者略說六種一云淨土難生吾無力量非敢過望但不失人身足矣一云吾毀戒破齊惡業深重西方淨土何由可生一云佛說西方權誘眾生且念為善皆無其實見修淨業反生嗤笑一云聰明利智直悟己心任己所為無非合道豈同下士念佛修行耶一云凡人之生血氣所聚假名為身及乎死去百骸潰散一切歸空何有淨土是可生耶一云臨終作想奪彼胎陰剎那換報不歷胞胎今謂色心報法宿業所成安有我神能奪他報竊恐識神靈妙先托彼胎報謝趣生即非他陰假令可奪作想勞神求入胞胎未知何意違出家志背解脫門而況我佛大慈開示淨土慇懃觀囑遍諸大乘目見耳聞特生疑謗自甘沈弱不慕超昇如來說為可憐愍者良由不知此法特異常途不擇賢愚不簡緇素不論修行久近不問造罪重輕但令決定信心即是往生因種慈雲法師云唯安養淨業捷直可修若有四眾欲得速破無明永滅五逆十惡重輕等罪當修此法欲得大小戒體還復清淨得念佛三昧成就菩薩諸波羅蜜當學此法欲得臨終離諸怖畏自心安快眾聖現前授手接引初離塵勞便至不退不歷長劫即得無生當修此法等古賢法語能無從乎已上五門略標綱要自餘不盡委在釋文按開元藏錄此經凡有兩譯前本已亡今本乃疆良耶舍譯僧傳云疆良耶舍此云時稱西域人性剛直寡嗜欲善通三藏宋元嘉初達于京邑文帝深加歎異勅止鍾山道林精舍僧含請譯此經並觀藥王藥上經含即筆受後遊岷蜀還卒江陵又前代解釋凡有數家隋朝慧遠法師天台智者大師皆有章疏唐善導和尚亦立玄義並行於世而各尚宗風互形廢立故今所釋擇善從之必有差訛不無紀正第二別釋經文二初釋經題二釋經文初釋經題據經下文阿難請問佛立二名初云此經名觀極樂國土無量壽佛觀世音菩薩大勢至菩薩加一經字共二十字此就心境為名也又云亦名淨除業障生諸佛前更加經字共有九字此從破障感報為名也就初名中觀之一字能觀智也下十八字所觀境也極樂國土即是依報攝前六觀無量壽下即是正報攝後十觀觀佛總前三觀下二菩薩總攝七觀故此一題十六皆足次名中淨除業障總前十六觀行力用觀成破障即見因也生諸佛前即來果也不指彌陀而言諸佛者即下經云見無量壽佛者即見十方無量諸佛等今翻譯家止用初名仍從省約但據諸佛深合經旨天台疏云舉正報以收依報述化主以包徒眾觀雖十六言佛便周此約舉要包攝前後釋也遠師疏云此經以觀佛為主故偏舉之此據經宗諸觀相從釋也今詳兩釋後義最長以正為觀佛須先國土以為由漸後因觀佛旁及徒眾以顯周遍是以佛觀文中獨名念佛三昧也題中上七字為別題別在今文下一字為通題通及眾典上二字標能說教主下五字示所說行法初能說中佛是十號之一說謂悅可眾心此方化主定是釋迦故但舉通號下所觀境恐濫餘尊則通別齊舉準智度論云經通五人說一佛二聖弟子三諸仙四諸天鬼神五變化人欲顯此經是佛自說簡非餘人令生信受然一代時教律唯佛說特彰祕勝經通餘人但須印可然就經中淨土一法定是佛說明非小聖餘凡所知是以他經或容不著諸淨土經並須標簡二所說法中上一字即能觀心下四字即所觀境初中大小觀法並指第六意識為能觀體五陰之中善行陰攝行前三心體唯無記必取行心成業方能感報招生準下經文或名想念或號思惟名異體同莫不皆指意思為能觀耳次所觀中梵云阿彌陀此翻無量壽亦云無量光即四十八願中二願光明壽命有能限量不取正覺壽即表福是解脫德光即表智是般若德般若解脫共嚴法身即同居淨土攝生教主觀音補處實有壽限且據凡小莫數故言無量佛者具云佛陀此翻覺者覺有二義一覺察義四住如賊唯聖覺知不能為害二覺悟義無明如睡聖慧一起如眠得悟對彼二乘故名大覺超彼等覺故名妙覺且據一相餘如別說身相光明具如佛觀經者梵云修多羅此翻為線貫穿理義攝持眾生能貫能攝有如線焉即能詮教聲名句文由教知理依理起行因行感果理行果三出生於教故知像末唯教有功得道因緣出道基本古人訶呰為遣滯情末學妄癡妄生輕蔑斷佛種子壞佛法身永墜邪坑長遭難地縱使執指為月認筏為堤亦為解脫遠緣不失人天福報況超拔為利叵窮古疏又云訓法訓常由聖人金口故云經也二釋經文經文為三即序正流通三分從初至清淨業處為序分爾時世尊放眉間光至無量諸天發無上道心為正宗分爾時阿難白佛當何名此經下盡末文為流通分三分判經彌天為始或多或缺隨經不同不必一槩初序分二從初至而為上首名證信序六事同證使無疑故爾時王舍下名發起序法不孤起假緣發故亦名通別二序證信通於眾典發起別在今經又證信文通而義別如是等法局指當經發起文別而義通眾經之首皆有因緣又證信結集方安名經後序初證信序六一如是者即指正宗所說之法二我聞者阿難親從佛聞明非自說三一時者始從眾集終至畢席一期之時簡非餘時也四佛者說教之主顯非餘人五王舍城下說經之處六大比丘等同聞之眾初指正宗所說法如是稱理云如離非曰是決定可信故云如是二明非自說我聞諸法無我無我則無聞隨俗假名故說為我三簡非餘時一時如來說經時有無量不可定指故云一時又西土此方年月日時曆數不同流布他方人難曉故又復諸經或有一席未能終畢至後結集方綴成文前後不一難為標指即如今經闍王造逆如來說經阿難重述豈是同時故以一言包羅斯盡四說教主佛佛翻為覺自覺異凡夫覺他異二乘覺滿異諸菩薩故名大覺即指開示淨土釋迦大師也五說經處二初遊化境二依止處初遊化境在王舍城梵云羅閱祇伽羅此云王舍智論所解古王剏置從本為名即王所居之處二依止處耆闍崛山中耆闍崛此翻靈鷲諸靈依此而住又峯形似鷲或眾鷲所棲因以為名六同聞眾二初聲聞眾二菩薩眾初聲聞眾與大比丘眾千二百五十人俱若論志願則菩薩為先今取威儀故聲聞居首聲聞又二大比丘即上首弟子迦葉阿難目連身子等大之一字即是歎德梵云摩訶此翻為大多勝人天所尊故言大遍解經書故云多超出異道故言勝因名比丘有三義乞士怖魔破惡也果號阿羅漢亦三義應供殺賊無生也梵語僧伽此翻為眾四人已上和合無諍羯磨說戒能辦一切滅惡生善之事故名為眾千二百五十人即眷屬弟子三迦葉共有弟子千人目連身子共二百五十其先竝是事火外道久受勒苦都無所證一見如來便登聖果感佛恩深故常隨侍二菩薩眾三初示位二列數三略標上首初示位菩薩梵云摩訶菩提質帝薩埵此云大道心成眾生雖名含大小行有淺深今此同聞莫非補處二列數三萬二千總舉上首眷屬之眾三略標上首文殊師利法王子而為上首文殊師利此翻妙德從法化生紹隆佛種名法王子大本小本彌陀經列眾甚廣今經最略翻傳適時各其志也計應更列人天雜眾下流通云無量諸天龍夜叉等即知序中亦略之耳二發起序諸經緣起隨事不同今經乃以殺逆為發起者略有二意一欲彰此界眾生極可厭惡親生膝下尚敢危害況於餘人意令末世忻樂淨土故二為表此方機緣非遭極苦不念脫離求往生故故下韋提希云為我廣說無憂惱處我當往生不樂閻浮提濁惡世等就中分二初至和悅正明囚父時阿闍世問守門者下次明欲害母初正明囚父四一頻婆為子幽禁二國大夫人密奉󰉓漿三祈請戒法以濟心神四法食兼資日久不殞初頻婆為子幽禁爾時王舍大城有一太子名阿闍世隨順調達惡友之教收執父王頻婆娑羅幽閉置於七重室內制諸群臣一不得往阿闍世此云未生怨涅槃云由未生時相師皆言此兒生已定當害父又云阿闍名不生世者名怨以不生佛性故則煩惱怨生等調達具云提婆達多此云天熱生時諸天心皆熱惱知彼出世必破三寶故是斛飯王子佛之堂弟阿難親兄有三十相出家誦六萬法聚十二韋陀因見如來王臣歸仰利養充溢心生嫉忌即往白佛求欲攝眾為佛所訶遂謀害佛阿難不知授與通法入山修習獲得五通乃自思推誰作檀越闍世太子有大王相種種變現惑令信受語太子言我作新佛汝作新王豈不快哉於是推山壓佛密迹金剛以杵擬之碎石迸來傷佛足指出佛身血自號為佛五法化人三聞達等五百新學受彼邪化別眾乞食別自布薩即破法輪僧蓮花色尼路逢訶之拳打眼出即殺阿羅漢犯三逆罪生入地獄闍王殺父害母共造五逆此皆大權化事或逆或順無非益物為絕後世起逆業故經云示現有三毒又現邪見相我弟子如是方便度眾生又涅槃云提婆達不曾墮獄造逆等實非聲聞緣覺境界唯是諸佛之所知見是也頻婆娑羅此云模實亦名影堅皆為形體充實從身立名亦有翻為顏貌端正七重之室不慮往來復加制約欲令餓死二夫人奉食國大夫人名韋提希恭敬大王澡浴清淨以酥蜜和󰉓用塗其身諸瓔珞中盛蒲桃漿密以上王韋提希此翻思惟先受此名即為今日請觀之讖浴身令淨󰉓密塗身瓔珞中空可盛果漿潛入深室故云密也三王請戒法又三初王陳目連二目連應機三佛遣富那說法初王請目連爾時大王食󰉓飲漿求水漱口畢已合掌恭敬向耆闍崛山遙禮世尊而作是言大目犍連是吾親友願興慈悲授我八戒目犍連此翻採菽氏上古仙人採菽豆而食因以命族是王門師故稱親友二目連應機時目犍連如鷹隼飛疾至王所日日如是授王八戒目連知已應機往赴如鷹隼飛喻神足之疾隼音荀字書云鷙鳥謂猛鳥也八關齊戒唯局一日一夜故逐日別受即多宗所計若準成論延促不拘三佛遣富那說法世尊亦遣尊者富樓那為王說法富樓那此翻滿慈子從父母得名說法人中最為第一善巧開誘故特遣之四法食兼資如是時間經三七日王食󰉓密得聞法故顏色和悅食以資身法以沃心本圖餓死反更充盛因慈忿怒推究元由若準涅槃與此少異故須委引方盡始終經云羅閱闍王頻婆娑羅其王太子名曰善見業因緣故生惡逆心欲害其父而不得便爾時惡人提婆達多亦因過去業因緣故復於我所生不善心欲害於我即修五通不久獲得遂與太子共為親友現作種種神通之事太子見已生敬信心嚴設供養太子告言我今欲見曼陀羅花提婆即往三十三天求之其福盡故都無與者既不得華即欲自取便失神通還見己身在王舍城心生慚愧不能復見太子遂至佛所求索大眾白言唯願如來以此大眾付囑於我佛言癡人舍利弗等聰明大智我猶不以大眾付囑況汝癡人食唾者乎於是提婆倍生惡心乃言瞿曇汝雖調伏大眾勢亦不久當見磨滅即時大地六反震動提婆尋即躄地身邊出大暴風吹諸塵土而污坌之提婆復言若我此身必入阿鼻我要當報如是大怨尋起至太子所太子即問何故顏容憔悴有憂色耶提婆言我今與汝極成親愛外人罵汝我豈不憂太子言云何罵我提婆言國人罵汝為未生怨太子問何故提婆言汝未生時一切相師皆言此兒生已當殺其父一切內人獲汝心故謂為善見毘提夫人聞是語已既生汝身於高樓上棄之於地壞汝一指復號汝為婆羅留枝我聞是已心生憂憒而復不能向汝說之提婆以如是等惡事教令殺父若汝父死我亦能殺瞿曇沙門於是太子收其父王閉之城外以四種兵而守衛之毘提夫人即至王所時守王人遮不聽入夫人訶罵守人即告太子大王夫人欲見父王不審聽否太子嗔嫌即往母所前牽母髮拔刀欲研耆婆白言有國已來罪雖極重不及女人況所生母太子聞已即便放捨遮斷父王衣服臥具飲食湯藥過七日已王便命終引彼校此或異或同方便隨機不足怪矣二明欲害母四初至不令復出幽閉深宮二韋提下翹誠請佛三未舉下佛知往赴四時韋提下見佛求法初幽閉深宮三初執釰欲害二二臣諫止三勅令幽閉初執釰欲害四初王問門者二守門實答三王聞瞋罵四執釰欲害初王問門者審其在否時阿闍世問守門者父王今者猶存在耶二守門實答時守門人白言大王國大夫人身塗󰉓蜜瓔珞盛漿持用上王沙門目連及富樓那從空而來為王說法不可禁制王制群臣不言國后沙門空入非門能禁故設此詞意圖免過三王聞嗔罵時阿闍世聞此語已怒其母曰我母是賊與賊為伴沙門惡人幻惑呪術令此惡王多日不死名父為賊母即賊伴沙門幻術明非賢哲四執釰欲害即執利釰欲害其母即如上引涅槃經所說二二臣諫止三初修諫禮二設諫詞三諫已欲去初修諫禮時有一臣名曰月光聰明多智及與耆婆為王作禮月光華言耆婆梵語此翻固活生時一手持藥囊一手把針筒昔誓為醫治疾存活從德立號菴羅女之子二皆多智顯是賢臣二設諫詞白言大王臣聞毘陀羅論經說劫初已來有諸惡王貪國位故殺害其父一萬八千未曾聞有無道害母王今為此殺逆之事污剎利種臣不忍聞是栴陀羅不宜住此毘陀經即俗典或作韋陀梵言少異如此間史書紀其國事貪位殺父此猶有理非辜害母誠為無道西竺四姓攝一切姓剎帝利婆羅門二為尊貴毘舍首陀二為下賤剎帝即王者姓栴陀羅此云殺者即此間魁劊之類君既無道賢臣不輔故不宜住三諫已欲去時二大臣說此語竟以手按釰却行而退按釰却行示威令懼三勅令幽閉時阿闍世驚怖惶懼告耆婆言汝不為我耶耆婆白言大王慎莫害母王聞此語懺悔求救即便捨釰止不害母勅語內官閉置深宮不令復出闍王驚懼賢臣去國社稷必危不為我者求救之詞為猶佐也耆婆重諫王悔乃從勅閉深宮發起之本二翹誠請佛三初遭苦思法二陳詞致請三悲哀禮請初遭苦思法遙禮伸敬時韋提希被幽閉已愁憂憔悴遙向耆闍崛山為佛作禮二陳詞致請而作是言如來世尊在昔之時恒遣阿難來慰問我我今愁憂世尊威重無由得見願遣目連尊者阿難與我相見阿難是佛侍者常往慰問傳法利人必假王力雖佛上聖曲順常情以為後範韋提敬佛不敢輒請願見二師欲聞法要阿難此云慶喜亦云無染或云忻樂三悲哀禮請作是語已悲泣雨淚遙向佛禮三佛知往赴二初感佛垂應二禮起見佛初感佛垂應未舉頭頃爾時世尊在耆闍崛山知韋提希心之所念即勅大目犍連及以阿難從空而來佛從耆闍崛山沒於王宮出知其心念即他心智乘空出沒即如意通二禮起見佛時韋提希禮已舉頭見世尊釋迦牟尼佛身紫金色坐百寶蓮華目連侍左阿難在右釋梵護世諸天在虛空中普雨天華持用供養見佛有四殊勝一身色二蓮座三左右侍從四諸天供養釋迦翻能仁即應身牟尼翻寂點即法身上冥下應報在其中釋即帝釋具云釋提桓因此翻能天即三十三天主也梵即大梵天王色界天主護世即四王等古疏問曰頻婆韋提俱請弟子何故前遣弟子後乃自往其意何耶解有二義一闍王殺父佛若親往則起怨嫌護彼心故二欲行佛法須委國王頻婆定死闍王登位佛若自往則障礙不行為護法故韋提無此自往無妨四見佛求法二初作禮申敬二請法初作禮申敬時韋提希見佛世尊自絕瓔珞舉身投地號泣向佛被囚日久不期遇佛悲喜盈懷無暇容緩挽斷項纓持用獻佛投身于地以竭其誠二請法有二初通問往生處二正請往生因初通問往生處二初汎問宿因二正問生處初汎問宿因白言世尊我宿何罪生此惡子世尊復有何等因緣與提婆達多共為眷屬我之母子愛出天性佛之兄弟情同天倫反生逆害必有往因本唯自責兼問如來但是傷歎往業以為陳請之由經律多說佛與提婆從因至果常相惱害蓋是大權影響而非實事即法華云由提婆達多善知識故令我具足六波羅蜜乃至却後過無量劫當得成佛號曰天王如來等二正問生處為三初標忻厭二敘可厭三立誓遠離此之三節即示末世修行要術若不爾者則徒修淨業定不往生初標忻厭唯願世尊為我廣說無憂惱處我當往生不樂閻浮提濁惡世也無憂惱處者韋提所問言相通含據下佛答即指淨土娑婆五濁人間天上皆有憂惱唯佛淨土依正俱勝但受諸樂寧有憂乎閻浮提或云剡浮贍部此翻勝金從樹為名以樹半臨海水水底有金光色映樹故以為名提或云檀此翻為洲即別指南洲也據令通指娑婆大千且從近論令易解耳或可閻浮於四洲中濁惡最甚故特標之二敘可厭此濁惡處地獄餓鬼畜生盈滿多不善聚濁謂五濁即見煩惱等五皆不淨故總名濁亦名五滓惡即十惡即殺盜等五濁則具該依正十惡則別指行業若據濁惡實該六道特舉三途苦果以彰可厭遍於大千故云盈滿多不善聚者即上惡趣共聚此處或可別指人中少有良善如下所願不見惡人怨親逆順無非不善闍王調達豈善聚乎上隨文解次約義論此濁惡處即指世間郡邑民居親族會處其間心行萬差三惡盈滿皆不善聚又濁惡處即指我等眾生現前識心無始至今三業所造無邊業種日用所起三惡道行不可窮數故云盈滿多不善也三立誓遠離願我未來不聞惡聲不見惡人五濁三界五逆十惡皆是惡聲其中眾生造如是業盡號惡人極樂世界尚無惡道名即無惡聲也諸上善人俱會一處即無惡人也二正請往生因今向世尊五體投地求哀懺悔唯願佛日教我觀於清淨業處頭及四肢為五體五處皆圓亦名五輪著地禮之重也由有宿罪故受此苦今欲厭離故須求悔梵云懺摩此翻悔往今言懺悔華梵並舉有云懺即斷後悔是恥前如來說法破障除疑如日照世故云佛日極樂依正莫非主伴淨業共成故名清淨業處據此韋提正求觀法故云教我觀也第二正宗分三初至那含放光現土審定機宜爾時世尊下二正明觀法淨業正因說是語時下三顯示利益結勸修習初放光現土審定機宜三初如來放光普現諸土二韋提白佛選定一方三頻婆蒙光護證道果佛恐末世以為十方淨土隨願可生何獨定指彌陀一國特現此瑞以決後疑今多此見正達佛意初如來放光普現諸土爾時世尊放眉間光其光金色遍照十方無量世界還住佛頂化為金臺如須彌山十方諸佛淨妙國土皆於中現或有國土七寶合成復有國土純是蓮華復有國土如自在天宮復有國土如玻󰃠鏡十方國土皆於中現有如是等無量諸佛國土嚴顯可觀令韋提希見如來眉間有白毫相長一五周圓五寸外有八稜中空如筒白如珂雪右旋宛轉表從中道流出諸法初散後聚亦表攝多歸一即顯此經圓純究竟一佛乘法故現此相異於常時光臺高聳喻若須彌現土無量不可具舉略示四種以示可觀七寶成者言其尊貴純蓮華者言其潔淨如天宮者言其快樂頗梨鏡者言其明瑩若論諸土莊嚴極眾經文從簡各舉一相欲彰極樂具兼諸美令韋提見即示放光現土之意二選定一方三初通敘諸土非是所類二別指極樂正合機緣三求請往生所修觀法初通敘諸土非是所願時韋提希白佛言世尊是諸佛土雖復清淨皆有光明二別指極樂正合機緣我今樂生極樂世界阿彌陀佛所良以此界下凡心多馳散若不的指一方專觀一佛則觀行難成往生多障況彌陀光明常照誓願弘深是以生一土則諸土皆通想一佛則諸佛齊見十疑論佛答普廣其理照然善導專修義亦同此三求請往生所修觀法唯願世尊教我思惟教我正受初修方便作意觀緣名思惟觀想既成任運妙契名正受如地觀云如此想者名為粗見極樂國地即思惟也若得三昧見彼國地了了分明不可具說即正受也善導玄義據華嚴經思惟正受並是三昧與此地觀文證大同又觀佛三昧經云佛告阿難佛滅度後佛諸弟子聞是法者思是法者觀是法者此人常於夢中見佛又云聞是語思是法者有正念者有正受者準知思惟正受皆屬觀法淺深有異又復前云教我觀於清淨業處即知韋提唯請觀耳三頻婆蒙光獲證道果爾時世尊即便微笑有五色光從佛口出一一光照頻婆娑羅頂爾時大王雖在幽閉心眼無障遙見世尊頭面作禮自然增進成阿那含初如來現土正意在茲機感相投潛通密應故佛微笑觀佛相海經云諸佛常法凡笑必有五色光從口而出光照王頂佛力加被令增道果蒙光見佛深悟無常發智斷惑遂證三果阿那含此云不還結惑將盡不還下界據此頻婆見佛得果應與夫人同聞觀法後結益中但敘韋提五百侍女乃知頻婆證果即歸滅矣第二正明觀法淨業正因二初如來許可二正示所說初如來許可爾時世尊告韋提希汝今知不阿彌陀佛去此不遠汝當繫念諦觀彼國淨業成者我今為汝廣說眾譬亦令未來世一切凡夫欲修淨業者得生西方極樂國土先審知否者欲明淨土非佛自說他無知者彌陀經云從此西方過十萬億佛土而云不遠者此有三釋一佛眼觀故如楞嚴說天眼觀大千界如觀掌果況佛眼乎譬如登高視下一目萬里所謂登大山而小天下也二心念速故心神無礙遐方異域舉念即至所謂心念疾於風也三佛力攝故雖未得通乘佛神力如十疑論說劣夫從輪王一晝夜行四天下所謂青蠅附於騏尾也淨業成者總目彼土依正二報極樂境界眾生未識以物比擬故云眾譬如下云如億千日其光如華等或可所有言諭通名為譬亦令未來者正彰本意非止當機所謂千鉤之弩豈特為鼷鼠而發機乎二正示所說復二初先示福業二明正觀初先示福業所以先明三福者即是修觀行人合行事業非觀無以導其福非福無以成其觀有觀無福則闕於莊嚴有福無觀則牽於異趣闕莊嚴則護報非勝牽異趣則往生莫由二法相資無往不利寄言學者剋意研求無惑兩岐自迷發足今釋三福三初通標二別釋三結告初通標欲生彼國者當修三福欲生者言其志願當修者教令必為二別釋一者孝養父母奉事師長慈心不殺修十善業既是三世佛因明知菩薩大行第一共凡夫業第二共二乘業第三大乘不共業就中四句上二句報恩行父母生育恩師長教導恩下二句離惡行不殺為十善之首故特標之身除三邪口離四過意斷三惡也二者受持三歸具足眾戒不犯威儀就中三句上句即翻邪三歸凡夫無始繫屬於魔作法歸投希求救護若但受歸有善無戒若受眾戒必兼三歸下二句即受戒法在家五八出家十具故云眾戒受持無缺故云具足威儀亦戒輕細難持人多陵犯故特標簡三者發菩提心深信因果讀誦大乘勸進行者就中四句初即發大心菩提翻道即無上道心二即起大心善惡因果皆我自心了知畏慎故云深信三即生大解教詮本智因誦發生四即修大行勸誘修行不令退墮上三自行後一化他三結告如此三事名為淨業佛告韋提希汝今知不此三種業過去未來現在三世諸佛淨業正因三世果德籍此而成故曰正因二明正觀四初勅聽示說二讚請三勸囑四示法初勅聽示說佛告阿難及韋提希諦聽諦聽善思念之如來今者為未來世一切眾生為煩惱賊之所害者說清淨業諦聽善思即聞思兩慧為未來者正指像末也煩惱賊害即具縛凡夫也清淨業即十六觀也二讚請善哉韋提希快問此事悅可聖心故云快問三勸囑三初明是佛所教二依教修成三因修獲證初明是佛所教阿難汝當受持廣為多眾宣說佛語如來今者教韋提希及未來世一切眾生觀於西方極樂世界阿難多聞勸令持說由在幽宮同聞尚少後還耆山意令重述故預囑之如來今者等並是付囑阿難所說之詞二依教修成以佛力故當得見彼清淨國土如報明鏡自見面像教由佛說即是佛力所謂如來異方便也三因修獲證見彼國土極妙樂事心歡喜故應時即得無生法忍得無生忍位當初住若據觀法功德力強見生可證準下佛觀即指生彼獲證之相下云捨身他世生諸佛前得無生忍是也四示法有三初敘韋提見土由二為未來請其方便三如來答其所請初敘韋提見土由佛告韋提希汝是凡夫心想羸劣未得天眼不能遠觀諸佛如來有異方便令汝得見大權引實故示同凡天眼六通之一障內障外無不徹見凡仙小聖雖得天眼遐方淨剎亦不能觀異方便者若對當機即前光臺現土令韋提見據論垂教即下十六觀法專被未來欲彰權智道同故言諸佛二為未來請其方法三初敘己得見二傷他不見三正為陳請初敘己得見時韋提希白佛言世尊如我今者以佛力故見彼國土二傷他不見若佛滅後諸眾生等濁惡不善五苦所逼此即大悲權巧利物方見韋提位非凡小濁惡不善義同前釋五苦者疏云五道皆非樂故修羅一道開則為六合但有五或取大本五惡五痛五燒以為五苦即五戒所禁五種之過為五惡犯此五事遭難犯法為五痛後墮三途名為五燒三正為陳請云何當見阿彌陀佛極樂世界未來眾生一生不值佛二濁惡轉盛三苦逼益深業障如此疑無見土之理有何方便令得見乎三如來答其所請又二初標示繫想處二別列十六觀法初標示繫想處佛告韋提希汝及眾生應當專心繫念一處想於西方淨土觀門要在專一故須指定一方以為投心之處故放光現土厥意在茲故十疑論中名為一相三昧文殊般若亦名一行三昧比諸觀法有三不同餘觀不定方隅今此定須西向餘觀收神歸念今此送想彼方餘觀遍歷自他今此定緣聖境義門備揀心境歷然乖此別修終名邪觀二別列十六觀法自古章疏多廣懸談及至觀文例多簡略今謂觀文正當心要義須委細科釋文言聽習之徒切宜留心今先總分後方別解就十六觀大分為二初一種先觀此方落日指定向方後十五種正觀彼土依正二報初觀是總該下十五下皆為別各不相收就後十五復分為二前五先觀彼土依報莊嚴後十觀彼正報殊勝就前五中又分為二前二觀彼所依境界觀水成氷見氷為地後三觀彼莊嚴之相國土莊嚴不出三種樹即觀彼林蔭池即觀彼流泉樓即觀臺閣地觀為總攝餘三故樹等為別皆依地故就後十中復分為四前三觀佛第七觀佛坐處第八觀像表真第九正觀佛相十與十一觀佛侍者左右分殊十二十三總觀三聖普雜不同十四五六觀佛徒眾三輩差降若此分對一經大要晈如指掌逐觀別分廣更如後第一日觀三初所觀境二能觀想三結示初所觀境云何作想凡作想者一切眾生自非生盲有目之徒皆見日沒方隅渺𣾘無物表彰此間落日有目皆見顯了易觀是可標準疏云落日懸鼓用標送想之方即此意也言作想者想即是觀胎中失目謂之生盲二能觀想四初示修儀二示觀相三顯成相四勸常觀初示修儀當起想念正坐西向起想即發觀也正坐則身儀也全趺半趺直身累手如坐禪法故僧傳中古晉高僧坐不背西蓋遵此耳二示觀相諦觀於日欲沒之處令心堅住專想不移心境相應凝然不動即定體也三顯成相見日欲沒狀如懸鼓日沒近地雲散光收瑩如鼓面懸住空中四勸常觀既見日已閉目開目皆令明了想成相起念念相續任運不忘三結示是為日想名為初觀結示可解就後十五觀前五依報中第二水想欲成此土凝氷第五想水正觀彼方池沼名同體別學者宜知第二水觀二初所觀境二結示水想正為觀地瑠璃寶地舉世所無水面結氷是人皆識因此見彼用似比真故先舉水氷後成寶地疏云大水結氷實表瑠璃之地是也初所觀境二初觀水二觀地初觀水三初正想水二變水成氷三變氷為瑠璃初正想水次作水想見水澄清亦令明了無分散意顯上澄清湛然不動故云無分散意二變水成氷既見水已當起氷想三變氷為瑠璃見氷映徹作瑠璃想齊此已來當觀文畢此想已下屬後地觀二觀地三初地體明徹二地下幢擎三地上莊嚴初地體明徹此想成已見瑠璃地內外映徹二地上幢擎二初示幢體二珠光上映初示幢體下有金剛七寶金幢擎瑠璃地其幢八方八楞具足一一方面百寶所成八面八楞其狀如塔二殊光上映一一寶珠有千光明一一光明八萬四千色映瑠璃地如億千日不可具見三地上莊嚴四初地面華級二眾寶色光三合此寶光以成臺閣四華幢樂器初地面華級瑠璃地上以黃金繩雜廁間錯以七寶界分齊分明金繩七寶互相間錯如世花塼二眾寶色光一一寶中有五百色光其光如華又似星月懸處虛空眾寶色光其光從地昇空故如華從上照下故如星月三合此寶光以成臺閣成光明臺樓閣千萬百寶合成四華幢樂器於臺兩邊各有百億華幢無量樂器以為莊嚴八種清風從光明出鼓此樂器演說苦空無常無我之音華幢樂器四面圍繞風動出聲說法警眾風生八方故云八種彼無時節且對此方故云八耳苦空等法即四念處觀身不淨觀受是苦觀心無常觀法無我以此四法對破四倒文中空字且對觀身知倒計亡非空何謂二結示是為水想名第二觀結文可知第三地觀所觀之境備在前文故第三但有躡前結勸而已文有四節初思惟二正受三彰益四辨邪正初思惟此想成時一一觀之極令了了閉目開目不令散失唯除食時恒憶此事如此想者名為粗見極樂國土一一觀者指前總別相也除食時者開暫間也有依別本改為睡時尋諸古本並作食時且凡人睡時任運自息豈待除耶或云大小兩乘各有食觀故此除之此局道眾亦非通論今謂餘諸觀法不擇時處此觀聖境理合虔恭對食起想義乖尊敬故觀佛三昧經觀像法云想念成已唯除食時除便轉時一切時中恒見佛像等斯為明據不須改作初心漸想未成定相故云粗見言其未明也二正受若得三昧見彼國地了了分明不可具說是為地想名第三觀三昧正音三摩地此翻正定或云等持想成見地不待作意任運契合見境分明如人學射初生後熟發無不中言思叵及唯證方知故云不可具說三彰益二初重囑轉教二正彰利益初重囑轉教佛告阿難汝持佛語為未來世一切大眾欲脫苦者說是觀地法勅阿難者以前二觀止是此方之物以為發觀之端及觀寶地心達彼方定能脫苦破障除疑重囑轉教意見于此二正彰利益二初破障二除疑初破障若觀是地者除八十億劫生死之罪八十億劫或云無量劫或云五萬或云五十億劫隨宜不定非凡所測二除疑捨身他世必生淨國心得無疑此觀若成往生已決如唐高僧大行於泰山結菴修淨業未三七日見瑠璃地心眼洞明至後得疾其地復現乃曰吾無觀想寶地復現豈於安養無緣哉即日終于所居四辨邪正二初顯正二簡邪初顯正作是觀者名為正觀言作是者指前觀相心境相稱教行無違故二簡邪若他觀者名為邪觀乖前境量名為他觀不正曰邪雖是佛教大小觀法若非往生淨土之觀並是偏邪非同外道邪見之邪餘皆例此第四樹觀三初結前生後二正明觀行三結示初結前生後佛告阿難及韋提希地想成已次觀寶樹告勅之語或標不標譯人之變二正明中二初舉所觀二示能觀初所觀二初示體量二明莊嚴初示體量三初教遍觀二示行數三明高量初教遍觀觀寶樹者一一觀之樹相多種故云一一二示行數作七重行樹想周迴七重匝繞彼國或云處處皆有七重三明高量一一樹高八千由旬由旬亦云由延亦云踰善那西竺驛亭之量經律所出遠近不定諸家多取四十里為準二明莊嚴二初光明莊嚴二花果莊嚴初光明莊嚴又三初示葉具二明色光三明珠網初葉具其諸寶樹七寶華葉無不具足葉具足者無凋落故二光明莊嚴一一華葉作異寶色瑠璃色中出金色光玻󰃠色中出紅色光碼碯色中出硨磲光硨磲色中出綠真珠光珊瑚琥珀一切眾寶以為映飾寶色與光五色相間瑠璃碧色出黃光頗梨青色出紅光碼碯赤色出白色車渠白色出綠光若準大本琥珀七寶諸樹周滿世界金銀瑠璃頗梨珊瑚瑪瑙車渠等樹或有二寶三寶乃至七寶轉共合成廣如彼說即是眾寶為映飾三珠網四初示重數二網間宮殿三殿中童子四珠纓光明初示重數妙真珠網彌覆樹上一一樹上有七重網每樹七層每層一重其形如塔二網間宮殿一一網間有五百億妙華宮殿如梵王宮網間宮殿如色界天梵王居處三殿中童子諸天童子自然在中一一童子五百億釋迦毘楞伽摩尼以為瓔珞一一下天童嚴飾釋迦毘楞伽此云能聖摩尼亦云離垢亦云如意四珠纓光明其摩尼光照百由旬猶如和合百億日月不可具名眾寶間錯色中上者眾寶間者不獨珠也色中上者異於常也二華果莊嚴又二初總舉二別示初總舉此諸寶樹行行相當葉葉相次於眾葉間生諸妙華華上自然有七寶果行相當者當猶對也葉相次者如鱗接也花果如下釋二別示三初明樹葉二明樹花三明樹果初明樹葉一一樹華縱廣正當二十五由旬三句示量二十五由旬計一千里其葉千色有百種畫如天瓔珞三句明色百種畫即葉上痕脈如天瓔者狀其文也二明樹花有眾妙華作閻浮檀金色如旋火輪婉轉葉間閻浮檀如上已釋洲邊有樹海底出金光色無比置於暗中其暗即滅華色同焉其花旋轉猶世風車三明樹果又二初體相二光變幢蓋初體相涌生諸果如帝釋瓶帝釋瓶謂帝釋殿前有瓶莫測其量以葉度果其大可知二光變幢蓋有大光明化成幢幡無量寶蓋是寶蓋中映現三千世界一切佛事十方佛國亦於中現映現有二大千佛事一也十方佛國二也示生唱滅說法度生皆名佛事第二示能觀見此樹已亦當次第一一觀之觀見樹莖枝莖華果皆令分明恐其參亂故令次觀莖等五種即是次第莖謂根幹必兼枝條三結示是為樹想名第四觀結文可解第五池觀四初示體相二明池蓮三明池光四結示初示體相四初舉數二明水色三明流渠四明渠底初舉數次當想水欲想水者極樂國土有八池水一國八池渠道相通二明水色一一池水七寶所成其寶柔軟從如意珠玉生上二句明色相池塘階岸眾寶合成池中泉水色亦如然故云七寶成也下二句示出處每一池心各有珠玉泉從玉出流落池中常時盈滿三明流渠分為十四支一一支作七寶妙色黃金為𤦲十四支即是渠道四明渠底渠下皆以雜色金剛以為底沙雜色金剛金有五色又精剛者二池蓮三初示數二明量三明水流花間初示數一一水中有六十億七寶蓮華一一水中即上八池各六十億小本經中四色四光今言七寶故知多別二明量一一蓮華團圓正等十二由旬十二由旬計四百八十里小本經但云大如車輪舉其極小者耳三明水流花間其摩尼水流注華間尋樹上下其聲微妙演說苦空無常無我諸波羅蜜復有讚歎諸佛相好者從如意珠出故云摩尼水華梵互舉也尋樹上下尋猶循也樹即莖也言水循華莖上入花中旋轉發聲却從莖下演說有三四念處一也六度二也讚佛相好三也三池光二初從珠涌光二光化靈禽初從珠涌光如意珠玉涌出金色微妙光明二光化靈禽其光化為百寶色鳥和鳴哀雅常讚念佛念法念僧即小本中白鵠孔雀今經下文鳧雁鴛鴦等即知珍禽非止一類今此但舉毛色以通收耳讚歎三寶令歸向故四結示是為八功德水想名第五觀八功德一輕二清三冷四軟五美六不臭七飲時調適八飲已無患不出色香味觸四塵而已第六總觀四初正明二結示三彰益四顯邪正初正明二初別觀寶樓二總觀四種初別觀寶樓四初示數二諸天作樂三天樂懸空四樂音說法初示數眾寶國土一一界上有五百億寶樓閣眾寶國者總召彼土也一一界者準小本即池岸上經云四邊階道上有樓閣等二諸天作樂其樓閣中有無量諸天作天伎樂伎即樂人三天樂懸空又有樂器懸處虛空如天寶幢不鼓自鳴如寶幢者言其量也四樂音說法此眾音中皆說念佛念法念比丘僧即讚三寶二總觀四種此想成已名粗見極樂世界寶樹寶地寶池承前樓觀兼牒前三即為總觀若別若總各逗機緣此觀依報收無不盡言粗見者即思惟也下文若見此者即正受也二結示是為總觀想名第六觀三彰益若見此者除無量億劫極重惡業命終之後必生彼國破障除疑四顯邪正作是觀者名為正觀若他觀者名為邪觀並如前釋次就後十觀正報中四初如來勸囑二三聖現身三夫人為未來申請四如來廣明初如來勸囑三初勸聽二許說三重囑初勸聽佛告阿難及韋提希諦聽諦聽善思念之如上觀依意在觀正故重勸囑二許說佛當為汝分別解說除苦惱法娑婆眾苦非觀佛三昧無由可脫名脫苦法三界為苦器六道是苦報三重囑汝等憶持廣為大眾分別解說二三身現身說是語時無量壽佛住立空中觀世音大勢至是二大士侍立左右光明熾盛不可具見百千閻浮檀金色不得為比前文光臺現土令韋提見以為依報發請之端故云以佛力故見彼國等今三聖共臨以為正報發請之由故云因佛力故得見佛等佛立空中二聖侍立三聖立像斯為明據閻浮金色猶不可比則知其光不可盡見三夫人為未來申請二初見佛設禮二白佛申請初見佛設禮時韋提希見無量壽佛已接足作禮二白佛申請白佛言世尊我今因佛力故得見無量壽佛及二菩薩未來眾生當云何觀無量壽佛及二菩薩即白釋迦也菩薩存心不專為己雖令我見意在未來四如來廣明就下十觀大分為四如上已明今依次釋第七華座觀二初正明觀行二總勸諦觀華座觀者欲瞻尊境先觀坐處如對君上目視階陛初正明觀行三初總示依處二別列莊嚴三結示初總示依處佛告韋提希欲觀彼佛者當起想念於七寶地上作蓮華想華依於地顯是臺座非池蓮也二別列莊嚴二初華葉二華臺初華葉六初色二脈三光四示量五顯數六明珠光初色令其蓮華一一葉上作百寶色二脈有八萬四千脈猶如天畫其文工巧故如天畫三光脈有八萬四千光了了分明皆令得見四示量華葉小者縱廣二百五十由旬二百五十由旬討有萬里五顯數如是蓮華具有八萬四千葉六明現光一一葉間各有百億摩尼殊玉以為映飾一一摩尼珠放千光明其明如蓋七寶合成遍覆地上光形如蓋下覆其地二華臺三初明臺體二臺外校飾三臺上寶幢初明臺體釋迦毘楞伽寶以為臺即蓮心也釋迦毘楞即如意珠出生無盡皆如人意故云能生二臺外校飾此蓮華臺八萬金剛甄叔迦寶梵摩尼寶妙真珠網以為校飾文列四寶甄叔迦此云赤色寶梵即翻淨三臺上寶幢三初明幢體二明寶幔三珠光初明幢體於其臺上自然而有四柱寶幢一一寶幢如百千萬億須彌即上臺面四向立柱上擎網幔以覆佛頂二明寶幔幢上寶幔如夜摩天官夜摩即欲界第三空居天彼天華光莊嚴最勝故多取為比三殊光四初示數二珠光三光色四其色變現初示數復有五百億微妙寶珠以為映飾二珠光一一寶珠有八萬四千光三色光一一光作八萬四千異種金色四其色變現一一金色遍其寶土處處變化各作異相或為金剛臺或作真珠網或作雜華雲於十方面隨意變現施作佛事其色變現為三金臺珠網華雲也更有別相故云隨意等三結示是為華座想名第七觀結文可知二總勸諦觀五初推本因二明由漸三教純一離雜想四示益五簡邪正初推本因佛告阿難如此妙華是本法藏比丘願力所成阿彌陀佛昔為國王遇世自在王佛棄國出家法名法藏發四十八願彼國依報境界身壽光明種種莊嚴一切果相皆願所成豈唯華座寄此點示使知淨土即佛願體願由心發即佛心體故知願力理絕言思矣二明由漸若欲念彼佛者當先作此華座想不先華座則觀佛不成三教純一離雜觀作此想時不得雜觀皆應一一觀之一一珠一一光一一臺一一幢皆令分明如於鏡中自見面像一一觀之貫下五種花葉及幢皆有珠光臺不明光在文少略鏡中見面喻其無差四示益此想成者滅除五萬劫生死之罪必定當生極樂世界滅罪除疑此是觀佛最初方便滅罪猶少次至像觀滅罪乃多後至佛觀得無生忍即破無明五簡邪正作是觀者名為正觀若他觀者名為邪觀解同前第八像觀二初結前標後二正示觀法初結前標後佛告阿難及韋提希見此事已次當觀佛眾生無始未識真佛多見形像故使先觀以像表真觀佛易就二正示觀法三初通示想佛之意二正明想佛之法三結示初通示想佛之意四初明佛身普遍能應物心二明行者想成即具佛體三舉彼果德令信因心而結勸修因須依果德此一段經我佛如來欲明佛觀故於像觀之首先敘觀佛之功即是開示眾生成佛要道一經妙旨唯在此文後學討論宜須精究此而不了餘竟何言初明佛身普遍二初徵二示初徵所以者何觀佛其利安在二示諸佛如來是法界身入一切眾生心想中此中正說彌陀以法身體同故言諸佛華嚴云一切諸佛身即是一法身一心一智慧力無畏亦然此明諸佛果證法身無所不遍則與眾生因地法身無二無別故眾生作想佛身隨應疏云眾生心淨法身自在故能入眾生心想中如白日昇天影現百川故想佛心即是三十二相八十種好也如勢至圓通云十方如來憐念眾生如母憶子此明佛常念眾生若子逃逝雖憶何為此明眾生不念有應無感也若眾生心憶佛念佛現前當來必定見佛去佛不遠此明眾生念佛感應道交也此實彌陀世尊同體大慈悲善根力隨緣赴感應物垂形不思議用苟明此理佛入何疑二明行者想成即具佛體是故汝等心想佛時是心即是三十二相八十隨好是心作佛是心是佛就中初二句示心境相應次三句顯因成果相下二句釋成上義是心者即指行者觀佛之心由觀佛相相現心中此心即具佛之相好此據小身丈六為言其功若此若觀八萬四千相好心具亦爾教令觀佛其功若此眾生依教修因感果始於此心故云是心作佛恐謂修成佛從外得祇由此心當體是佛故使建修無不果滿故云是心是佛若不爾者生彼國已具三十二大人相好自何而得耶當知今日想佛之心相好果德悉已具足蓮胎孕質即是此心是證菩提不從他得矣三舉彼果德令信因心諸佛正遍知海從心想生正遍知者十號之一也出世法無不究盡深廣無際故喻如海佛德無邊略舉遍知以攝餘者果人萬德皆心想生意勉下凡專勤修習功不虛矣四結勸修因須依果德是故應當一心繫念諦觀彼佛多陀阿伽度阿羅訶三藐三佛陀祇由觀佛功德高深故勸繫想前則通舉諸佛此則別指彌陀結歸今經正意故云諦觀彼佛多陀阿伽度此云如來阿羅訶此云應供三藐三佛陀此云正遍知即十號中略舉三號委釋如別二正明想佛法三初別明三像二總明三像三顯益初別明三像二初彌陀像二二菩薩像初彌陀像三初見像色相二見國土莊嚴三誡令諦觀初見像色相想彼佛者先當想像閉目開目見一寶像如閻浮檀金色坐彼華上以像表真從易至難故若畫若彫隨人見熟即以為境坐彼華者即前華座二見國土莊嚴見像座已心眼得開了了分明見極樂國七寶莊嚴寶地寶池寶樹行列諸天寶幔彌覆其上眾寶羅網滿虛空中即前依報三誡令諦觀見如此事極令明了如觀掌中觀掌中者言其明了也二二菩薩像又二初觀華座三觀形像初觀花座見此事已復當更作一大蓮華在佛左邊如前蓮華等無有異復作一大蓮華在佛右邊如前蓮華者即佛所坐者據菩薩身計應須減二觀形像想一觀世音菩薩坐左華座亦作金色如前無異想一大勢至菩薩像坐右華座亦作金色者即菩薩身同前佛色二總明三像二初眼見勝境二耳聞說法初眼見勝境又二初三像放光二遍見三像初三像放光此想成時佛菩薩像皆放光明其光金色照諸寶樹三像放光光色照樹二遍見三像一一樹下復有三蓮華諸蓮華上各有一佛二菩薩像遍滿彼國遍見三像無處不有二耳聞說法二初眾音說法二憶持不忘初眾音說法此想成時行者當聞流水光明及諸寶樹鳧雁鴛鴦皆說妙法出定入定恒聞妙法水光樹禽風鼓樂器並如前示苦空無常無我諸波羅蜜故云妙法二憶持不忘行者所聞出定之時憶持不捨令與脩多羅合若不合者名為妄想若有合者名為麁相見極樂世界謂所聞之法不乖教典故云合也修多羅此翻契經違教即妄合法猶麁對下三昧以分麁妙三結示是為像想名第八觀準上經文明列三像或謂二菩薩無像觀者未知何意三顯益作是觀者除無量億劫生死之罪於現身中得念佛三昧文有二一除罪障二近三昧即下佛觀像觀若成真身必見故云現身即得第九佛觀二初躡前起後二顯所觀境初躡前起後佛告阿難及韋提希此想成已次當更觀無量壽佛身相光明此與像觀皆有躡前起後次第之文意使正修不容異徹自昔科為真法身觀今準下結云是為遍觀一切色身相名第九觀必應指彼彌陀果佛色相即法身耳下二菩薩其例頗同二顯所觀五初正明二結益三勸修四結觀五簡辨初正明三初示身相二彰言略三示所證初示身相七初顯身色二示身量三眉毫量四眼色量五毛孔量六明項光七相好初顯身色阿難當知無量壽佛身如百千萬億夜摩天閻浮檀金色百千萬億夜摩天喻其大也閻浮金言其自體也二示身量佛身高六十萬億那由他恒河沙由旬佛身無量機見有殊文中所舉假以數量顯非數量欲彰佛身不可定故即下文云如前所說無量壽佛身量無邊非是凡夫心力所及又云或現大身滿虛空中舉此證前知無限量蠡盃酌海丈尺量空是可得乎喻可見也三眉毫量眉間白毫右旋婉轉如五須彌山右旋婉轉其狀如珠一須彌高三百三十六萬里縱高亦爾五須彌共一千六百八百八十萬里疏引寶性論佛眉毫方圓三百六十萬里疑是誤算一須彌也四眼色量佛眼如四大海水青白分明一大海八萬四千由旬四大海共三十二萬六千由旬五毛孔光身諸毛孔演出光明如須彌山光即身光也一一毛孔光如須彌演即流也六頂光彼佛圓光如百億三千大千世界於圓光中有百萬億那由他恒河沙化佛一一化佛亦有眾多無數化菩薩以為侍者百億大千言其量也化佛菩薩即應現也七相好無量壽佛有八萬四千相一一相中各有八萬四千隨形好一一好中復有八萬四千光明一一光明遍照十方世界念佛眾生攝取不捨丈六之身則具三十二相八十種好今彌陀身相好光明三量八萬四千則其數無量不可算矣下示光明遍照攝生即是彌陀慈悲心體問不念佛人佛光攝否答念與不念光無不攝但念佛者與光相應攝取往生定無退墮智論云譬如魚子母若不念子則爛壞楞嚴所謂佛念眾生如母憶子但子於母有憶不憶耳又如盲人在日輪下日無不照盲者不見不念佛人亦復如是二彰言略其光相好及與化佛不可具說但當憶想令心眼見其光相好兼上身項二光化佛即圓光所現言不能盡憶想方見心眼即意思也三示所證二初觀一佛二觀佛身初觀一佛見此事者即見十方一切諸佛以見諸佛故名念佛三昧見多佛者法身體同念佛三昧從此得名二觀佛身作是觀者名觀一切佛身以觀佛身故亦見佛心佛心者大慈悲是以無緣慈攝諸眾生見佛心者身為心相故佛無一切心唯有大慈悲慈者與樂悲即拔苦眾生無盡佛大慈悲亦無有盡智論云慈有三種一眾生緣慈無心攀緣一切眾生而於眾生自然現益二法緣慈無心觀法而於諸法自然對治三無緣慈無心觀理而於平等第一義中自然安住後一據理體前二約事用今舉無緣義收三種謂諸佛心不住有無不依三世平等大慧常照法界以此攝生生無不攝不由緣起故云無緣即前所謂念佛眾生攝取不捨是也二結益作此觀者捨身他世生諸佛前得無生忍捨身他世生彼土已即證無生故知此觀若成則上品上生明矣三勸修二初勸觀二教入處初勸觀是故智者應當繫心諦觀無量壽佛智者即自修觀之人依前觀法即是諦觀以修此觀往生得忍功深利大故勸繫心故般舟經眾生問佛何因緣故得生此國彌陀答言以修念佛三昧得生彼國也二教入處二初觀一相二觀一佛初觀一相觀無量壽佛者從一相好入但觀眉間白毫極令明了見眉間白毫相者八萬四千相好自然當現多相自具者眉毫一相總諸相故若據經文即觀五須彌量故云八萬四千相好自然當現即知非丈六眉毫二觀一佛見無量壽佛者即見十方無量諸佛得見無量諸佛故諸佛現前授記多佛授記者皆蒙印可授記作佛四結觀是為遍觀一切色身相名第九觀一切之言或總指所見諸佛或別在彌陀諸相二釋並通五簡辨作此觀者名為正觀若他觀者名為邪觀文可解第十觀音觀二初結前標後二正示觀法初結前標後佛告阿難及韋提希見無量壽佛了了分明已次復當觀觀世音菩薩二正示觀法四初示境二結觀三勸修四簡邪正初示境九初觀身二觀光三觀冠四觀面五觀臂六觀手七觀足八指同九簡辨初觀身三初身量二身色三頂髻初身量此菩薩身長八十萬億那由他由旬二身色身紫金色三頂髻頂有肉髻二觀光二初頂光二身光初頂光二初光量二光中變化初光量頂有圓光面各百千由旬二光中變化其圓光中有五百化佛如釋迦牟尼佛一一化佛有五百化菩薩無量諸天以為侍者如釋迦者丈六身也二身光舉身光中五道眾生一切色相皆於中現五道眾生合修羅故菩薩垂形五道救苦眾生故於光中現其色相三觀冠二初觀體二冠中化佛初觀體頂上毘楞伽摩尼寶以為天冠毘楞伽即摩尼珠也二冠中化佛其天冠中有一立化佛高二十五由旬冠中化佛以表帶果而行用四觀面觀世音菩薩面如閻浮檀金色眉間毫相備七寶色流出八萬四千種光明一一光明有無量無數百千化佛一一化佛無數化菩薩以為侍者變現自在滿十方世界五觀臂臂如紅蓮華色有八十億微妙光明以為瓔珞其瓔珞中普現一切諸莊嚴事六觀手手掌作五百億雜蓮華色手十指端一一指端有八萬四千畫猶如印文一一畫有八萬四千色一一色有八萬四千光其光柔軟普照一切以此寶手接引眾生七觀足二初舉足相二下足相初舉足相舉足時足下有千輻輪相自然化成五百億光明臺輪有千輪號千輻輪二下足相下足時有金剛摩尼華布散一切莫不彌滿即踏蓮華金剛摩尼二寶所成八指同其餘身相眾好具足如佛無異九簡辨唯頂上肉髻及無見頂相不及世尊二結觀是為觀觀世音菩薩真實色身相名第十觀真實色身即應身也三觀修四初指前勸觀二彰功力三舉聞以況四教次觀初指前勸觀佛告阿難若有欲觀觀世音菩薩者當作是觀當作是者即上諸相不可異故二彰功力作是觀者不遇諸禍淨除業障除無數劫生死之罪不遇諸禍除現難也除無數劫罪破往業也三舉聞以況如此菩薩但聞其名獲無量福何況諦觀聞名獲福如普門品廣說四教次觀若有欲觀觀世音菩薩者先觀頂上肉髻次觀天冠其餘眾相亦次第觀之悉令明了如觀掌中從上至下以為次第四簡邪正作是觀者名為正觀若他觀者名為邪觀解同前第十一勢至觀四初觀行相二結示色身三彰益四雙結初觀行相三初身相二行相三坐相初身相五初身量二觀光相三觀天冠四觀肉髻五指餘相初身量次觀大勢至菩薩此菩薩身量大小亦如觀世音如觀音者亦八十萬億那由他也二觀光相二初頂光二身光初頂光圓光面各百二十五由旬照二百五十由旬百二十五由旬計五千里此即光體照則倍之二身光三初示色量二有緣得見三因光得名初示色量舉身光相照十方國作紫金色二有緣得見有緣眾生皆悉得見修此觀者即有緣人三因光得名二初從光立名二從威勢為名初從光立名但見此菩薩一毛孔光即見十方無量諸佛淨妙光明是故號此菩薩名無邊光因見菩薩一毛光即見十方諸佛光從光立名二從威勢為名以智慧光普照一切令離三塗得無上力是故號此菩薩名大勢至以光照眾生拔苦與樂從威勢為名無上力者即十力也三觀天冠三初華二臺三臺中現土初華此菩薩天冠有五百寶華二臺一一寶華有五百寶臺三臺中現土一一臺中十方諸佛淨妙國土廣長之相皆於中現四觀肉髻二初色相二瓶光變現初色相頂上肉髻如鉢頭摩華鉢頭摩此云赤蓮華二瓶光變現於肉髻上有一寶瓶盛諸光明普現佛事五指餘相餘諸身相如觀世音等無有異謂面臂手等二行相二初十方震動二動處莊嚴初十方震動此菩薩行時十方世界一切震動二動處莊嚴當地動處有五百億寶華一一寶華莊嚴高顯如極樂世界他方動處寶華高顯與極樂無異三坐相二初國土動搖二分身說法初國土動搖此菩薩坐時七寶國土一時動搖即本國也二分身說法從下方金光佛剎乃至上方光明王佛剎於其中間無量塵數分身無量壽佛分身觀世音大勢至皆悉雲集極樂國土側塞空中坐蓮華座演說妙法度苦眾生具舉上下含攝中間諸佛剎土三聖化身來集填空說法化導二結示色身作是觀者名為正觀若他觀者名為邪觀見大勢至菩薩是為觀大勢至色身相名第十一觀同前所辨三彰益除無數劫阿僧祇生死之罪即是破障四雙結作是觀者不處胞胎常遊諸佛淨妙國土此觀成已名為具足觀觀世音大勢至結前觀音勢至二觀不處胞胎等者脫娑娑苦生佛淨土寶蓮孕質永絕胞胎從頂至足總攝身相故云具足文牒二名故知雙結十二十三兩觀前觀依報第六總觀今此普雜亦即總觀三聖普觀則先觀自身後見依正雜觀則唯觀正報大小不同先別後總攝機斯足對文可見第十二普觀三初示觀相二結名義三彰感應初示觀相二初想自身二明普見初想自身二初躡前二起後初躡前見此事時二起後四初起心往彼二蓮中跏坐三想花開合四花開光照初起心往彼當起自心生於西方極樂世界二蓮中跏坐於蓮華中結跏趺坐三想花開合作蓮華合想作蓮華開想四花開光照蓮華開時有五百色光來照身想眼目開想二明普見二初聖眾滿空二依正說法初聖眾滿空見佛菩薩滿虛空中佛菩薩者即三聖也二依正說法水鳥樹林及與諸佛所出音聲皆演妙法與十二部經合出定之時憶持不失水鳥樹林依報說法及諸佛者正報說法仍須合教以驗真妄二結名義見此事已名見無量壽佛極樂世界是為普觀想名第十二觀雙結依正故得普名三彰感應無量壽佛化身無數與觀世音大勢至常來至此行人之所三聖常來安慰印可第十三雜觀三初揀機二示觀法三結示初揀機佛告阿難及韋提希若欲至心生西方者若欲者則揀非欲不預此法也二示觀法二初觀佛一觀二菩薩初觀佛五初先觀小身二後觀大身三舉像況真四身量不定五指餘諸相初先觀小身先當觀於一丈六像在池水上順此方機故觀丈六不言坐立應是立像二後現大身如先所說無量壽佛身量無邊非是凡夫心力所及然彼如來願力故有憶持者必得成就先所說者指前佛觀凡夫心劣雖不能觀仗佛願力有想必成三舉像況真但想佛像得無量福況復觀佛具足身相想像獲福觀真可知四身量不定阿彌陀佛神通如意於十方國變現自在或現大身滿虛空中或現小身丈六八尺佛無大小隨機有異五指餘諸相所現之形皆真金色圓光化佛及寶蓮華如上所說金色圓光如前佛觀寶蓮即花座觀二觀二菩薩二初示同異教令辨識二明隨侍以顯須觀初示同異教令辨識觀世音菩薩及大勢至於一切處身同眾生但觀首相知是觀世音知是大勢至身同眾生即彼徒眾中下二輩形相全乖諸大菩薩則有相濫經云眾生生者皆是阿鞞跋致其中多有一生補處其數甚多等但觀首相可辨二聖觀音冠有立佛勢至髻有寶瓶二明隨侍以顯須觀此二菩薩助阿彌陀佛普化一切助佛行化即影響眾由常隨侍故必觀之三結示是為雜想觀名第十三觀三聖不同大小有異故云雜想也十四已下三種觀彼徒眾三輩九品並所觀境因明生相人多惑之今謂文中所敘並是已生彼國之人當本修因感果之相以為三種近觀之境又云為令識位有上中下即是大本三品也今謂大本三品皆標發菩提心可對今經上三品耳中下二品則非所對況復因行與今全別尋經校之方知不爾今明上三品即彼菩薩眾也中三品即彼聲聞眾也下三品即彼人民眾也三輩九品攝盡彼方聖凡之眾又復三輩各分高下如後具明第十四上輩有五一發菩提心大乘心也二解第一義大乘解也三修行諸行大乘行也四深信因果大乘信也五迴向往生大乘願也如此五法上三品中出沒互見上品上生具五經明三心三行是也上品中生有四唯缺大行經云善解義趣是也上品下生有三缺於解行經云但發無上道心是也若無第一不為上品若無四五即不往生故上三品即攝補處不退初心諸大菩薩也第十四上輩三初上品上生二上品中生三上品下生初上品上生三初標二釋三結初標佛告阿難及韋提希上品上生者二釋四初修因二感勝緣三見已得生四生後益初修因二初發三心二修三行初發三心若有眾生願生彼國者發三種心即便往生何等為三一者至誠心二者深心三者迴向發願心具三心者必生彼國發三心者菩提心也亦名無上道心一至誠者求佛菩提決定堅固至佛不移也二深心者於大乘法聞思修習至佛不已也釋論云智度大海唯佛窮底故云深也三迴向發願所修功德普施眾生至佛無盡若對三聚初即攝律儀無惡不斷故必至誠二即攝善法無善不修故必漸深三攝眾生無生不度故必迴施若對三佛初是斷德法身佛也二即智德報身佛也三即恩德應身佛也果有三佛因必三心不可缺一餘廣如別二修三行二初列行相二示時限初列行相復有三種眾生當得往生何等為三一者慈心不殺具諸戒行二者讀誦大乘方等經典三者修行六念迴向發願願生彼國發上三心必修三行然有徑修三行義具三心故云復有三種眾生等一不殺是諸戒之首故別標之具諸戒行此上品中須納大乘菩薩戒依善戒經先受五十具後受菩薩戒故云諸戒此即對上至誠心也二讀誦經典不唯讀誦必須學解發生智慧此即對深心也三迴向發願對上可知仍加六念即念三寶及戒施天名大乘六念也二示時限具此功德一日乃至七日即得往生少至一日多至七日舉少況多欲彰功勝則知菩薩大行一念能行猶為佛種況一日七日寧不往生耶二感勝緣三初眾聖來迎二彌陀光照三眾聖同音初眾聖來迎生彼國時此人精進勇猛故阿彌陀如來與觀世音大勢至無數化佛百千比丘聲聞大眾無數諸天七寶宮殿觀世音菩薩執金剛臺與大勢至菩薩至行者前精進勇猛即能感也精進不懈勇猛不退阿彌下彰聖應佛與大眾共集其前七寶宮殿即佛居處金剛臺即蓮華座下云此紫金臺如大寶華是也但此金剛與下為異二聖共執付與乘之二彌陀光照與眾接引阿彌陀佛放大光明照行者身與諸菩薩授手迎接三眾聖同音讚歎勸進觀世音大勢至與無數菩薩讚歎行者勸進其心三見已得生行者見已歡喜踊躍自見其身乘金剛臺隨從佛後如彈指頃往生彼國得生所感聖境故必歡喜形留神往有如蟬蛻十萬億土剎那即至彼佛威神眾生業力易軀換報如反掌耳四生後益五初見佛菩薩二聞法得悟三遊歷十方四獲記還國五證總持門初見佛菩薩生彼國已見佛色身眾相具足見諸菩薩色相具足生彼即見與下為異二聞法得悟光明寶林演說妙法聞已即悟無生法忍說妙法者大乘法也得無生忍即斷證也三遊歷十方經須臾間歷事諸佛遍十方界承事諸佛習學方便四獲記還國於諸佛前次第授記還到本國即佛觀云諸佛現前授記是也五證總持門得無量百千陀羅尼門陀羅尼此翻總持一能持善二能遮惡即於無量法門無不通達三結是名上品上生者二上品中生三初標二釋三結初標上品中生者二釋四初修因二感緣三得往生四生後益初修因二初行業二發願初行業不必受持讀誦方等經典善解義趣於第一義心不驚動深信因果不謗大乘上二句示缺行也善下彰有解也第一義者了達諸法畢竟空寂由從緣起無自性故出過諸法故云第一心不驚者不狐疑也信因果者諸法雖空善惡因果無毫差也如此信解方契大乘豈有謗耶二發願以此功德迴向願求生極樂國迴此功德向彼莊嚴故云迴向若無願求縱有信解不出輪迴二感緣三初眾聖來迎二讚歎安慰三授手接引初眾聖來迎行此行者命欲終時阿彌陀佛與觀世音大勢至無量大眾眷屬圍遶持紫金臺至行者前紫金臺亦即蓮花二讚歎安慰讚言法子汝行大乘解第一義從法化生故名法子三授手接引是故我今來迎接汝與千化佛一時授手三得往生行者自見坐紫金臺合掌叉手讚歎諸佛如一念頃即生彼國七寶池中彈指一念經文互舉四生後益九初經宿花開二身變金色三寶華承足四眾聖光照五開悟深法六下臺禮讚七不退菩提八遊行十方九得忍獲記初經宿花開此紫金臺如大寶華經宿則開二身變金色行者身作紫磨金色準大本中彼土眾生身皆金色此中特標必應殊異三寶華承足足下亦有七寶蓮華四眾聖光照佛及菩薩俱時放光照行者身五開悟深法目即開明因前宿習普聞眾聲純說甚深第一義諦六下臺禮讚即下金臺禮佛合掌讚歎世尊七不退菩提經於七日應時即於阿耨多羅三藐三菩提得不退轉即七日已得不退轉八遊行十方應時即能飛行偏至十方歷事諸佛具六神通故能飛行九得忍獲記於諸佛所修諸三昧經一小劫得無生忍現前授記一小劫者亦據此土一增減為言三結是名上品中生者三上品下生三初標二釋三總結初標上品下生者二釋四初修因二感緣三得生四生後益初修因二初有信發心二迴向願求初有信發心亦信因果不謗大乘但發無上道心顯無解行二迴向願求以此功德迴向求生極樂國義同前釋二感緣行者命欲終時阿彌陀佛及觀世音大勢至與諸菩薩持金蓮華化作五百佛來迎此人五百化佛一時授手讚言法子汝今清淨發無上道心我來迎汝金蓮花亦即臺座讚言清淨者既發大心必離諸惡故三得生見此事時即見自身坐金蓮華坐已華合隨世尊後即得往生七寶池中不言時限同前一念四生後益五初華開二見佛三聞法四遊歷五入位初華開一日一夜蓮華乃開二見佛七日之中乃得見佛雖見佛身於眾相好心不明了三聞法於三七日後乃了了見聞眾音聲皆演妙法四遊歷遊歷十方供養諸佛於諸佛前聞甚深法五入位經三小劫得百法明門住歡喜地百法明門者華嚴云初地菩薩於剎那頃得百三昧見百諸佛神通能過百佛國能動百佛世界光明遍照百佛世界能成就百眾生能知過去未來百劫能入百法門能現百身復為一身以百菩薩莊嚴眷屬若仁王經有千法明門萬法明門等歡喜地即初地初登聖果多歡喜故三總結是名上品下生者是名上輩生想名第十四觀三品行相如上已明今更重分淺深有異一臨終接引異上生佛菩薩接中生與千化佛接下品下生五百化佛接二所乘華座異上生金剛臺中生紫金臺下生金蓮花三見佛聞法異上生到即見聞中生經宿下生七日至三七日四花開異上生已開中生經宿下生一日一夜五證入異上生到彼即證中生一小劫下生三小劫尋文可見第十五中輩三品此攝四果聲聞眾經云彼佛有無量無邊聲聞弟子皆阿羅漢等問彼國純一大乘清淨良伴何有小乘聲聞耶答此土聲聞則有二種一者定性謂沈空滯寂取滅度者往生論云二乘種不生即此類也二不定性謂中間迴向已經開顯知常獲記雖是聲聞不住小果法華真阿羅漢涅槃出家菩薩淨土聲聞即同此類已聞大教發菩提心但先學小乘聞說苦空無常無我發其本習先證小果終歸大乘此三品中上生常持五八十具四種戒行中生亦持四戒但一日一夜下生孝養仁慈上二專持佛戒並有迴向願求下一止依世教故但臨終遇善三階行別故分高下第十五中輩三初中品上生二中品中生三中品下生初中品上生三初標二釋三結初標佛告阿難及韋提希中品上生者二釋四初修因二感緣三得生四生後益初修因二初明行業二示願求初明行業若有眾生受持五戒持八戒齋修行諸戒不造五逆無眾過患五八在家二眾戒諸戒即包十具出家五眾戒五戒者一不殺二不盜三不邪婬四不妄語五不飲酒八戒加三六不著花鬘纓絡香油塗身七不坐高床及不歌舞倡伎八不過中食婬斷邪正名加淨行齊一其心故名八齊禁閉諸根亦名八關廣如律中然此四戒或道或俗各持或出家兼具既持淨戒必離眾過五逆過中之大故特標之二示願求以此善根迴向願求生於西方極樂世界善根為因生彼是果二感緣三初眾聖現前二光明照觸三說法開悟初眾聖現前臨命終時阿彌陀佛與諸比丘眷屬圍繞二光明照觸放金色光至其人所三說法開悟演說苦空無常無我讚歎出家得離眾苦讚歎出家即明此品多收道眾離苦者近離塵緣遠清煩惑三得生行者見已心大歡喜自見己身坐蓮華臺長跪合掌為佛作禮未舉頭頃即往生極樂世界坐蓮禮佛識神即脫四生後益三初花開二聞法三得道初花開蓮華尋開當華敷時合有見佛文略不明二聞法聞眾音聲讚歎四諦贊四諦者順所習故苦集二諦世間因果是所斷滅道二諦出世因果是所證四法皆實故並名諦三得道應時即得阿羅漢道三明六通具八解脫阿即翻無羅漢為生結惑已盡不受後有故言無生亦云應供殺賊如別所明三明者過去宿命明現在漏盡明末來天眼明三皆洞徹獨得稱明六通一天眼二天耳三他心四宿命五如意六漏盡六皆無壅故總名通八解脫亦名八背捨一內有色相外觀也二內無相外觀也三緣淨背捨身作證四虛空處背捨五識處背捨六無所有處背捨七非有想非無想背捨八滅受想背捨餘如法界次第三結是名中品上生者二中品中生三初標二釋三結初標中品中生者二釋四初修因二感緣三得生四生後益初修因二初行業二願求初行業若有眾生若一日一夜受持八戒齋若一日一夜持沙彌戒若一日一夜持具足戒威儀無缺文略五戒前略十具前後互見必具四戒沙彌戒即十戒前八戒中分七為二加不捉金銀錢寶具足戒即大僧大尼所受戒七支具發遍該生境故云具足二願求以此功德迴向願求生極樂國戒香薰修持戒淨業以求淨報持戒成德名稱遠聞故喻如香二感緣二初見佛眾聖二聞空讚歎初見佛眾聖如此行者命欲終時見阿彌陀佛與諸眷屬放金色光持七寶蓮華至行者前放光照觸持花迎取二聞空讚歎行者自聞空中有聲讚言善男子如汝善人隨順三世諸佛教故我來迎汝三世諸佛並勸持戒斷惡修善故今持戒即是隨順三得生行者自見坐蓮華上蓮華即合生於西方極樂世界花合即生亦一念頃四生後益三初見佛二聞法三獲證初見佛在寶池中經於七日蓮華乃敷華既敷已開目合掌讚歎世尊文敘讚歎理合先見二聞法聞法歡喜聞法亦即四諦苦空無常等下品同然三獲證得須陀洹經半劫已成阿羅漢須陀洹此翻逆流謂逆生死流即初果也三結是名中品中生者三中品下生三初標二釋三總結初標中品下生者二釋四初修因二遇緣三得生四生後益初修因若有善男子善女人孝養父母行世仁慈執勞侍奉順色承志故名孝養父母儒教以為百行之本推愛及物博施濟眾故云行世仁慈儒宗以為君子之德由生前積善故臨終遇緣二遇緣此人命欲終時遇善知識為其廣說阿彌陀佛國土樂事亦說法藏比丘四十八願以善化人眾所知識知其道德識其儀貌法華妙莊嚴王云善知識者是大因緣即指妻兒為善知識故知但能開導不局僧俗國土樂事如上依報及大小彌陀經所說法藏比丘者彌陀因名昔為國王遇世自在王佛棄國出家即於佛前發四十八願具如大本三得生聞此事已尋即命終譬如壯士屈伸臂頃即生西方極樂世界此中合有臨終持花接引等事文略不敘壯士屈伸頃亦即少時前後語變四生後益三初花開二聞法三得道初花開生經七日遇觀世音及大勢至經文但云七日不說花開二聞法聞法歡喜二聖說法未及見佛三得道得須陀洹經一小劫成阿羅漢三總結是名中品下生者是名中輩生想名第十五觀前二品臨終見佛蒙光聞法下品並無前二生已見佛聞法下品但見觀音勢至上二並敘乘花而去到彼花開下品不明義須合有但文略耳上生應時即得四果中生半劫下生一劫尋對可了第十六下輩三品並無修因皆是平生作惡臨終遇善準十疑論若無宿善今亦不遇故此三品不無遠因上生但泛爾作過不知慚愧中生所敘多是出家五眾希貪名利毀破戒律下生即造十惡五逆諸極重罪罪有輕重故分三等第十六下輩三初下品上生二下品中生三下品下生初下品上生三初標二釋三結初標佛告阿難及韋提希下品上生者二釋四初生來造惡二臨終遇緣三見相得生四生後利益初生來造惡或有眾生作眾惡業雖不誹謗方等經典如此愚人多造惡法無有慚愧作眾惡業明非極重不謗經典尚有正信二臨終遇緣二初知識開導二化佛來讚初知識開導二初聞法除業二稱名滅罪初聞法除業命欲終時遇善知識為說大乘十二部經首題名字以聞如是諸經名故除却千劫極重惡業二稱名滅罪智者復教合掌叉手稱南無阿彌陀佛稱佛名故除五十億劫生死之罪經題佛號功力難思滅罪劫數文中趣舉二化佛來讚二初化眾來迎二讚歎接引初化眾來迎爾時彼佛即遣化佛化觀世音化大勢至至行者前二讚歎接引讚言善男子汝稱佛名故諸罪消滅我來迎汝三見相得生作是語已行者即見化佛光明遍滿其室見已歡喜即便命終乘寶蓮華隨化佛後生寶池中四生後利益三初花開二觀音說法三聞法入證初花開經七七日蓮華乃敷二觀音說法當華敷時大悲觀世音菩薩及大勢至菩薩放大光明住其人前為說十二部經十二部經一切諸佛所說經法總大小乘有十二類亦名十二分教一契經二重頌三授記四諷誦五無問自說六因緣七譬喻八本生九本事十方廣十一未曾有十二論義部即類也三聞法入證聞已信解發無上道心經十小劫具百法明門得入初地此下三品生彼聞法皆發大心前中三品但明小果以其先發大心故不明耳百法明門義同前釋三結是名下品上生者二下品中生三初標二釋三結初標佛告阿難及韋提希下品中生者二釋四初造惡因二遇知識三得往生四生後益初造因三初別列四過二總結四過三示來報初別列四過四初毀戒過二犯盜過三說法過四無慚過初毀戒過或有眾生毀犯五戒八戒及具足戒文略沙彌戒二犯盜過如此愚人偷僧祇物盜現前僧物僧物最重故特標之僧祇此翻大眾即常住物有二一常住常住即寺宇米穀等二十方常住即供僧食飲等現前僧物亦二一現前現前謂據數即分者二十方現前謂作相普施者四種僧物盜皆結犯經云五逆四重我亦能救盜僧物者我所不救斯極誡也三說法過不淨說法言不淨者假托佛法希求利養四無慚過無有慚愧公然造作內無羞恥二總結四過以諸惡業而自莊嚴惡跡盈滿故云莊嚴三示來報如此罪人以惡業故應墮地獄應墮獄者應猶合也二遇知識三初業相現前二知識開導三聞法滅罪初業相現前命欲終時地獄眾火一時俱至地獄眾火即鑊湯鑪炭鎔銅鐵丸等天台云火車相現即火輪也因中果相自心中業二知識開導遇善知識以大慈悲即為讚說阿彌陀佛十力威德廣說彼佛光明神力亦讚戒定慧解脫解脫知見說佛功德有三一十力二光明三五分法身十力者一是處非處力二業智力三定力四根力五欲力六性力七至處道力八宿命力九天眼十漏盡力五分中上三可解修因感果名解脫五住二死究竟永盡果後起用名解脫知見三聞法滅罪此人聞已除八十劫生死之罪地獄猛火化為清涼風吹諸天華華上皆有化佛菩薩迎接此人感聖來迎以聞佛德一念信受轉惡為善火化清風境隨心變其速若此三得往生如一念頃即得往生七寶池中蓮華之內四生後益三初花開二二聖說法三聞法獲益初花開經於六劫蓮華乃敷二二聖說法觀世音大勢至以梵音聲安慰彼人為說大乘甚深經典三聞法獲益聞此法已應時即發無上道心三結是名下品中生者下品下生三初標二釋三總結初標佛告阿難及韋提希下品下生者標中上中兩輩止於上品標佛告等獨下三品一一別標者以作惡往生反常駭眾易惑難信故頻標示意令聽受二釋四初造惡因二遇緣三得生四生後益初造惡因二初敘現業二示來報初敘現業或有眾生作不善業五逆十惡具諸不善五逆者殺父殺母殺阿羅漢破和合僧出佛身血違負恩德故名五逆生報即隨阿鼻名五無間業十惡者即身三口四意三一切惡業皆十攝之既作極重餘無不為故云具諸不善問大本云下至十念不生我國不取正覺唯除五逆誹謗正法今經五逆亦得生者今解若據彌陀願力豈遮造逆之徒方便赴機言乖趣合彼則顯樂邦殊妙欲進於善人此明淨業功深不遺於極惡但使持名迴願無不滅罪往生故觀佛三昧經云四部弟子謗方等經作五逆罪犯四重禁等如是等人若能至心一日一夜繫念觀佛一相好者諸惡罪障皆悉消滅引彼證此罪滅何疑二示來報如此愚人以惡業故應墮惡道經歷多劫受苦無窮隨犯一逆阿鼻一劫何況多犯故經多劫二遇緣二初知識開導二勝相現前初知識開導四初說妙法二病苦不能三教修十念四滅罪數初說妙法如此愚人臨命終時遇善知識種種安慰為說妙法教令念佛說妙法者讚淨土也令念佛者作觀想也二病苦不能此人苦逼不遑念佛遑暇也三教修十念善友告曰汝若不能念彼佛者應稱無量壽佛如是至心令聲不絕具足十念稱南無阿彌陀佛心觀為念口誦為稱十念謂十聲也四滅罪數稱佛名故於念念中除八十億劫生死之罪念念即約佛聲二勝相現前命終之時見金蓮華猶如日輪住其人前花如日輪者喻其量也若準俱舍日面徑五十一由旬今此但取地居仰望大小未必如論三得生如一念頃即得往生極樂世界四生後益三初花開二二聖說法三聞法獲益初花開於蓮華中滿十二大劫蓮華方開二二聖說法觀世音大勢至以大悲音聲為其廣說諸法實相除滅罪法罪從緣生無有自性諸法皆爾故名實相普賢行法云一切業障海皆從妄想生若欲懺悔者端坐念實相是也三聞法獲益聞已歡喜應時即發菩提之心三總結是名下品下生者是名下輩生想名第十六觀第三顯示利益二初眾見彼土依正莊嚴二隨機獲益初眾見彼土依正莊嚴說是語時韋提希與五百侍女聞佛所說應時即見極樂世界廣長之相得見佛身及二菩薩前但韋提獨見今此大眾皆覩二隨機獲益三初夫人入證二五百侍女發心獲記三諸天發心初夫人入證心生歡喜歎未曾有豁然大悟逮無生忍豁然大悟破無明也逮無生忍證法性也二五百侍女發心獲記五百侍女發阿耨多羅三藐三菩提心願生彼國世尊悉記皆當往生生彼國已得諸佛現前三昧問往生論女人根缺皆不得生今何違者答非謂此土女及根缺不得生彼蓋言生彼國者不受女人及根缺報耳以彌陀發願若有女人未生我國復受女像不取正覺又云國中人天不具三十二大人相者不取正覺是知彼無女人及根缺也餘如十疑論說三諸天發心無量諸天發無上道心佛在幽宮說此觀法阿難目連侍佛左右止有夫人侍女諸天以為聽眾餘無聞者後還靈山阿難重述菩薩大眾始得同聞第三流通分二初至皆大歡喜幽宮即座付屬流通二爾時世尊下還歸崛山轉說流通由此二處眾聞信受展轉傳授流注無究初幽宮付屬四初立名教持二勸修獲益三付屬憶持四眾聞歡喜初立名教持二初雙問名持二別答初雙問名持爾時阿難即從座起前白佛言世尊當何名此經此法之要當云何受持一問經名二問持法故云雙問二別答二初示名二教持初示名二初從能觀所觀為名二約功用為名初從能觀所觀為名佛告阿難此經名觀極樂國土無量壽佛觀世音菩薩大勢至菩薩總包依正但缺徒眾首題避煩但摘五字包攝亦備二約功用為名亦名淨除業障生諸佛前滅罪往生是經力用二教持汝當受持無令忘失智論云信力故受念力故持既受且持則無忘失二勸修獲益五初見境勝二滅罪勝三自身勝四伴侶勝五果報勝初見境勝行此三昧者現身得見無量壽佛及二大士勢至圓通云若眾生心憶佛念佛現前當來必定見佛二滅罪勝若善男子善女人但聞佛名二菩薩名除無量劫生死之罪何況憶念舉聞況念其勝可知三自身勝若念佛者當知此人是人中分陀利華分陀利此云白蓮花一人間奇瑞二性潔無染故以比焉四伴侶勝觀世音菩薩大勢至菩薩為其勝友補處為友無宜自輕五果報勝當坐道場生諸佛家坐道場者謂成佛也得道之場故名道場一切諸佛皆於菩提樹下趺坐斷惑破魔成道法身一體諸佛同證故是佛家勢至章云去佛不遠小本經云皆得不退阿耨菩提並同此意三付屬憶持佛告阿難汝好持是語持是語者即是持無量壽佛名意令對說持名功大持經亦然四眾聞歡喜佛說此語時尊者目犍連尊者阿難及韋提希等聞佛所說皆大歡喜歡喜者一所未曾聞今得聞故二清淨國土得往生故三展轉開示利生無窮故具斯諸義故懷大喜二轉說流通三初佛還本處二阿難轉說三眾聞禮散初佛還本處爾時世尊足步虛空還耆闍崛山據佛王宮說經時久或眾不散待佛還來或是再集皆不可測二阿難轉說爾時阿難廣為大眾說如上事累囑憶持意見於此三眾聞禮散無量諸天及龍夜叉聞佛所說皆大歡喜禮佛而退照前列眾文略龍天阿難親聞代傳佛語故云聞佛說也
高祖龍樹菩薩二祖北齊尊者三祖南嶽尊者四祖天台教主智者大師五祖章安尊者六祖法華尊者七祖天宮尊者八祖左谿尊者九祖荊溪尊者高祖龍樹菩薩者南天竺國梵志種大豪貴家也始生於樹下由龍成道因號龍樹幼而聰哲才學超世處在襁褓聞諸梵志誦四韋陀典各四萬偈偈有四十二字背誦其文又領其義弱冠馳名獨步諸國世學藝能天文地理圖緯祕讖及餘道術無不綜練結友三人亦一時之傑一日相與議曰天下義理可以開神明悟幽旨者吾等盡之矣更以何方自娛唯有追求好色縱情極欲是不亦樂乎然諸梵志勢非王公何由得之可求隱身之術斯樂可辦四人相視莫逆於心同至術家求隱身法術師念曰此四梵志擅名一世草芥群生今以術故屈辱就我此人才明絕世所不知者唯此賤法若授其方則永見棄且與彼藥使不知之藥盡必來永當師我各與青藥一丸告曰汝於靜處以水磨之用塗眼驗形當自隱龍樹磨藥聞香盡知藥名分數多少錙銖無失還向其師具陳此藥有七十種名字兩數皆如其方術師驚問子何以知答曰藥有氣分何以不知師即歎服乃曰若斯人者聞名猶難況我親遇而惜斯術即以其法具授四人得術隱身遊百自在入王宮中宮中美人皆被侵陵百餘日後懷妊者眾以事白王王不悅曰此何不祥召諸智臣以問其故時有一臣白王此之所為不出有二一鬼二術可以細土置諸門中令人守衛斷往來者若是方術足跡自現若是鬼魅入必無跡人可兵除鬼當呪滅王用其計備法試之見四人跡即閉諸門數百力士揮刀空中斬三人首近王七尺刀所不至唯有龍樹斂身屏氣依王而立故不被斬因時始悟欲為苦本厭欲心生發出家願我若得脫當詣沙門求出家法既而得出入山至一佛塔出家受戒九十日中誦三藏盡通諸深義更求異典都無得處遂向雪山見一比丘以摩訶衍而授與之讀誦愛樂雖達實義未獲道證辨才無盡善能言論外道異學沙門義士咸皆摧伏請為師範即便自謂我是一切智人生大憍慢心自念言世界法中津途無量佛經雖妙句義未盡我今更敷演之開悟後學作是念已便欲為之立師教戒更造衣服令附佛法而少有不同欲除眾情示不受學選擇良日便欲行之獨處靜室水精地房大龍菩薩愍其若此即以神力接入大海至其宮殿開七寶函以諸方等深奧經典無上妙法授與披讀九十日中通解甚多其心深入體得實利龍知其心而問之曰看經遍未答曰汝經無量不可得盡我所讀者足滿十倍過閻浮提龍言忉利天上所有經典倍過於此百千萬倍諸處此比不可稱數爾時龍樹既得諸經豁然通達善解一相深入無生法忍具足龍知悟道還送出宮時南天竺王生大邪見承事外道毀謗正法龍樹為化彼故躬持赤幡在王前行經歷七年王始怪問汝是何人在吾前行答曰我是一切智人王聞是已為之大驚遂問之曰一切智人甚為希有汝自言是何以取驗答曰王欲知者宜當見問王即自念我為智主大論議師問之能屈未足為奇或不如彼此非小事默然不問便是一屈遲疑良久俛仰問曰天今何為答曰天今正與阿脩羅戰王既聞已譬如人噎既不得吐又不得咽欲非其言無以為證欲是其事無以為明擬議之間龍樹復言此非虛論王小待之須臾當驗語訖空中刀劍戈戟相繼而落王言干戈矛矟雖是戰器那知是天與脩羅戰答曰以之虛言不如驗之以實言已脩羅耳鼻從空而下又令王臣眾等見空中兩陣相對王始稽首受其道化殿上萬婆羅門因就出家時於此國大弘佛教摧伏外道廣開摩訶衍義造優波提舍十有萬偈莊嚴佛道大慈方便如是等論各五千偈今摩訶衍教大行於天竺造無畏論滿十萬偈中論出無畏部中凡五百偈時有婆羅門善知呪術欲以己能與龍樹爭勝白彼王言我能伏此比丘王言汝甚愚癡此菩薩者明同日月智齊眾聖汝今庸劣豈可為比婆羅門言王為智人宜以理驗大王云何逆見凌懱王見言至恭請龍樹清旦俱集政德殿時婆羅門即於殿前呪作大池廣長清淨池中出生千葉蓮華自坐其上語龍樹曰汝處於地類同畜生我居華上智慧清淨寧敢與我抗言議論爾時龍樹亦以呪力化為白象象有六牙行池水上趣其華座以鼻繳拔高舉擲地時婆羅門傷背委困即便摧伏歸命龍樹我甚頑嚚犯逆大師惟願愍哀聽我悔過龍樹慈矜度令出家時有一小乘法師見其高明常懷忿嫉龍樹深知既所作已辦緣謝化成將欲示寂因問小乘師汝今樂我久住世否彼曰仁者實不願也於是龍樹即入靜室經日不出弟子咸疑推戶視之遂見蟬蛻而去天竺諸國並為立廟種種供養敬事如佛其母樹下生之因字阿周陀那阿周陀那樹名也以龍成其道故以龍配字號曰龍樹假餌仙藥長壽住世三百餘年任持佛法其所度人不可稱數如付法藏傳入楞伽經第六云大慧汝當知善逝涅槃後未來世當有持於我法者南天竺國中大名德比丘厥號為龍樹能破有無宗世間中顯我無上大乘法得初歡喜地往生極樂國此佛金口懸記也二祖北齊尊者諱慧文當齊高之世獨步河淮法門非世所知履地戴天莫知高厚尊者用心一依釋論論是龍樹所說準付法藏龍樹是金口祖承第十三師尊者橫承稟以為師也故翰林梁肅曰大雄示滅學路派別世既下衰教亦陵遲故龍樹大士病之遂用權略制諸外道乃括十二部經發明宗極微言東流我北齊禪師得之由文字中入不二法門以授南嶽斯言盡之後學尊敬不敢正斥其諱以北齊尊者稱焉三祖南嶽尊者諱慧思姓李氏武津人也少以寬慈頂生肉髻耳有重輪象視牛行勝相莊嚴與世自異甞夢梵僧勉令出俗駭悟斯瑞辭親入道奉持守素梵行清潔及稟具戒日唯一食不受別施迴栖幽靜杜絕將迎誦法華等經所至小庵被人所焚隨顯癘疾求誠乞懺還創草室持經如故其患平復仍夢梵僧數百形服瓌異祈請師僧加羯磨法具足成就驚寤方知夢受勤務更深無棄昏曉又夢彌勒與諸眷屬同會龍華心自惟曰我於釋迦末法受持法華今值慈尊感傷悲泣豁然覺悟轉復精進靈瑞重沓供養嚴備若有天童侍衛因讀妙勝定經歎禪功德發心修定時北齊禪師聚徒數百眾法清肅道俗高尚乃往歸依從受正法性樂苦節營僧為業冬夏供養不憚勞苦晝夜攝心理事籌度訖此兩時未有所證又於來夏束身長坐繫念在前始三七日發少靜觀見一生善惡業相倍復勇猛遂動八觸發本初禪禪障忽起四肢緩弱不勝行步身不隨心即自觀察我今病者皆從業生業由心起本無外境反見心源業非可得身如雲影相有體空如是觀已顛倒想滅心性清淨所苦消除又發空定心境廓然夏竟受歲慨無所獲自傷昏沈生為空過深懷慚愧放身倚壁背未至間霍爾開悟法華三昧大乘法門一念明達十六特勝背捨徐入便自通徹不由他悟研練愈久前觀轉增名行遠聞四方欽德學徒日盛機悟實繁乃以大小乘中定慧等法敷揚引喻用攝自他眾雜精麁是非由起怨嫉鴆毒毒所不傷異道興謀謀不為害乃顧徒屬曰大聖在世不免流言況吾無德豈逃此責責是宿作時至須受此私事也然我佛法不久應滅當往何方以避此難時空聲曰若欲修定可往武當南嶽是入道山也以齊武平之初背此嵩陽領徒南逝初至光州值梁孝元傾覆國亂前路梗塞權止大蘇山數歲之間歸從如市每示眾曰道源不遠性海非遙但向己求莫從他覓覓亦不得得亦非真由是供以事資誨以理味秖欲學者悟自本心因以道俗福施造金字般若金字法華琉璃寶函眾請講二經即時玄敘隨文造盡莫非幽賾後命大師代講金經至一心具萬行處大師有疑師曰汝向所疑此乃大品次第意耳未是法華圓頓旨也吾昔一心頓發諸法吾既身證不勞致疑遂咨受法華行法三七境界大領玄旨又諮師位即十地耶曰非也吾十信鐵輪位耳然其謙退言難見實本迹叵詳後在大蘇弊於烽警山侶栖遑不安其地將四十餘僧徑趣南嶽時陳光大二年歲次戊子夏六月二十二日也至即告曰吾止此滿十年耳先是梁僧慧海居衡嶽寺及見師欣如舊識以寺請師止之海遷他所師復徙眾方廣靈蹟懋異具如別記甞曰吾前世曾履此處因遊嶽頂遲立林泉其處竦淨若有所憶尋指巖叢曰吾前身於此入定賊斬吾首眾共掘之獲聚骨果無首今名一生巖者是也復指盤石曰此下亦吾前世骸骨眾舉石驗果得紅白骨聯若鉤鎖即其地累石瘞骨危其巔為二生塔徘徊東上見石門窅隩曰此靈巖幽戶過者必增道力乃古寺也吾先亦甞捿托因斧蒙密處果得僧用器皿堂宇層甓之基其地爽塏適大嶽心於是築臺為眾說般若因號三生藏事驗非一陳朝碩學莫不歸宗時有異道懷嫉密告陳主誣師北僧陰受齊券掘斷嶽心勅使至山見兩虎咆憤驚駭而退數日復進召師師謂使曰尊使先行貧道續來師飛錫而往至京四門俱見師入監使同時共奏帝驚異引見勅承靈應乃迎下都止栖玄寺一無所問先有小蜂飛螫師額尋有大蜂咬殺小者銜首師前飛揚而去不久謀罔一人暴死二為猘狗嚙死蜂相所徵於是驗矣師往瓦官遇雨不濕履泥不污僧正慧暠與諸學徒相逢於路曰此神異人如何至此舉朝屬目道俗傾仰大都督吳明徹敬重之至奉以犀枕別將夏侯孝威往寺禮覲在道默念吳儀同所奉枕欲得一見比至師所將行致敬師便語威欲見犀枕可往視之又於一日忽有聲告洒掃庭宇聖人尋至即如其語須臾師到威懷仰之言於道俗故貴賤皂素悉歸向之趣歸南嶽不敢延留帝餞以殊禮目為大禪師人舡供給送到江渚師曰寄跡南嶽止十年耳期滿當移時眾不識其旨及還山每歲陳主三信參勞供施眾積榮盛莫加說法倍常神異難測或現形大小或寂示藏身或異香奇色祥瑞亂舉臨將終時從山頂下半山道場大集門學連日說法苦切呵責聞者寒心告眾曰若有十人不惜身命常修法華般舟念佛三昧方等懺悔行是行者隨有所須吾自供給必相利益如無吾當遠離苦行事難竟無答者因屏眾斂念泯然命盡小僧靈辯見師氣絕號吼大叫師便開目曰汝是惡魔我將欲去眾聖相迎論受生處何意驚動妨亂吾耶癡人出去因更攝心諦坐至盡咸聞異香滿室頂煗身軟色如生春秋六十有四即陳太建九年歲次丁酉六月二十二日也取驗十年宛然符合師平日服布素寒則實以艾徒屬服章率皆如此凡有著作口授成章無所刪改四十二字門兩卷無諍行門兩卷釋論玄隨自意安樂行次第禪要三智觀門等五部各一卷並行于世南山律師贊曰自江東佛法弘重義門至於禪法蓋蔑如也而南嶽尊者慨思南服定慧雙開晝談義理夜便思擇故所發言無非致遠因定發慧此旨不虛南北禪宗罕不承緒然而身相挺特能自勝持見者回心不覺傾伏善識人心鑒照冥機訥於言過方便誨引行大慈悲奉菩薩戒至如繒纊皮革多由損生故其徒服章率皆以布寒則艾衲用犯風霜自佛法東流幾六百載唯斯南嶽慈行可歸余甞參傳譯屢覩梵經討問所被法衣至今都無蠶服縱加受法不云得成若乞若得蠶綿作衣准律結科斬捨定矣約情貪附何由縱之唯南嶽獨斷高遵聖檢者也四祖智者大師諱智顗字德安姓陳氏頴川人也有晉遷都寓居荊州華容縣梁散騎益陽公起之第二子也母徐氏夢香煙五彩縈迴在懷欲拂去之聞語曰宿世因緣寄託王道福德自至何以去之又夢吞白鼠如是再三怪而卜之師曰白龍之兆也誕育之夜室內洞明信宿其光乃止內外胥悅盛陳鼎爼相慶忽二僧扣門曰善哉兒德所重必出家矣言訖而隱賓客異之隣室憶先靈瑞呼為王道兼用後相復名光道故先立二字參互稱之臥便合掌坐必面西年長而口不妄噉見像便禮逢僧必敬七歲喜往伽藍諸僧訝其情志口授普門品初啟一遍即得二親遏絕不許更誦志學之年士梁承聖屬元帝淪沒北度硤州依乎舅氏而俊朗通悟儀止溫恭尋討名師年十有八投湘州果願寺法緒出家緒授以十戒道品律儀仍攝以北度詣慧曠律師北面橫經具蒙指誨又詣光州大蘇山南嶽禪師受業心觀乃於此山行法華三昧始住三夕誦至藥王品心緣苦行至是真精進句解悟便發見共思師處靈鷲山七寶淨土聽佛說法思為印可又入熙州白沙山如前入觀於經有疑輒見思來冥為披釋常令代講思躬執如意在觀聽語學徒曰此吾之義兒恨其定力少耳於是師資改觀名聞遐邇學成往辭思曰汝於陳國有緣往必利益思既遊南嶽大師便詣金陵綿歷八周語默之際每思林澤乃夢巖崖萬重雲日半垂其側滄海無畔泓澄其下又見一僧搖手申臂至于岐麓挽師上山以夢通告門人咸曰此天台山也因與慧辯等二十餘人挾道南征隱淪斯嶽後陳少主降勅徵入前後七使並帝手疏大師遂出都迎入太極殿之東堂請講智論及金陵敗覆策杖荊湘剗迹雲峯終焉其致會大業在蕃任總淮海承風佩德欽注相仍欲遵戒法奉以為師致書累請大師初陳寡德次讓名僧後舉同學三辭不免開皇十一年十一月二十三日於揚州總管金城設千僧會敬屈授菩薩戒為王授戒竟欲返故林王乃固請師曰先有明約事無兩違即拂衣而起王不敢重邀合掌尋送至城門顧曰國鎮不輕道務致隔幸觀佛化弘護在壞王禮望目極衘泣而返遂上渚宮鄉壤於當陽縣玉泉山建一音寺晉王仍請大師著淨名疏柳顧言徐陵並才華胄績應奉文義緘封寶藏王躬受持後蕭妃疾苦醫無術王遣開府柳顧言等致書請命願救所疾師即率侶建齋七日行金光明懺至第六夕忽降異雀飛入齋壇宛轉而死須臾飛去又聞啄吟之聲眾並同矚師曰此相現者妃當愈矣鳥死復穌表蓋棺還起喙幽鳴顯示齋福相乘至翌日患果瘳王大嘉慶時遇入朝旋歸台嶽躬率禪門更行前懺仍立誓曰若於三寶有益者當限此餘年若其徒生願速從化不久告眾曰吾當卒此地矣誡曰宜各默然吾將去矣言已端坐如定而卒於天台山大石像前春秋六十有七即開皇十七年十一月二十四日也師居山有蕈觸樹皆垂隨採隨出供僧常調師若他往蕈即不生因斯以談誠道感矣章安侍奉多年歷其景行可二十餘紙又終南山龍田寺沙門法琳夙預宗門親傳戒法以德音遽遠拱木俄森為之行傳廣流於世隋煬帝末歲巡幸江都夢感大師言及遺寄希自製碑文極宏麗未及鐫勒值亂便失餘如別傳云五祖章安尊者諱灌頂字法雲俗姓吳氏常州宜興人也祖世避地東甌因而不返今為臨海之章安焉父夭早亡母親鞠養生甫三月孩而欲名思審物類未知所目母夜稱佛法僧名師仍口斆音句清辯同共驚異因告攝靜寺慧拯法師聞而歎曰此子非凡即以非凡為字及年七歲還為拯公弟子日進文詞玄儒並騖清藻才綺即譽當時年登二十進具奉儀德瓶油鉢彌所留思洎拯師厭世沐道天台承習定網罔有虧緒陳至德元年從大師出居光宅研繹觀門頻蒙印可逮陳氏失馭隨師上江州勝地名山盡皆遊憩三宮廬阜九向衡峯無不揖迹依迎訪問遺逸後屆荊部停玉泉寺傳法轉化教敷西楚開皇十一年晉王作鎮揚州陪從大師戾止邗溝居禪眾寺為法上將日討幽求俄隨大師東旋止于台嶽晚出稱心精舍開講法華跨朗籠基超於雲印方集奔隨負笈屯涌有吉藏法師興皇入室嘉祥結肆獨擅浙東聞稱心道勝意之未許求借義記尋閱淺深乃知體解心醉有所從矣因廢講散眾投足天台飡稟法華發誓弘演至十七年大師現疾瞻侍曉夕艱劬盡心爰及滅度親承遺旨乃奉留書并諸信物哀泣跪授晉王五體投地悲淚頂受事遵賓禮情敦法親尋遣揚州總管府司馬王弘送師還山為大師設千僧齋置國清寺即昔有晉曇光道猷之故迹也前峯佛隴寺號修禪在陳之日大師初建隴南十里曰丹丘經行平正瞻望顯博大師標基刊本欲建道場未果心期故遺囑斯在王工入谷即事修營置臬引繩一依舊旨仁壽元年晉王入嗣采巡本國萬里川途人野畢慶以檀越昇位寺宇初成出山參賀遂蒙引見慰問重疊酬對如響言無失厝臣主榮歎前遣員外散騎侍郎張乾威送還山寺施物三千段氈三百領又設千僧齋寺廟臺殿更加修緝故丹青之飾亂發朝霞松竹之嶺奄同被錦斯實海西之壯觀也遠符大師之言具如別傳仁壽二年下令延請云夏序炎赫道體休宜禪悅資神故多佳致近令慧日道場㽵論二師講淨名經全用智者義疏判釋經文禪師既是大師高足法門委寄今遣延屈必希霈然并華經疏隨使入京也佇遲來儀書不盡意師持衣負錫高步入宮三夏闡弘副君欣戴每至深契無不伸請並隨問接對周統玄籍後遣信送還䞋遺隆倍大業七年治兵涿野親總元戎將欲蕩一東夷用清文軌因問左右備敘軒皇先壯阪泉之戮暴後歎峒山之問道追思大師感慕動容下勅迎師遠至行所引見天扆敘以同學之歡又遣侍郎吳旻送還台寺爾後王人繼至房無虛月師縱懷丘壑絕迹世累定慧兩修語默雙化乃有名僧大德近城遠方希覩三觀十如及以心塵使性並拜手投身請祈天鼓皆疏瀹情性澡雪胸襟三業屢增二嚴無盡忽以貞觀六年八月七日終于國清寺房春秋七十有二初薄示輕疾無論藥療而室有異香臨終命弟子曰彌勒經說佛入城日香煙若雲汝多燒香吾將去矣因伸遺誡詞理妙切門人眾侶瞻仰涕零忽自起合掌如有所敬發口三稱阿彌陀佛低身就臥累手當心色白歡愉奄然而逝舉體柔軟頂暖經日甞有同學智晞大師親度清亮有名先以貞觀元年卒臨終云吾生兜率矣見師智者寶座行列皆悉有人惟一座獨空云却後六年章安法師昇此說法焚香驗旨即慈尊降迎計歲論期審晞不謬矣以其月九日窆于寺之南山遠近奔號喧震林谷初師化流囂俗神用弘方村人於法龍去山三十餘里染患將絕眾治不愈其子奔馳入山祈禱求救師為轉法華經焚栴檀香病者雖遠乃聞檀香入鼻應時痊復又樂安南嶺地曰安洲碧樹清溪泉流伏溺人徑不通師留連愛翫顧而誓曰若使斯地夷坦當來此講經曾未浹旬白沙通涌平如玉鏡師以感通相顯不違前願仍講法華金光明二部用酬靈意甞於章安攝靜寺講涅槃經值海賊上抄道俗奔委師方撾鍾就講顏無懾懼賊徒麾旛詣寺忽見兵旗曜日持弓執戟人皆丈餘雄悍奮發群覩驚憚一時退散甞於佛隴講暇携引學徒累石為塔別須二片用搆塔門弟子光英先以車運一石咸疑厚大更欲旁求復勞神力師舉杖聊撝前所運石颯然驚列遂折為兩段厚薄等均用施塔戶宛如舊契若斯靈應其相寔多自師受業天台又稟道衡嶽南嶽天台三世相繼宗歸莫二若觀若講常依法華又講涅槃金光明淨名等經及說圓頓止觀四念等法門其遍不少且智者辯才雲行雨施或同天網乍擬瓔珞能領唯師一人其私記大師詞旨及自製義記并雜文等題目並勒于碑陰弟子光英後生標俊優柔教義與國清寺眾僉共紀其行樹其碑于寺之門常州弘善寺沙門法宣為文其詞甚麗見于別集六祖法華尊者諱智威姓蔣氏縉雲人也頴脫塵蒙心遊物表少事師于軒轅氏鍊丹山聞天台宗教盛遂負笈往沃洲石城寺親章安禪師求請心要既而得一融道體二居宗定慧方均寂照相半雖曰自了急在利他天與多能富有辭藻著桃巖寺碑與頭陀寺碑氣度相來後以法眼付授小威焉時傳威是徐陵後身其智利雄才斷可知矣七祖天宮尊者諱慧威姓留氏東陽人也𩭳角之年露其舊習抉開愛網徑入空門不滯一方仍參三益聞縉雲大威禪師盛行禪法裹足造焉刻志忘勞覩威牆奧一日千里罔不推稱至有成業時謂小威然其樂靜居山罕交人事指教門人不少傑出者左谿一人而已師甞修止觀匪棄光陰說與行而並馳語將默而齊貫落然汪汪然人無德而名焉八祖左溪尊者諱玄朗字慧明姓傅氏其先浦陽郡江夏太守拯公之後曹魏世避地于江左則梁大士翕之六代孫遂為烏傷人也母葛氏初妊夢乘羊車飛空躡虛而覺身重自茲已後葷血惡聞殆乎產蓐亦如初寐後心輕體安嬰兒不啼唍爾而笑九歲出家師授其經日過七紙如意元年閏五月十九日勅度配清泰寺弱冠遠尋光州岸律師受滿足戒旋學律範又博覽經論搜求異同尤切涅槃常恨古人雖有章疏判斷未為平允往在會稽妙喜寺與印宗禪師商搉祕要雖互相述許大旨未周聞天台一宗可以清眾滯可以趣一理因詣東陽天宮寺小威法師竭力以親附之不患貧苦達法華淨名大論止觀禪門等凡一宗之教迹研覈至精後依恭禪師重修觀法博達儒書兼閑道宗無不該覽雖通諸見獨以止觀以為入道之程作安心之域雖眾聖繼想而以觀音悲智為事行良津遊心十乘諦冥三觀四悉利物六即體遍雖致心物表身厭人寰情捐舊廬志栖林壑唯十八種十二頭陀隱左溪巖因以為號獨坐一室三十餘秋麻紵為衣糲蔬充食有願生兜率宮必資福事乃營殿壁繢觀音賓頭盧像乃焚香斂念便感五色神光道俗俱瞻嘆未曾有此後或猿玃來而捧鉢或飛鳥息以聽經時有盲狗來至山門長嘷宛轉于地師憫之焚香精誠為狗懺悔不踰旬日雙目豁明至開元十六年刺史王止容屈師出山暫居城下師辭疾仍歸本居厥後誨人匪倦講不待眾一欝多羅四十餘年一尼師壇終身不易食無重味居必偏廈非因尋經典不然一燭非因覲聖容不行一步其細行修心蓋徇律法之制遂得遠域沙門隣境耆耋擁室填門若冬陽夏陰弗召而自至也其寺宇凋弊乃指授僧靈稟建其殿宇形像累二甎塔繢事不用牛膠悉調香汁天台之教鼎盛何莫由斯也心不離定中口不甞藥味耄期之歲同於壯齡一日顧謂門人曰吾眾事云畢年旦暮焉六即道圓萬行無得戒為心本汝等師之天寶十三年九月十九日薄疾而終春秋八十有僧夏六十有一四輩號慟如慕如疑香木幢幡雷動山谷鄉人或夢師居寶閣第四重者寤告隣與之夢協兜率天者第四天也願力所屆廣度人天既荼毘已門人分半舍利建塔於州之東源申永慕也生甞撰法華經科文二卷付法弟子衢州龍丘寺道賓淨安寺慧從越州法華寺法源神邕常州福業寺守真蘇州報恩寺道遵明州大寶寺道原婺州開元寺清辯齠年慕道志意求師不踰三年思過半矣行其道者號左溪焉第其傳法號八祖矣禹山沙門神迴著乎真贊九祖荊谿尊者諱湛然姓戚氏世居晉陵之荊谿則常州人也家本業儒師獨有拔俗之志童󱢱邈焉異於常倫年二十餘受經於左谿左谿與之言大駭異日左谿謂曰汝何夢乎對曰疇昔之夜夢披僧服掖二輪遊大河之中左谿曰噫汝當以止觀二法度群生於生死淵乎乃授以本師所弘之法師德宇凝粹神鋒爽拔其密識深行冲氣慧用方寸之間合於天倪至是始以處士傳道學者悅隨如群流趣於大川也天寶初年解逢掖而登僧籍遂往越州曇一律師法集廣尋持犯開制之律範焉復於吳郡開元寺敷行止觀無何左谿捐代挈密藏獨運於東南謂門人曰道之難行也我知之矣古先至人靜以觀其本動以應乎物二俱不住乃蹈于大方今之人或蕩於空或膠於有自病病他道用不振將欲取正捨予誰歸於是大啟上法旁羅萬行盡攝諸相入於無間即文字以達觀導語默以還源乃廣祖師所傳章句凡十數萬言心度諸禪身不踰矩三學俱熾群疑日潰求珠問影之類稍見罔象之功行止觀之盛始師之力也天寶末大曆初詔書連徵辭疾不就當大兵大飢之際揭厲法流學徒愈繁瞻望堂室以為依怙然慈以接之守之大布而衣一床而居以身誨人耆艾不息建中三年二月五日示疾佛隴道場顧語學徒曰道無方性無體生歟死歟其旨一貫吾歸骨此山報盡今夕要與汝輩談道而訣夫一念無相謂之空無法不備謂之假不一不異謂之中在凡為三因在聖為三德爇炷則初後同相涉海則淺深異流善利利人在此而已爾其志之言訖隱几泊如而化春秋七十有二法臘三十四門人號咽奉全身起塔祔于智者大師塋兆西南隅焉入室弟子吳門元浩可謂邇其人近其室矣然平日輯纂教法明決前疑開發後滯則有法華釋籤法華疏記各十卷止觀輔行傳弘訣十卷法華三昧補助儀一卷方等懺補闕儀二卷略維摩疏十卷維摩疏記三卷重治定涅槃疏十五卷金錍論一卷及止觀義例止觀大意文句十妙不二門等盛行于世述三部記成師親書寄姑蘇開元寺大藏語刊小石碑至今存焉亦錄於此庶見慈悲為人之心也其又曰開元十六年首遊浙東尋師訪道至二十年於東陽金華遇方巖和尚示以天台教門授止觀等本遂求學於左谿大師蒙誨以大旨自惟識昧凡所聞見皆紀於紙墨暨至德中移隸此寺乾元已來攢成卷軸蓋欲自防迷謬而四方道流偶復傳寫今自覺衰疾諸無所任留此本兼玄疏兩記共三十卷以寄此藏儻於先師遺文碑補萬一則不負比來之誠幸眾共守護以貽後學大曆十二祀孟秋沙門湛然記
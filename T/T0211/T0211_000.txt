昔者天帝釋五德離身自知命盡當下生世間在陶作家受驢胞胎何謂五德一者身上光滅二者頭上華萎三者不樂本坐四者腋下汗臭五者塵土著身以此五事自知福盡甚大愁憂自念三界之中濟人苦厄唯有佛耳於是奔馳往到佛所時佛在耆闍崛山石室中坐禪入普濟三昧天帝見佛稽首作禮伏地至心三自歸命佛法聖眾未起之間其命忽出便至陶家驢母腹中作子時驢自解走瓦坏間破壞坏器其主打之尋時傷胎其神即還入故身中五德還備復為天帝佛三昧覺讚言善哉天帝能於殞命之際歸命三尊罪對已畢不更勤苦爾時世尊以偈頌曰所行非常謂興衰法夫生輒死此滅為樂譬如陶家埏埴作器一切要壞人命亦然帝釋聞偈知無常之要達罪福之變解興衰之本遵寂滅之行歡喜奉受得須陀洹道昔佛在舍衛國精舍中為諸天人龍鬼說法時國王波斯匿大夫人年過九十卒得重病毉藥望差遂便喪亡王及國臣如法葬送遷神墳墓葬送畢訖還過佛所脫服跣韈前禮佛足佛命令坐而問之曰王所從來衣麤形異何所施為也王稽首曰國大夫人年過九十間得重病奄便喪亡遣送靈柩遷葬墳墓今始來還過覲聖尊佛告王曰自古至今大畏有四生則老枯病無光澤死則神去親屬別離是謂為四不與人期萬物無常難得久居一日過去人命亦然如五河流晝夜無息人命駛疾亦復如是於是世尊即說偈言如河駛流往而不返人命如是逝者不還佛告大王世皆有是無長存者皆當歸死無有脫者往昔國王諸佛真人五通仙士亦皆過去無能住者空為悲感以殞軀形夫為孝子哀愍亡者為福為德以歸流之福祐往追如餉遠人佛說是時王及群臣莫不歡喜忘憂除患諸來一切皆得道迹昔佛在羅閱祇竹園中與諸弟子入城受請說法畢訖晡時出城道逢一人驅大群牛放還入城肥飽跳騰轉相觝觸於是世尊即說偈言譬人操杖行牧食牛老死猶然亦養命去千百非一族姓男女貯聚財產無不衰喪生者日夜命自攻削壽之消盡如𢄋䨍水佛到竹林洗足却坐阿難即前稽首問言世尊向者道中說此三偈不審其義願蒙開化佛告阿難汝見有人驅放群牛不唯然見之佛告阿難此屠家群牛本有千頭屠兒日日遣人出城求好水草養令肥長擇取肥者日牽殺之殺之死者過半而餘者不覺方相觝𧢻跳騰鳴吼傷其無智故說偈耳佛語阿難何但此牛世人亦爾計於吾我不知非常饕餮五欲養育其身快心極意更相殘賊無常宿對卒至無期曚曚不覺何異於此也時坐中有貪養比丘二百人聞法自勵逮六神通得阿羅漢眾坐悲喜為佛作禮昔佛在舍衛國祇樹給孤獨園為諸弟子說法時有梵志女年十四五端正聰辯父甚憐愛卒得重病即便喪亡田有熟麥為野火所燒梵志得此憂惱愁憒失意恍惚譬如狂人不能自解傳聞人說佛為大聖天人之師演說經道忘憂除患於是梵志往到佛所作禮長跪白佛言素少子息唯有一女愛以忘憂卒得重病捨我喪亡天性悼愍情不自勝唯願世尊垂神開化釋我憂結佛告梵志世有四事不可得久何謂為四一者有常必無常二者富貴必貧賤三者合會必別離四者強健必當死於是世尊即說偈言常者皆盡高者必墮合會有離生者有死梵志聞偈心即開解願作比丘鬚髮自墮即成比丘重惟非常得羅漢道昔佛在羅閱祇耆闍崛山中時城內有婬女人名曰蓮華姿容端正國中無雙大臣子弟莫不尋敬爾時蓮華善心自生欲棄世事作比丘尼即詣山中就到佛所未至中道有流泉水蓮華飲水澡手自見面像容色紅輝頭髮紺青形貌方正挺特無比心自悔曰人生於世形體如此云何自棄行作沙門且當順時快我私情念已便還佛知蓮華應當化度化作一婦人端正絕世復勝蓮華數千萬倍尋路逆來蓮華見之心甚愛敬即問化人從何所來夫主兒子父兄中外皆在何許云何獨行而無將從化人答言從城中來欲還歸家雖不相識寧可共還到泉水上坐息共語不蓮華言善二人相將還到水上陳意委曲化人睡來枕蓮華膝眠須臾之頃忽然命絕膖脹臭爛腹潰蟲出齒落髮墮肢體解散蓮華見之心大驚怖云何好人忽便無常此人尚爾我豈久存故當詣佛精進學道即至佛所五體投地作禮已訖具以所見向佛說之佛告蓮華人有四事不可恃怙何謂為四一者少壯會當歸老二者強健會當歸死三者六親聚歡娛樂會當別離四者財寶積聚要當分散於是世尊即說偈言老則色衰所病自壞形敗腐朽命終其然是身何用恒漏臭處為病所困有老死患嗜欲自恣非法是增不見聞變壽命無常非有子恃亦非父兄為死所迫無親可怙蓮華聞法欣然解釋觀身如化命不久停唯有道德泥洹永安即前白佛願為比丘尼佛言善哉頭髮自墮即成比丘尼思惟止觀即得羅漢諸在坐者聞佛所說莫不歡喜昔佛在王舍城竹園中說法時有梵志兄弟四人各得五通却後七日皆當命盡自共議言五通之力反覆天地手捫日月移山住流靡所不能寧當不能避此死對一人言吾入大海上不出現下不至底正處其中無常殺鬼安知我處一人言吾入須彌山中還合其表令無際現無常殺鬼安知吾處一人言吾當輕舉隱虛空中無常殺鬼安知吾處一人言吾當藏入大市之中無常殺鬼趣得一人何必求吾也四人議訖相將辭王吾等壽算餘有七日今欲逃命冀當得脫還乃覲省唯願進德於是別去各到所在七日期滿各以命終猶果熟落市監白王有一梵志卒死市中王乃悟曰四人避對一人已死其餘三人豈得獨免王即嚴駕往至佛所作禮却坐王白佛言近有梵志兄弟四人各獲五通自知命盡皆共避之不審今者皆能得脫不佛告大王人有四事不可得離何謂為四一者在中陰中不得不受生二者已生不得不受老三者已老不得不受病四者已病不得不受死於是世尊即說偈言非空非海中非入山石間無有地方所脫之不受死是務是吾作當作令致是人為此躁擾履踐老死憂知此能自靜如是見生盡比丘厭魔兵從生死得度王聞佛言歎曰善哉誠如尊教四人避對一人已死祿命有分餘復然矣群臣從官莫不信受昔佛在舍衛國祇樹精舍佛告諸比丘當勤修道除棄陰蓋心明神定可免眾苦有一比丘志不明達飽食入室閉房靜眠愛身快意不觀非常冥冥懈怠無復晝夜却後七日其命將終佛愍傷之懼墮惡道即入其室彈指覺曰咄起何為寐螉螺蜯蠹類隱蔽以不淨迷惑計為身焉有被斫瘡心如嬰病痛遘于眾厄難而反為用眠思而不放逸為仁學仁迹從是無有憂常念自滅意正見學務增是為世間明所生福千倍終不墮惡道比丘聞偈即便驚寤見佛親誨加敬悚息即起稽首為佛作禮佛告比丘汝寧自識本宿命不比丘對曰陰蓋所覆實不自識也佛告比丘昔維衛佛時汝曾出家貪身利養不念經戒飽食却眠不念非常命終魂神生螉蟲中積五萬歲壽盡復為螺蜯之蟲樹中蠹蟲各五萬歲此四品蟲生長冥中貪身愛命樂處幽隱以冥為家不憙光明一眠之時百歲乃覺纏綿罪網不求出要今始罪畢得為沙門如何睡眠不知厭足於是比丘重聞宿緣慚怖自責五蓋雲除即得羅漢昔佛在舍衛國祇樹給孤獨園與諸天人四輩說法時有一年少比丘為人頑愚質直踈野未解道要情意興盛思想於欲陽氣隆盛不能自制以此為惱不獲度世坐自思惟有根斷者然後清淨可得道迹即至檀越家從之借斧還房閉戶脫去衣服坐木板上欲自斫陰正坐此陰令我勤苦經歷生死無央數劫三塗六趣皆由色欲不斷此者無緣得道佛知其意愚癡乃爾道從制心心是根源不知當死自害墮罪長受苦痛於是世尊往入其房即問比丘欲作何等放斧著衣禮佛自陳學道日久未解法門每坐禪定垂當得道為欲所蓋陽氣隆盛意惑目冥不覺天地諦自責念事皆由此是以借斧欲斷制之佛告比丘卿何愚癡不解道理欲求道者先斷其癡然後制心心者善惡之根源欲斷根者先制其心心定意解然後得道於是世尊即說偈言學先斷母率君二臣廢諸營從是上道人佛告比丘十二因緣以癡為本癡者眾罪之源智者眾行之本先當斷癡然後意定佛說是已比丘慚愧即自責言我為愚癡迷惑來久不解古典使如此耳今佛所說甚為妙哉內思正定安般守意制心伏情杜閉諸欲即得定意在於佛前逮得應真昔佛在羅閱祇國靈鷲山中為諸天人國王大臣說甘露法有一比丘剛猛勇健佛知其意遣至山後鬼神谷中令樹下坐數息求定知息長短安般守意斷求滅苦可得泥洹比丘受教往至谷中欲坐定意但聞山中鬼神語聲不見其形但有音聲悚息怖懼不能自寧意欲悔還即自念言居家大富宗族又強出家學道獨見安處鬼神深山既無伴侶又無行人但有諸鬼數來怖人思惟如是未去之間於是世尊往到其邊坐一樹下而問之曰汝獨在此將無怖懼耶比丘稽首白言初未曾入山在此實憂須臾之間有一野象王來在邊倚一樹臥心獨歡喜遠離諸象一何快哉佛知象意告比丘曰汝寧知是象所由來不對曰不審佛告比丘此象眷屬大小五百餘頭厭患小象捨來至此倚樹而臥自念得離恩愛牢獄一何快哉象是畜生猶思閑靜況汝捨家欲求度世方以獨自欲求伴侶愚冥伴侶多所傷敗獨住無對亦無謀議寧獨修道不用愚伴於是世尊即說偈言學無朋類不得善友寧獨守善不與愚偕樂戒學行奚用伴為獨善無憂如空野象佛說是時比丘意解內思聖教即得應真谷中鬼神亦皆聞解為佛弟子受誓誡勅不復侵民佛與比丘共還精舍昔佛在舍衛國祇桓精舍為諸天人宣演經法時羅閱祇國有二新學比丘欲往見佛二國中間曠無人民于時旱熱泉水枯竭二人飢渴熱暍呼吸故泉之中有升餘水而有細蟲不可得飲二人相對曰故從遠來欲望見佛不圖今日沒命於此也一人言曰且當飲水以濟吾命進前見佛焉知其餘也一人答曰佛之明戒仁慈為首殘生自活見佛無益寧守戒而死不犯戒而生也一人即起極意快飲於是進路一人不飲遂致殞命即生第二忉利天上思惟自省即識宿命持戒不犯今來生此信哉福報其不遠矣即持華香下到佛所為佛作禮却住一面其飲水者道路疲頓經日乃達見佛神德至尊巍巍稽首禮畢涕泣自陳我伴一人於彼命終感其不達願佛知之佛言吾已明矣佛以手指曰今此天人則汝伴也全戒生天又先至矣於是世尊披胸示之汝觀我形不奉我戒雖云見我我不見汝也去我萬里奉行經戒此人則為在我目前於是世尊即說偈言學而多聞持戒不失兩世見譽所願者得學而寡聞持戒不完兩世受痛喪其本願夫學有二常親多聞安諦解義雖困不耶於是比丘聞偈慚怖稽首悔過嘿思所行天人聞偈心意欣悅逮得法眼天人眾會莫不奉行昔舍衛國有一貧家夫婦慳惡不信道德佛愍其愚現為貧凡沙門詣門分衛時夫不在其婦罵詈無有道理沙門語曰吾為道士乞匃自居不得罵詈唯望一食耳主人婦曰若汝立死食尚叵得況今平健欲望我食但稽留時節不如早去於是沙門住立其前戴眼抒氣便現死相身體膖脹鼻口蟲出腹潰腸爛不淨流漫其婦見此恐怖失聲棄而捨走於是道人忽然捨去去舍數里坐樹下息其夫來歸道中見婦怪其驚怖其婦語夫有一沙門見怖如此夫大瞋怒問為所在婦曰已去想亦未遠夫即執弓帶刀尋迹往逐張弓拔刀奔走直前欲斫道人道人即化作琉璃小城以自圍遶其人繞城數匝不能得入即問道人何不開門道人曰欲使開門棄汝弓刀其人自念當隨其語若當得入手拳加之尋棄弓刀門故不開復語道人已棄弓刀門何不開道人曰吾使汝棄心中惡意弓刀耳非謂手中弓刀也於是其人心驚體悸道人神聖乃知我心即便叩頭悔過稽首道人曰我有弊妻不識真人使我興惡願小垂慈莫便見捨今欲將來勸令修道即起還歸其妻問曰沙門所在其夫具說神變之德今者在彼卿自宜往改悔滅罪於是夫妻至道人所五體悔過願為弟子長跪問曰道人神變聖達乃爾有琉璃城堅固難踰志明意定永無憂患行何道德致此神妙道人答曰吾博學無厭奉法不懈精進持戒慧不放逸緣是得道自致泥洹於是道人因說偈言多聞能持故奉法為垣牆精進難踰毀從是戒慧成多聞令志明已明智慧增智則博解義見義行法安多聞能除憂能以定為歡善說甘露法自致得泥洹聞為知法律解疑亦見正從聞捨非法行到不死處道人說偈已現佛光相洪暉赫奕照曜天地夫妻驚愕精神戰懼改惡洗心頭腦打地壞二十億惡得須陀洹道昔佛在拘睒尼國美音精舍與諸四輩廣說大法有一梵志道士智博通達眾經備舉無事不貫貢高自譽天下無比求敵而行無敢應者晝日執炬行城市中人問之曰何以晝日執炬而行梵志答曰世皆愚冥目無所見是以執炬以照之耳觀察世間無敢言者佛知梵志宿福應度而行貢高求勝名譽不計無常自恃憍恣如是當墮太山地獄無央數劫求出甚難佛即化作一賢者居肆上坐即呼梵志何為作此梵志答曰以眾人冥晝夜不見明故執炬火而照之耳賢者重問梵志經中有四明法為知之不對曰不審何謂四明法一者明於天文地理和調四時二者明於星宿分別五行三者明於治國綏化有方四者明於將兵固而無失卿為梵志有此四明法以不梵志慚愧棄炬叉手有不及心佛知其意即還復身光明炳然晃照天地便持梵聲為梵志說偈言若多少有聞自大以憍人是如盲執燭照彼不自明佛說偈已告梵志曰冥中之甚無過於汝而晝執炬行入大國如卿所知何如一塵梵志聞之有慚愧色即便叩頭願為弟子佛即受之令作沙門意解妄止即得應真昔舍衛國有大長者名曰須達得須陀洹有親友長者名曰好施不信佛道及諸醫術時得重病痿頓著床宗親知友皆就省問勸令治病至死不肯答眾人言吾事日月忠孝君父畢命於此終不改志須達語曰吾所事師號曰為佛神德廣被見者得福可試請來說經呪願聽其所說言行進趣何如餘道事之與不隨卿所志以卿病久不時除差勸卿請佛冀蒙其福好施曰佳卿便為吾請佛及眾弟子須達即便請佛及僧往詣其門佛放光明內外通徹長者見光欣然身輕佛前就坐慰問長者所病何如昔事何神作何療治長者白佛奉事日月君長先人恭敬齋戒祈請萬端得病經時未蒙恩祐醫藥針灸居門所忌經戒福德素所不知先人以來守死於此佛告長者人生世間橫死有三有病不治為一橫死治而不慎為二橫死憍恣自用不達逆順為三橫死如此病者非日月天地先人君父所能除遣當以明道隨時安濟一者四大寒熱當須醫藥二者眾邪惡鬼當須經戒三者奉事賢聖矜濟窮厄德威神祇福祐群生以大智慧消去陰蓋奉行如此現世安吉終無抂橫戒慧清淨世世常安於是世尊即說偈言事日為明故事父為恩故事君以力故聞故事道人人為命事毉欲勝依豪強法在智慧處福行世世明察友在為務別伴在急時觀妻在房樂欲知智在說為能師見道解疑令學明亦與清淨本能奉持法藏聞能今世利妻子昆弟友亦致後世福積聞成聖智能攝為解義解則戒不穿受法猗法者從是疾得安是能散憂恚亦除不祥衰欲得安隱吉當事多聞者於是長者聞佛說法心意疑結㸌然雲除良毉進療委心道德四大安靜眾患消除如飲甘露中外怡懌身安心定得須陀洹道宗室國人莫不敬奉昔羅閱祇國南有大山去城二百里南土諸國路由此山山道深邃有五百賊依嶮劫人後遂縱橫所害狼藉眾賈被毒王路不通國王追討不能擒獲時佛在國哀愍群生念彼賊輩不知罪福世有如來而目不覩法鼓日震而耳不聞吾不往度如石沈淵化作一人著好衣服乘馬帶劍手執弓矢鞍勒嚴飾金銀莊校以明月珠埀絡馬體跨馬鳴絃往入山中群賊見之以為成事作賊積年未有此便卵之投石與此何異群賊齊頭住前圍繞挽弓拔刀諍欲剝脫於是化人舉弓一發使五百賊各被一箭以刀指擬各被一瘡瘡重箭深即皆顛倒五百群賊宛轉臥地叩頭歸降為是何神威力乃爾乞蒙原赦以活微命願時拔箭使瘡除愈今者瘡痛不可堪忍化人答曰是瘡不痛箭不為深天下瘡重莫過於憂殘害之甚莫過於愚汝懷貪得之憂殘殺之愚刀瘡毒箭終不可愈此二事者根本深固勇力壯士所不能拔唯有經戒多聞慧義以此明道療治心病拔除憂愛愚癡貢高制伏剛強豪富貪欲積德學慧乃可得除長獲安隱於是化人即現佛身相好挺特金顏英妙即說偈言斫瘡無過憂射箭無過愚是壯莫能拔唯從多聞除盲者從得眼闇者從得燭示導世間人如目將無目是故可捨癡離慢豪富樂務學事聞者是名積聚德於是五百人見佛光相重聞此偈叩頭歸命剋心悔過刀瘡毒箭自然除愈歡喜心開即受五戒國界安寧莫不歡喜昔者舍衛國東南有大江水既深而廣有五百餘家居在岸邊未聞道德度世之行習於剛強欺詐為務貪利自恣快心極意世尊常念其應度者當往度之知此諸家福應當度於是世尊往至水邊坐一樹下村人見佛光相奇異莫不驚肅皆往禮敬或拜或揖問訊起居佛命令坐為說經法眾人聞之而心不信習於欺怠不信真言佛便化作一人從江南來足行水上正沒其踝來至佛前稽首禮佛眾人見之莫不驚怪問化人曰吾等先人以來居此江邊未曾聞人行水上者卿是何人有何道術履水不沒願聞其意化人答曰吾是江南愚直之人聞佛在此貪樂道德至南岸邊不時得度問彼岸人水為深淺彼人見語水可齊踝何不涉渡吾信其言便爾來過無他異術佛時讚言善哉善哉夫執信誠諦可度生死之淵數里之江何足為奇於是世尊即說偈言信能渡淵攝為船師精進除苦慧到彼岸士有信行為聖所譽樂無為者一切縛解信乃得道法致滅度從聞得智所到有明信之與戒慧意能行健夫度慧從是脫淵於是村人聞佛所說見信之證心開信堅皆受五戒為清信士明信日修法教普聞昔佛在世時有大長者名修陀羅財富無數信向道德自誓常以臘月八日請佛及僧終身子孫奉行不廢長者亡時囑兒勿廢兒名比羅陀後日漸貧居無所有臘月已至無有供辦愁慼不樂佛遣目連往問比羅陀汝父直月欲至當設何計比羅陀答言亡父教令不敢違之唯願世尊勿見忽棄也八日中時廻光臨眄目連還白如是比羅陀即將妻子至外家質取百兩金還舍供辦一切具足佛與千二百五十眾僧往詣其舍坐畢行水下食澡竟還於精舍比羅陀歡喜不敢悔恨其日夜半諸故藏中自然寶物悉滿如故比羅陀夫婦明旦見之喜而且懼懼官見問所從得此夫妻共議當往問佛尋到佛所具白如此佛告比羅陀安意快用勿有疑難汝之履信不違父教持戒慚愧沒命不二聞施慧道七財滿具福德所致非為災變智者能行不問男女所生之處福應自然於是世尊即說偈言信財戒財慚愧亦財聞財施財慧為七財從信守戒常淨觀法慧而履行奉教不忘生有此財不問男女終已不貧賢者識真比羅陀聞佛所說益加篤信稽首佛足歡喜還家具宣佛教誨其妻子遂相承繼皆得道迹昔波羅奈國有山去城四五十里有五沙門處山學道晨旦出山人間乞食食訖還山晚暮乃到往還疲極不堪坐禪思惟正定歷年如是不能得道佛愍念之勞而無獲化作一道人往到其所問諸道人隱居修道得無勞惓諸沙門言吾等在此去城既遠四大之身當須飲食日日供給往還疲勞經年歷歲勤苦竟已晝日往返暮輒疲頓不暇復得修道為當正爾畢命而已道人語曰夫為道者以戒為本攝心為行賤形貴真捐棄軀命食以支形守意正定內學止觀滅意得道養身順情安得免苦願諸道人明日莫行吾當供養使諸道人休息一日時五沙門意大歡喜怪未曾有安心定意不復憂行明日日中此化道人送食而來食訖安和心意惔怕於是化人為說偈言比丘立戒守攝諸根食知自節寤意令應以戒降心守意正定內學止觀無忘正智明哲守戒內思正智行道如應自淨除苦化道人說此偈已顯現佛身光相之容於是五沙門精神震疊咸思惟戒即得阿羅漢道昔佛在世時弗加沙王與瓶沙王親友弗加沙王未知佛道作七寶華以遺瓶沙瓶沙王得之轉奉上佛白佛言弗加沙王與我為友遺我此華今已上佛願令彼王心開意解見佛聞法奉敬聖眾當以何物以報所遺佛告瓶沙寫十二因緣經送持與之彼王得經心必信解即寫經卷別書文曰卿以寶華見遺今以法華相上詳思其義果報深美到便誦習以同道味弗加沙王得經讀之尋省反覆亘然信解喟然嘆曰道化真妙精義安神國榮五欲憂惱之元累劫習迷始今乃寤顧視流俗無可貪樂即召群臣國付太子便自剃頭行作沙門法服持鉢詣羅閱祇城外在陶家窰中寄宿明日當入城分衛食訖當至佛所奉受經戒佛以神通知弗加沙明日食時其命將終故從遠來不得見佛又不聞經甚可憐愍於是世尊化作沙門往至陶家欲求寄宿陶家語曰向有一沙門在彼窰中可往共止宿也把草入窰坐於一面問弗加沙從何所來師為是誰以何因緣行作沙門為見佛未弗加沙言吾未見佛聞十二因緣便作沙門明日入城乃分衛已當往見佛耳化沙門言人命危脆朝夕有變無常宿對卒至無期但當觀身四大所由合成散滅各還其本思惟覺意空淨無想專念三尊布施戒德能知無常見佛無異方念明日種無益想時化沙門即說偈言夫人得善利乃來自歸佛是故當晝夜常念佛法眾己知自覺意是為佛弟子常當晝夜念佛與法及眾念身念非常念戒布施德空不願無想晝夜當念是時化沙門在於窰中為弗加沙說非常之要弗加沙王思惟意定即得阿那含道佛知已解為現佛身光明相好弗加沙王驚喜踊躍稽首作禮佛重告之曰罪對無常畢故莫恐弗加沙王言敬奉尊教忽然別去明日食時弗加沙王入城分衛於城門中逢新產牸牛護犢觝殺弗加沙王潰腹命終即生阿那含天佛遣諸弟子耶旬起塔佛語諸弟子罪對之根不可不慎昔佛在羅閱祇去國五百里有山山中有一家有百二十二人生長山藪殺獵為業衣皮食肉初不田作奉事鬼神不識三尊佛以聖智明其應度往詣其家坐一樹下男子行獵唯有婦女在見佛光相明照天地山中木石皆變金色大小驚喜知佛神人皆往禮拜供施坐席佛為諸母人說殺生之罪行慈之福恩愛一時會有離別諸母人聞經歡喜前白佛言山民貪害以肉為食欲設微供願當納受佛告諸母人諸佛之法不以肉食吾已食來不須復辦因告之曰夫人生世所食無數何以不作有益之食而殘害群生以自濟活死墮惡道損而無益人食五穀當愍眾生蠕動之類莫不貪生殺彼活已殃罪不朽慈仁不殺世世無患於是世尊即說偈言為仁不殺常能攝身是處不死所適無患不殺為仁慎言守心是處不死所適無患垂拱無為不害眾生無所嬈惱是應梵天常以慈哀淨如佛教知足知止是度生死佛說偈已男子獵還諸婦聽經不復行迎其夫驚疑怪不如常棄肉來歸謂有變故至見諸婦皆坐佛前叉手聽經瞋恚聲張欲圖毀佛諸婦諫曰此是神人勿興惡意也即各悔過為佛作禮佛重為說不殺之福殘害之罪夫主意解長跪白佛吾等生長深山以殺獵自居罪過累積當行何法得免重殃於是世尊即說偈言履仁行慈博愛濟眾有十一譽福常隨身臥安覺安不見惡夢天護仁愛不毒不兵水火不喪所在得利死昇梵天是為十一佛說偈已男女大小百二十二人歡欣信受皆奉持五戒佛語瓶沙王給其田地賜與穀食仁化廣普國界安寧昔有大國王名和默處在邊境未覩三尊聖妙之化奉事梵志外道妖蠱舉國奉邪殺生祭祀以此為常時王母病痿頓著床使諸醫師不蒙湯藥遣諸毉女所在請求經年歷歲未得除差更召國內諸婆羅門得二百人請入令坐供設飲食而告之曰吾大夫人病困經久不知何故乃使如此卿等多智明識相法天地星宿有何不可具見告示諸婆羅門言星宿倒錯陰陽不調故使爾耳王曰作何方宜使得除愈婆羅門言當於城外平治淨處郊祠四山日月星宿當得百頭畜生種種各異類及一小兒殺以祠天王自躬身將母至彼跪拜請命然後乃差王即供辦如其所言驅人象馬牛羊百頭隨道悲鳴震動天地從東門出當就祭壇殺以祠天世尊大慈普濟眾生愍是國王頑愚之甚云何興惡殺眾生命欲救一人於是世尊將從大眾往到其國在城東門道路逢王及婆羅門輩所驅畜生悲鳴而來王遙見佛如日初出如月盛滿光相炳然照曜天地人民見者莫不愛敬所驅畜生祭餟之具皆願求脫王即前進下車却蓋為佛作禮叉手長跪問訊世尊佛命令坐問欲所至拱手答言國大夫人得病經久良醫神祇無不周遍今始欲行解謝星宿四山五嶽為母請命冀蒙得差佛告大王善聽一言欲得穀食當行耕種欲得大富當行布施欲得長命當行大慈欲得智慧當行學問行此四事隨其所種還得其果夫富貴之家不貪貧賤之食諸天以七寶為宮殿衣食自然豈當捨甘露之飡來食麤穢也祠祀婬亂以邪為正殺生求生去生道遠殺害眾命欲救一人安得如此於是世尊即說偈言若人壽百歲勤事天下神象馬用祭祀不如行一慈佛說偈時即放光明烈照天地三塗八難莫不歡喜各得其所國王和默聞說妙法又覩光明甚大歡喜即得道迹病母聞法五情悅豫所患消除二百梵志覩佛光相重聞其言慚愧悔過願為弟子佛盡受之皆作沙門各得如願王及大臣請佛供養一月乃去以法治正國遂興隆昔弗加沙王入羅閱祇城分衛於城門中為新產牸牛所觝殺牛主怖懅賣牛轉與他人其人牽牛欲飲之牛從後復觝殺其主其主有子瞋恚取牛殺之於市賣肉有田舍人買取牛頭貫擔持歸去舍里餘坐樹下息以牛頭掛樹枝上須臾繩斷牛頭來下正墮人上牛角刺人即時命終一日之中凡殺三人瓶沙王聞之怪其如此即與群臣行詣佛所到作禮畢却坐王位叉手白佛言大可怪世尊一頭牸牛而殺三人將有變故願聞其意佛告瓶沙王罪對有原非適今也王曰願聞其由佛言往昔有賈客三人到他國治生寄住孤獨老母舍應雇舍直見老母孤獨欺不欲與伺老母不在默聲捨去竟不與直老母來歸不見賈客即問比居云皆已去老母瞋恚尋後追逐疲頓乃及責索舍直三賈客逆罵詈言我前已相與云何復索同聲共觝不肯與直老母單弱不能奈何懊惱呪誓語三賈客我今窮厄何忍欺觝於我願我後世所生之處若當相值要當殺汝正使得道終不相置也殺汝乃休不爾不止佛語瓶沙王爾時老母者今此牸牛是也三賈客者弗迦沙等三人為牛所觝殺者是也於是世尊即說偈言惡言罵詈憍陵蔑人興起是行疾怨茲生遜言順辭尊敬於人棄結忍惡疾怨自滅夫士之生斧在口中所以斬身由其惡言佛說是時瓶沙王官屬一切莫不恭肅願崇善行作禮而去昔舍衛國王名波斯匿來至佛所下車却蓋解劍脫履拱手直進五體投地稽首足下長跪白佛願以來日於四街道施設微食欲使國人知佛至尊願令眾生遠鬼妖蠱悉奉五戒以消國患佛言善哉夫為國主宜有明導率民以道求來世福王曰至真請退嚴辦手自為饌身往奉迎佛與眾僧俱至四衢佛至就座即行澡水手自斟酌佛飯食畢於四道頭為王說法觀者無數時有兩商人一人念曰佛如帝王弟子猶忠臣佛陳明法弟子誦宣斯王明矣知佛可尊屈意奉之一人念曰斯王愚哉爾為國王將復何求佛者若牛弟子猶車彼牛牽車東西南北佛亦如是子有何道而下意奉之二人俱去行三十里亭宿沽酒共飲平論屬事其善念者四王護之其惡念者太山鬼神令酒入腹如火燒身出亭路臥宛轉轍中晨商人車五百乘轢殺之焉伴明日求之已然曰還國見疑殺人取物去不義輕身委財逝至他國國王崩亡無有大子讖書云中土有微人當王斯土故王有神馬任王必屈膝即具嚴駕神馬印綬行求國主觀者數千商人亦出國太史曰彼有黃雲之蓋斯王者氣也神馬屈膝舐商人足群臣豫作香湯澡浴拜為國王於是遂處位聽省國事深自思曰余無微善何緣獲此必是佛恩使之然也即與群臣向舍衛國遙稽首曰賤人無德蒙世尊慈恩得王此國明日願與應真眾俱埀意顧斯一時三月佛告阿難勅諸比丘明日彼王請皆當作變化令彼國王人民歡喜各作神足往到彼國皆次就座如法儼然下食畢訖澡手為王說法王曰吾本微人素無快德何緣獲斯佛告王曰昔彼大王飯佛於四衢道王心念言佛如國王弟子猶臣下王種斯核今自獲果後一人云佛者若牛弟子猶車彼人自種車轢之核今在太山地獄為火車所轢自獲其果然非王勇健所能致矣為善福隨為惡禍追此為自作非天龍鬼神所不能與此於是世尊即說偈言心為法本心尊心使中心念惡即言即行罪苦自追車轢於轍心為法本心尊心使中心念善即言即行福樂自追如影隨形佛說經偈已王及臣民聽者無數皆大歡喜逮得法眼昔長者須達買太子園田共造精舍奉上世尊各請佛及僧供養一月佛為二人廣陳明法皆得道跡太子祇陀歡喜還東宮歎佛之德作樂自娛祇弟瑠璃常在王邊時王素服與諸近臣及後宮夫人往詣佛所稽首禮畢一心聽經瑠璃在後典衛御座時諸倿臣阿薩陀等姦謀啟曰試著大王印綬坐御座上如似王不於是瑠璃即隨其言被服昇座諸倿臣等皆共拜賀正似大王千載遭遇黎庶之願豈使東宮𨶳𨵦於此此之御座豈可昇而復下也即率所從貫甲拔劍自就到祇洹精舍斥徙大王不得還宮與王官屬戰祇洹間殺王近臣五百餘人王與夫人播迸晨夜至舍夷國中道飢餓王噉蘆菔腹脹而薨於是瑠璃遂即專制便拔劍入東宮斫殺兄祇祇知無常心不恐懼顏色不變含笑熙怡甘心受刃命未絕間聞虛空中自然音樂聲迎其魂神佛於祇洹即說偈言造喜後喜行善兩喜彼喜惟歡見福心安今歡後歡為善兩歡厥為自祐受福悅豫是時瑠璃王尋興兵眾伐舍夷國殺害釋種道跡之人殘暴無道五逆兼備佛記瑠璃不孝不忠眾罪深重却後七日當為地獄火所燒殺又太史記記與佛同王大怖懅即乘船入江吾今處水火焉得來七日日中有自然火從水中出燒船覆沒王亦被燒恐怖毒熱忽然沈終於是世尊即說偈言造憂後憂行惡兩憂彼憂唯懼見罪心懅今悔後悔為惡兩悔厥為自殃受罪熱惱佛說是已告諸比丘太子祇者不貪榮位守死懷道上生天上安樂自然瑠璃王者狂愚快意死墮地獄受苦無數一切世間豪貴貧賤皆歸無常無長存者是以高士殞命全行為精神寶佛說是時莫不信受昔耆闍崛山後有婆羅門七十餘家宿福應度佛到其村現道神化眾人見佛光相巍巍莫不敬伏佛坐樹下問諸梵志居此山中為幾何世有何方業以自供給答曰居此以來三十餘世田作畜牧以此為業又問奉脩何行求離生死答曰事日月水火隨時祭祠若有死者大小聚會唱生梵天以離生死佛語諸婆羅門夫田作畜牧祭祠日月水火唱叫生天非是長存離生死法極福無過二十八天無有道慧還墮三塗唯有出家修清淨志履行寂義可得泥洹於是世尊即說偈言以真為偽以偽為真是為邪計不得真利知真為真見偽為偽是為正計必得真利世皆有死三界無安諸天雖樂福盡亦喪觀諸世間無生不終欲離生死當行道真七十婆羅門聞佛所說欣然意解願作沙門佛言善來比丘鬚髮自墮皆成沙門佛與比丘共還精舍至於中路顧戀妻息各有退意時遇天雨益懷憂慘佛知其意便於道邊化作數十間舍入中避雨而舍穿漏佛因舍漏而說偈言蓋屋不密天雨則漏意不惟行婬泆為穿蓋屋善密雨則不漏攝意惟行婬匿不生七十沙門聞說此偈雖強自進猶懷瞢瞢雨止前行地有故紙佛告比丘取之受教即取佛問比丘以為何紙諸比丘白佛此裹香紙今雖捐棄處香如故佛復前行地有斷索佛告比丘取之受教即取佛復問曰此何等索諸比丘白佛其索腥臭此繫魚之索佛語比丘夫物本淨皆由因緣以興罪福近賢明則道義隆友愚闇則殃罪臻譬彼紙索近香則香繫魚則腥漸染翫習各不自覺於是世尊即說偈言鄙夫染人如近臭物漸迷習非不覺成惡賢夫染人如附香熏進智習善行成芳潔七十沙門重聞此偈知家欲為穢藪妻子為桎梏執信堅固往至精舍攝意惟行得羅漢道昔佛在世時有五百賈客從海中出大持七寶還歸本國經歷深山為惡鬼所迷不能得出糧食乏盡窮頓困厄遂皆餓死所齎寶貨散在山間時有沙門在山中學見其如此便起想念吾勤苦學道積已七年不能得道又復貧窮無以自濟此寶物無主取之持歸用立門戶於是下山拾取寶物藏著一處訖便出山求呼兄弟負馳持歸方到道半佛念比丘應當得度佛便化作一比丘尼剃頭法服㽵面畫眉金銀瓔珞隨谷入山道逢沙門頭面作禮問訊起居道人呵比丘尼曰為道之法應得爾不剃頭著法衣云何復㽵面畫眉瓔珞身體也比丘尼答曰沙門之法為應爾不辭親學道山居靜志云何復取非其財物貪欲忘道快心放意不計無常生世如寄罪報延長於是比丘尼為說偈言比丘謹慎戒放逸多憂𠎝變諍小致大積惡入火焚守戒福致喜犯戒有懼心能斷三界漏此乃近涅槃是時比丘尼說此偈已為現佛身相好光明沙門見之悚然毛竪稽首佛足悔過自陳愚癡迷謬違犯正教往而不返其將奈何於是世尊即說偈言若前放逸後能自禁是照世間念定其宜過失為惡追覆以善是照世間念善其宜少壯捨家盛修佛教是照世間如月雲消人前為惡後止不犯是照世間如月雲消於是比丘重聞此偈結解貪止稽首佛足還到樹下數息相隨止觀還淨獲道果證成阿羅漢昔佛在世時有一道人在河邊樹下學道十二年中貪想不除走心散意但念六欲目色耳聲鼻香口味身更心法身靜意遊曾無寧息十二年中不能得道佛知可度化作沙門往至其所樹下共宿須臾月明有龜從河中出來至樹下復有一水狗飢行求食與龜相逢便欲噉龜龜縮其頭尾及其四脚藏於甲中不能得噉水狗小遠復出頭足行步如故不能奈何遂便得脫於是道人問化沙門此龜有護命之鎧水狗不能得其便化沙門答曰吾念世人不如此龜不知無常放恣六情外魔得便形壞神去生死無端輪轉五道苦惱百千皆意所造宜自勉勵求滅度安於是化沙門即說偈言有身不久皆當歸土形壞神去寄住何貪心豫造處往來無端念多邪僻自為招患是意自造非父母為可勉向正為福勿廻藏六如龜防意如城慧與魔戰勝則無患於是比丘聞說此偈貪斷望止即得羅漢道知化沙門是佛世尊敬肅整服稽首佛足天龍鬼神莫不歡喜昔佛在舍衛國國東南海中有臺臺上有華香樹樹木清淨有婆羅門女五百人奉事異道意甚精進不知有佛於時諸女自相謂曰我等稟形生為女人從少至老為三事所鑑不得自由命又短促形如幻化當復死亡不如共至華香臺上採取香華精進持齋降屈梵天當從求願願生梵天長壽不死又得自在無有鑑忌離諸罪對無復憂患即齎供具往至臺上採取華香奉事梵天一心持齋願屈尊神於是世尊見此諸女雖為俗齋其心精進應可化度即與大眾弟子菩薩天龍鬼神飛昇虛空往至臺上坐於樹下諸女歡喜謂是梵天自相慶慰得我所願矣時一天人語諸女言此非梵天是三界尊號名為佛度人無量於是諸女前至佛所為佛作禮前白佛言我等多垢今為女人求離鑑撿願生梵天佛言諸女快得善利乃發此願世有二事其報明審為善受福為惡受殃世間之苦天上之樂有為之煩無為之寂誰能選擇取其真者善哉諸女乃有明志於是世尊即說偈言孰能擇地捨鑑取天誰說法句如擇善華學者擇地捨鑑取天善說法句能採德華知世坏喻幻法忽有斷魔華敷不現死生見身如沫幻法自然斷魔華敷不現死生於是諸女聞佛此偈願學真道為比丘尼頭髮自墮法衣具足思惟寂定即得羅漢道阿難白佛言今此諸女素有何德乃令世尊就而度之一聞說法出家得道也佛告阿難昔迦葉佛時有大長者財富無數夫人婇女有五百人其性妬惡門不妄開夫人婇女欲往見佛終不肯聽後日國王請諸大臣上殿宴會會輒竟日時夫人婇女見長者入會便共至佛所稽首作禮小坐聽經各發願言令我世世莫與惡人共相遭遇所生之處恒與道德聖人相值聞來世有佛名釋迦文願與相值出家學道奉持訓誨佛語阿難爾時夫人婇女五百人者今此五百比丘尼是本願懇惻今應得度是以世尊就度之耳佛說是時莫不歡喜昔佛始得道在羅閱祇國教化轉到舍衛國國王群臣莫不宗仰時有賈客大人名曰波利與五百賈人入海求寶時海神出掬水問波利言海水為多掬水為多波利答曰掬水為多所以者何海水雖多無益時用不能救彼飢渴之人掬水雖少值彼渴者持用與之以濟其命世世受福不可稱計海神歡喜讚言善哉即脫身上八種香瓔校以七寶以上波利海神送之安善往還到舍衛國持此香瓔上波斯匿王具陳所由念是香瓔非小人所服謹以貢上願蒙納受王得香瓔以為奇異即呼諸夫人羅列前住若最好者以香瓔與之六萬夫人盡嚴來出王問末利夫人何以不出侍人答言今十五日持佛法齋素服不嚴是以不出王便瞋恚遣人呼曰汝今持齋應違王主之命不乎如是三反末利夫人素服而出在眾人中猶如日月倍好於常王意悚然加敬問曰有何道德炳然有異夫人白王自念少福稟斯女形情態穢垢日夜山積人命促短懼墜三塗是以日月奉佛法齋割愛從道世世蒙福王聞歡喜便以香瓔以與末利夫人夫人答言我今持齋不應著此可與餘人王曰我本發意欲與勝者卿今最勝又奉法齋道志殊高是以相與若卿不受吾將安置夫人答言大王勿憂願王屈意共到佛所以此香瓔奉上世尊并採聖訓累劫之福矣王即許焉即勅嚴駕往到佛所稽首於地却就王位王白佛言海神香瓔波利所上六萬夫人莫不貪得末利夫人與而不取持佛法齋心無貪欲謹以上佛願垂納受世尊弟子執心護齋直信如此豈有福乎於是世尊為受香瓔即說偈言多作寶華結步搖綺廣積德香所生轉好琦草芳華不逆風熏近道敷開德人逼香栴檀多香青蓮芳花雖曰是真不如戒香華香氣微不可謂真持戒之香到天殊勝戒具成就行無放逸定意度脫長離魔道佛說偈已重告王曰齋之福祐明譽廣遠譬如天下十六大國滿中珍寶持用布施不如末利夫人一日一夕持佛法齋如比其福須彌以豆矣積福學慧可到泥洹王及夫人群臣大小莫不歡喜執戴奉行昔佛在羅閱祇耆闍崛山中於時城中有長者子五十人往詣佛所作禮却坐時佛為說無常苦空非身之法恩愛如夢會當別離尊榮豪貴亦有憂慼唯有泥洹永離生死群殃盡滅乃可大安時五十人聞法喜悅願為弟子佛言善來比丘鬚髮自墮法衣具足即成沙門此諸沙門有親友長者聞其出家意大歡喜往到崛山與之相見讚言諸君快哉善利乃有此志為之設壇請佛及僧明日佛與眾會就其舍食食訖說法晡時乃還此諸新學沙門戀慕宗黨皆欲返退佛知其意將出城門見田溝中污泥糞壤中生蓮華五色香潔其香芬熏乃蔽諸臭佛便趣之因說偈言如作田溝近於大道中生蓮華香潔可意有生死然凡夫處邊智者樂出為佛弟子佛說偈已即還山中賢者阿難前白佛言向者世尊臨田溝上所說二偈不審其義願聞其意佛告阿難汝見溝中污泥不淨糞壤之中生蓮華不唯然見之佛言阿難人在世間展轉相生計壽百歲或長或短妻子恩愛飢渴寒熱或悲或欣一凶二吉三毒四倒五陰六入七識八邪九惱十惡猶如田溝畜藏糞壤污泥不淨欻有一人覺世無常發心學道修清淨志凝神斷想自致得道亦如污泥生好蓮華身自得道還度宗親一切眾生皆蒙開解亦如華香奄蔽臭穢五十比丘聞佛說法進志堅固即得阿羅漢道昔佛在舍衛國時城中有婆羅門年向八十財富無數為人頑闇慳貪難化不識道德不計無常更作好舍前庌後堂涼臺煖室東西廂廡數十梁間唯後堂前拒陽未訖時婆羅門恒自經營指授眾事佛以道眼見此老翁命不終日當就後世不能自知而方怱怱形瘦力竭精神無福甚可憐愍佛將阿難往到其門慰問老翁得無勞惓今作此舍皆何所安老翁答言前庌待客後堂自處東西二廂當安兒息財物僕使夏上涼臺冬入溫室佛語老翁久聞宿德思遲談講偶有要偈存亡有益欲以相贈不審可小廢事共坐論不也老翁答言今正大懅不容坐語後日更來當共善敘所云要偈便可說之於是世尊即說偈言有子有財愚惟汲汲我且非我何憂子財暑當止此寒當止此愚多豫慮莫知來變愚蒙愚極自謂我智愚而勝智是謂極愚婆羅門言善說此偈今實太懅後來更論之於是世尊傷之而去老翁於後自授屋椽椽墮打頭即時命過室家啼哭驚動四鄰佛去未遠便有此變佛到里頭逢諸梵志有數十人前問佛言從何所來佛言屢到此死翁舍為翁說法不信佛語不知無常今者忽然已就後世具為諸梵志更說前偈義聞之欣然即得道跡於是世尊而說偈言愚闇近智如瓢斟味雖久狎習猶不知法開達近智如舌甞味雖須臾習即解道要愚人施行為身招患快心作惡自致重殃行為不善退見悔恡致涕流面報由宿習時諸梵志重聞此偈益懷篤信為佛作禮歡喜奉行昔佛在舍衛國給孤獨精舍為諸天人說法時波斯匿王有一寡女名曰金剛壯寡未歸父母哀愍別為宮舍作好舍宅給五百妓女以娛樂之眾中有一長老青衣名曰度勝恒行市買脂粉香華時見男女無數大眾各齎香華出城詣佛即問行人欲何所至眾人答言佛出於世三界之尊度脫眾生皆得泥洹度勝聞之心悅意喜即自念言會老見佛宿世之福便分香直持買好華隨眾人輩往到佛所作禮却立散華燒香一心聽法已過市取香因聽法功德宿行所追香氣熏聞斤兩倍前嫌其遲晚而共詰之度勝奉道即如事言世有聖師三界之尊擊無上法鼓震動三千往聽法者無央數人實隨聽法是以稽遲金剛之徒聞說世尊法義深妙非世所聞悚然心歡而自歎曰吾等何罪獨自不聞即報度勝試為我說之度勝白曰身賤口穢不敢便宣乞更諮受如命說之即便遣出重告之曰具受儀式度勝未還金剛侍女側息中庭如子待母佛告度勝汝還說法多所度脫說法之儀先施高座度勝受勅具宣聖旨皆大歡喜各脫衣服一領積為高座度勝洗浴承佛威神如應說法金剛之等五百餘人疑解破惡得須陀洹道說法甚美不覺失火一時燒死即生天上王將人從來欲救火見之已燃收拾棺殮葬送畢訖往過佛所為佛作禮却坐常位佛問王曰所從來也王叉手言女金剛不幸不覺失火大小燒盡適棺殮還不審何罪遇此火害唯願世尊彰告未聞佛告大王過去世時有城名波羅奈有長者婦將婇女五百人至城外大祠祀其法難犯他姓之人不得到邊不問親踈其有來者擲著火中時世有一辟支佛名曰迦羅處在山中晨來分衛暮輒還山迦羅分衛來趣郊祠長者婦見之忿然瞋恚共捉迦羅撲著火中舉身燋爛便現神足飛昇虛空眾女驚怖泣淚悔過長跪舉頭而自陳曰女人憃愚不識至真群愚荒騃毀辱神靈自惟過舋罪惡若山願降尊德以消重殃尋聲即下而般泥洹諸女起塔供養舍利佛為大王而說偈言愚憃作惡不能自解殃追自焚罪成熾然愚所望處不謂適苦臨墮厄地乃知不善佛告大王爾時長者婦今王女金剛是五百侍女今度勝等五百伎女是罪福追人久無不彰善惡隨人如影隨形說是法時國內大小信伏歡喜咸歸三尊皆受五戒即得道跡昔有梵志其年二十天才自然事無大小過目則能自以聰哲而自誓曰天下技術要當盡知一藝不通則非明達也於是遊學無師不造六藝雜術天文地理醫方鎮壓山崩地動摴蒱博弈妓樂博撮裁割衣裳文繡綾綺厨膳切割調和滋味人間之事無不兼達心自念曰丈夫如此誰能及者試遊諸國摧伏觝對奮名四海技術衝天然後載功竹帛垂勳百代於是遊行往至一國入市觀視見有一人坐作角弓析筋治角用手如飛作弓調快買者諍前即自念曰少來所學自以具足邂逅自輕不學作弓若彼鬪技吾則不如矣當從受學耳遂從弓師求為弟子盡心受學月日之中具解弓法所作巧妙乃踰於師布施財物奉辭而去去之一國當渡江水有一船師用船若飛迴旋上下便疾無雙復自念曰吾技雖多未曾習船雖為賤術其於不知宜當學之萬技悉備遂從船師願為弟子供奉盡敬竭力勞勤月日之中知其逆順御船迴旋乃踰於師布施財物奉辭而去復至一國國王宮殿天下無雙即自念曰作此殿匠巧妙乃爾自隱遊來偶不學之若與競術必不勝矣且當復學意乃足耳遂求殿匠願為弟子盡心供養執持斤斧月日之間具解尺寸方圓規矩雕文刻鏤木事盡知天才明朗事輒勝師布施所有辭師而去周行天下遍十六大國命敵捔技獨言隻步無敢應者心自貢高曰天地之間誰有勝我者佛在祇洹遙見此人應可化度佛以神足化作沙門拄杖持鉢在前而來梵志由來國無道法未見沙門怪是何人須至當問須臾來到梵志問曰百王之則未見君輩衣裳制度無有此服宗廟異物不見此器君是何人形服改常也沙門答曰吾調身人也復問何謂調身於是沙門因其所習而說偈言弓匠調角水人調船巧匠調木智者調身譬如厚石風不能移智者意重毀譽不傾譬如深淵澄靜清明慧人聞道心淨歡然於是沙門說此偈已身昇虛空還現佛身三十二相八十種好光明洞達照曜天地從虛空來下謂其人曰吾道德變化調身之力也於是其人五體投地稽首問曰願聞調身其有要乎佛告梵志五戒十善四等六度四禪三解脫此調身之法也夫弓船木匠六藝奇術斯皆綺飾華譽之事蕩身縱意生死之路也梵志聞之欣然信解願為弟子佛言沙門善來鬚髮自墮即成沙門佛重為說四諦八解之要尋時即得阿羅漢道昔佛在舍衛國有山民村五六十家去國五百里村中有一貧家其主人婦懷妊十月雙生二男甚大端政無比父母愛之便為作字一名雙德二名雙福生五六十日其父放牛來還懈息却臥床上其母出田拾薪未還此二小兒左右顧視不見父母便共相責語一人言前世之時垂當得道正坐愚意謂命可常退墮生死不可計劫今乃得生此貧家作子穰草之中以氈褐自覆食飲麤惡纔自支身如此至久云何得道皆坐前世戀慕富貴放身散意快樂須臾從爾以來長塗受苦如今憂惱當何恃怙一人答曰我爾時小難一時之懃竟不意精進而令數世遭諸苦患此是自為非父母作也但共當之復何所言父聞二子相責如是甚大怪之謂呼是鬼祟來生災變云何數十日小兒乃作此言恐其後日殺親滅族曼小未大宜當殺之其父驚出閉門捨去到田取薪欲燒殺之其母來還問夫用此薪為夫言甚大可怪所說如是此似是鬼必破人門族以其曼小欲燒殺之其母聞此意中愕然猶豫未信小停數日更聽其言至明日夫婦俱出於戶外潛聽二兒在內相責如故夫婦重共聞之甚怪所以便共集薪密欲燒之佛以天眼見此夫婦欲燒殺二子愍其可憐宿福應度往到其村普放光明天地大動山川樹木皆作金色村中大小驚到佛所為佛作禮莫不歡喜知佛至神三界無比佛到雙生小兒家二兒見佛光明喜踊難量父母又驚各抱一子將至佛所問佛世尊此小兒生來五六十日所說如是甚共怪之恐作禍害欲火燒殺之正值佛來未及得燒不知此小兒為是何等鬼魅也唯願解說是何災怪小兒見佛踊躍歡喜佛見小兒大笑口出五色光普照天地佛告小兒父母及村人大小此二小兒非是鬼魅福德之子前迦葉佛時曾作沙門少小共為朋友同志出家各自精進臨當得道欻起邪想共相沮敗樂世榮華恃福生天下為侯王國主長者欻起是想便墮退轉不得涅槃更此生死彌連劫數常相鈎牽輒共雙生遭我世時今始乃生已往供養佛功德故餘福應度罪滅福生自識宿命是以世尊故來度之我不度者橫為火所燒於是世尊即說偈言大人體無欲在所照然明雖或遭苦樂不高現其智大賢無世事不願子財國常守戒慧道不貪邪富貴智人知動搖譬如沙中樹朋友志未強隨色染其素佛說是時小兒見佛其身即踊如八歲小兒即作沙彌得羅漢道村人大小見佛光相又見小兒形變踊大皆大歡喜得須陀洹道父母疑解亦得法眼昔有一國名曰那梨近南海邊其中人民採真珠栴檀以為常業其國有一家兄弟二人父母終亡欲求分異家有一奴名曰分那年少聰了賈販市買入海治生無事不知居家財物分為一分以奴分那持作一分兄弟擲籌弟得分那止將妻子空手出舍時世飢儉唯得分那恐不相活以為愁憂時奴分那白大家言願莫愁憂分那作計月日之中當令勝兄大家言若審能爾者放汝為良人大家夫人有私珠物與分那作本時海潮來城內人民至水邊取薪分那持珠物出至城外見一乞兒負薪薪中有牛頭栴檀香可治重病一兩直千兩金時世有一不可常得分那識之以金錢二枚買得持歸破作數十段時有長者得重病當須此牛頭栴檀香二兩合藥求不能得分那持往即得二千兩金如是賣盡所得不訾富兄十倍大家感念分那之恩不違言誓放為良人隨意所樂於是分那辭行學道到舍衛國為佛作禮長跪白佛所出微賤心樂道德唯願世尊垂慈濟度佛言善來分那頭髮自墮法衣著身即成沙門佛為說法尋得羅漢道坐自思惟今得六通存亡自由皆主人之恩今當往度并化國人於時分那往到本國至主人家主人歡喜請坐設食食訖澡手飛昇虛空分身散體半出水火光明洞達從上來下告主人曰此之神德皆是主人放捨之福往到佛所所學如是主人答曰佛之神化微妙乃爾願見世尊受其教訓分那答曰但當志心供設饌具佛三達智必自來矣即便設供宿昔已辦向舍衛國稽首長跪燒香請佛唯願屈尊廣度一切佛知其意即與五百羅漢各以神足往到其舍國王人民莫不敬肅來至佛所五體投地却坐王位食畢澡訖佛為主人及王官屬廣陳明法皆受五戒為佛弟子起住佛前歎分那曰在家精勤出家得道神德高遠家國蒙度我當云何以報其恩於是世尊重歎分那而說偈言心已休息言行亦止從正解脫寂然歸滅棄欲無著缺三界障望意已絕是謂上人若聚若野平地高岸應真所過莫不蒙度彼樂空閑眾人不能快哉無望無所欲求佛說偈已主人及王益加歡喜供養七日得須陀洹道昔佛在舍衛國有一長老比丘字般特新作比丘稟性闇塞佛令五百羅漢日日教之三年之中不得一偈國中四輩皆知其愚冥佛愍傷之即呼著前授與一偈守口攝意身莫犯非如是行者得度世時般特感佛慈恩歡欣心開誦偈上口佛告之曰汝今年老方得一偈人皆知之不足為奇今當為汝解說其義一心諦聽般特受教而聽佛即為說身三口四意三所由觀其所起察其所滅三界五道輪轉不息由之昇天由之墮淵由之得道涅槃自然分別為說無量妙法時般特㸌然心開即得羅漢道爾時有五百比丘尼別有精舍佛日遣一比丘為說經法明日般特次應當行諸尼聞之皆豫含笑明日來者我等當共逆說其偈令之慚愧無所一言明日般特往諸比丘尼大小皆出作禮相視而笑坐畢下食食已澡手請令說法時般特即上高座自慚否曰薄德下才末為沙門頑鈍有素所學不多唯知一偈粗識其義當為敷演願各靜聽諸年少比丘尼欲逆說偈口不能開驚怖自責稽首悔過般特即如佛所說一一分別身意所由罪福內外昇天得道凝神斷想入定之法即時諸尼聞其所說甚怪甚異一心歡喜皆得羅漢道後日國王波斯匿請佛眾僧於正殿會佛欲現般特威神與鉢令持隨後而行門士識之留不聽入卿為沙門一偈不了受請何為吾是俗人由尚知偈豈況沙門無有智慧施卿無益不須入門時般特即住門外佛坐正殿上行水已畢般特即擎鉢申臂遙以授佛王及群臣夫人太子眾會四輩見臂來入不見其形怪而問佛是何人臂佛言是般特比丘臂也近日得道向吾使持鉢門士不聽來入是以申臂授吾鉢耳即便請入威神倍常王白佛言聞般特本性愚鈍方知一偈何緣得道佛告王曰學不必多行之為上般特解一偈義精理入神身口意寂淨如天金人雖多學不解不行徒喪識想有何益哉於是世尊即說偈言雖誦千章句義不正不如一要聞可滅惡雖誦千言不義何益不如一義聞行可度雖多誦經不解何益解一法句行可得道佛說偈已三百比丘得阿羅漢道王及群臣夫人太子莫不歡喜昔佛在舍衛國精舍之中為天人說法時舍衛國中有婆羅門長者名藍達大富無極其家資財不可計數梵志之法當作大壇以顯名譽盡家之財持用布施作般闍于瑟供養婆羅門五千餘人五年之中供給衣被床榻醫藥珍琦寶物郊祠供具盡所愛惜諸梵志等五年之中為羅摩達長者祭祀諸天四山五嶽星宿水火無不周遍呪願長者長夜受福五歲已周最後一日極大布施如長者法金鉢盛銀粟銀鉢盛金粟象馬車乘奴婢資財七寶服飾散蓋履屣鹿皮之衣錫杖踞床澡罐澡盤床榻席薦所應當得事事八萬四千盡持布施當其爾日皆來大會鬼神國王大臣梵志大姓悉來會坐隱隱闐闐莫不歡欣佛見如是歎然言曰此大姓梵志何以愚癡所施大多福報薄少如種火中何從得報也若我不化長離法門於是世尊便起嚴服化從地出放大光明普照眾會大小見之怪未曾有驚怖悚懼不知何神長者羅摩達及諸大眾頭面著地為佛作禮佛見眾人皆有敬心因其恭肅便說偈言月千反祠終身不徹不如須臾一心念法一念造福勝彼終身雖終百歲奉事火神不如須臾供養三尊一供養福勝彼百年於是世尊告藍達曰施有四事何等為四一者施多得福報少二者施少得福報多三者施多得福報多四者施少得報亦少何謂施多得福報少者其人愚癡殺生祭祠飲酒歌舞破損財寶無有福慧何謂施少得報少者以慳貪惡意施凡道士俱兩愚癡是故無福何謂施少得福多者能以慈心奉道德人道士食已精進學誦施此雖少其福彌大何謂施多得福多者若有賢者覺世無常好心出財起立塔寺精舍菓園供養三尊衣服履屣床榻厨膳斯福如五河流入於大海福流如是世世不斷是為施多其報轉多譬如農家地有厚薄所得不同爾時藍達長者座中會人見佛變化聞說法言皆大歡喜諸天人神皆得須陀洹道五千梵志皆作沙門得應真道主人藍達居家大小皆受五戒亦得道迹國王大臣皆受三自歸為優婆塞亦得法眼昔佛在舍衛精舍教化時羅閱祇國有一人為人凶愚不孝父母輕侮良善不敬長老居門衰耗常不如意便行事火欲求福祐事火之法日適欲沒燃大火聚向之跪拜或至夜半火滅乃止如是三年不得其福更事日月事日月法晝以日出夜以月明向日月拜沒乃休止如是三年復不得福轉復事天燒香跪拜奉上甘美香華酒脯猪羊牛犢遂至貧困故不得福懃苦憔悴病不去門聞舍衛國有佛諸天所宗當往奉事必望得福即到佛所至精舍門瞻覩世尊光相晃然容顏奇異如星中月見佛歡喜頭面作禮叉手白佛生長愚癡不識三尊事火日月及諸天神九年精懃永不蒙福顏色憔悴氣力衰微四大多患死亡無日伏承世尊度人之師故遠自歸願垂福慶佛告之曰汝之所事盡是妖邪魑魅魍魎禱祀如山罪如江海殺生求福去福遠矣正使百劫懃苦盡殺普天猪羊持用禱祀罪如須彌福無芥子徒自費喪豈不惑哉又卿為人不孝父母輕易賢善不敬長老憍慢貢高三毒熾盛罪舋日深何緣得福若能改心禮敬賢者威儀禮節供奉長老棄惡信善修己崇仁四福日增世世無患何等為四一者顏色端正二者氣力豐強三者安隱無病四者益壽終不枉橫行之不懈亦可得道於是世尊即說偈言祭神以求福從後觀其報四分未望一不如禮賢者能善行禮節常敬長老者四福自然增色力壽而安於是其人聞佛此偈歡喜信解稽首作禮重白佛言罪垢所蔽積罪九年幸賴慈化今得開解唯願世尊聽為沙門佛言善來比丘頭髮自墮即成沙門內思安般即得羅漢道昔佛在羅閱祇國遣一羅漢名曰須漫持佛髮爪至罽賓南山中作佛圖寺五百羅漢常止其中旦夕燒香繞塔禮拜時彼山中有五百獼猴見諸道人供養塔寺即便相將至深澗邊負輦泥石效作佛圖竪木立剎幣幡繫頭旦夕禮拜亦如道人時山水瀑漲五百獼猴一時漂沒魂神即生第二忉利天上七寶殿舍衣食自然各自念言從何所來得生天上即以天眼自見本形獼猴之身效諸道人戲作塔寺雖身漂沒神得生天今當下報故屍之恩各將侍從華香伎樂臨故屍上散華燒香繞之七匝時山中有五百婆羅門外學邪見不信罪福見諸天人散華作樂繞獼猴屍怪而問曰諸天光影巍巍乃爾何故屈意供養此屍諸天人言此屍是吾等故身昔在此間效諸道人戲立塔寺山水瀑漲漂殺吾等以此微福得生天上今故散華以報故身之恩戲為塔寺獲福如此若當至心奉佛世尊其德難喻卿等邪見不信正真百劫懃苦無所一得不如共往至耆闍崛山禮事供養得福無限即皆欣然共至佛所五體作禮散華供養諸天人白佛我等近世獼猴之身蒙世尊之恩得生天上恨不見佛今故自歸重白佛言我等前世有何罪行受此獼猴身雖作塔寺身被漂殺佛告天人此有因緣不從空生吾當為汝說其所由乃往昔時有五百年少婆羅門共行入山欲求仙道時山上有一沙門欲於山上泥治精舍下谷取水身輕若飛五百婆羅門興嫉妬意同聲笑之今此沙門上下翻疾亦如獼猴耳何足為奇也如是取水不止山水一來溺殺不久佛告諸天人爾時上下沙門我身是也五百年少婆羅門者五百獼猴身是戲笑作罪身受其報於是世尊即說偈言戲笑為惡已作身行㘁泣受報隨行罪至佛告諸天人汝之近世雖為獸身乃能戲笑起作塔寺今得生天罪滅福興今者復來躬奉正教從此因緣長離眾苦佛說是已五百天人即得道迹其所共來水邊五百婆羅門聞罪福之報而自歎曰吾等學仙積有年數未蒙果報不如獼猴戲笑為福得生天上佛之道德實妙乃爾於是稽首佛足願為弟子佛言善來比丘即成沙門精進日脩遂得羅漢道昔佛在舍衛國精舍之中為諸天人說法時國王第二兒名曰瑠璃其年二十將從官屬退其父王伐兄太子自禪為王有一惡臣名曰耶利白瑠璃王王本為皇子時至舍夷國外家舍看到佛精舍中為諸釋種子所呵罵詈無有好醜爾時見勅若我為王便啟此事今時已到兵馬興盛宜當報怨即勅嚴駕引率兵馬往伐舍夷國佛有第二弟子名摩訶目揵連見琉璃王引率兵士伐舍夷國以報宿怨今當伐殺四輩弟子念其可憐便往到佛所白佛言今琉璃王攻舍夷國我念中人當遭辛苦我欲以四方便救舍夷國人一者舉舍夷國人著虛空中二者舉舍夷國人著大海中三者舉舍夷國人著兩鐵圍山間四者舉舍夷國人著他方大國中央令琉璃王不知其處佛告目連雖知卿有是智德能安處舍夷國人萬物眾生有七不可避何謂為七一者生二者老三者病四者死五者罪六者福七者因緣此七事意雖欲避不能得自在如卿威神可得作此宿對罪負不可得離於是目連禮已便去自以私意取舍夷國人知識檀越四五千人盛著鉢中舉著虛空星宿之際琉璃王伐舍夷國殺三億人已引軍還國於是目連往到佛所為佛作禮自貢高曰琉璃王伐舍夷國弟子承佛威神救舍夷國人四五千人今在虛空皆盡得脫佛告目連卿為往看鉢中人不也曰未往視之佛言卿先往視鉢中人眾目連以道力下鉢見中人皆死盡於是目連悵然悲泣愍其辛苦還白佛言鉢中人者今皆死盡道德神力不能免彼宿對之罪佛告目連有此七事佛及眾聖神仙道士隱形散體皆不能免此七事於是世尊即說偈言非空非海中非隱山石間莫能於此處避免宿惡殃眾生有苦惱不得免老死唯有仁智者不念人非惡佛說是時座上無央數人聞佛說無常法皆共悲哀念對難免欣然得道逮須陀洹證昔有一國名曰賢提時有長老比丘長病委頓羸瘦垢穢在賢提精舍中臥無瞻視者佛將五百比丘往至其所使諸比丘傳共視之為作糜粥而諸比丘聞其臭處皆共賤之佛使天帝釋取湯水佛以金剛之手洗病比丘身體地尋震動㸌然大明莫不驚肅國王臣民天龍鬼神無央數人往到佛所稽首作禮白佛言佛為世尊三界無比道德已備云何屈意洗此病瘦垢穢比丘佛告國王及眾會者如來所以出現於世正為此窮厄無護者耳供養病瘦沙門道士及諸貧窮孤獨老人其福無量所願如意譬五河流福來如是功德漸滿會當得道王白佛言今此比丘宿有何罪困病積年療治不差佛告王曰往昔有王名曰惡行治政嚴暴使一多力五百主令鞭人五百假王威怒私作寒熱若欲鞭人責其價數得物鞭輕不得鞭重舉國患之有一賢者為人所誣應當得鞭報五百言吾是佛弟子素無罪過為人所抂願小垂恕五百聞是佛弟子輕手過鞭無著身者五百壽終墮地獄中考掠萬毒罪滅復出墮畜生中恒被撾杖五百餘世罪畢為人常嬰重病痛不離身爾時國王者今調達是也時五百者今此病比丘是也時賢者者吾身是也吾以前世為其所恕鞭不著身是故世尊躬為洗之人作善惡殃福隨身雖更生死不可得免於是世尊即說偈言撾杖良善妄讒無罪其殃十倍災卒無赦生受酷痛形體毀折自然惱病失意恍忽人所誣者或縣官厄財產耗盡親戚離別舍宅所有災火焚燒死入地獄如是為十時病比丘聞佛此偈及宿命事自知本行剋心自責即於佛前所患除愈身安意定即得羅漢道賢提國王歡喜信解尋受五戒為清信士沒命奉行得須陀洹道昔佛在舍衛國祇樹給孤獨精舍中為天人龍鬼說法東方有國名欝多羅波提昔有婆羅門等五百人相率欲詣恒水岸邊有三祠神池沐浴垢穢倮形求仙如尼揵法道由大澤迷不得過中道乏糧遙望見一大樹如有神氣想有人居馳趣樹下了無所見婆羅門等舉聲大哭飢渴委厄窮死斯澤樹神人現問諸梵志道士那來今欲何行同聲答曰欲詣神池澡浴望仙今日飢渴幸哀矜濟樹神即舉手百味飲食從手流溢給眾飯食皆得飽滿其餘食飲足供道糧臨當別去詣神請問本行何德致此巍巍神答梵志吾本所居在舍衛國時國大臣名曰須達飯佛眾僧詣市買酪無提酪者左右顧視倩我提之往到精舍使我斟酌訖行澡水儼然聽法一切歡喜稱善無量時我奉齋暮還不飡婦怪問我不食何恨答曰不恨也吾行於市見長者須達於園飯佛我往持齋齋名八關其婦瞋恚忿然言曰瞿曇亂俗奚足採納君毀遺則禍從此興踧迫不已便共俱食時我爾夜年壽算盡終於夜半神來生此為是愚婦敗我齋法不卒其業來生斯澤作此樹神提酪之福手出飲食若終齋法應生天上封受自然即為梵志而說頌曰祠祀種禍根日夜長枝條唐苦敗身本齋法度世仙梵志聞偈迷解信受旋還舍衛路由一國國名拘藍尼有長者名曰美音為人恩仁眾人敬仰梵志過宿長者問曰道士那來今欲所至具陳彼澤樹神功德欲詣舍衛造須達所攢採齋法冀蒙得福美音喜踊宿行所追且自解暢宣令宗室誰能共行受齋戒法合五百人僉然應命本願相引威儀嚴出共詣舍衛未至祇洹道逢須達遇而不識顧問從者此何丈夫對曰須達也梵志眾等喜而追曰吾願成矣求人得人馳趣相見同聲歎曰樹神歎德注仰虛心具說所嗟故來投託冀示法齋住車答曰所求大善吾有尊師號曰如來眾祐度脫人類近在祇洹可共親造即皆敬諾恭肅進前遙見如來情喜難量五體投地退坐一面皆共長跪白世尊曰本初發家欲至三池沐浴求仙經由樹神所陳如此是故投化願示極靈於是世尊因其所行而說偈言雖倮剪髮長服草衣沐浴踞石奈疑結何不伐殺燒亦不求勝仁愛天下所適無怨五百梵志聞偈歡喜皆作沙門得應真道美音宗等逮得法眼諸比丘白佛言五百梵志及長者等本行何德得道何速世尊告曰過去久遠時世有佛名曰迦葉為諸弟子說法當來五濁之時時有梵志長者千人同發是言令我遭見釋迦文佛爾時梵志者今此等梵志是爾時長者今美音等是從是因緣見我便解比丘歡喜作禮奉行昔佛在舍衛國祇樹精舍食後為天人帝王臣民四輩弟子說甘露法時有遠方長老婆羅門七人來至佛所稽首於地叉手白佛言吾等遠人伏聞聖化久當歸命而多諸礙今乃得來覲覩聖顏願為弟子得滅眾苦佛即受之悉為沙門即令七人共止一房然此七人覩見世尊尋為得道不惟無常共坐房中但思世事小語大笑不計成敗命日促盡不與人期但共喜笑迷意三界佛以三達智知命欲盡佛哀愍之起至其房而告之曰卿等為道當求度世何為大笑也一切眾生以五事自恃何謂為五一者恃怙年少二者恃怙端政三者恃怙多力四者恃怙財富五者恃怙貴姓卿等七人小語大笑為何所恃於是世尊即說偈言何喜何笑念常熾然深蔽幽冥不如求定見身形範倚以為安多想致病豈知不真老則色衰病無光澤皮緩肌縮死命近促身死神從如御棄車肉消骨散身何可怙佛說偈已七比丘意解望止即於佛前得阿羅漢道昔佛在舍衛精舍為諸天人帝王說法時有婆羅門村五百餘家中有五百年少婆羅門修婆羅術為人憍慢不敬長老貢高自貴以此為常五百梵志欻自議言沙門瞿曇自稱為佛三達權智無敢共論者吾等可共請求論議事事詰問知為何如即辦供具往請佛來佛與諸弟子往到梵志村中坐畢行水食訖澡手時有長老梵志夫婦二人於此村中共行乞丐佛知其本大富無數曾作大臣佛即問諸年少梵志汝等識長老婆羅門不皆言曾識又問本為何似也曰本為大臣財富無數今者何故復行乞丐皆言散用無道是以守貧佛告諸婆羅門世有四事人不能行行者得福不致此貧何謂為四一者年盛力壯慎莫憍慢二者年老精進不貪婬妷三者有財珍寶常念布施四者就師學問聽受正言如此老公不行四事謂之有常不計成敗一旦離散譬如老鵠守此空池永無所獲於是世尊即說偈言晝夜慢惰老不止婬有財不施不受佛言有此四蔽為自侵欺咄嗟老至色變作耄少時如意老見蹈踐不修梵行又不富財老如白鵠守斯空池既不守戒又不積財老羸氣竭思故何逮老如秋葉行穢鑑錄命疾脫至不容後悔佛告梵志世有四時行道得福得度可免眾苦何謂為四一者年少有力勢時二者富貴有財物時三者得遇三尊好福田時四者當計萬物憂離散時行此四事所願皆獲必得道跡於是世尊重說偈言命欲日夜盡及時可勤力世間諦非常莫惑墮冥中當學然意燈自練求智慧離垢勿染污執燭觀道地佛說是時放大光明照曜天地五百年少梵志因此心解衣毛為竪起禮佛足白佛言歸命世尊願為弟子佛言善來比丘即成沙門得羅漢道村人大小皆得道迹莫不歡欣昔有一國名多摩羅去城七里有精舍五百沙門常處其中讀經行道有一長老比丘名摩訶盧為人闇塞五百道人傳共教之數年之中不得一偈眾共輕之不將會同常守精舍勅令掃除後日國王請諸道人入宮供養摩訶盧比丘自念言我生世間闇塞如此不知一偈人所薄賤用是活為即持繩至後園中大樹下欲自絞死佛以道眼遙見如是化作樹神半身人現而呵之曰咄咄比丘何為作此摩訶盧即具陳辛苦化神呵曰勿得作是且聽我言往迦葉佛時卿作三藏沙門有五百弟子自以多智輕慢眾人悋惜經義初不訓誨是以世世所生諸根闇鈍但當自責何為自賊於是世尊現神光像即說偈言自愛身者慎護所守希望欲解學正不寐身為第一常自勉學利能誨人不惓則智學先自正然後正人調身入慧必遷為上身不能利安能利人心調體正何願不至本我所造後我自受為惡自更如剛鑽珠摩訶盧比丘見佛現身光像悲喜悚慄稽首佛足思惟偈義即入定意尋在佛前逮得羅漢道自識宿命無數世事三藏眾經即貫在心佛語摩訶盧著衣持鉢就王宮食在五百道人上坐此諸道人是卿先世五百弟子還為說法令得道迹并使國王明信罪福即受佛教徑入宮裏坐於上座眾人心恚怪其所以各護王意不敢呵譴念其愚冥不曉達嚫心為之疲王便下食手自斟酌摩訶盧即為達嚫音如雷震清辭雨下坐上道人驚怖自悔皆得羅漢為王說法莫不解釋群臣百官皆得須陀洹道昔佛在舍衛國有五百婆羅門常求佛便欲誹謗之佛三達之智普見人心愍欲度之其果未熟因緣未到一切罪福欲來至時自作因緣而迎罪福此諸梵志宿有微福應當得度福德牽之自作方宜五百梵志自共議言當使屠兒殺生請佛及諸眾僧佛必受請讚歎屠兒吾等便前而共譏之於是屠兒為之請佛佛即受請告屠兒言果熟自墮福熟自度屠兒還歸供設飯食佛將諸弟子到屠兒村中至檀越舍梵志大小皆共歡喜今日乃得佛之便耳若當讚檀越福德者當以其前後殺生作罪持用譏之佛若當說其由來之罪者當以今日之福難之二宜之中今日乃得佛便耳佛到即坐行水下食於是世尊觀察眾心應有度者即出舌覆面舐耳放大光明照一城內即以梵聲說偈呪願如真人教以道活身愚者嫉之見而為惡行惡得惡如種苦種惡自受罪善自受福亦各須熟彼不相代習善得善亦如種甜佛說偈已五百梵志意自開解即前禮佛五體投地叉手白佛言頑愚不及未達聖訓唯願愍育得為沙門佛即聽受皆為沙門村人大小見佛變化莫不歡欣皆得道迹稱之賢聖無復屠兒之名佛食畢訖即還精舍昔有婆羅門國王名多味寫其王奉事異道九十六種王忽一日發於善心欲大布施如婆羅門法積七寶如山持用布施有來乞者聽令自取重一撮去如是數日其積不減佛知是王宿福應度化作梵志往到其國王出相見共相禮問起居曰何所求索莫自疑難梵志答言吾從遠來欲乞珍寶持作舍宅王言大善自取重一撮去梵志取一撮行七步還著故處王問何故不取梵志答曰此纔足作舍廬耳復當娶婦俱不足用是以不取王言更取三撮梵志即取行七步復還著故處王問梵志何以復爾答曰此足娶婦復無田地奴婢牛馬計復不足是以息意也王言更取七撮梵志即取行七步復還著故處王言復何意故梵志答言若有男女當復嫁娶吉凶用費計不足用是以不取王言盡以積寶持用相上梵志受而捨去王甚怪之重問意故梵志答曰本來乞丐欲用生活諦念人命處世無幾萬物無常旦夕難保因緣遂重憂苦日深積寶如山無益於己貪欲規圖唐自艱苦不如息意求無為道是以不取王意開解願奉明教於是梵志現佛光相踊住空中為說偈言雖得積珍寶崇高至於天如是滿世間不如見道迹不善像如善愛如似不愛以苦為樂相狂夫為所厭於是國王見佛光相遍照天地又聞此偈踊躍歡喜王及群臣即受五戒得須陀洹道昔佛在摩竭提界善勝道場元吉樹下德力降魔坐自惟曰甘露法鼓聞於三千昔父王遣五人供養麻米執侍有勞功報應敘此五人者在波羅奈國於是如來從樹下起相好嚴儀明暉天地威神震動見者喜悅至波羅奈國未至中道逢一梵志名曰憂呼辭親離家求師學道瞻覩尊妙驚喜交集下在道側舉聲歎曰威靈感人儀雅挺特本事何師乃得斯容佛為憂呼而作頌曰八正覺自得無離無所染愛盡破欲網自然無師受我行無師保志獨無伴侶積一得作佛從是通聖道憂呼聞偈悵惘不解即問世尊瞿曇如行佛告梵志欲詣波羅奈國擊甘露法鼓轉無上法輪三界眾聖未曾有轉法輪遷人入泥洹如我今者也憂呼大喜善哉善哉如佛言者願聞甘露如應說法梵志揖已即便過去未到師所於道路宿至其夜半卒便命終佛以道眼見其已終愍傷之曰世間愚癡謂命有常見佛捨去而獨喪亡法鼓震動而獨不聞甘露滅苦而獨不甞展轉五道生死彌長經歷劫數何時得度佛以慈愍而說偈言見諦淨無穢已度五道淵佛出照世間為除眾憂苦得生人道難生壽亦難得世間有佛難佛法難得聞佛說此偈時空中五百天人聞偈歡忻皆得須陀洹道昔佛在羅閱祇東南三百里有山民村五百餘家為人剛強難以導化宿世福願應蒙開度於是世尊化作沙門至村分衛分衛畢竟出於村外樹下坐定入泥洹三昧至于七日不喘不息不動不轉村人見之謂為命終共相謂曰沙門已死當共葬送各持束薪就往燒之火然薪盡佛從坐起現道神化光明照曜感動十方現變畢訖還坐樹下容體靜安怡悅如故村人大小莫不驚懼稽首謝曰山民頑野不識神人妄以薪火燒於未然自惟獲罪重於太山唯垂慈赦不見咎怨不審神人得無傷病乎將無愁慼乎將無飢渴乎將無熱惱乎於是世尊和顏含笑而說偈言我生已安不慍於怨眾人有怨我行無怨我生已安不病於病眾人有病我行無病我生已安不慼於憂眾人有憂我行無憂我生已安清淨無為以樂為食如光音天我生已安恬惔無事彌薪國火安能燒我爾時村中五百人聞說偈已皆作沙門得羅漢道村人大小皆信三尊佛與五百人飛還竹園賢者阿難見佛與得道者俱來前白佛言此諸比丘有何異德乃使世尊自往臨度佛告阿難我未下為佛時世有辟支佛常處是山去村不遠在一樹下欲般泥洹現道神德便取滅度村人持薪火就往燒之斂取舍利著寶瓶中埋在山頂各共求願願後得道如是沙門滅度快樂也緣此福故應當得道是故如來往度之耳佛說是時天人無數皆得道迹昔佛在舍衛國精舍時有四比丘坐於樹下共相問言一切世間何者最苦一人言天下之苦無過婬欲一人言世間之苦無過瞋恚一人言世間之苦無過飢渴一人言天下之苦莫過驚怖共諍苦義云云不止佛知其言往到其所問諸比丘屬論何事即起作禮具白所論佛言比丘汝等所論不究苦義天下之苦莫過有身飢渴寒熱瞋恚驚怖色欲怨禍皆由於身夫身者眾苦之本患禍之元勞心極慮憂畏萬端三界蠕動更相殘賊吾我縛著生死不息皆由於身欲離世苦當求寂滅攝心守正怕然無想可得泥洹此為最樂於是世尊即說偈言熱無過婬毒無過怒苦無過身樂無過滅無樂小樂小辯小慧觀求大者乃獲大安我為世尊長解無憂正度三有獨降眾魔佛說偈已告諸比丘往昔久遠無數世時有五通比丘名精進力在山中樹下閑寂求道時有四禽依附左右常得安隱一者鴿二者烏三者毒蛇四者鹿是四禽者晝行求食暮則來還四禽一夜自相問言世間之苦何者為重烏言飢渴最苦飢渴之時身羸目冥神識不寧投身羅網不顧鋒刃我等喪身莫不由之以此言之飢渴為苦鴿言婬欲最苦色欲熾盛無所顧念危身滅命莫不由之毒蛇言瞋恚最苦毒意一起不避親踈亦能殺人復能自殺鹿言驚怖最苦我遊林野心恒怵惕畏懼獵師及諸豺狼髣髴有聲奔投坑岸母子相捐肝膽悼悸以此言之驚怖為苦比丘聞之即告之曰汝等所論是其末耳不究苦本天下之苦無過有身身為苦器憂畏無量吾以是故捨俗學道滅意斷想不貪四大欲斷苦原志存泥洹泥洹道者寂滅無形憂患永畢爾乃大安四禽聞之心即開解佛告比丘爾時五通比丘則吾身是時四禽者今汝四人是也前世已聞苦本之義如何今日方復云爾比丘聞之慚愧自責即於佛前得羅漢道昔佛在舍衛精舍時有四新學比丘相將至㮈樹下坐禪行道㮈華榮茂色好且香因相謂曰世間萬物何者可愛以快人情一人言仲春之月日木榮華遊戲原野此最為樂一人言宗親吉會觴酌交錯音樂歌舞此最為樂一人言多積財寶所欲即得車馬服飾與眾有異出入光顯行者矚目此最為樂一人言妻妾端正綵服鮮明香熏芬馥恣意縱情此最為樂佛知四人應可化度而走意六欲不惟無常即呼四人而問之曰屬坐樹下共論何事四人以實具白所樂佛告四人汝等所論盡是憂畏危亡之道非是永安最樂之法也萬物春榮秋冬衰落宗親歡娛皆當別離財寶車馬五家之分妻妾美色愛憎之主也凡夫處世興招怨禍危身滅族憂畏無量三塗八難苦痛萬端靡不由之矣是以比丘捨世求道志存無為不貪榮利自致泥洹乃為最樂於是世尊即說偈言愛喜生憂愛喜生畏無所愛喜何憂何畏好樂生憂好樂生畏無所好樂何憂何畏貪欲生憂貪欲生畏解無貪欲何憂何畏貪法戒成至誠知慚行身近道為眾所愛欲態不出思正乃語心無貪愛必截流度佛告四比丘昔有國王名曰普安與隣國四王共為親友請此四王宴會一月飲食娛樂極歡無比臨別之日普安王問四王曰人居世間以何為樂一王言遊戲為樂一王言宗親吉會音樂為樂一王言多積財寶所欲如意為樂一王言愛欲恣情此最為樂普安王言卿等所論是苦惱之本憂畏之原前樂後苦憂悲萬端皆由此興不如寂靜無求無欲淡泊守一得道為樂四王聞之歡喜信解佛告四比丘爾時普安王者我身是也四王者汝四人是也前已說之今故不解生死莚蔓何由休息時四比丘重聞此義慚愧悔過心意開悟滅意斷欲得羅漢道昔佛在羅閱祇耆闍崛山中時調達與阿闍貰王共議毀佛及諸弟子王勅國人不得奉佛眾僧分衛不得施與時舍利弗目連迦葉須菩提等及波和提比丘尼等各將弟子去到他國唯佛與五百羅漢住崛山中調達往至阿闍貰所與王議言佛諸弟子今已迸散尚有五百弟子在佛左右願王明日請佛入城吾當飲五百大象令醉佛來入城驅使醉象令蹹殺之盡斷其種吾當作佛教化世間阿闍貰王聞之歡喜即到佛所稽首作禮白佛言明日設薄施願屈世尊及諸弟子於宮內食佛知其謀答言大善明旦當往王退而去還語調達佛已受請當念前計飲象令醉伺候待之明日食時佛與五百羅漢共入城門五百醉象鳴鼻而前搪揬牆壁樹木摧折行人驚怖一城戰慄五百羅漢飛在空中獨有阿難在佛邊住醉象齊頭徑前趣佛佛因舉手五指應時化為五百師子王同聲俱吼震動天地於是醉象屈膝伏地不敢舉頭酒醉尋解垂淚悔過王及臣民莫不驚肅世尊徐前至王殿上與諸羅漢食訖呪願王白佛言稟性不明信彼讒言興造逆惡圖為不軌願垂大慈恕我迷愚於是世尊告阿闍貰及諸大眾世有八事興長誹謗皆由名譽又貪利養以致大罪累劫不息何等為八利衰毀譽稱譏苦樂自古至今尠不為惑於是世尊即說偈言人相謗毀自古至今既毀多言又毀訥忍亦毀中和世無不毀欲意非聖不能折中一毀一譽但為名利明智所譽唯稱正賢慧人守戒無所譏謗如羅漢淨莫而誣謗諸天咨嗟梵釋所敬佛說偈已重告王曰昔有國王喜食鴈肉常遣獵師張網捕鴈日送一鴈以供王食時有鴈王將五百鴈飛下求食鴈王墮網為獵師所得餘鴈驚飛徘徊不去時有一鴈連翻追隨不避弓矢悲鳴吐血晝夜不息獵師見之感憐其義即放鴈王令相隨去群鴈得王歡喜迴繞爾時獵師具以聞王王感其義斷不捕鴈佛告阿闍貰王爾時鴈王者我身是也一鴈者阿難是也五百群鴈今五百羅漢是也食鴈國王者今大王是也時獵師者今調達是也前世已來恒欲害我我以大慈之力因而得濟不念怨惡自致得佛佛說是時王及群臣莫不開解昔有一人無有兄弟為小兒時父母憐愛赤心慺慺欲令成就將詣師友勸之書學其兒憍蹇永不用心朝受暮棄初不誦習如是積年無所知識父母呼歸令治家業其兒憍誕不念勤力家道遂窮眾事妨廢其兒放縱無所顧錄糶賣家物快心恣意亂頭徒跣衣服不淨慳貪搪揬不避恥辱愚癡自用人所惡賤國人咸憎謂之凶惡出入行步無與語者不自知惡反咎眾人上怨父母次責師友先祖神靈不肯祐助使我賴帶轗軻如此不如事佛可得其福即到佛所為佛作禮前白佛言佛道寬弘無所不容願為弟子乞蒙聽許佛告此人夫欲求道當行清淨行汝齎俗垢入我道中唐自去就何所長益不如歸家孝事父母誦習師教沒命不忘勤修居業富樂無憂以禮自將不犯非宜沐浴衣服慎於言行執心守一所作事辦敏行精修人所歎慕如此之行乃可為道耳於是世尊即說偈言不誦為言垢不勤為家垢不嚴為色垢放逸為事垢慳為惠施垢不善為行垢今世亦後世惡法為常垢垢中之垢莫甚於癡學當捨此比丘無垢其人聞偈自知憍癡即承佛教歡喜還歸思惟偈義改悔自新孝事父母尊敬師長誦習經道勤修居業奉戒自攝非道不行宗族稱孝鄉黨稱悌善名遐布國內稱賢三年之後還至佛所五體作禮懇惻自陳尊教至真得全形骸棄惡為善上下蒙慶願垂大慈接度為道佛言善哉鬚髮尋落即成沙門內思止觀四諦正道精進日登得羅漢道昔有長老婆羅門名薩遮尼犍才明多智國中第一有五百弟子貢高自大不顧天下以鐵鍱鍱腹人問其故答曰恐智溢出故也聞佛出世道化明達心懷妬嫉寤寐不安語諸弟子吾聞瞿曇沙門自稱為佛今當往問深妙之事令其心悸不知所陳即與弟子往到祇洹列住門外遙見世尊威光赫奕如日初出五情騰踊喜懼交錯於是徑前為佛作禮佛命就座坐訖尼犍問佛言何謂為道何謂為智何謂為長老何謂為端正何謂為沙門何謂為比丘何謂為仁明何謂為有道何謂為奉戒若能解答願為弟子於是世尊觀其所應以偈答言常愍好學正心以行唯懷寶慧是謂為道所謂智者不必辯言無恐無懼守善為智所謂老者不以年耆形熟髮白憃愚而已謂懷諦法順調慈仁明達清潔是為長老所謂端正非色如華貪嫉虛飾言行有違謂能捨惡根原已斷慧而無恚是謂端正所謂沙門不必除髮妄語貪取有欲如凡謂能止惡恢廓弘道息心滅意是謂沙門所謂比丘非持乞食邪行望彼求名而已謂捨罪業淨修梵行慧能破惡是為比丘所謂仁明非口所言用心不精外順而已謂心無為內行清虛此彼寂滅是為仁明所謂有道非救一物普濟天下無害為道奉持法者不以多言雖素少聞身依法行守道不忘是為奉法薩遮尼犍及五百弟子聞佛此偈歡喜開解棄捐貢高皆作沙門尼乾一人發菩薩心五百弟子皆得阿羅漢道昔有婆羅門年少出家學道至年六十不能得道婆羅門法六十不得道然後歸家娶婦為居生得一男端正可愛至年七歲書學聰了才辯出口有踰人之操卒得重病一宿命終梵志憐惜不能自勝伏其屍上氣絕復蘇親族諫喻強奪殯殮埋著城外梵志自念我今啼哭計無所益不如往至閻羅王所乞索兒命於是梵志沐浴齋戒齎持華香發舍而去所在問人閻羅王所治處為在何許展轉前行行數千里至深山中見諸得道梵志復問如前諸梵志問曰卿問閻羅王所治處欲求何等答言我有一子辯慧過人近日卒亡悲窮懊惱不能自解欲至閻羅王所乞索兒命還將歸家養以備老諸梵志等愍其愚癡即告之曰閻羅王所治處非是生人可得到也當視卿方宜從此西行四百餘里有大川其中有城此是諸天神案行世間停宿之城閻羅王常以月八日案行必過此城卿持齋戒往必見之梵志歡喜奉教而去到其川中見好城郭宮殿屋宇如忉利天梵志詣門燒香翹脚呪願求見閻羅王王敕門人問之梵志啟言晚生一男欲以備老養育七歲近日命終唯願大王垂恩布施還我兒命閻羅王言大善卿兒今在東園中戲自往將去梵志即往見兒與諸小兒共戲即前抱之向之啼泣曰我晝夜念汝食寐不甘汝寧念父母辛苦以不小兒驚喚逆呵之曰癡騃老翁不達道理寄住須臾名之為子勿妄多言不如早去今我此間自有父母邂逅之間唐自抱乎梵志悵然悲泣而去即自念言我聞瞿曇沙門知人魂神變化之道當往問之於是梵志即還求至佛所時佛在舍衛祇洹為大眾說法梵志見佛稽首作禮具以本末向佛陳之實是我兒不肯見認反謂我為癡騃老翁寄住須臾認我為子永無父子之情何緣乃爾佛告梵志汝實愚癡人死神去便更受形父母妻子因緣會居譬如寄客起則離散愚迷縛著計為己有憂悲苦惱不識根本沈溺生死未央休息唯有慧者不貪恩愛覺苦捨習勤修經戒滅除識想生死得盡於是世尊即說偈言人榮妻子不觀病法死命卒至如水湍驟父子不救餘親何望命盡怙親如盲守錠慧解是意可修經戒仂行度世一切除苦遠離諸淵如風却雲已滅思想是為知見智為世長憺樂無為如受正教生死得盡梵志聞偈㸌然意解知命無常妻子如客稽首委質願為沙門佛言善哉鬚髮自落法衣在身即成比丘思惟偈義滅愛斷想即於座上得阿羅漢道昔佛在舍衛國說法教化天龍鬼神帝王人民三時往聽彼時國王名波斯匿為人憍慢放恣情欲目惑於色耳亂於聲鼻著馨香口恣五味身受細滑食飲極美初無厭足食遂進多恒苦飢虛厨膳不廢以食為常身體肥盛乘輿不勝臥起呼吸但苦短氣氣閉息絕經時驚覺坐臥呻吟恒苦身重不能轉側以身為患便敕嚴駕往到佛所侍者扶持問訊却坐叉手白佛言世尊違遠侍覲諮受無階不知何罪身為自肥不能自覺何故使爾每自患之是以違替不數禮覲佛告大王人有五事令人常肥一者數食二者喜眠三者憍樂四者無愁五者無事是為五事喜令人肥若欲不肥減食麤燥然後乃瘦於是世尊即說偈言人當有念意每食知自少從是痛用薄節消而保壽王聞此偈歡喜無量即呼厨士而告之曰受誦此偈若下食時先為我說然後下食王辭還宮厨士下食輒便說偈王聞偈喜日減一匙食轉減少遂以身輕即瘦如前自見如此歡欣念佛即起步行往到佛所為佛作禮佛命令坐而問王曰車馬人從為所在也何緣步行王喜白佛前得佛教奉行如法今者身輕世尊之力是以步來知為何如佛告大王世人如此不知無常長身情欲不念為福人死神去留身墳塚智者養神愚者養身若能解此奉修聖教於是世尊重說偈言人之無聞老如特牛但長肌肥無有智慧生死無聊往來艱難意倚貪身更苦無端慧人見苦是以弃身滅意斷欲愛盡無生王重聞偈欣然意解即發無上正真道意聽者無數皆得法眼昔舍衛國有婆羅門師名富蘭迦葉與五百弟子相隨國王人民先共奉事佛初得道與諸弟子從羅閱祇至舍衛國身相顯赫道教弘美國王中宮率土人民莫不奉敬於是富蘭迦葉起嫉妬意欲毀世尊獨望敬事即將弟子見波斯匿王而自陳曰吾等長老先學國之舊師沙門瞿曇後出求道實無神聖自稱為佛而王捨我欲專奉之今欲與佛捔試道德知誰為勝勝者王便終身奉之王言大善王即嚴駕往到佛所禮畢白言富蘭迦葉欲與世尊捔盡道力現神變化不審世尊為可爾不佛言大佳結期七日當捔變化王於城東平廣好地立二高座高四十丈七寶莊校施設幢幡整頓座席二座中間相去二里二部弟子各坐其下國王群臣大眾雲集欲觀二人捔其神化於時迦葉與諸弟子先到座所登梯而上有鬼神王名曰般師見迦葉等虛妄嫉妬即起大風吹其高座坐具顛倒幢幡飛揚雨沙礫石眼不得視世尊高座淡然不動佛與大眾庠序而來方向高座忽然已上眾僧一切寂然次坐王及群臣加敬稽首白佛言願垂神化厭伏邪見并令國人明信正真於是世尊即於座上㸌然不現即昇虛空奮大光明東沒西現四方亦爾身出水火上下交易坐臥空中十二變化沒身不現還在座上天龍鬼神華香供養讚善之聲震動天地富蘭迦葉自知無道低頭慚愧不敢舉目於是金剛力士舉金剛杵杵頭火出以擬迦葉何以不現卿變化乎迦葉惶怖投座而走五百弟子奔波迸散世尊威顏容無欣慼還到祇樹給孤獨園國王群臣歡喜辭退於是富蘭迦葉與諸弟子受辱而去去至道中逢一老優婆夷字摩尼逆罵之曰卿等群愚不自忖度而欲與佛比捔道德狂愚欺誑不知羞恥亦可不須持此面目行於世間也富蘭迦葉羞諸弟子至江水邊誑諸弟子我今投水必生梵天若我不還則知彼樂諸弟子待之不還自共議言師必上天我何宜住一一投水冀當隨師不知罪牽皆墮地獄後日國王聞其如此甚驚怪之往到佛所白佛言富蘭迦葉師徒迷愚何緣乃爾佛告王曰富蘭迦葉師徒重罪有二一者三毒熾盛自稱得道二者謗毀如來欲望敬事以此二罪應墮地獄殃咎催逼使其投河身死神去受苦無量是以智者守攝其心內不興惡外罪不至譬如邊城與寇連接守備牢固無所畏懼內人安隱外寇不入智者自護亦復如是於是世尊即說偈言妄證求賂行已不正怨譖良人以枉治世罪牽斯人自投於坑如備邊城中外牢固自守其心非法不生行缺致憂令墮地獄佛說偈已重告王曰乃往昔時有二獼猴王各主五百獼猴一王起嫉妬意欲殺一王規圖獨治便往共鬪數數不如羞慚退去到大海邊海曲之中有水聚沫風吹積聚高數百丈獼猴王愚癡謂是雪山語群輩言久聞海中有雪山其中快樂甘菓恣口今日乃見吾當先往行視若審樂者不能復還若不樂者當來語汝於是上樹盡力跳騰投聚沫中溺沒海底餘者怪之不出謂必大樂一一投中斷羣溺死佛告王曰爾時嫉妬獼猴王者今富蘭迦葉是也群輩者今富蘭迦葉弟子五百人是也彼一獼猴王者我身是也富蘭迦葉前世坐懷嫉妬為罪所牽自投聚沫絕羣斷種今復誹謗盡投江河罪對使然累劫無限王聞信解作禮而去昔有七比丘入山學道十二年中不能得道自共議言學道甚難毀形執節不避寒苦終身乞食受辱難堪道卒叵得罪難可除唐自勞勤殞命山中不如歸家修立門戶娶妻養子廣為利業快心樂意安知後事於是七人即起出山佛遙知之應當得度不忍小苦終墮地獄甚可憐傷佛即化作沙門往到谷口逢七比丘化人問曰久承學道何以來出七人答言學道勤苦罪根難拔分衛乞食受辱難堪又此山中無供養者璅璅積年恒守儉約唐自困苦道不可得且欲還家廣求利業大作資財後老求道化沙門言且止且止聽我所言人命無常旦不保夕學道雖難前苦後樂居家艱難億劫無息妻息會止願同安利欲望永樂不遭患難是猶治病服毒有增無損也三界有形皆有憂惱唯有信戒無放逸意精進得道眾苦永畢於是化沙門現佛身相光像巍巍即說偈言學難捨罪難居在家亦難會止同利難艱難無過有比丘乞求難何可不自勉精進得自然終無欲於人有信則戒成從戒多致寶亦從得諧偶在所見供養一坐一處臥一行不放恣守一以正心心樂居樹間於是七比丘見佛身相又聞此偈慚怖戰慄五體投地稽首佛足攝心悔過作禮而去還入山中殞命精進思惟偈義守一正心閑居寂滅得羅漢道昔者羅雲未得道時心性麤獷言少誠信佛敕羅雲汝到賢提精舍中住守口攝意勤修經戒羅雲奉教作禮而去住九十日慙愧自悔晝夜不息佛往見之羅雲歡喜趣前禮佛安施繩床攝受震越佛踞繩床告羅雲曰澡盤取水為吾洗足羅雲受教為佛洗足洗足已訖佛語羅雲汝見澡盤中洗足水不羅雲白佛唯然見之佛語羅雲此水可用食飲盥漱以不羅雲白言不可復用所以者何此水本實清淨今以洗足受於塵垢是以之故不可復用佛語羅雲汝亦如是雖為吾子國王之孫捨世榮祿得為沙門不念精進攝身守口三毒垢穢充滿胸懷亦如此水不可復用佛語羅雲棄澡盤中水羅雲即棄佛語羅雲澡盤雖空可用盛飲食不耶白佛言不可用所以然者用有澡盤之名曾受不淨故佛語羅雲汝亦如是雖為沙門口無誠信心性剛強不念精進曾受惡名亦如澡盤不中盛食佛以足指撥却澡盤澡盤應時輪轉而走自跳自墮數返乃止佛語羅雲汝寧惜澡盤恐破不羅雲白佛洗足之器賤價之物意中雖惜不大慇懃佛語羅雲汝亦如是雖為沙門不攝身口麤言惡說多所中傷眾所不愛智者不惜身死神去輪轉三塗自生自死苦惱無量諸佛賢聖所不愛惜亦如汝言不惜澡盤羅雲聞之慚愧怖悸佛告羅雲聽我說喻昔有國王有一大象猛󰍂能戰計其力勢勝五百小象其王興軍欲伐逆國被象鐵鎧象士御之以雙矛戟繫象兩牙復以二劍繫著兩耳以曲刃刀繫象四脚復以鐵撾繫著象尾被象九兵皆使嚴利象雖藏鼻護不用鬪象士歡喜知象護身所以者何象鼻軟脆中箭即死是以不出鼻鬪耳象鬪殊久出鼻求劍象士不與念此猛象不惜身命出鼻求劍欲著鼻頭王及羣臣惜此大象不復使鬪佛告羅雲人犯九惡唯當護口如此大象護鼻不鬪所以然者畏中箭死人亦如是所以護口當畏三塗地獄苦痛十惡盡犯不護口者如此大象分喪身命不計中箭出鼻鬪耳人亦如是十惡盡犯不惟三塗毒痛辛苦若行十善攝口身意眾惡不犯便可得道長離三塗無生死患於是世尊即說偈言我如象鬪不恐中箭常以誠信度無戒人譬象調伏可中王乘調為尊人乃受誠信羅雲聞佛懇惻之誨感激自勵尅骨不忘精進和柔懷忍如地識想寂靜得羅漢道昔佛在舍衛國祇樹精舍為四部弟子天龍鬼神帝王臣民敷演大法時有長者居士名曰呵提曇來詣佛所為佛作禮却坐一面叉手長跪白世尊曰久承洪化欽仰奉顏逼私不獲願垂慈恕世尊令坐即問所從來姓字為何長跪答曰本居士種字呵提曇乃先王時為王調象佛問居士調象之法有幾事乎答曰常以三事用調大象何謂為三一者剛鈎鈎口著其䩭靽二者減食常令飢瘦三者捶杖加其楚痛以此三事乃得調良又問施此三事何所攝治也曰鐵鈎鈎口以制強口不與食飲以制身獷加捶杖者以伏其心正爾便調曰作此伏者為何所施用答曰如是伏已可中王乘亦可令鬪隨意前却無有罣礙又問居士正有此法復有其異答曰調象之法正如此耳佛告居士但能調象復能自調即曰不審自調其義云何唯願世尊彰演未聞佛告居士吾亦有三事用調一切人亦以自調得至無為一者至誠制御口業二以慈貞伏身剛強三以智慧滅意癡蓋持是三事度脫一切離三惡道自致無為不遭生死憂悲苦惱於是世尊即說偈言如象名護財猛害難禁制繫靽不與食而猶慕逸象本意為純行及常行所安悉捨降結使如鈎制象調樂道不放逸能常自護心是為拔身苦如象出于陷雖為常調如彼新馳亦最善象不如自調彼不能適人所不至唯自調者能到調方居士聞偈喜慶難量內情解釋即得法眼聽者無數皆得道迹昔佛在羅閱祇國耆闍崛山精舍之中為天人龍鬼轉大法輪時有一人捨家妻子來至佛所為佛作禮求為沙門佛即受之令作沙門命令樹下坐思惟道德比丘受教便入深山去精舍百餘里獨坐樹間思道三年心不堅固意欲退還自念捨家求道勤苦不如早歸見我妻子作此念已便起出山佛以聖達見此比丘應當得道愚故還歸佛以神足化作沙門便往逆之道路相見化人即問所從來也此地平坦可共坐語於是二人便坐息語即答化人吾捨家妻子求作沙門處此深山不能得道與妻子別不如本願唐喪我命勞而無獲今欲悔還見我妻子快相娛樂後更作計須臾之間有老獼猴久已遠離樹木之間在無樹之處於中生活化沙門問此比丘是獼猴何故獨在平地無有樹木云何樂此比丘答化人言我久見此獼猴以二事故來住此耳何等為二一以妻子眷屬群多不得飲食快樂恣口二常晝夜上下樹木脚底穿壞不得寧息以此二事故捨樹木來住是間二人語頃復見獼猴走還上樹化沙門語比丘言汝見獼猴還趣樹木不也答曰見之此虫愚癡得離樹木群從憒閙不厭勞煩而還入中化人復言卿亦如是與此獼猴復何異矣卿本以二事故來入此山中何等為二一以妻婦舍宅為牢獄故二以兒子眷屬為桎梏故卿以是故來索求道斷生死苦方欲歸家還著桎梏入牢獄中恩愛戀慕徑趣地獄化沙門即現相好丈六金色光明普照感動一山飛鳥走獸尋光而來皆識宿命心內悔過於是世尊即說偈言如樹根深固雖截猶復生愛意不盡除輒當還受苦獼猴如離樹得脫復趣樹眾人亦如是出獄復入獄貪意為常流習與憍慢并思想猗婬欲自覆無所見一切意流衍愛結如葛藤唯慧分別見能斷意根源夫從愛潤澤思想為滋蔓愛欲深無底老死是用增比丘見佛光相炳著又聞偈言悚然戰慄五體投地懺悔謝過內自改責即便却息數隨止觀在於佛前逮得應真諸天來聽聞皆歡喜散華供養稱善無量昔佛在舍衛國為天人說法時城中有婆羅門長者財富無數為人慳貪不好布施食常閉門不喜人客若其食時輒勅門士堅閉門戶勿令有人妄入門裏乞丐求索沙門梵志不能得與其相見爾時長者欻思美食便勅其妻令作飯食教殺肥雞薑椒和調炙之令熟飲食飣餖即時已辦勅外閉門夫婦二人坐一小兒著聚中央便共飲食父母取雞肉著兒口中如是數過初不肯廢佛知此長者宿福應度化作沙門伺其坐食現出坐前呪願且言多少布施可得大富長者舉頭見化沙門即罵之曰汝為道士而無羞恥室家坐食何為搪揬沙門答曰卿自愚癡不知慚羞今我乞士何為慚羞長者問曰吾及室家自相娛樂何故慚羞沙門答曰卿殺父妻母供養怨家不知慚羞反謂乞士何不慚羞於是沙門即說偈言所生枝不絕但用食貪欲養怨益丘塚愚人常汲汲雖獄有鈎鍱慧人不謂牢愚見妻子飾染著愛甚牢慧說愛為獄深固難得出是故當斷棄不親欲為安長者聞偈驚而問之道人何故而說此語也道人答曰案上雞者是卿先世時父以慳貪故常生雞中為卿所食此小兒者往昔作羅剎卿作賈客大人乘船入海每輒流墮羅剎國中為羅剎所食如是五百世壽盡來生為卿作子以卿餘罪未畢故來欲相害耳今是妻者是卿先世時母以恩愛深固故今還與卿作婦今卿愚癡不識宿命殺父養怨以母為妻五道生死輪轉無際周旋五道誰能知者唯有道士見此覩彼愚者不知豈不慙羞於是長者懎然毛竪如畏怖狀佛現威神令識宿命長者見佛即識宿命尋則懺悔謝佛便受五戒佛為說法即得須陀洹道昔佛在舍衛國祇洹說法時有年少比丘入城分衛見一年少女人端正無比心存色欲迷結不解遂便成病食飲不下顏色憔悴委臥不起同學道人往問訊之何所患苦年少比丘具說其意欲壞道心從彼愛欲願不如意愁結為病同學諫喻不入其耳便強扶持將至佛所具以事狀啟白世尊佛告年少比丘汝願易得耳不足愁結也吾當為汝方便解之且起食飲比丘聞之坦然意喜氣結便通於是世尊將此比丘并與大眾入舍衛城到好女舍好女已死停屍三日室家悲號不忍埋藏身體臭脹不淨流出佛告比丘汝所貪惑好女人者今已如此萬物無常變在呼吸愚者觀外不見其惡纏綿罪網以為快樂於是世尊即說偈言見色心迷惑不惟觀無常愚以為美善安知其非真以婬樂自裹譬如蠶作繭智者能斷棄不眄除眾苦心念放逸者見婬以為淨恩愛意盛增從是造牢獄覺意滅婬者常念欲不淨從是出邪獄能斷老死患於是年少比丘見此女人死已三日面色膖爛其臭難近又聞世尊清誨之偈悵然意悟自知迷謬為佛作禮叩頭悔過佛授自歸將還祇洹沒命精進得羅漢道所將大眾無央數人見色欲之穢信無常之證貪愛望止亦得道迹昔佛在舍衛精舍為天人龍鬼說法時世有大長者財富無數有一息男年十二三父母命終其兒年小未知生活理家之事泮散財物數年便盡久後行乞由不自供其父有親友長者大富無數一日見之問其委曲長者愍念將歸經紀以女配之給與奴婢車馬資財無數更作屋宅成立門戶為人懶惰無有計校不能生活坐散財盡日更飢困長者以其女故更與資財故復如前遂至貧乏長者數餉用之無道念叵成就欲奪其婦更嫁與人宗家共議女竊聞之還語其夫我家群強勢能奪卿以卿不能生活故卿當云何欲作何計也其夫聞婦言慚愧自念是吾薄福生失覆蓋不習家計生活之法今當失婦乞匃如故恩愛已行貪欲情著今當生別情豈可勝思惟反覆便興惡念將婦入房今欲與汝共死一處即便剌婦還自刺害夫婦俱死奴婢驚走往告長者長者大小驚來看視見其已然棺殮遣送如國常法長者大小憂愁念女不去須臾聞佛在世教化說法見者歡喜忘憂除患將家大小往到佛所為佛作禮却坐一面佛問長者為所從來何以不樂憂愁之色長者白言居門不德前嫁一女值遇愚夫不能生活欲奪其婦便殺婦及身共死如此遣送適還過覲世尊佛告長者貪欲瞋恚世之常病愚癡無智患害之門三界五道由此墮淵展轉生死無央數劫受苦萬端由尚不悔豈況愚人能得識此貪欲之毒滅身滅族害及眾生何況夫婦於是世尊即說偈言愚以貪自縛不求度彼岸貪為財愛故害人亦自害愛欲意為田婬怒癡為種故施度世者得福無有量伴少而貨多商人怵惕懼嗜欲賊害命故慧不貪欲爾時長者聞佛說偈欣然歡喜忘憂除患即於座上一切大小及諸聽者破二十億惡得須陀洹道昔佛在舍衛精舍中為天龍鬼神帝王臣民說法時有遊蕩子二人共為親友常相追隨一體無異二人共議欲作沙門即便相將來至佛所為佛作禮長跪叉手白佛言願欲作沙門唯見聽許佛便受之即作沙門佛令二人共止一房二人共止但念世間恩愛榮樂更共咨嗟情欲形體說其姿媚專著不捨念不止息不計無常污露不淨以此欝怫病生於內佛以慧眼知其想亂走意於欲放心不住以是不度佛令一人行便自化作一人入房問之言吾等所思意志不離可共往觀視其形體知為何如但空想念疲勞無益二人相隨至婬女村佛於村內化作一婬女人共入其舍而告之曰吾等道人受佛禁戒不犯身事意欲觀女人形容當顧直如法於是化女即解瓔珞香薰衣裳倮形而立臭處難近二人觀之具見污露化沙門即謂一人言女人之好但有脂粉芬薰眾華沐浴塗香著眾雜色衣裳以覆污露強薰以香欲以人觀譬如革囊盛屎有何可貪於是化比丘即說偈言欲我知汝本意以思想生我不思想汝則汝而不有心可則為欲何必獨五欲速可絕五欲是乃為勇力無欲無所畏恬惔無憂患欲除使結解是為長出淵佛說偈已現其光相比丘見之慚愧悔過五體投地為佛作禮重為說法欣然得解便得羅漢一人行還見伴顏姿欣悅於常即問其伴獨何如斯即如事說佛之大慈愍度如此蒙世尊恩得免眾苦於是比丘重為說偈言晝夜念嗜欲意走不念休見女欲污露想滅則無憂其伴比丘聞此偈已便自思惟斷欲滅想即得法眼昔佛將諸弟子至俱曇彌國美音精舍為諸天人神龍說法時彼國王名曰優填有大夫人執行仁愛顯譽清潔王珍其操每私恭敬聞佛來化嚴駕共出往至佛所為佛作禮却坐常位佛為國王及夫人婇女說無常苦空人所由生合會別離怨憎會苦由福生天由惡入淵國王夫人歡欣信解各受五戒為清信士女禮佛辭退還入宮中時有婆羅門名曰吉星生一好女世間少比至年十六無能訶者懸金千兩積九十日募索智者有能訶此女為不端正者以金與之無敢應者女以長大應當嫁處念當與誰若有端正如我女者以女與之聽聞沙門瞿曇釋迦之種姿容金色世所希有當以此女往配與之即便將至佛所為佛作禮白佛言我女好潔世間無雙年大應嫁世無匹偶瞿曇端正可以為雙故遠將來以配世尊佛告吉星卿女端正是卿家好如我之好是諸佛好我之所好其道不同卿自譽女端正姝好譬如畫瓶中盛屎尿有何奇特好為所在著眼耳鼻口身之大賊面首端正身之大患破家滅族殺親害子皆由女色吾為沙門一身獨立由尚恐危況受禍災殘賊之貨也卿自將去吾不受之於是梵志瞋恚便去到優填王所讚女姿媚具白王言此女應相當為王妃今以年大故送與王王見歡喜即納受之拜為第二左夫人即以印綬金銀珍寶賜與吉星拜為輔臣此女得敘每協嫉妬妖蠱迷王數譖大夫人如是非一王返辱曰卿等妖媚言返不遜彼人操行可貴而返譖之此女心忌猶欲害之數譖不已王頗惑之前後心謀伺其齋時因勸白王今日之樂宜請右夫人王便普召勅令皆會大夫人持齋獨不應命反覆三呼執齋不移王怒隆盛遣人拽出縛著殿前欲射殺之夫人不怖一心歸佛王自射之箭還向王後射輒還數箭亦爾時王大怖自解而問之曰汝有何術乃致如此夫人對曰唯事如來歸命三尊朝奉佛齋過中不飡加行八事飾不近身必是世尊哀顧若茲王曰善哉豈可言不即出吉星女還其父母以大夫人正理宮內王與大夫人後宮太子嚴駕群臣往到佛所作禮却坐叉手聽法王即白佛具以如事向佛陳之佛告大王妖蠱女人有八十四態大態有八慧人所惡何謂為八一者嫉妬二者妄瞋三者罵詈四者呪詛五者鎮厭六者慳貪七者好飾八者含毒是為八大態於是世尊即說偈言天雨七寶欲猶無厭樂少苦多覺之為賢雖有天欲慧捨不貪樂離恩愛為佛弟子佛告大王人行罪福各有本性所受影報萬倍不同若行六德持齋福多諸佛所譽終生梵天福樂自然佛說是時王及夫人婇女大臣一切心解皆得道迹昔佛在舍衛國精舍之中為天龍鬼神國王人民說法時有一年少比丘晨旦著衣服拄杖持鉢至大村中分衛時大道邊有官菜園外面種黍穄其田外草中施張發箭若有蟲獸盜賊來者觸網箭發中箭則死有一端正年少女子獨守此園人欲往者遙喚示道乃得入園不知道者必為發箭所殺而此女子獨守悲歌其聲妖亮聽者莫不頓車止馬迴旋蹀躡而欲趣之盤桓不去皆坐聲響時此比丘分衛行還道聞歌聲側耳聽音五情逸豫心迷意亂貪著不捨想是女人必大端正思想欲見坐起言語便旋往趣未到中間意志怳惚手失錫杖肩失衣鉢殊不自覺佛以三達見此比丘小復前行為箭所殺福應得道為愚所迷欲蓋所覆憐愍其愚欲度脫之自化作白衣往到其邊以偈呵之曰沙門何行如意不禁步步著粘但隨思走袈裟被肩為惡不損行惡行者斯墮惡道截流自持折心却欲人不割欲一意猶走為之為之必強自制捨家而懈意猶復染行懈緩者誘意不除非淨梵行焉致大寶不調難誡如風枯樹自作為身曷不精進說此偈已即自復形相好炳然光照天地若有見者迷解亂止各得其所比丘見佛心意㸌開如冥𨶳明即五體投地為佛作禮叩頭悔過懺悔謝佛內解止觀即得羅漢隨佛還精舍聽者無數皆得法眼昔私訶牒國中有大山名私休遮他山中有梵志五百餘人各達神通自相謂曰吾等所得正是涅槃佛始出世初建法鼓開甘露門此等梵志聞而不就宿福應度佛往就之獨行無侶到其路口坐一樹下三昧定意放身光明照一山中狀如失火山中盡燃梵志怖懼呪水滅之盡其神力不能使滅怪而捨走從路出山遙見世尊樹下坐禪譬如日出金山之側相好炳然如月星中怪是何神就而觀之佛命令坐問所從來梵志對曰止此山中修道來久旦欻火起燒山樹木怖而走出佛告梵志此是福火不傷損人欲滅卿等癡結之垢梵志師徒顧相謂曰是何道士也九十六種未曾有此師曰曾聞白淨王子名曰悉達不樂聖位出家求佛將無是也徒等啟師可共問佛梵志所行事為如法不也師徒之等共起白佛梵志經法名四無礙天文地理王者治國領民之法并九十六種道術所應行法此經為是涅槃法不願佛解說開化未聞佛告梵志善聽思之吾從宿命無數劫來常行此經亦得五通移山住流更歷生死不可計數既不得涅槃亦復不聞有得道者如汝等行非名梵志於是世尊以偈報曰截流如渡無欲如梵知行已盡是謂梵志以無二法清淨渡淵諸欲結解是謂梵志非蔟結髮名為梵志誠行法行清白則賢飾髮無慧草衣何施內不離著外捨何益去婬怒癡憍慢諸惡如蛇脫皮是謂梵志斷絕世事口無麤言八道審諦是謂梵志已斷恩愛離家無欲愛著已盡是謂梵志離人聚處不墮天聚諸聚不歸是為梵志自識宿命本所更來生死得盡叡通道玄明如能嘿是謂梵志佛說偈已告諸梵志汝等所修自謂已達涅槃如少水魚豈有長樂合本無者也梵志聞經五情內發喜悅長跪白佛願為弟子頭髮自墮即作沙門本行清淨因而得道為阿羅漢天龍鬼神皆得道迹昔佛在王舍城靈鷲山中時與諸比丘千二百五十人俱時摩竭國王號名阿闍世所領五百國各有姓名近有一國名曰越祇不順王命欲往伐之即召群臣講宣議曰越祇國人富樂熾盛多出珍寶不首伏於我寧可起兵往伐之不國有賢公承相名曰雨舍對曰唯然王告雨舍佛去是不遠聖哲三達靡事不貫汝持吾聲往至佛所如卿意智委悉問之欲往伐彼寧得勝不承相受教即嚴車馬往至精舍前到佛所頭面著地為佛作禮佛命令坐公即就坐佛問國承相從何所來公言王使臣來稽首佛足問訊起居飡食如常佛即問公王及國土人民臣下皆自平安不公言國主及民皆蒙佛恩公白佛言王與越祇國有嫌欲往伐之於佛聖意為可得勝不佛告承相是越祇國人民奉行七法不可勝之王可諦思勿妄舉動公即問佛何等七法佛言越祇國人數相聚會講議正法修福自守以此為常是謂為一越祇國人君臣常和所任忠良教諫承用不相違戾是謂為二越祇國人奉法相率無取無捨不敢犯過上下循常是謂為三越祇國人禮化謹敬男女有別長幼相承不失儀法是謂為四越祇國人孝養父母遜悌師長受誡教誨以為國則是謂為五越祇國人承天則地敬畏社稷奉順四時民農不廢是謂為六越祇國人尊道敬德國有沙門得道應真方遠來者供養衣被床臥醫藥是謂為七夫為國主行此七法難可得危極天下兵共往攻之不能得勝佛告承相若使越祇國人持一法者尚不可攻何況盡持如是七法於是世尊即說偈言利勝不足恃雖勝猶復苦當自求勝法已勝無所生雨舍承相聞佛說偈即得道迹時會大小皆得須陀洹道公即從坐起白佛言國事煩多欲還請辭佛言可宜知是時即從坐起禮佛而去還至具事白王即止不攻持佛嚴教以化國內越祇國人即來順命上下相奉國遂興隆昔佛在舍衛國祇洹精舍為天人國王大臣廣說妙法有一梵志長者居在路側財富無數正有一子其年二十新為娶婦未滿七日夫婦相敬言語相順婦語其夫欲至後園中看戲為得爾不上春三月夫婦相將至後園中有一㮈樹高大華好婦欲得華無人與取夫知婦意欲得㮈華即便上樹正取一華復欲得一展轉上樹乃至細枝枝折墮地傷中即死居家大小奔波跳走往趣兒所呼天傷哭斷絕復甦中外宗族來者無數皆甚悲痛聞者莫不傷心見者莫不痛哀父母妻息怨咎天地謂為不護棺殮衣被如法遣送還家啼泣不能自止於是世尊愍傷其愚往問訊之長者室家大小見佛悲感作禮具陳辛苦佛語長者止息聽法萬物無常不可久保生則有死罪福相追此兒三處為其哭泣懊惱斷絕亦復難勝竟為誰兒何者為親於是世尊即說偈言命如華菓熟常恐會零落已生皆有苦孰能致不死從初樂愛欲可婬入胞影受形命如電晝夜流難止是身為死物精神無形法假令死復生罪福不敗亡終始非一世從愛癡久長自作受苦樂身死神不喪長者聞偈意解忘憂長跪白佛此兒宿命作何罪舋盛美之壽而便中夭唯願解說本所行罪佛告長者乃往昔時有一小兒持弓箭入神樹中戲邊有三人亦在中看樹上有雀小兒欲射三人勸言若能中雀者世稱健兒小兒意美引弓射之中雀即死墮地三人共笑助之歡喜而各自去經歷生死無數劫中所在相遭共會受罪其三人者一人有福今在天上一人生海中為化生龍王一人今日長者身是此小兒者前生天上為天作子命終來下為長者作子墮樹命絕即生海中為化生龍王作子即以生日化生金翅鳥王取而食之今日三處懊惱涕哭寧可言也以其前世助其喜故此三人者報以涕哭於是世尊即說偈言識神造三界善不善五處陰行而默至所往如響應色欲不色有一切因宿行如種隨本像自然報如影佛說偈已欲使長者意解即以道力視其宿命皆見天上龍中之事長者意解欣然即起長跪叉手白佛言願及大小為佛弟子奉受五戒為優婆塞佛即授戒重為說法無常之義大小歡欣皆得須陀洹道昔有國王治行正法民慕其化無有太子以為愁憂佛來入國便出覲尊聽經歡欣即受五戒一心奉敬唯願有子晝夜精進三時不懈有一給使其年十一常為王使忠信奉法不失威儀謙卑忍辱精進一心學誦經偈知時先起已辦香火數年之中精進如是不以為勞卒得重病遂致無常其神來還為王作子乳餔長大至年十五立為太子父王命終襲代為王憍慢自恣婬泆欲樂晝夜躭荒不理國事臣僚廢朝民被其患佛知其行不會本識將諸弟子往到其國王聞佛來如先王法大眾奉迎稽首于地却坐王位佛告王曰國土人民群僚百官悉自如常不王曰為人年幼未能綏化皆蒙聖恩國土無他佛告王曰王今自知本所從來作何功德得此王位王曰不審頑愚不達不知先世所從來也佛告大王本以五事得為國王何等為五一者布施得為國王萬民奉獻宮觀殿堂資財無極二者興立寺廟供養三尊床㯓幃帳以是為王在於正殿御座理國三者親身禮敬三尊及諸長德以是為王一切萬民莫不為之作禮四者忍辱身三口四及意無惡以是為王一切見者莫不歡欣五者學問常求智慧以是為王決斷國事莫不奉用行此五事世世為王於是世尊以偈頌曰人知奉其上君父師道士信戒施聞慧終吉所生安宿命有福慶生世為人尊以道安天下奉法莫不從王為臣民主常以慈愛下身率以法戒示之以休咎處安不忘危慮明福轉厚福德之反報不問尊以卑佛告王曰王前世時為大王給使奉佛以信奉法以淨奉僧以敬奉親以孝奉君以忠常行一心精進布施勞身苦體初不懈惓是福追身得為王子補王之榮今者富貴而反懈怠夫為國王當行五事何謂為五事一者領理萬民無有枉濫二者養育將士隨時廩與三者念修本業福德無絕四者當信忠臣正直之諫無受讒言以傷正直五者節欲貪樂心不放逸行此五事名聞四海福祿自來捨此五事眾綱不舉民困則思亂士勞則勢不舉無福鬼神不助自用失大理忠臣不敢諫心逸國不理臣𦾨民則怨若如是者身失令名後則無福於是世尊重說偈言夫為世間將修正不阿枉調心勝諸惡如是為法王見正能施惠仁愛好利人既利以平均如是眾附親佛說偈已是時王大歡喜起住佛前五體投地懺悔謝佛即受五戒佛重說法得須陀洹道昔佛在舍衛國祇樹精舍為諸天人國王大臣四輩弟子說無上大法時舍衛國南有深山其中常出野象象有三色白青黑者國王欲得好名鬪大象輒遣人往捕取將來付調象師三年之中便可乘騎亦可令鬪時有一神象龍之所生身白如雪尾赤如丹兩牙如金色獵師見此非常好象還白國王有此大象其形如是宜大王乘王即募捕象師三十餘人遣令捕此象人眾往到象所張羂欲捕象而此神象知諸人意即便來前而墮羂中眾人皆來而欲捕之象便瞋恚逆蹸跳之近者即死遠者得走象逐不置時山脇有諸年少道人多力勇健山中學道大久未得定意遙見此象追逐殺人道人憐愍人故自恃勇健欲往救之佛已遙見恐此比丘為神象所殺佛即到邊放大光明象見佛光怒止恚解不復追逐殺人比丘見佛迎為作禮佛為比丘即說偈言勿妄嬈神象以招苦痛患惡意為自殺終不至善方比丘聞偈即便稽首懺悔謝過內自篤責深惟為非即於佛前逮得應真時捕象人即皆還穌走者尋還皆得道迹昔佛在羅閱祇耆闍崛山中時國王瓶沙有一大臣犯事免退徙著南山中去國千里外由來無人不熟五穀大臣到中泉水流溢五穀大熟四方諸國有飢寒者皆來至此山中數年之中便有三四千家來者給與田地令得生活其中三老諸長宿年共議國之無君猶身之無首相將至大臣所舉大臣為國王大臣答長老曰若以我為王者當如諸國王之法左右大臣文武將士上下朝直發女闐宮租稅穀帛當如民法諸國老曰唯然奉命一隨王法即立為王處置群臣文武上下發調人民築城作舍宮殿樓觀民被苦毒不復堪諧皆發想念欲謀圖王諸姦臣輩將王出獵去城三四十里於曠野澤中牽王欲殺王問左右何緣殺我答曰民慕豐樂奉王以禮民困思亂破家圖國王告之言卿等自為非我本造枉殺我者神祇知之聽我發一願死不有恨即願曰我本開荒出穀養民來者皆活富樂無極自共舉我立為國王依案諸國自共作此今反殺我我實無惡於此人民若我死者願作羅剎還入故身中當報此怨於是絞殺棄屍而去三日之後王神即作羅剎還入故身中自名阿羅婆即起入宮絞殺新王并及後宮婇女左右姦臣即皆殺之羅剎瞋恚出宮盡欲殺人國中三老草索自縛來向羅剎自首此是姦臣所為非是細民所可能知乞匃原恕願還治國曰我是羅剎何與人等共從事也食飲當得人肉羅剎急性忿不思難三老曰國是王許故當如前食飲所須當相差次國老共出宣令人民皆共探籌以此為次家出一小兒生用作食食羅剎王三四千家正有一戶為佛弟子居門精進五戒不犯隨民探籌得第一籌有一小兒當先食鬼王賢者大小懊惱啼哭遙向崛山為佛作禮悔過自責佛以道眼見其辛苦便自說言因是小兒當度無數人便獨飛往至羅剎門現變光相照其宮內羅剎見光疑是異人即出見佛便起毒心欲前噏佛光刺其目擔山吐火皆化為塵至久疲頓然後降化請佛入坐頭面作禮佛為說經一心聽法即受五戒為優婆塞里吏催食奪兒將來室家嘷哭隨道而來觀者無數為之悲哀吏抱兒擏食著羅剎前羅剎即持此小兒擎食至佛前長跪白佛言國人相差次以小兒為食我今受佛五戒不復得食此小兒請以小兒布施佛為佛作給使佛為受之即說呪願羅剎歡喜得須陀洹道佛以小兒著鉢中擏出宮門還其父母而告之曰快養小兒勿復愁憂眾人見佛莫不驚愕怪是何神此兒何福而獨救之羅剎所食奪還父母於是世尊在於大眾中央而說偈言戒德可恃怙福報常隨己見法為人長終遠三惡道戒慎除苦畏福德三界尊鬼龍邪毒害不犯有戒人佛說偈已無央數人見佛光像乃知至尊三界無比便皆歸化為佛弟子聞偈歡欣皆得道迹昔佛在波羅奈國鹿野場上為天人龍鬼國王臣民不可計眾而為說法時大國王太子將從小國王世子五百餘人往到佛所為佛作禮却坐一面而聽法諸太子等即白佛言佛道清妙玄遠難及自古以來頗有國王太子大臣長者之子捨國吏民恩愛榮樂行作沙門者不佛告諸太子世間國土榮樂恩愛如幻如化如夢如響卒來卒去不可常保又國王太子以三事故不能得道何謂三事一者憍恣不念學問佛經妙義以濟神本二者貪取不念布施下貧困厄群臣將士所有財寶不與民共以修財本三者不能遠離色欲愛樂之事捨棄牢獄憂煩之惱行作沙門滅眾苦難以修身本是以菩薩所生為王除此三事自致得佛又有三事何謂為三一者少壯學問領理國土率化民庶使行十善二者中以財施貧窮孤寡群臣將士與民同歡三者每計無常命不久留宜當出家行作沙門斷苦因緣勿更生死三事不施獨無所得於是世尊而自陳曰昔我前世作轉輪聖王名曰南王皇帝七寶導從宮觀浴池行宮戲園及群臣太子夫人婇女象馬厨宰各八萬四千有子千人勇猛精銳一人當千飛行虛空周遊四方自在所為無當前者其壽八萬四千歲以法治政不枉人民爾時聖王欻自念言人命短促無常難保但當作福以求道真念常布施世間人民所有財物與民共之已種福德唯當出家行作沙門斷絕貪欲乃得滅苦王即勅梳頭人若見頭髮白便當啟我至久數萬歲梳頭人啟言白髮已生勅令拔之舉著案上王見白髮涕泣命曰第一使者忽然復至今頭已白宜當出家行作沙門求自然道擎髮掌中自說偈言今我上體首白生為被盜已有天使召時正宜出家即召群臣立太子為王行作沙門入山修道畢人之壽即生第二天上為天帝釋太子於後領理天下亦如大王復勅梳頭人若見白髮便當啟我至久復啟白髮已生敕令拔之擎著掌中而說偈言今我上體首白生為被盜已有天使召時正宜出家復召群臣立太子為王即行作沙門入山修道畢人之壽復生天上為天帝釋前天帝釋畢天之壽下生世間為聖王作太子此三聖主更為父子上為天帝下為聖主中為太子各各三十六反數千萬歲終而復始行此三事自致得佛爾時父者今我身是也太子者舍利弗是也王孫者阿難是也更相從生展轉為王以化天下是以特尊三界無比佛說是時國王太子并諸太子皆大歡喜受佛五戒為優婆塞得須陀洹道昔佛在羅閱祇耆闍崛山中為天人龍鬼轉三乘法輪時山南恒水岸邊有尼揵梵志先出耆舊博達多知德向五通明識古今所養門徒有五百人教化指授皆悉通達天文地理星宿人情無不瞻察觀略內外吉凶禍福豐儉出沒皆包知之梵志弟子先佛所行應當得道欻自相將至水岸邊屏坐論語自共相問世間諸國人民所行以何等事為世吉祥徒等不了往到師所為師作禮叉手白言弟子等學久所學已達不聞諸國以何為吉祥尼揵告曰善哉問也閻浮利地有十六大國八萬四千小國諸國各有吉祥或金或銀水精琉璃明月神珠象馬車輿玉女珊瑚珂貝妓樂鳳凰孔雀或以日月星辰寶瓶四華梵志道士此是諸國之所好喜吉祥瑞應若當見是稱善無量此是瑞應國之吉祥諸弟子曰寧可更有殊特吉祥於身有益終生天上尼揵答曰先師以來未有過此書籍不載諸弟子曰近聞釋種出家為道端坐六年降魔得佛三達無礙試共往問所知博採何如大師師徒弟子五百餘人經涉山路往到佛所為佛作禮坐梵志位叉手長跪白佛世尊曰諸國吉祥所好如此不審更有勝是者不佛告梵志如卿所論世間之事順則吉祥反則凶禍不能令人濟神度苦如我所聞吉祥之法行者得福永離三界自致泥洹於是世尊而作頌曰佛尊過諸天如來常現義有梵志道士來問何吉祥於是佛愍傷為說真有要已信樂正法是為最吉祥亦不從天人希望求僥倖亦不禱神祠是為最吉祥友賢擇善居常先為福德勅身承貞正是為最吉祥去惡從就善避酒知自節不婬於女色是為最吉祥多聞如戒行法律精進學修己無所爭是為最吉祥居孝事父母治家養妻子不為空乏行是為最吉祥不慢不自大知足念反覆以時誦習經是為最吉祥所聞常欲忍樂欲見沙門每講輒聽受是為最吉祥持齋修梵行常欲見賢明依附明智者是為最吉祥已信有道德正意向無疑欲脫三惡道是為最吉祥等心行布施奉諸得道者亦敬諸天人是為最吉祥常欲離貪婬愚癡瞋恚意能習成道見是為最吉祥若以棄非務能勤修道用常事於可事是為最吉祥一切為天下建立大慈意修人安眾生是為最吉祥智者居世間常習吉祥行自致成慧見是為最吉祥梵志師徒聞佛說偈欣然意解甚大歡喜前白佛言甚妙世尊世所希有由來迷惑未及𨶳明唯願世尊矜愍濟度願身自歸佛法三尊得作沙門冀在下行佛言大善善來比丘即成沙門內思安般逮得應真聽者無數皆得法眼
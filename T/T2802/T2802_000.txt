言謂依緣性等者謂因前名緣性後□□□緣起言而起勝解者謂能了知內外諸緣生法唯有因性及與緣性□有我人等□言廣說如別者謂無明有十九種行有三種等如前尋思地生雜染中以廣分別言不自在故者謂我者是自在之義由無明中無自在我故不作是念我能生行餘皆准此言中間等者此顯空義謂無明及行二法中間無有傳受之法故名空也言如前廣說者說□諍有害等二世過患如前不淨觀說言諸業者謂善等三業也言一自體果者謂情非情緣起通攝也言受用境界果者謂唯約有情而論也言今世等者謂現世五趣果身生也言六處者謂六根也言令生有芽者謂無明為因故發生三行芽等也破展轉等也言諸取者謂我語取欲取戒禁取等也言有內現證者謂五位行人現見無明等順逆二法而能修行證上果故言比度法者謂比諸聖者等修順逆緣起故得彼聖果我亦比此修行證於上果故言能正解了等者謂地等六界種姓別故及能尋思言種子義者謂地等六法為種子故有五趣身也言因義者謂因地等六法為因故生五趣身也言性義者謂也等各各有堅等性故言是其界義者為上四義一□□言一念等者謂不了知身中有其六界故但起一我見者名一念相言有正尋思等者謂諸外道計我為因故得入母胎此中不爾因六界故得入母胎也言安住法性者謂地水等六界諸佛出世不出世法等有故名安住也言長入息者謂十息為一數等也言都無持入息者等者謂出□□□□有蘊等諸行此中都無任持二見我人等故言因者業煩惱也言緣者謂父母精血等也言諸行者謂果相也言善巧等者此中有問四緣之中淨行所緣所有六義如上所說其義已知第三善巧所緣第四淨惑所緣六相差別何故不說故論答云若依止善巧等也言此中者謂指前四慧行觀三門六事觀不淨而五觀破此終九種加行成前觀門故也故論文言九種等也言得定者謂五位行人由九種加行故速得五位本定故言於所應往定等者謂五位行人修九種加行故於初資糧位者速得加行位等也言等分者謂貪等五位煩惱不偏在一故名等分也言薄塵者謂五位行人上上位人也言應隨所樂等者謂等行等二人於五位煩惱中先何起者修對治門故故論文言舉緣一境性等也言相應所緣等者謂不淨等五觀門也言不全臨入者隨順等者謂初中後三時心也言由住如是等者謂住前出等六法等三種加行不緩名不放逸也言一時半時者謂一更半更也言法義者謂所治能治法義之中無顛倒故言九種相心住等者謂內住等九種住心也言無相者謂無我及我所心也言皆得清淨者謂依止品破觀得成就二俱清淨故云皆等也言所有加行者謂止品此彼觀品之加行故也言所熏習等者謂觀為能熏故止為所熏此二法相依故皆得清淨也言所有加行者謂觀品是彼止品之加行故也言謂由等者謂六隨念等中隨取一者便名為舉言顯示等者謂若心沈沒時以淨妙相顯示其心自勸其心自慶其心言隨順等者謂於不淨等五觀之中勤精進者是舉之相言所緣等者謂於順情違情之境中心無染污心平等故於止觀中亦平等轉言謂由所緣者謂於順違及止觀中心不住者名為捨相言上捨者謂取上上地之捨也言謂於如是等者謂於止觀二法所有塵義如上所說中一一皆得善巧故言善趣等者謂初中後三心也言或時棄捨者謂若棄捨世出世定所有影像名為出定若於化緣等說不定地作意思非亦名出定言於餘所作者謂於上上果所修行中而追求故言謂於一切等者謂於所受戒學之中無違越者名不捨軛謂於無穿穴等八法之中而修習者名不違越言於久所作等者謂於自所作身業及語意三業中於諸不善隨順不作於十善業隨順而作故論文言能因隨憶等也言數起勝解者謂能治道言數正除遣者謂所治法也梵云毘呵婆耶者具含上二義一勝解義二除遣義此二皆是正加行故標此二名言隨相行等者謂二十賢善定中隨行可一皆具能治勝解及所治除遣此中初修業者亦應如是如久修觀行之人具修上二之行乃名正行人也言當知此中等者此等五門一一皆具因果二義說者應知言由於最初等者謂修不淨觀等者必背靜等顛倒之相言由緣餘定者等謂若所修之定道力劣故不能除遣所治法者當修餘定作其助伴成本定故言由於一切等者謂由於諸淨相等中起染污者應修不淨等觀除遣淨等諸相言雖遍立等者此中有問經中所說五種之相名除遣者意趣何等名為正除遣也故論答云然此義中等也難有五種此中但取初二之法立為除遣言全不於所緣境繫縛心者謂諸行人根性不等煩惱不同故初修業時若貪欲多者令於不淨觀繫縛其心若嗔多者以慈愍觀而繫其心餘皆准此故論文言或復處等也言唯作是念等者謂如不淨觀等相中有淨等相者名有散亂有不淨等相者名無散亂初修業者應作是念我心云何得無散亂意說我於何時得與不淨等無散亂法而相應也下之九種一一皆與唯作是念等相合說之言無寂靜者謂斷現行故言猛寂靜者謂斷種及現行故言如是精勤等者與上十文一一相合言即由如是等者謂由內攝其心為因故五位行人於不淨等所緣境中不念淨等作意故也言有相者謂不淨相等也言有分別者謂不淨等有分別影像也言謂由隨相行等者謂行隨尋思等三種慧故言彼境界者謂依三種慧能觀不淨等五觀過患功德而非但行不淨一觀者故論文言而非一向等也言還捨等者此中有問修五觀時唯用三慧為方便耶為當處要餘法為方便耶故論答云還相等也言由於所緣等者謂若捨於止必當散亂故名為捨由九種住心止品攝故名為不捨言即於所緣等者謂由義等六事差別觀故於所治中不作其相不作我不起差別我我所心故故名不取言有於其中等者謂由九種住心為因故而能安住不淨等觀言取止行故等者謂義等六事差別尋求不淨等故能為止品作其方便故名止行能緣所知相也言若於緣等者謂勝解是觀除遣是止也言由數勝解等者言於狹小境等者謂修不淨等五觀之時先觀指節名為狹小此漸次增長名為廣大後觀十方無量故論文言廣大等也言若諸法等者謂青瘀等二十賢善定皆是有色影像也言諸無色法等者謂慈悲等四觀所有影像但是心法所變現故名非色也言出離者謂涅槃果也言遠離者謂涅槃因也言染污思慕者謂貪著五欲等無出離心也言不樂等者謂涅槃因果法中無欣樂心生憂惱也言下劣智見者謂無間解脫道中證少分時便生高舉故論文言謂我能得等也言廣說如前者唯我能得等如前出離地中已廣說故言謂於隨順蓋等者謂隨順五蓋處所法中非理作意名之為障尋思自舉准前說之此三皆由非理作意而生起故名因緣因緣者根本義也言謂遍了知等者謂由怯弱等四障為因緣故生起四種過患言於其四種等者一未證不證過患謂於無間解脫二道未證不證故也二退知失過患三壞加行過患四有染污等五法過患言總用隨念等者謂六隨念也言用於精進等者謂用於精進故治羸劣由平等故治身太過加行由通達故治初修過加行故言用彼相違等者謂蓋覆尋思自舉及不淨觀等五法對治故言又遍了知等者若不了知諸障是障性者不能修對治故所以第一立遍知自性也言遠離因緣者謂若不知諸障生起因緣者必不知自性也言遠離因緣者謂若不知諸障生起因緣者必不能修對治行故也言隨順教者謂隨順觀所治法有多種故能治之教亦有多種故毘鉢舍那等者謂於一一觀中一一止生故故言多也言所知境者謂三門六事所觀察染淨品中因果義故言身輕安等者此中有問五位行人於何時中如是二法得究竟耶故論答云若得轉依等也若阿羅漢轉染品依淨品時方得究竟言所知事者謂所治及能治道也言能順貪欲等者謂端正女色等所治法中初心不趣入中心不愛樂後心不信解言乃至廣說者謂於隨順嗔恚違情境中初不趣入中不愛樂後不信解乃至齊此名為於慈愍觀已得究竟及未得究竟如前不淨觀說也下三觀皆准此說言隨順愚癡法者謂三世緣起法中起常樂我四倒者順生愚癡法故言非身聚相者謂非從身中起一聚我想也言戲論者謂即多分別謂欲覺等也言法觀中等者謂由等持為依止故於所緣境所治能治得緣境觀中增上慧轉言普遍相者謂不淨等五觀所緣也言由此作意者謂由不淨等五種作意為因故於淨常樂等五種可厭法中令心厭離也下三作意皆准此說言於可忻尚法者謂不淨等是最上法故言由是緣等者謂由不淨等五觀為因故能離身心所有淨相種子言內心寂靜者謂不淨等五觀也言法觀者謂五觀中所治能治增減相也言漏者謂淨等諸顛倒相也言漏處法者謂男女等可意及違情等境也言生熱者謂於一分熱惱漏境中生厭離也言等熱者謂遍於諸漏熱惱境中生厭離相也下生厭等二句准此說云言謂自衰損等者謂五位行人若有自身及自眷屬喪失財利身遭衰損禍羅細等者名自衰損他亦同此如是二境是修行人可厭處故論文言數思惟故等也謂能思惟衰損之法而能自惱及惱他故言若自興盛等者雖然自身及與他有興盛事畢竟皆落謝之法盡法壞法滅法離散法變壞法故生厭離也言津者謂初與定相應也言闊者謂定漸潤次心也言融適者後位也言證淨者謂身心輕安故也言謂作是念等者此句與下二寶一一相合言我今若德等者謂由具戒德為伴呂故我若命終若殞沒當往善趣言同梵行等者謂顯六和敬如法言有由前後等者謂五位行人作是思惟我於不淨等五種觀中先以精勤及後修習故必當獲得五觀之果故論文言由隨念法等也言於能隨順等者謂由調練作意為因故修不淨等觀之人於淨等漏法之中初不取向二能違逆三能喜樂四能離隔各住本定故也言於可欣法等者謂由不淨等可欣五觀悅潤心故於淨等顛倒之相初能出離二能令心取向三府舉四能喜樂和合此四與前不向等四法隨次對治言於時時間等者謂由生輕安為因故能發生四種慧行決擇染淨等諸法也言用作業具者謂用爐󱬣鉗錘等也言如是勸修等者與下文一一相合言彼彼等者謂於所修不淨等觀門之中一一皆與止觀雙運故一能親府二能善和合三依定無轉謂其心不退四於定無動等也言如應安立者此中意問初修不淨等五觀之人欲於不淨等修作意者彼善知識應以何等方便令住厭離等五種相耶故論文言如應安立等也言聞等者此中雖依不淨觀門厭離法若是修慈等觀者亦同此問言家火者謂不紹家業男女等也言若汝現見等者謂若見他自身及彼眷屬并村落受苦應生厭離說者應知廣說如前者謂於自身及自眷屬自村邑中遭苦難者應生厭離同前所說言修者現行病也言病法性者謂病之種習也死亦准此言由是因緣等者謂由他身眷屬村邑等各三種相故便生苦惱言即由此等事者由於盛衰等事生厭離故能盡苦邊故也言於斷者謂能斷五觀所斷淨等五法也言我或失念等者謂此下四句依其別相明觀察義言於諸學所有違記等者與上四句一一相合言本性者謂受戒時求戒心也言以要言之等者此中有問總別觀察二種之義顯何事耶故論答云於諸學處等也謂今學處及加行二法圓滿故立二觀察也言尸羅浮者謂若有犯尸羅必復後定生悔言復除障等者謂由喜悅故能除諸障言如是行相等者此中有問諸聖教中所說歡喜悅悅意如是三名有何差別故論答云先名等也言汝於斷減等者謂由調練滋潤心故能斷世間貪憂及得出世止觀二法言若如是等者謂厭離離相故背諸黑品欣樂相故向諸白品故論文言由調練心等也言諸相者等者謂色等塵及生老病男女共成十相言欲等八者謂欲恚害空國土親屬不死昔所受境□□□也言欲貪等者謂不淨等五觀所治五法名隨煩惱非五蓋也言是故如是等者謂相等三法一一皆有是苦非聖等五種過失言又應於等者謂由依心一境性等三種心故能起六種行相一一對治前三過患此六種法皆離外道所立我見等立也言或燈明等者謂若修不淨等前之過患起時應漸次修火光明等四種三昧也言既取如是等者謂修不淨觀者雖能取光明相住不淨觀由串習力或淨相現時復應了別青瘀等二十種故言先於一境等者謂於不淨等五觀之中隨於一境能繫心能背淨等五種顛倒言又於其中等者謂於六相中能了知者亂與不亂自然現前言即於其中等者謂若淨等顛倒起時不隨彼念言眾善者謂眾人中最端正男女等也言即此眾善等者此喻出阿含經及薩遮尼乾子經世尊固化憂陀近國炎盛王請佛設眾伎樂已白世尊曰我今設樂巨有諸餘勝此樂不世尊告曰我都不聞汝所作樂誰辨好惡王曰上來作樂親自見聞何故不辨世尊因資立斯喻也言大等生者等謂眾人雜類集會也言由是能令等者謂由正品為因故於五位觀中貪心相續等六種果利而生故也言正念者止品也言正知俱行者觀品也此中意顯修五觀人一一觀中上要須止觀雙運方名善修言無分別者即止品也言有分別者即觀品也言於趣入時等者此中意說前者所觀青瘀等相從漸多名之為假今此真相應觀所有自他青瘀從無始來不可知數故名真實言又非修習等者謂非一遍修青瘀等名觀成就於一切時中不假功用任運能見不淨等相故名長時齊此名為觀成相故論文言齊爾所時等也言眾相不顯現中等者謂此品中淨等諸相皆不現故言不令棄捨者亦不捨於觀品故言無相者無色等十相也言無分別者無八種尋思也言寂靜者謂無五隨煩惱也言光明俱心者謂燈光明也言照了俱心者謂火光明也言明淨俱心者謂日光明也言無闇光明者謂月光明也言修奢摩他等者與上四文一一相含言狹小者謂觀一人等名為狹小也言數數等者與上四文一一相合言於自所愛等者謂於自所愛身中應當發起必死送至塚間已便有青瘀等二十相漸次而生起故言數數等者與上青瘀等一一相合言汝復應於等者謂四無色蘊皆是苦無常無我故即名觀受等三法也言無相者謂依止品觀受心法無色等十相言無分別者謂無八種尋思故言寂靜者無五隨煩惱故言無作用者謂無造作我故言無思慕者謂無尋思過故言無躁動者謂色等不傾動故言離燒惱者無煩惱者言寂滅樂者謂證涅槃故言行於所緣等者謂色塵等不擾亂故言四無色蘊等者謂受相行識念念遷變故言汝應於此等者與上十文一一相合言無亂者謂若依蕃本不言無亂但云散亂也此中意說由觀受等三法散亂失乃能修於受等三法無常等觀名無散亂言謂汝等者謂於受等三境界等隨緣轉者名不定地也言過去盡滅者受等皆是落謝法故言失念者若緣受等三法便失正念故言心亂所生者三法皆由亂心生故諸相等三准前而說言增上者由受等三發生樂等三顛倒故言汝應等者與前諸文一一相合言如是諸法等者謂受等三法畢竟皆是誑幻所作等五種相故言汝應等者與上五句一一相合言汝應於此等者謂捨樂等所緣境也言穢坐臥具者謂男女交會處也言恒常者謂是有學所作言畢竟所作者是無學所作此二皆有無間嚴重二種加行言證得下劣等者謂證有學果也言廣大圓滿者謂無學位也言無罪樂者謂出世間樂也言欲樂者謂欲界樂也言有喜樂者謂初靜慮樂也言無喜樂者謂第二靜慮已上至非非想樂也言其中差別者謂慈等四觀所有差別之相如下一一解釋言謂趣入時者謂趣入慈觀時也言四念住等者謂受等三能壞樂等三種顛倒名壞緣也言表相者謂善惡是有表色也言唯身念住者謂於怨親等三種身而起念住也言勝解作意者謂假相作意也言又我於彼等者若於過去落謝有情不起慈者不能蕩除藏識之中嗔恚種習言無量甚過者謂過去世中所有怨親等中起慈悲心過於前假相修也言而非真實者謂非不是真實之義是真實義故言耶波尼殺曇分者梵語此云因分不及也言條如前說者謂止品無散亂品觀品此三門義此中應說與不淨觀義無別故故此不說也言分別取相者謂初修業人取於四倒流浪生死取無倒相故得出離生死故言生根本業者謂生善不善等諸業因故言若於自身等者謂於自身觀苦空無常等也下外身他身等同此所說言餘如前說者謂依止品無散亂品觀品明緣起相如前不淨觀所說言日列者謂極熱時時也言炎熾者謂時氣病也言蔓莚者謂無斷絕火也言細分別者謂前五界由麁顯故易可了知此識界相是微細故要假行人細分別已方了其相言是相已等者謂應了知四大身中唯有識蘊種已種住自性能了境界無我也言喉筒者謂咽喉孔也及脹𦝩也言於十種等者謂十種所造色是以所依境故從此分折能依之識也言甚過於此者謂此真相過彼假相謂無限量故也言一處分等者謂一指節等中尚起無量微塵豈況全身等也言外風者謂東西風也言麁穴往來者謂後口門出入息也言風聚所隨者謂諸毛孔來往諸風隨身轉故言風聚所攝者毛孔諸風屬彼外輪故言風藏隱者諸毛孔風難可見故言無量風聚等者如上所說三種風聚悉皆集在彼行人身故二立喻故論文言如垢罪綿等也言或於未死等者謂入滅盡定人無出入息故言遍於一切等者謂依止品觀品無散品修數息觀時觀無相等止品功德觀出入息新新非故等如前不淨觀此中應說義同故指前文故也言安住熾然等者謂修不淨等五觀之時精進加行等熾然合修故言恒常修作者謂於國中無間修故言畢境修作者謂於果中畢竟修故言由因力者謂由止觀為因故能引強盛身心輕安也言前相者謂若五觀中可一欲成就時於自頂上猶如石壓輕安相現前言能障樂斷者謂貪等煩惱能障樂修不淨等中斷行也言風大偏增者由五觀中輕安生者行人身心如風持行無有沈重也言狀如充溢者謂五觀能治之道所生輕安遍滿身中故如囊中所置之物極充滿故狀如溢出如是之時行人身心有踴躍等也言飾後者謂由輕安勢力故身心飾展不假加行言漸次退滅者謂前位之中踴躍等心是貪性故此中亦皆除遣故論文言寂靜行等也言於瑜伽等者謂從頂重輕安風增充溢已後便得入於修五觀人數也言色界定者謂得無漏四靜慮中可一少分也言得此作意等者此中有問初修業者既具頂重輕安風增充溢等四作意者有何相狀故論答云得此作意等也言謂已獲得色界所攝等者謂色界無漏四定中得少分故也言有力有能等者謂於不淨五觀等之中有力有能故能淨能除淨相等五種所治故言諸行者謂淨等五倒也言雖少生起等者如不淨觀能除可淨之境慈愍等觀能治可增等境當知亦爾言不思慕者謂不極思慕貪欲等境也言不樂憂慮者謂不樂於衣食等也而生憂慮也言俱行諸相者謂不樂淨嗔等諸相也言不極者與下一一相合言廣辨二定者謂無相滅盡二定也言五神通者謂初靜慮等八定之果即八定根本地也言諸相者謂離欲色二界欲也此上七門依世道立果也言觀察諸諦者謂四決擇分修行人也言如實而通者此則是其見道位也言廣分別於修者此則是其修習位也言究竟為其後者此則是其無學位也言少分樂斷者謂初發心修七作意樂見修二惑人也言彼初修言一者等者謂諸異生未斷見修二惑故言二不具縛等者謂諸有學已斷見惑分斷修惑故也言如是乃至等者謂從第二靜慮已上至無所有處故成六也言又於靜慮等者謂靜慮等八定為因而能引發無心滅盡二定及五神通果故謂天眼等也言若生者謂前第六生差別門也言若相者謂前第七離欲相門也此中不列第八觀察諸諦等餘四門者出世道因果攝故言骨鎖者此顯五欲猶如枯骨雖食無味顯無厭足也言凝血者此顯多所共有義如市纏害眾比有分言草炬火者此顯惡行因義也謂執草炬不棄者必燒其手言一分炭火者此顯增長愛欲也若近火坑不能止渴言毒蛇者此顯智人所遠離義也言夢所見者此顯速趣消滅義也言假借莊嚴具者此顯依託眾緣義也言如樹端者此顯放逸危六地義也謂受欲者必墮惡趣故言如是等者此八喻義如思所成地密意伽他中已廣說故言如是諸欲等一十六句中前八句與前八喻一一相合後八依無常等顯其欲過如論應知言此作意等者謂由了相作意為因故生後勝解作意言間雜者謂間雜修聞思二法成了相作意也言唯用修行者此顯依修所成慧行相緣初靜慮所緣意也言即此勝解等者謂由初中後三勝解為因故成後遠離作意故論文言最初生起等也言俱行作意者謂斷欲界麁相煩惱之時與作意俱也下五門皆取前前為因成後後法言諸煩惱者謂初靜慮中障礙現行也言麁重者謂無輕安性故也言從是已後等者謂由遠離作意故修七法為樂生因方成遠離一愛樂於斷二愛樂遠離三於諸斷中見勝功德四觸證少分謂初證得離生樂故五於時時間欣樂作意六於時時間厭離作意七為欲斷除初靜慮五蓋障故論文言為欲除遣等也言習近等者謂初中後三心也謂於初靜慮障中未能斷除諸種習故見淨妙色等便起妄故論文言不能捨等也言諸行者謂色等諸行也言此由暫時等者此中有難如是初靜慮定斷欲界麁相者為能頓斷久遠種子為當但斷現行耶故論答云此由暫時等也言又於遠離等者此中有問七作意中何故但明遠離等四說有受樂之相不說餘三耶答為了相勝解觀察此三作意於散位說無定地故不能生樂言無有間隙者謂受終已來離生喜樂無間斷故言五支者一尋二伺三喜四樂五心一境性也言住欲界等者謂能對治欲界麁相及能修證初靜慮果故也此中有問七作意中何故但明言了相作意等者謂五欲應斷初靜慮應得言能於所得等者若不觀察者於未得中便起得相名增上慢也言又若了相等者謂此二法總能隨順厭離五欲及修對治故言如是其等者若依蕃本云如是六種作意當知攝入四作意中此中意說除加行究竟果作意餘六皆是因位作意故攝入隨順等四法中也言隨所在地等者謂初靜慮也初靜慮麁相第二靜慮淨相明觀待義餘三道理准前應知言如前應知者如了相作意遍於初靜慮勝解等六皆亦遍故如前所說言初靜慮者言復次此中等者若依蕃本先標經句後方解釋此中間其樣經句說者應知言樣句者經云初靜慮者謂離欲惡不善法有尋有伺離生喜樂於初靜慮具足安住言煩惱欲者謂男女互相愛染也言事欲者謂貪財寶等也言相應者離者謂離五欲相應義也言境界離者謂五欲境也言煩惱者謂煩惱欲也言欲者謂事欲也言由此為因者謂由加行究竟作意為因故也言由所修習者謂於加行究竟果成辨故也言得隨所樂者謂出入等得自在故也言艱難者謂少治便能與定相應也言梗澁者梗為略也謂不假功用故言其心盡夜能正者與隨順等三心一一相合言隨所樂欲者謂於欲界中定成就者能於七日方出其定言復次於有尋等者若依蕃本此四靜慮一一皆先標其經句後方解釋謂大小乘經皆說言第二靜慮者謂尋伺寂靜故內等靜故心一趣故定生喜樂於第二靜慮具足安住言成此彼於等者經云言第三靜慮者依此離欲安住於捨有正念正知有身樂受諸聖宣說具足捨念及與正知住身受樂依其無喜第三靜慮具足安住釋義如論言喜者是第二亂心也言喜相違心者謂捨受也言色身者前五色根也言意者意根也言第三靜慮已上等者此二門顯說諸因也言下地者第二靜慮已下也言上地者是第四靜慮已上也言諸聖者謂佛及聖弟子等若於蕃本此中合有離喜及具足安住第三靜慮釋義同前故譯者不出說者應知言復次等者此中有難何故第四靜慮之中契經但說樂斷不說對治耶故論答云此中對治等也謂斷樂對治與前斷尋伺及喜對治相似故所以不說也此中亦合先標經句是故經云言第四靜慮者樂斷故苦斷故先憂喜沒彼於爾時不苦不樂捨念清淨於第四靜慮具足安住釋義如下言先所斷者謂喜受憂受苦受也言今所斷者謂第四禪所斷樂受也言今依此中等者此中有問若第四靜慮斷樂受者何故經說第四靜慮亦斷苦喜憂三耶故論答云今於此中等也雖斷苦樂名為捨受由先修於初二三靜慮時喜憂斷故此中總說為第四斷也言青黃赤白等者謂欲色二界色也言離欲者謂厭色界欲也若於蕃本亦應先標經句經云言空無邊處者色相出過故有對相滅沒故種種相不作意故入空無邊於空無邊處具足安住言眾多品類者謂欲色界中青黃等皆因形顯和合故能於無色作其障礙也言由遠離等者於色界中雖無飲食等亦有宮殿衣服莊嚴具故故云等相也言復次若由等者經云言識無邊處者超過一切空無邊處入識無邊於識無識邊處具足安住言復次從識無邊處等者經云言無所有超過一切識無邊處無所有於無所有處具足安住也謂由厭於識無邊處為因故於無所有處發起勝解言或色者色蘊也言非色者餘四蘊也言一切有者謂前諸靜慮中有相無相非無相等所有相不可得故故論文言非有相等也言謂非如無等者謂此二定一切心中無相定滅前六識若滅盡定有其二種若不還人入者滅第七識已下若阿羅漢入者滅第八識言蜜中者如蜂等處於蜜中而難得出世定亦爾故蕃本云其身相狀而沈於地也言等者謂無相定依四靜慮能入若滅盡定依四無色定能入故也言暫時止息等者謂見想受二法惱亂身心故暫時止息也言所緣者謂想受二法也言不念作意者謂不念其想也言有心位者謂修了想相等六作意時皆有第六意識故言心不復轉者謂第七加行究竟果位時也言心心法滅者謂第六意識已下心及所俱不行故言根本者謂已得四靜慮加行究竟果作意也言了知依義者謂五神通義理也言了知依法者謂了知五神通因果法也言有時者謂鈍根人於此生中修輕舉等十二相故於後生中方能發起五種神通言有分者謂利根人此生中修便能發起五通相言此想者謂由輕舉於身發起輕舉勝解想故也下九門義並同此也言熟練者謂帛練也言廣說等者謂如地水相作餘風火相作變化勝解當知亦爾故論文言廣說等也言或以其身等者謂由空界相成就相言或於其地等者此柔軟輕舉相成就故言或於廣大等者此由身心符順等成就故言隨其所應者已上四相一一相合謂由攝受空界相勝解故於諸墻壁等直過無礙餘皆准此言一分者謂從欲界至初靜慮中間唯有鬼神等造色不能障礙故言謂由此等者謂由隨念相成就故能知自身從生至老所作事業麁相門中不失次第於微細相不能憶念謂是世道麁細皆能隨念此顯宿住智通也言又於種種等者謂於五趣有情所有善不善等業能感善惡果作用之中能明了知者亦名光明相也言常變色者謂若嗔時觸誤他人面色有變故言廣說乃至等者謂諸有情隨其所有貪等諸行變異相者名他心智通也言變事通者謂變地為水等也言化事通者謂於無中現有故也言勝解者謂變少為多等也言無諍者謂無諍三昧也引發有情故言願智者謂廣大行願也餘文可見言文聖等此中雖說神境通五神皆有差別言皆能成辦者謂前五相能成辦神境通餘五皆有成辦如前所說言間雜修謂世出世道俱修故也言若處者於三品中空處識處合為下品餘二中上言由彼諸天等者此中有問無四定為有處所為無處所故論答云無有色形等也雖無處所但依作用空識等故在差別名也言即於此中下品等者謂此五品為因故證五淨居天也言無常行者謂內外諸行生滅故言苦行者謂逼迫性故言空行者違我見故言無我行者謂違我見故言因引者謂業煩惱是能生法故言集行者有多種故言起引者恒資產故言緣行者各別助故言滅行者諸蘊盡故言靜行者生老等三相息故言妙行者無眾患故言離行者脫眾災故言道行者通行義故言如行者契正理故言行行者正趣向故言出行者能永超故言長時安住者謂劫末壞已來也言七日經者謂小乘經名也彼經廣說三界壞時七日頓現故也言不背者謂現見不隱義言不由他緣者謂現量故不用他人指示而見也言諸光明者謂日光明等也言一分位等者謂八位變異也言雜染者謂貪等諸煩惱變異故言謂緣樂受等者謂於三受明變異也言又有會者等者謂依煩惱立變異也言如是眼識等者謂於六識明變異也言或人所作者謂怨家人等而損害故言餘如前說者謂徵答所以二門如前分位所作門同也言醴水者謂甘美水其水如酒能益老病也言殉利者謂求營等也言餘如前說者謂徵答同前說故也言彼諸色行等者謂內外緣生諸行雖不假因緣自然而有滅壞無常其性微細現量不見要假比量方乃得見是故第三比量明也成立生滅義中言謂彼諸行要有剎那等者謂諸外道執微塵勝性等是常住義及內法中一類小乘執內外諸行三剎那六剎那等常安住謂破如是邪辟諸執故論文云謂彼諸行等也言非如是住者謂內外緣生實若從於微塵勝性等言非如也而生起者體是常故則無前後變異生滅而可得故言生已不待滅壞因緣等者謂內外緣生諸行生起之時假因託緣方得生起滅壞之時不假因緣自然滅盡如有世人以石擲空即假人力石墮之時不假人功任運墮落此中道理亦復如是等難中言如是所有變異因緣等者此中有難若內外緣生諸行滅盡之時無有因者如前所說八種變異因緣豈不具其滅壞因耶故論答云如是所有等也此中意說如前所立八種變異是內外緣生變異生起因緣非是滅壞因也如錘破瓶是碎壞因非滅微塵因此中道理亦復如是言俱滅壞者謂內外緣生因之與緣俱滅壞已然後不相似行方乃生超是故八種變異因緣是生起因非是滅因若是滅因者如盛年相狀滅時者之相狀不合得有何故得有是故當知八種變異是生起因非滅因也言或有諸行等者此是立之辭難之意者雖八種變異因緣是內外緣生諸行生起之因非滅壞因者此非遍義何以故世有一分有為諸行與因俱滅非是生起如火煎水焚燒器世與因俱滅非生起故言彼亦因緣等者謂破前成因喻也此中意顯火之功用德能煎水焚燒器世無其盡水等功是故汝言一分有為與因俱滅不應道理是故論云不由其火等也言他世者謂過未二世也言如是一切者謂上好惡等七種差別也言先有等者謂因滅果生同剎那故若自在先者即因義不成也言三增上者謂初淨信是聖教量餘二現量比量如論應知言為者謂與下四文一一相合言退失者亦與下四文一一相合謂退失主性等也言惡作加行者謂不好藏護也言法性者謂變異等三行法爾道理必成假故譬如擲石於空必當墮落此中道理亦復如是言不意行等者謂苦受順入諸苦蘊取入苦行故故下文云順苦諸蘊等也言不安穩行者謂行苦不安穩故也言有漏有取等者謂能依非苦非樂受也言順非苦樂等者謂受所依處也言唯有其見者謂唯有斷常等見無我人等也言自相者謂地水等各各自相也言愛能引苦等者謂業煩惱為因故能引三界苦果故也下三文皆以業煩惱立也言能攝受者謂愛能受諸苦種子故言招引者謂因集緣起四法皆能招苦果五趣中也言取因者謂三愛也言招集者謂取緣三界有也言上首者謂生也言生為緣者謂由生故有老死等也言謂正了知等者謂愛名煩惱隨眠也言所依者謂五趣蘊也此愛隨眠與五趣蘊為所依故招集當來起緣法故煩惱隨眠是能成因集起緣三是所成法言所生纏者謂下所說後有愛等三種也此三種纏從前煩惱隨眠之所生故故云彼所生也言三種者即前煩惱隨眠及三種愛也言所知境者謂苦集滅諦也由正見等故能通尋求生死涅槃過患功德故言四門者謂道如行出皆由正見等遠離故能得隨轉言比度者言不同分者謂上二界也言比度者謂欲界苦諦下無常與五行而觀苦上二界無變異無常及別離無常合會無常一分通上界但有滅壞無常及法性無常一分外十六種無常及內十五種無常上界亦無三苦行相中上界但有不安穩行苦也空無我相同於欲界集諦中上界無嗔餘准欲界滅道二行相亦准欲界而比度之言謂彼所有等者謂苦集二諦遍上界故言一切種者上界亦有不動行種言一切時者謂三世時也言如是法者即苦集法也言如是理者謂苦集因果理也言如是住者謂苦集二諦是染性故言所有道者八聖道中上界無正命正業餘同欲界言若觀行者等者謂於欲界十六觀行得決定故言復於諸諦等者謂於上二界諸諦中起勝解也言所說法者謂前無常等七種無邊際法也言更無有餘等者謂聖道未現前已表更無有法而能息滅生死作方便也言復於如是等者謂勝解作意行者能於三有四生之中深厭怖故即苦集二諦也言及於等者即滅道二諦也言隨喜一行者謂滅道二諦各四行中隨於一中心願樂故言彼於長夜等者謂從無始時來資長積集五塵種子故雖樂涅槃心有退轉言作是思非等者即是我慢也言當復流轉者若不對治當更流轉由我對治故更不流轉如是等十二種法唯我所有餘皆無者是名我慢長也言以慧通達者謂苦類等智也言外所知境者謂五及十二種我慢也言隨所生起等者若彼行人觀上界四諦時如前所說障礙諸法隨有生起由對治力尋便謝滅對治之心無間生起言第二法者謂有二種一蘊法二我法捨故言妙慧者謂能觀十六行相之慧也言正智得生者謂類智得生也言妙是行等者謂三界四諦下共有八忍勝解作意行者證得下品八忍三昧之時以三昧力發生人空無分別智焚燒無始煩惱業薪智火耎相初現前故名耎位也頂忍二位依中上忍隨應說之此中不立八智者八智是無間道是因位故此中不別八忍是解脫道是果位故此中明也言能緣者謂人空智也言所緣者謂四諦十六行相言觀心所有加行者謂四諦十六行相有分別影像也言住無加行者謂四諦十六行無分別影像也言非滅者業煩惱種猶未斷故言而非無緣者謂有無分別奢摩他影像現前故言非美睡眠等者謂彼行者住無間定時非周蜜蜂三昧惛醉唯有分明智觀雙運道現前故言從此無間等者謂世第一法無間生起遠離作意也言起內作意者謂遠離作意也言如其次第者謂先觀欲界次觀上二界十六行相也言現見等者謂欲界四諦也言非現見者謂上二界也言無分別者謂十六行相無分別影像也言決定智者謂現見智也言此永斷故等者若於世道中離欲界九品惑盡者今於此中入諦現觀得不還果言彼以前說等者謂如前說於世道中離欲之人有十二種如前第七門說相狀此亦如是若爾與世道離欲有何差別故論答云然於此中等也謂世道者雖生色界從彼涅槃還生欲界若出世道從彼涅槃便取無學不復還來生於欲界有此差別也言若先倍離等者謂欲界九品惑中斷前六品故為位也言能知智者謂能緣人空之智與所緣十六行相和合相對故也言此亦成就等者雖世道中有十二種相狀此亦有十八種相狀超世道故也言雖法智者謂了人空智言非斷智者謂預流人離斷見道智也言非常智者謂預流人離常見也言得緣生智者謂了緣生橫如串化無實我也言唯自法見等者謂四諦法隨次配釋言四證淨者即四淨也謂三寶及聖所愛惑無礙也言第八有者謂預流人極鈍根者唯有七生並證無學故無第八也言如所得道者謂四諦十六行相也言然有差別者謂預流人若起煩惱由上中下三品對治方能除遣此一來人若由失念煩惱起時微劣對治便能除遣故差別也言上品者謂於上上五欲境界中起微劣貪也若初果已前人於下品境界中便起下品貪等此亦是其差別之相也言一切道者謂一來乃至無學向一切皆由攝樂遠離加行究竟三作意故於所得道而正修習言謂由定地等者謂出世道所起之智是有為故故所修善亦名有為言增長者初心也言無間者中心也言殷重者後心也由此三心令所修習所有善法而會合故言殊勝善法者謂三解六神通皆由修習二十賢善定之所得故言安住如前者謂安住等九種行如修所瑜伽處已說也言修亦如前等者謂有四種修相亦修瑜伽處說也言盡智者無間道言無生智者謂解脫道也言彼於爾時等者謂證金剛喻定時也言證自在義者謂如諸佛證自義故言空住等者謂空解解門等隨次配之言慈悲等者謂於世道修作梵住因故言關鍵者謂由業煩惱關鍵故令諸有情不能趣入涅槃云城言深坑者謂生死深坑也言伊師迦去此云籬𥬰謂三界業煩惱也言高慢者謂我慢也言五支者謂殺等五也言六支者謂密護根門等也如前所說言四所依者謂依智不依識依義不依語依了義經不依不了義經依法不依人言身行倚息者謂與輕安相應也言已親近者謂與聖道相應也言無上丈夫者謂小乘中佛是羅漢故名無上也言其心等者謂羅漢心猶如虛空及淨水等所有香嗅不能傾動故蕃本云其心如空假使塗其栴檀及與斧鑿於此二中其心平等餘文可見言此中都無者如生死無有流轉於涅槃中亦不貪著言猶如等者謂一切法皆依名句文建立彼四果皆依種姓等四瑜伽建立故喻名句等也言獨覺地者謂種姓發心修行得果四瑜伽處與聲聞同何故此中列五相耶答謂謂住及行並是得瑜伽處故與上無別言不愛憒鬧者謂修自利行也言樂寂靜者謂不樂利他也言依說正法及於少思務者與自利及不利他隨次相合言希願無師者由慢行故也言無敵者由中根故也謂獨成菩提時無諸天魔為怨敵故也言經百劫者謂於百大却中一一皆值諸佛出世修六善巧故言親近乘事者初心也言成熟相續及專心者中後心也言順決擇等者此中有問四決擇分合有四種何故此中但說三耶答由世第一與證現觀預流之果極隣近故此未證得言得沙門果者謂第二第三果也言復有一類等者百劫修道同前所說言復有類等者謂利根故頓證無學此由中下故漸證無學故論文言或證法現觀等也言麟角喻者此顯獨一無侶義也後言部行喻者此顯有部儻義謂一類修獨覺者猶如群鳥而修習故方證果故也此位獨覺修之時樂與眾人雜住修故得果之時或十或百乃至千萬一時出現於虛空中現十八變化利有情也言樂甚深者謂樂觀順流逆流也言樂觀察者謂觀緣起緣性也言安住等者謂樂三解脫門也言獨勝者謂即獨覺也言所餘等者住雖有異所觀之相與前無別故言謂一切等者謂三種獨覺入村邑時一善護身威儀濟正護惡剎等二善護餘根等不隨色等故三善護意根謂住正念故言下劣等者謂外道等下劣有情邊若不廣說現神變必不發心施衣食等彼由施故於現世中獲大果報
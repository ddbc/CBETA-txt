佛說大辯邪正法門品第一如是我聞一時佛在眾香城中領諸徒眾大會說法於其城中復有文殊師利菩薩攝自在心菩薩觀身二種空菩薩觀身二種實菩薩觀身不淨菩薩觀身無瑕穢菩薩然其座下復有八萬四千徒眾及十地菩薩十地菩薩品第二何以故十地菩薩者云何一地決定信斷疑菩薩二地能進道行菩薩三地常念斷妄菩薩四地常定不散緣菩薩五地智慧充滿菩薩六地能依本師教命菩薩七地紹立先宗菩薩八地不斷三寶體性菩薩九地萬行圓備菩薩十地常樂我淨菩薩文殊師利菩薩起請品第三爾時眾中有一菩薩名曰文殊師利從座而起䠒跪合掌白本師釋迦牟尼佛言一切眾生從無始曠大劫來輪迴六趣流浪生死終無間歇受諸苦惱至於今日唯願本師釋迦牟尼佛大慈大悲憐愍一切眾生救護一切眾生為諸徒眾略說法要佛言文殊師利諦聽諦聽善思念之吾當為汝分別解脫一切眾生從無始曠大劫來輪迴六趣流浪生死終無間歇受諸苦惱至於今日者皆由本心何以故為心從時至時從日至日從月至月從年至年心緣諸境情染世塵心常在亂不定故身亦還然佛告文殊師利汝今殷勤起請整當其意汝作何心文殊師利菩薩言向者殷勤起請為諸徒眾略說法要未知者望欲令知未覺者望欲令覺未悟者望欲令悟未通者望欲令通未證菩提者望欲令證菩提未解安心者望欲令解安心佛告文殊師利汝若學此安心妙法先洹歸依真善知識何以故未知者令知亦當歸依真善知識未覺者令覺亦當歸依真善知識未悟者令悟亦當歸依真善知識未通者令通亦當歸依真善知識未證菩提者令證菩提亦當歸依真善知識未解安心者令解安心亦當歸依真善知識釋迦牟尼佛為初心菩薩說斷六種見趣品第四爾時文殊師利菩薩重白釋迦牟尼佛言八萬四千徒眾同時發願欲當歸依真善知識先修何行佛告文殊師利若有比丘比丘尼優婆塞優婆夷歸依真善知識者先斷六趣然後始可歸依真善知識何以故六趣者云何一即不得妄起分別二即不得故量是非三即不得心生疑悔四不得意地懷疑五即不得生增上慢六即不得言教相違先能斷此六種見趣始可歸依真善知識修道品第五爾時釋迦牟尼佛歎此真善知識不可思議不可稱量不可比附恐畏大眾心生疑悔不能歸依真善知識便為大眾自說本因緣佛告大眾聽吾自說因地修道之時所得何等功德所修何行得成佛道憶我往昔之時於三大阿僧祇劫修學有為功德多諸過患不會無為道理為著相求經三大阿僧祇劫受諸苦惱於後遇逢大覺世尊在毘耶離城中五陰山下婆羅雙樹間功德林中為我略說法要我遂能如說修行大覺世尊等又教我在毘耶離城中入大等道場經七七四十九日遂證無生法忍眾善具足百福莊嚴萬行圓備遂成佛道大覺世尊即與我摩頂授記大覺世尊言願汝當來成道號為本師釋迦牟尼佛常為一切眾生為四生慈父六道導師恒居三界接引群迷流傳此法遞相囑付莫使間斷如虛空永無盡際釋迦牟尼佛言我誓不違大覺世尊教命為是流傳此法遞相囑付不使間斷是以今日勸諸大眾方便親近真善知識必得大利益但能如說修行當來獲無上果與我無異文殊師利菩薩請問大利益品第六爾時文殊師利菩薩重白釋迦牟尼佛曰大利益者云何佛言文殊師利大利益者無過能翻一切惡為一切善此名大利益文殊師利菩薩言何等人能翻一切惡為一切善佛言文殊師利能翻一切惡為一切善者無過真善知識是也何以故善知識者能向一事之中乃起萬億等方便譬喻善知識者能破二見歸依一體善知識者能迴三毒惡心為一體三寶善知識者能制四毒惡蛇乃成四種威儀善知識者能迴五毒乃為五戒善知識者能制六識治作六齋善知識者能向七識之中求得七佛善知識者能迴八苦為八解脫善知識者能迴妄想顛倒轉為恒沙功德善知識者能迴無明為慧日善知識者能迴煩惱為菩提善知識者能迴貪瞋癡為三業清淨善知識者能迴瞋恚疾妬乃成四無量心善知識者能迴八邪歸入八正道分善知識者有大功德不可思議不可稱量不可比附若欲具說窮劫不盡文殊師利菩薩決疑品第七爾時文殊師利菩薩又問釋迦牟尼佛言弟子有一小疑云何待決釋迦牟尼佛言小疑者云何文殊師利菩薩言三世諸佛所置三乘妙法及說萬億等方便教化一切眾生皆令眾生存心向道何為一切眾生熾然流浪生死佛告文殊師利諦聽諦聽善思念之吾當為汝分別解說一切眾生從無始以來熾然流浪生死者只為不會吾意何以故一切眾生若會吾意與吾無異佛言善哉善哉一切眾生唯會摧喻法門何有眾生會吾大辯邪正甚深妙法文殊師利菩薩聞說是事歎未曾有不可思議復心生忌怖自責其身舉身自撲悶絕在地良久得蘇嗚呼長歎苦哉痛哉何期今日逢值法身父母為說此安心妙法及本因緣又說大辯邪正甚深妙法文殊師利菩薩又問大辯邪正法門品第八爾時文殊師利菩薩重白本師釋迦牟尼佛言大辯邪正甚深法者云何名為是正云何名為是邪佛言文殊師利正者亦有二種邪者亦有二種何以故二種邪者其義甚深一者離體求相名為正中邪二者不信身中有佛不信身中有法貪著世事隨遂因緣常行顛倒名為邪中邪二種正者其義甚深一者離體求相了知身中具有一體三寶亦知身中具有恒沙功德具信身中具有如來藏法身名為正中正二者唯直識外不識其內多著相求名為邪中正何以故向者雖說四種邪正唯有一事是真何以故譬如有人身欲遠行至他方所其程可有百萬餘里其道乃有八萬四千種邪唯有一道是真自外八萬三千九百九十九種道皆並是邪唯有一道是真眾生欲度其正道者云何得達前所佛告文殊師利若有眾生往其正道者要藉真善知識結其善標而可得達前所何以故夫求道者先須求一但能立一為宗方法於中建立佛置法門八萬四千若欲說真皆當歸一何以故凡及與聖亦成為一何以故凡而求聖者喻若棄水而求氷是氷而是水是水而是氷氷外而無水水外而無氷煩惱與菩提亦成為一何以故背煩惱求菩提者喻若去形而求影是形而是影是影而是形形外而無影影外而無形心及與佛亦成為一何以故背心而求佛者喻若背聲而求響是聲而是響是響而是聲聲外而無響響外而無聲無來是一幻化兩名何名是一分別解說一體外求皆並是邪一體內求即成為一眾生分別有三佛置三乘教律若能了達諸法三亦本來無三一亦空名為一忽悟諸法性空了知必竟寂滅悟性無為大道始名無言無說文殊師利菩薩又問三十二相品第九爾時文殊師利菩薩重啟釋迦牟尼佛言又問三十二相者云何佛告文殊師利菩薩諦聽諦聽吾當為汝分別解說三十二相者其義有二一者在凡夫中名為三十二種惡相二者在賢聖中名為三十二種善相何以故三十二種惡相者為凡夫身中具有八苦凡夫身中具有八難凡夫身中具有八疑凡夫身中具有八邪四八三十二名為三十二種惡相釋迦牟尼佛言我於因地未逢大師已前時亦復如是自從逢大師已後乃教我翻此八苦為八解脫翻此八難為八自在翻此八疑為八種正信翻此八邪歸入八正道四八三十二是名三十二種善相何以故二相中具有恒沙功德不可具說我若具說窮劫不盡文殊師利菩薩問八十種好品第十爾時文殊師利菩薩重白釋迦牟尼佛言又問八十種好云何佛告文殊師利汝當諦聽諦聽善思念之吾當為汝分別解說八十種好者其義甚深何以故斷得十惡名為十善斷得五逆名為五敬順制得七識名為七佛能迴八種邪命諂曲之風為八種微妙香風制得六識生六波羅蜜不染六塵名為六通制迴六賊為六神王防護法城十善五敬順并為七識佛八種微妙風及六波羅蜜六通性無生六神防護法身共成四十八種善帖三十二相總成八十種好校量功德品第十一佛告文殊師利汝若是吾上足弟子能報吾恩應當存志其志者云何汝若能報吾恩一一依吾教命弘揚此法王化一切眾生證無生法忍此為存志何以故我昔曾聞定光如來及大覺世尊菩薩摩訶薩諸賢聖等證無生法忍並由存志所能知文明知有志者萬行俱備明知無志者一行不成何以故我於往昔曾共八萬四千徒眾校量存志功德於此萬行門中無過第一甚難甚難希有之事何以故譬如有人造純銅像數有萬萬皆象人形受持供養此者為難不此者亦未為難何者為難若有善男子善女人聞說大辯邪正甚深妙法即生信心此者為難譬如有人造純銀像數如恒河沙受持供養此者為難不此者亦未為難何者為難若有善男子善女人志孝於師僧父母盡心徹到者此者為難譬如有人造純金像數如大地草木受持供養此者為難不此者亦未為難何者為難若有善男子善女人能除人法二我者此則為難譬如有人純用真檀香木起大浮圖詣至梵天及用七寶莊嚴受持供養此者為難不此者亦未為難何者為難若有善男子善女人流傳此法遞相囑付不使間斷者此者為難譬如有人造七寶精屋遍滿閻浮受持供養此者為難不此者亦未為難何者為難若有善男子善女人能依本師釋迦牟尼佛教命修習存志功德決定至成者此者為難爾時眾中有八萬四千徒眾聞說是事歡喜踊躍歎未曾有于時同發弘誓大願修存志功德如說修行雖持十二部不能解邪正恒為邪見人非為覺法者心口不為惡身亦無所犯能持此三事速出生死淵雖讀千章不得中義不如一句足可得道但有學者審自思量不得虛費功程恒居迷路玄奘及長年師及邪奢等於如來七寶窟中得此如來大辨邪正甚深密藏經一卷
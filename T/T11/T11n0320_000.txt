如是我聞一時佛在舍衛國說法施化能事畢已往迦毘羅國去城不遠住尼拘律陀林中與大比丘眾千二百五十人俱皆阿羅漢諸漏已盡無復煩惱心善解脫慧善解脫如大龍王所作已辦棄諸重擔逮得己利盡諸有結心得自在能到最上究竟彼岸其名曰阿若憍陳如摩訶迦攝優婁頻羅迦攝伽耶迦攝那提迦攝舍利弗大目乾連眾所知識大阿羅漢等復有種類差別捨邪歸正外道尼乾子沙門婆羅門無數眾會皆悉來集所謂調伏調伏眾寂靜寂靜眾善超彼岸善超彼岸眾善住安隱善住安隱眾出離煩惱出離煩惱眾能離罪惡能離罪惡眾洗除罪垢洗除罪垢眾善超三有善超三有眾遠離五塵遠離五塵眾離諸障礙離諸障礙眾清淨意樂清淨意樂眾具足諸根具足諸根眾違順解脫違順解脫眾善護自身善護自身眾具諸正念具諸正念眾具四神足具四神足眾樂說明記樂說明記眾明了緣諦明了緣諦眾善寂諸根善寂諸根眾決定信解決定信解眾樂求義利樂求義利眾觀察無我觀察無我眾離諸分別離諸分別眾斷除疑惑斷除疑惑眾身行輕安身行輕安眾自在愛樂自在愛樂眾心善解脫心善解脫眾慧善解脫慧善解脫眾住聖種族住聖種族眾如是眾會身意泰然樂得善利各與徒屬來詣佛所猶如廣大鉢羅奢樹枝葉繁茂生長圓滿清淨而住爾時世尊於初夜分露地而坐寂然無聲一切大眾恭敬圍繞於是如來觀察時會諸比丘眾而問之曰何人堪往化淨飯王勸導發心生淨信解時尊者憍陳如即從座起偏袒右肩右膝著地合掌作禮白言世尊我當願往佛言憍陳如汝居聲聞最為上首先解諦義有大名稱一切眾生尊奉如師且止是說不須汝往是時會中四大迦攝及舍利弗目乾連等各伸禮敬而作是言我能往化淨飯聖王佛皆不允止之如初時大目乾連即作是念未知如來今遣何人詣父王所遂入定觀乃覩如來心光遠矚彼優陀夷猶如杲日穿其樓閣從於東牖直注西垣時目乾連從定起已往詣尊者優陀夷所而語之曰世尊召子往化父王故相報爾優陀夷曰果蒙教勅固當從命目乾連曰尊者所往此極難事宜自審悉無貽後悔所以者何彼為灌頂剎帝利王威德尊嚴性無敢犯孰能導達何由召對況復教化發生信心今取諸譬子當可悉如以百夫於累歲中擔負乾薪積成大聚縱火焚之其焰猛熾復以酥油而沃其上頗有人能於此廣大火聚中行不為所害又如有人欲於最勝龍象口中而取其牙當知是人必遭所損今欲往化淨飯聖王此極為難亦復如是我今粗陳少分譬喻臨事籌量好自安意於是世尊乃召尊者優陀夷至而語之曰於我聲聞弟子之中汝為釋種具足辯才善說法要今可往化淨飯父王以善方便開發道意時優陀夷承佛指喻唯然受教白言世尊我今當往唯願大慈勿垂軫慮設使父王或見致怒遙冀慈光冥加救護爾時世尊為優陀夷而說偈言賢哉優陀夷今當聽我說汝具智辯才眾中為上首釋種淨飯王見必生忻悅是故汝應往速勸令發心若能化父王發生清淨意諸天及世人咸增長善利安閑不修善如沮岸將墜當於現生中除我慢疑惑富貴剎那頃增放逸染著如羇旅無財所思唯有苦處最勝宮殿受殊妙欲樂佛教不了知樂壞生悲惱具四種兵眾七寶諸眷屬隨意而自在樂壞生悲惱有夜叉鬼神噉眾生精氣令人染眾病於身何不護積聚諸珍寶如計羅娑山染慧所纏縛不能自觀察由染慧覆心善法無所了如人處夢中何能有知覺凡夫失明慧決定獲憂怖猶如涉遠道而喪其伴侶是故優陀夷當以善方便勸王立信幢摧我慢高舉餘人非善巧獎助令發心汝具妙辯才能示三有苦我念過去劫有王出於世名稱遍十方號曰真實聚以善法治世境極海邊際俱胝那臾多臣民咸歸奉諸聚落城邑多種種花果地唯生軟草無瓦礫荊棘流泉及林木處處皆圍繞百千乾闥婆互奏諸音樂賢聖集其中民物咸豐樂多諸比丘眾依止持淨戒復有諸外道大仙大智者其數有百千捨所修苦行咸生真實見信樂佛正法怖彼三惡道願得生天果彼王有太子名曰堅固慧值過去諸佛久植諸德本俱胝那由他人民皆親近觀五欲過患心常生厭離覩王所居處如彼天宮殿后妃競圍繞受欲樂無極是時堅固慧即啟白父王我今誠實心誓求無上道於采女眷屬都不生忻樂少年著欲者樂壞苦即至如往古大僊栖止於山谷五欲非究竟寂靜即為樂王語堅固慧勿作如是說若不受欲樂何名為我子有國之富貴如彼多聞天諸宮殿樓閣眾寶而莊嚴百千眾妓樂周匝常圍遶具最上色相類天女無異面貌皆圓滿脣丹齒齊密額廣復平正目比青蓮葉形儀悉端直膚潔猶珂雪作眾妙歌舞而共相娛樂年少色鮮白如彼枝上華汝當住於此勿棄於榮貴我今誠謂汝非毀亦非譽太子善了知王位極尊勝我聞是說已決志求出難於彼五欲境不著如夢寐復白於父王自念從無始為欲之所溺娛情不知愧猶如彼盲夫艱辛趣險道自捨平坦處憑誰為歸救於欲不了知何由脫苦縛當離於險道此心非顛倒若能遠諸欲安隱除過患當知著欲者如盲無所見欲境如瀑流傾注難防護世有明智人當生於厭怖欲為眾苦因損害逾蛇螫刀杖與毒藥熾火然相似堅固慧王子含悲白父王我志在山林離欲求解脫是身深可厭老病苦縈縛不顧王寶位願允聽出家是時王族中童子名月施見太子出家亦隨修梵行太子出家已具勇猛精進獲得五神通善修四無量人中釋師子說法無所畏教化諸眾生皆令入佛道彼月施童子以善巧方便示五欲過患勸王發道意優陀夷當知往昔堅固慧於汝意云何今則我身是其月施童子樂修真實行同居釋種中今則汝身是是故優陀夷汝今應當往勸父王發心增長諸善利爾時尊者優陀夷聞佛世尊說是偈已欽承慈旨作禮而退於晨朝時執持應器往迦毘羅城詣王宮門見有百千釋種皇族共集一處時彼眾中有一釋種名曰月面與優陀夷舊為知識遙見尊者往相慰問何緣至此優陀夷曰今從世尊所住之處尼拘律陀林中匍匐而來奉佛慈旨遣令教化淨飯父王開發淨信彼聞說已而作是言昔者太子若不捨家決定當作轉輪聖王十善治化王四天下當有七寶自然出現所謂輪寶象寶馬寶珠寶女寶兵寶主藏神寶復有千子之所圍繞一切人民恭敬尊重今既出家志樂空寂則失如是廣大富貴今所集會正議此耳所言未竟時淨飯王即召釋種群列于庭而語之曰卿等當知悉達太子棄捨國位上妙快樂樂居林野一何錯謬而今而後汝等不應往詣彼所供養恭敬若有違者必當捶罰時有釋種名曰善悟聰慧明達多諸善巧出至宮門見優陀夷方便附近漸至屏處始敢伸問世尊導師起居輕利安隱快樂四大調和少病少惱化度眾生無疲勞耶復有釋種名曰無憂復有釋種名曰離憂詣尊者所問訊世尊一如前說我等咸欲詣世尊所適奉王旨諸釋種等不得於佛親近供養若有違越必行捶罰為懼嚴勅無敢往者時優陀夷聞已太息淨飯父王何意如是如來慧日出現世間於諸眾生多所饒益一切人民四大天王帝釋天主梵天王等競伸供養曾無虛日我當求見彼淨飯王具陳上事乃入定觀知彼父王信根成熟決定可化時尊者優陀夷具諸威儀結跏趺坐涌在虛空高七多羅樹即現種種神通變化時淨飯王遙見尊者乘空而來心生歡喜合掌瞻仰說伽陀曰希有成就殊勝行現諸神變具威儀乘空至此有何緣唯願聖者速當說爾時尊者優陀夷以偈答曰我是聖王子之子依止如來法中住願王速發淨信心於勝福田興供養太子棄國成佛道具勝吉祥大名稱身光常照於世間智光能破諸癡暗猶如赫日除雲翳空中普放大光明龍子智光亦復然於三有中常照耀又如皎月舒盛光揜蔽遊空諸宿曜龍子智光亦復然能伏一切諸外道又如師子吼巖谷眾獸聞已悉奔竄龍子宣暢妙法音摧諸異論令開解苦行外仙邪妄智不能入解無我理流轉輪迴三界中由無勝慧迷真諦一切世間諸有情盲無慧眼難出離如來開發智光明為破無始無明瞖善惡二途極明顯一為平坦一險阻如來善為指其迷沒淤泥者能救拔譬若雲能含眾水普滋大地無高下佛施法雨亦復然增長人天諸善種雨能充洽諸山林藥草根莖及枝葉眾妙花蘤悉開敷周遍莊嚴於大地亦如龍子雨法雨滋榮佛法功德樹十力無畏不共法成熟菩提智花果海中眾寶彌盧山煥赫巋然而不動佛處聲聞大會中最勝光明無與等三十三天帝釋主廣興供養妙莊嚴龍子巍巍大沙門諸天見者咸開悟欲入佛法解脫海成就智慧法寶藏當以戒定為船筏能至念處摩尼聚太子昔修諸苦行或住陂池或巖窟或依逈絕曠野中善達空無相無作牟尼大仙師子吼指誘群迷生覺悟如是善巧方便力難化能化使柔順佛為最上調御師能施眾生諸法寶寂靜妙樂奢摩他戒定功德堅固藏若能依教修諸行除惑滅罪令清淨是故天人阿修羅常樂聞持佛正法於是淨飯王為尊者優陀夷而說偈言我子捨家無少樂或乏飲食或臥具猶如鮮潔青蓮華置之陸地當枯悴尊者優陀夷以偈答曰如來遊戲諸神通常飡禪悅無飢渴由住寂靜妙等持若金蓮華體堅實時淨飯王復說偈言太子昔在皇宮日百千采女常圍繞睡寤常聞歌吹聲棲止山林有何樂尊者優陀夷以偈答曰佛住解脫勝境界深心依止諸禪定行住坐臥威儀中常生喜樂曾無苦時淨飯王復說偈言太子昔在皇宮日眾妙茵褥敷臥具百千燈炬常照明向夕未嘗知有暗尊者優陀夷以偈答曰牟尼廣修殊勝行以四無量為茵褥心常利樂諸有情於中庸境無癡鈍時淨飯王復說偈言昔時太子居深殿遊戲受用諸快樂左右侍衛善承迎獨止山林何所得尊者優陀夷以偈答曰如來所止悉清勝樂居寂靜阿蘭若平等觀視於世間常得天龍常恭敬時淨飯王復說偈言昔日太子處王宮沐浴嬪嬙競承事上妙塗香以瑩身棲止山林何所得尊者優陀夷以偈答曰牟尼持戒為浴池永滌諸惡淨無垢能令自他悉清淨離眾塵穢登彼岸時淨飯王復說偈言太子所著殊妙衣金縷貫飾珠瓔珞旃檀和合妙塗香棲止山林何所得尊者優陀夷以偈答曰牟尼以慚為上服菩提分法如珠鬘護戒清涼若塗香以用莊嚴功德體時淨飯王復說偈曰太子所住常嚴警百千勇士持戈冑繖蓋迎空蔽日光獨向山林誰守護尊者優陀夷以偈答曰牟尼具足十智力於諸怖畏心不動慈悲普蔭諸群生沙門法子常圍遶時淨飯王復說偈言善哉善說佛功德不久當往聞法要願今先受我供養復持香飯奉如來時尊者優陀夷知淨飯王心生感悟說偈讚已白言大王今佛世尊出興于世為大法王具足成就諸善功德於彼沙門大眾之中猶如滿月眾星圍繞世尊光明復過于彼大王如來出世如秋空日無雲覆蔽其光特盛佛於沙門大眾之中光明照耀復過於彼又如海中有光明山其光赫奕出於眾山佛處沙門大眾之中光明照耀復過于彼又如帝釋處善法堂天眾圍繞身光熾盛異諸天子佛於沙門大眾之中光明照耀復過于彼又如大梵天王百千俱胝梵眾圍繞一切身光無與等者佛於沙門大眾之中光明照耀復過于彼時淨飯王聞說世尊如是最勝光明威神復自憶念往昔太子初降生時地六震動所謂動遍動極遍動起遍起極遍起涌遍涌極遍涌震遍震極遍震擊遍擊極遍擊吼遍吼極遍吼光照天地無與等者即行七步不假扶掖是時空中澍二種水一者溫煖二者清冷用為灌浴太子之身地中自然涌出寶座殊妙繖蓋懸處虛空有諸天子恭敬尊重手執白拂侍立左右乃至菩薩長年捨家厭五欲樂常住正念說誠實語令諸有情不相損害所作決定勇猛堅固願成無上正等菩提未得度者皆令得度漸次至於究竟彼岸於是淨飯王為優陀夷而說偈言若人初生時言說唯決定彼具寂靜慧智者何不信太子初生時世間無與等為世所尊重智者何不信乃至於夢中曾無虛妄說如說而修行智者何不信於境不生貪不為貪所縛不顧金寶聚智者何不信瞋如利刀劍忿怒令他怖善離彼過失智者何不信勝慧常相應驚怖不能動由離癡過失智者何不信受用五欲樂不為彼纏縛勝慧善決擇智者何不信百千種幻術無少分真實善人非所樂智者何不信無數巧妙言畢竟為戲論於縛不能脫智者何不信若愛樂法樂相應諸義利決定能離縛彼言何不信離垢方便力人孰能防禦逾城出釋宮彼言何不信棄捨五欲樂棲山若麋鹿志樂求菩提彼言何不信六年修苦行為度諸眾生求最上菩提彼言何不信六年食麻麥不思諸美膳求最上菩提彼言何不信六年處谷山眾魔來伺隙不能見少過彼言何不信何人不求利獨無少希望善離貪過患彼言何不信無上正等覺若他未曾聞難信復難解彼言何不信若梵天請轉或世尊自說如是微妙法彼言何不信憐愍釋種故示生於王宮皆令脫苦縛彼言何不信未登彼岸者教詔令得度常發如是願彼言何不信世尊於往昔嘗如是勸化當知今亦然彼言何不信是故我今者求見法中王如是諦觀察得身心清淨時淨飯王說是偈已復更思惟謂尊者曰是身何久乃發道意時優陀夷為淨飯王而說偈言大王今作人中主應當修習諸義利如來稱讚發心因常得生於尊勝處若能發生清淨意往詣牟尼大仙所所獲功德難可量增長人天諸善種如來昔為王太子大悲愍念諸群萌廣行平等無量心猶若蓮華不著水一切有情沒瀑流佛能救拔令出離是名無上兩足尊王發淨心善調伏佛智最上最第一善拔眾生疑惑箭永離眾苦得安樂王發淨心善調伏太子永斷三有縛降伏四種魔軍眾得成無上大菩提王發淨心善調伏開示解脫甘露法帝釋人王咸勸請利樂三界諸有情王發淨心善調伏能轉最勝妙法輪攝化一切諸外道其數俱胝那臾多王發淨心善調伏如來慧眼極清淨眾生無明之所覆說法能除彼癡暗王發淨心善調伏眾生老死所逼迫如來說法除憂怖方便令登常樂門王發淨心善調伏如來出現於世間如空四澍大雲雨能滅熾然三毒火王發淨心善調伏牟尼十力智光明銷滅眾生三世罪畢竟遠離諸過咎王發淨心善調伏如來常以大悲心愛念眾生如赤子皆令離苦得解脫王發淨心善調伏難化剛強諸眾生如來方便能攝受令除掉舉與憍慢王發淨心善調伏眾生沒於貪欲海諸天著樂亦復然佛垂十力能拯接王發淨心善調伏如來大悲無與等無量功德所莊嚴能救眾生長夜苦王發淨心善調伏如來大悲方便力若摩尼珠能瑩水善除鬪諍垢濁因王發淨心善調伏如摩尼寶本性淨眾生見已咸歡喜牟尼永離煩惱因王發淨心善調伏人天多受別離苦佛令獲得寂靜樂出離輪迴生死因王發淨心善調伏牟尼成就功德海我今略說一少分譬如虛空無有邊王發淨心善調伏時淨飯王聞偈讚已即自憶念向者菩薩未出家時我曾親見作勝事業正念相應發決定願我當捨家誓成佛道度諸眾生令至彼岸乃謂尊者優陀夷曰汝今即是如來之子自食訖已別齎供養然後我當詣世尊所時優陀夷生大歡喜即持香飯奉上如來佛受供已召諸比丘而告之曰彼優陀夷我遣往化淨飯父王今已信解佛即讚彼優陀夷言善哉善哉汝今獲得無量福蘊令諸世間諸天及人聞是事已增長善根有諸比丘白言世尊彼優陀夷得幾所福佛言假使十方殑伽河中所有沙數無量無邊不可稱量是優陀夷所得福報與彼沙數正等無異於是世尊食已收鉢安住威儀加趺而坐入定觀察父王將至即召北方多聞天王與其眷屬百千俱胝那臾多大藥叉將於自宮出從空而來屈伸臂頃到於佛所合掌作禮供養世尊及比丘眾住立一面復次東方持國天王與其眷屬百千俱胝那臾多乾闥婆眾從空而來到於佛所合掌作禮供養世尊及比丘眾住立一面復次南方增長天王與其眷屬百千俱胝那臾多矩畔拏眾從空而來到於佛所合掌作禮供養世尊及比丘眾住立一面復次西方廣目天王與其眷屬百千俱胝那臾多諸大龍眾從空而來到於佛所合掌作禮供養世尊及比丘眾住立一面復次帝釋天主與三十三天無數天子來至佛所作禮供養如是焰摩天覩史多天樂變化天他化自在天大梵王天光音天廣果天淨居天此諸天子各與百千俱胝那臾多天子眷屬來詣佛所頭面作禮供養恭敬及比丘僧住立一面復次毘摩質多羅阿修羅王與六十那臾多眷屬著新淨衣次第裝束從空而來到於佛所頭面作禮供養世尊及比丘眾在一面住復次迦婁羅王與其眷屬八萬六千眷屬俱從空而來到於佛所合掌作禮供養世尊及比丘眾住立一面復有外道大仙婆羅門等八十俱胝從於諸方來詣佛所親近供養譬若滿月麗於空中威德光明隱蔽宿曜時彼眾中天龍鬼神摩睺羅伽等一心同聲以偈讚曰佛具智光明最勝無倫匹降伏阿修羅滅三毒癡暗佛面猶滿月眾相悉莊嚴具最上辯才能破諸異論百福妙嚴身天人無與等開導諸聲聞如蓮出濁水如帝釋天主天子常圍繞威德勝諸天身光亦復爾如來二足尊法子常圍繞善說諸法要令眾生開悟如焰摩天主眷屬常圍繞安坐大眾中諸天咸尊重佛身無邊光照險難惡道墮落諸眾生蒙光皆離苦覩史多天主天眾常圍繞由昔福報故身光獨為勝天與阿修羅及餘龍神眾釋師子光明清淨超於彼樂變化天主皆來至佛所為佛光所蔽令知先福業如是佛光明最上無能比能化未調伏令生淨信解他化自在主天眾常圍繞由宿善業故身光獨為勝如來十力尊正行皆圓滿於諸天人中光明極熾盛色界大梵王身光超梵眾八種妙音聲諸天無與等如來大法王八部常恭敬演四諦法音光照三千界諸天龍神等咸來至佛所希聞梵音聲願佛開未悟大海深可量虛空可知際須彌尚可稱佛功德無極時淨飯王前已謂尊者優陀夷言不久我當躬詣佛所諒惟世尊他心先鑒即召釋種擇吉祥日於日天子初出之時我當嚴駕決定往矣時諸釋種聞王教勅咸生忻慶各作是言善哉大王願當侍從時淨梵王勅令排備象馬車乘寶飾輦輿以淨黃土遍覆道路駕青色車青寶裝鉸於其車上懸青繖蓋寶網交絡寶鈴和鳴奏妙音樂作眾歌舞有百勇士擐青甲冑著青革屣周匝圍繞無數翊從服青色衣各各執持青色幢幡及青色拂復以眾寶而飾其柄種種莊嚴青色鮮潔次第行列安徐前進駕黃色車黃金裝鉸於其車上張黃繖蓋寶網交絡寶鈴和鳴奏妙音樂作眾歌舞有百勇士擐黃甲冑著黃革屣周匝圍繞無數翊從服黃色衣各各執持黃色幢幡及黃色拂復以眾寶而飾其柄種種莊嚴黃色鮮潔次第行列安徐前進駕紅色車紅寶裝鉸於其車上張紅繖蓋寶網交絡寶鈴和鳴奏妙音樂作眾歌舞有百勇士擐紅甲冑著紅革屣周匝圍繞無數翊從服紅色衣各各執持紅色幢幡及紅色拂復以眾寶而飾其柄種種莊嚴紅色鮮潔次第行列安徐前進駕白色車白銀裝鉸於其車上張白繖蓋寶網交絡寶鈴和鳴奏妙音樂作眾歌舞有百勇士擐白甲冑著白革屣周匝圍繞無數翊從服白色衣各各執持白色幢幡及白色拂復以眾寶而飾其柄種種莊嚴白色鮮潔次第行列安徐前進駕彩畫車眾寶裝鉸於其車上張彩畫蓋寶網交絡寶鈴和鳴奏妙音樂作眾歌舞有百勇士擐彩畫甲著彩畫履周匝圍繞無數翊從服彩畫衣各各執持彩畫幢幡及雜色拂復以眾寶而飾其柄種種莊嚴雜色鮮潔次第行列安徐前進於眾車後有八萬象一一象上皆有七寶所成樓閣金幢間列甚可愛樂復於象後有八萬馬亦以金寶而鉸飾之時淨飯王乘最勝象從自宮中出迦毘羅城詣尼拘律陀林諸釋種等肅恭隨從是時世尊遙見父王將諸臣佐釋種眷屬城中人民漸次來至召諸比丘出林觀矚比丘見已深生隨喜歎未曾有初覩咸謂三十三天帝釋天主而來至此王所行路淨治平坦散五色華燒眾名香於虛空中懸眾繒鬘種種伎藝諸妙音樂行列道側一時俱作王意熙怡前詣佛所爾時淨飯王將諸釋種前後圍繞詣尼拘律陀園中到已即下寶飾車乘與諸臣從徒步而進世尊知已欲化父王捨除憍慢發生淨信即陞空中現神變相遊行往來自在無礙時娑婆世界主大梵天王在如來左帝釋天主居如來右焰摩天王都史多天王樂變化天王他化自在天王各各執持種種寶蓋隨從如來乘空而行多聞天王持國天王合掌作禮住立東面增長天王廣目天王頭頂致敬住立西面復有六欲諸天眷屬雨諸天花優鉢羅花拘沒那花奔拏利迦花曼陀羅花及雨上妙細末旃檀沈水香等諸天伎樂眾妙歌舞於虛空中一時俱作爾時世尊以神通力化作無數七寶樓閣微妙莊嚴光明赫奕令彼時會若天若人互相往來各得相見是時眾會心大歡喜從昔已來未曾有也時淨飯王覩斯瑞相生希有心即作是說如來昔日為太子時不以四天下轉輪王位富貴自在心生顧戀今於三千大千世界為大法王具足聖財神通自在常得諸天恭敬圍繞勝過於彼不可比喻我今唯有釋種眷屬及諸人民而為侍從作是說已喜悅無量生清淨心偏袒右肩右膝著地合掌恭敬瞻仰如來頭面致禮復作是言世尊初生無人扶侍即行七步觀視十方我於世間最尊最勝更無過上越老病死盡苦邊際我於爾時見是事已心生歡喜曾伸禮敬又復世尊為太子時往田野中觀於農作憩閻浮樹蔭涼之下日雖西昃其影不移是時復有六欲天子合掌恭敬侍立其側我於爾時亦伸禮敬今覩世尊現是瑞相乃為第三向佛作禮時淨飯王欲重宣此義而說偈言福智無比兩足尊初生即行於七步唱言世間獨為勝我於彼時曾致禮又觀農作憩陰涼日昃其影不移動六欲諸天侍其側我於彼時伸禮敬今佛現此神變相愍念於我及眾生世間無有如佛者此乃第三頭面禮昔日我為立其名號曰一切義成就已得佛果遂夙心喜悅猶如飲甘露時六欲天子知淨飯王一心渴仰欲覩如來先於尼俱律陀園中為佛世尊敷師子座其座高勝諸珍嚴瑩即以天中憍奢闍衣上妙白㲲鋪設其上又彼林中自然化出眾妙衣服周匝莊嚴處處垂下設座畢已迎請世尊安坐其上我自捨家至于成佛乃與父王初得相見作是念已從空中下時淨飯王獲奉如來心大歡喜得未曾有瞻仰粹容目不暫捨尊重讚歎問訊慰勞佛於座上結加趺坐王與釋種退坐一面是時復有色界諸天皆來佛會所謂梵眾天梵輔天大梵王天少光天無量光天極光淨天遍淨天無量淨天無雲天福生天廣果天無煩天無熱天善現天善見天色究竟天等覩佛世尊為化父王現斯瑞相咸皆歡喜共相慶慰各持天中曼陀羅花摩訶曼陀羅花而散佛上又復以諸上妙天衣懸於空中而為供養復以種種嚴身之具寶冠耳璫指環臂釧珠珮瓔珞珍琦束帶或以黃金為鬘眾寶間飾眾寶為鬘黃金間飾如是寶鬘貫以金線巧妙光麗奉上如來又以種種上妙寶蓋寶幢寶幡行列供養時諸天子作供養已頭面作禮住虛空中散諸香水如微細雨各各合掌以偈讚佛歸依最勝大丈夫善能攝化群生者具大福智及名聞一切世間無與等歸依最勝大丈夫勝慧深廣難思議大悲憐愍諸有情為說四諦真實法歸依最勝大丈夫永離貪恚愚癡垢巍巍相好遍莊嚴猶若金山顯大海歸依最勝大丈夫能摧異論無怯弱咸令捨除迷妄情具修正見清淨行我等自惟宿福慶得值能仁出世間以此供養少善根迴向自他得作佛爾時世尊為化父王現神變已時彼會中有諸阿修羅王矚是瑞相心各踊悅復見色界諸天子等廣大供養深生隨喜時有上首尾摩唧怛囉阿修羅王而作是言我今於佛最初供養以神通力於彼園中即時化作六十那庾多眾寶網幔雜色間飾彌覆空中寶幔之下復現六十那庾多寶莊嚴地寶地之上復現六十那庾多殊妙樓閣一一樓閣寶為其門黃金樓閣以銀為門琉璃為牖硨磲為柱玻瓈為栱碼碯為地真珠等寶間飾莊嚴白銀樓閣以金為門琉璃為牖珊瑚為柱硨磲為栱玻瓈為地真珠等寶間飾莊嚴乃至碼碯樓閣玻瓈為門如是七寶所成樓閣戶牖柱栱次第莊嚴一一門中各現眾寶師子之座於座左右皆有修羅童子童女手執白拂或持寶扇侍立其側一一座上有眾寶蓋於前復現眾色寶幢於黃金門現出青幢黃色為頂黃金為幹於白銀門現出黃幢青色為頂赤寶為幹於琉璃門現出紅幢赤色為頂黃金為幹於眾寶門現彩畫幢眾色為頂白銀為幹如上所現眾寶網幔寶地樓閣寶幢幡蓋迴轉空中繞佛三匝行列而住如三十三天伊羅鉢那大龍象王徐行旋繞帝釋天主亦復如此又復降雨天諸妙花所謂曼陀羅花摩訶曼陀羅花曼殊沙花摩訶曼殊沙花波嚕沙迦花摩訶波嚕沙迦花迦哩迦囉嚩花摩訶迦哩迦囉嚩花鉢吒羅花摩訶鉢吒羅花唧怛囉鉢吒羅花摩訶唧怛囉鉢吒羅花又雨七寶所成之花黃金花白銀花硨磲花碼碯花吠琉璃花玻胝迦花真珠花等復雨珍琦玩好之具時會所樂皆得如意又復降雨眾妙香水塗香末香沈水香等時迦毘羅城所積之花舉高七尺廣六由旬與其香水合和成泥佛神力故其香普薰遍滿三千大千世界其中眾生若天若人聞是香已皆發阿耨多羅三藐三菩提心得不退轉彼阿修羅王作供養已乘七寶車繞佛三匝合掌向佛以偈讚曰最勝無動尊圓成菩提果能化諸有情出離於三界我以清淨心現前伸供養願得如世尊永脫輪迴苦牟尼大聖主離染除諸惑堪為天人師救拔超彼岸善宣微妙法調伏諸眾生度老死苦厄故我稱讚禮時尾摩唧怛囉阿修羅王偈讚佛已我今供養心猶未足復以海中所有一切無價珍寶奉上如來以神通力化作六十那庾多微妙寶車一一寶車以調順馬而駕御之皆以金寶裝校嚴飾一一車上有妙幰蓋懸眾寶鈴出聲和雅其上各有阿修羅女色相具足獻妙歌舞作諸伎樂其聲嘹喨聞者無厭佛神力故令此樂音遍徹三千大千世界其中有情聞是聲已身意泰然離諸染著皆於阿耨多羅三藐三菩提心不退轉時阿修羅王作供養已與其眷屬心大歡喜合掌向佛重說偈言願我常親近牟尼大導師設最上供養得盡諸苦際爾時會中復有阿修羅王名曰極喜發清淨心廣興供養一一供養與尾摩唧怛囉阿修羅王等無有異作供養已乘七寶車繞佛三匝合掌向佛以偈讚曰歸依無上十力尊具修無邊真實行決定了達一切法永斷諸惑得無畏歸依三界大導師解脫有愛諸結縛己超菩提勝彼岸復能拯拔沈溺者如來善說出離道眾生聞已咸信受皆令清淨滌諸染猶若蓮花不著水牟尼勝智善觀察了諸法空亦無相不著一切有為行譬如虛空無所依爾時會中復有阿修羅王名曰妙臂發清淨心廣興供養一一供養與極喜阿修羅王等無有異作供養已乘七寶車繞佛三匝手捧金栗散如來上合掌向佛以偈讚曰稽首吉祥調御師天中世間無與等了知眾生性本空但有假想如陽焰無作無受無眾生無我無人無彼此無言無說自性空諸法本來常寂靜推求諸法不可得則於佛教善入解是人得名法王子隨順先佛之所行我今於佛伸供養調伏難化諸眾生以此稱讚少善根迴向自他皆作佛爾時會中復有阿修羅王名曰大力發清淨心廣興供養一一供養與妙臂阿修羅王等無有異作供養已乘七寶車繞佛三匝以諸寶花而散佛上合掌向佛以偈讚曰稽首大法王慧眼照三有已渡生死海到究竟彼岸教導諸有情除惑無怖畏越四種瀑流得至安隱處甚深微妙慧窮世間源底知眾生所欲深著顛倒想常以大悲心開示令覺悟破彼邪妄智具足真實見了達一切法無垢無所著如幻化陽焰亦如水中月牟尼最勝尊視眾生如子皆令修正行不著於三世如來出世間了法皆虛假自性無所得他性悉皆空如世間愚夫夢中受欲樂畢竟不可得應當如理思爾時會中復有阿修羅王名曰羅睺發清淨心廣興供養一一供養與大力阿修羅王等無有異作供養已乘七寶車繞佛三匝復以上妙唧怛囉鉢吒羅花而散佛上合掌向佛以偈讚曰巍巍無上士身光極晃耀諸天及世人無有如佛者猶若以芥子比於彌盧山亦如牛跡水以況於溟渤如來妙色相世間無與等一一相端嚴觀者心無厭妙相難思議超過一切色如日照世間餘光皆隱沒佛威德光明映蔽諸天眾如月現長空星光皆晦昧慧深如巨海身相若金山佛身智光明三界無倫匹爾時會中復有阿修羅王名曰淨戒發清淨心廣興供養一一供養與羅睺阿修羅王等無有異作供養已乘七寶車繞佛三匝復以摩訶唧怛囉鉢吒羅花而散佛上合掌向佛以偈讚曰牟尼具勝智光明能破貪恚愚癡暗成就最上奢摩他降注法雨沃群品如來金剛座道場熾然智炬照三有能爇眾生煩惱薪使無遺餘成灰燼無量百千俱胝劫積集任持妙法藏普施熱惱諸群迷聞者皆如飲甘露如來出現於世間能示眾生正法眼無明生死長夜中智慧摩尼能顯照爾時會中復有阿修羅王名喜鬪戰發清淨心廣興供養一一供養與淨戒阿修羅王等無有異作供養已乘七寶車繞佛三匝復以上妙鉢吒羅花而散佛上合掌向佛以偈讚曰歸依聖主釋師子於諸法中得無畏猶如勇將擐甲冑降伏他兵無怯弱能仁諸根常寂靜不為煩惱所動亂永盡三毒一切垢餘習展轉不復起如來六返觀眾生無愛無憎無分別安住無緣廣大慈於冤親境悉平等佛知眾生種種想各各開示袪諸妄皆令善住正思惟了心如幻無所著爾時會中復有阿修羅王名曰妙眼發清淨心廣興供養一一供養與喜鬪戰阿修羅王等無有異作供養已乘七寶車繞佛三匝復以摩訶鉢吒羅花而散佛上合掌向佛以偈讚曰大威德世尊了諸法實相所謂諸法者從因緣故有無法無非法尋求不可得若有法可說此說唯假名如是種種相本來常寂靜無名亦無相牟尼之所說雖說而無說少分不可得說者既亦無聽者亦如是善達如是義不著一切法則能行大行是名真佛子爾時會中復有阿修羅王名越三世發清淨心廣興供養一一供養與妙眼阿修羅王等無有異作供養已乘七寶車繞佛三匝復以殊妙真珠瓔珞奉施如來合掌向佛以偈讚曰如來具足諸功德淨戒威儀悉圓滿四種魔軍智伏除三界無與佛齊等如來定力無能動非淺智者所能測行住坐臥定相應現諸利樂神通事如來勝慧無過上於大眾中師子吼善說妙法破群疑攝化一切諸外道如來身色超三有種種相好遍莊嚴光明赫奕若金山廣修檀施所獲得爾時會中復有阿修羅王名曰普耀發清淨心廣興供養一一供養與越三世阿修羅王等無有異作供養已乘七寶車繞佛三匝復以眾妙珍寶散如來上合掌向佛以偈讚曰我等捨離五欲樂來詣佛所伸供養各見如來對已前此不共德難思議一音所演清淨法或樂廣說或略說各隨意欲而解了此不共德難思議一音所演清淨法隨其趣類各得解如來善巧應其機此不共德難思議一音所演清淨法或令修習或調伏或有獲證諸果利此不共德難思議爾時會中復有阿修羅王名目真隣陀發清淨心廣興供養一一供養與普耀阿修羅王等無有異作供養已乘七寶車繞佛三匝以赤真珠而散佛上合掌向佛以偈讚曰如來善化於父王捨除憍慢及邪見令發堅固淨信心此為最上無比子法無自性從緣生如夢受樂非實事應知彼樂隨想起是則名了諸法性譬如秋空起浮雲妄情執有非堅固依於牟尼教法中智者不應增我慢心善觀察不放逸則於世間無所著是名安住佛法中當證如幻三摩地時諸阿修羅王作供養已各各合掌住立佛前身意泰然快得善利皆發阿耨多羅三藐三菩提心爾時世尊知諸阿修羅王心之所念於大眾中現微笑相即於面門放五色光其光遍照普佛世界繞佛三匝復從世尊頂門而入時尊者馬勝覩是相已從座而起偏袒右肩右膝著地頭面作禮白言世尊以何因緣現斯瑞相合掌向佛以偈問曰人中最勝釋師子現斯瑞相非無因唯願大悲為我說聞已皆使心安泰六十那由阿修羅廣大淨心興供養將非如來與授記令彼聞已生歡喜時會咸作是思念放此光明非小緣唯願如來愍我輩為說現相之所以為當有發菩提心或復初生於淨信如來各各悉了知願決眾疑速當說爾時世尊以偈答曰善哉馬勝大比丘汝能諮問放光事我今欲於眾會中記別最上真實果諸阿修羅興福業志求無上大菩提貪恚障染悉蠲除如手觸空無所礙由此發生清淨意廣興無邊妙供養後當捨此修羅身常生勝處增明慧未來過彼河沙劫親近承事諸如來後身得作法中王相繼成佛同名號皆稱最上燈如來名聞普遍十方界教化六十那庾多眾生聞法咸得度國土廣博極嚴淨盡一三千大千界其中受化諸眾生具足福德及智慧不造一切非法業皆修平等安樂行彼佛皆說無諍法聞者無著亦無礙佛壽六十那庾多眾生住命等無異彼諸如來化緣終機感相從亦入滅次第紹隆得作佛國土壽量悉同然亦化如上諸有情受持正法為佛子爾時尊者大迦攝波見諸阿修羅王於佛會中以神通力化作廣大諸供養已歎未曾有而作是念如來昔行菩薩道時種何善根乃能獲得如是最上殊勝果報作是念已入三摩地一心觀察由佛加持即能憶念無量無邊阿僧祇劫世尊往昔在在處處精勤修習無量無邊廣大福業一一顯現諦了無疑假使十方殑伽沙數世界其中所有一切眾生皆得人身復於爾所河沙劫中一一有情各興供養如彼尾摩唧怛囉阿修羅王所有福蘊不及如來一發無上正等覺心所有功德不可為比時尊者摩訶迦攝波從定起已歡喜合掌以偈讚佛往昔牟尼大聖王誓求無上大菩提修羅雖興廣供養不及發心所得福如來聖德超三界於天人中無等倫旃檀香積若須彌堪受如斯大供養上妙塗香極清淨其量深廣如巨海人中師子出世間堪受如斯大供養或散種種上妙花積聚高若輪圍頂如來聖德妙難思堪受如斯大供養以大海水為膏油蘇彌山量為其炷然燈奉施大導師堪受如斯大供養或以無數妙花鬘奉上如來及塔廟佛具廣大勝威德堪受如斯大供養設於無量俱胝劫持以萬億妙寶蓋如來善化於父王堪受如斯大供養於不思議俱胝劫以寶幢滿十方界如來成就大慈門堪受如斯大供養復於無量俱胝劫以河沙數妙繒幡牟尼利樂諸眾生堪受如斯大供養如來善說諸法要眾生咸悉能聽受辯才無礙法中王言辭善巧無相似假使殑伽沙世界其中所有諸眾生皆為十力天人師同出世間成佛道如是無數河沙佛各各化出無量首一一首現百千口復於口有百千舌於彼殑伽沙劫中稱讚如來功德海壽量智慧及發心不能了知一少分爾時世尊讚尊者摩訶迦攝波言善哉善哉迦攝波汝今於彼聲聞眾中具修梵行了達諸法現證實際心得寂靜於我所證功德蘊中善能入解思惟觀察我已成就無量無邊不可思議福德之聚已到最上第一彼岸迦攝止於如來一發大心所有福報若有色相十方所有河沙世界不能容受假使十方殑伽沙數諸佛世尊同出於世復於爾所殑伽沙劫欲說如來一發大心所有功德不能窮盡所以者何如來昔修菩薩行時無一發心不為攝受利益安樂一切有情彼有情界無限量故如來發心亦無限量以有情界畢竟無盡故如來發心亦復無盡是故我今得諸天人阿修羅王如是供養假使十方殑伽沙世界其中所有一切眾生皆作供養如彼阿修羅王猶不能及一發大心所獲功德所以者何彼諸有情心不清淨著果報故迦攝當知過去無量諸佛出世初發大心皆為憐愍一切有情令脫輪迴得涅槃樂我今所作亦復如是復次迦攝我念過去無量無邊不可稱數不可思議阿僧祇劫爾時有佛出現於世名曰帝幢如來應供正遍知明行足善逝世間解無上士調御丈夫天人師佛世尊其佛剎中所有眾生不造罪惡心無散亂不起邪思無顛倒見及彼憍慢身語意業畢竟清淨伏除煩惱離惡趣因精勤修習互相策勵能於生死長夜之中發勇猛心愛樂大乘聽聞正法如理修行彼佛剎中有五種樂一者欲樂二出離樂三者定樂四者等持樂五菩提樂彼諸眾生而常受用如是快樂雖受彼樂而不耽著如蜂採花但延其命如禽飛空無所罣礙此諸眾生亦復如是又彼有情無貪恚癡種種惡業煩惱過患隨先善業而受其樂何以故彼佛修行菩薩道時所化眾生唯純善行設有先世不善故業現善根力銷伏不起是故彼土一切有情唯一樂受相應現行又彼佛土無種種難暴惡風雨祁寒酷熱隨時所欲即降甘雨又彼眾生常樂聞法各能了達尊重恭敬設若經行若坐若立思惟義趣深入法味無有疲倦未甞睡眠四威儀中精勤修習由法樂故不生勞苦唯修正斷無顛倒見設有錯誤尋即改悔故無苦受又彼如來昔修行時身語意業未甞錯謬凡有所作智為先導說菩薩法化諸眾生彼聞法已隨智慧行所作義利非癡愛俱故無不苦不樂受彼國眾生其心平等於一切處如理安住故無冤憎會苦又彼眾生無彼無此於一切法心無所著故無愛別離苦又彼眾生於諸善法不生輕慢亦不毀訾故無求不得苦彼國眾生有為所遷唯有行苦何以故其佛常說第一義諦微妙法故復次迦攝彼帝幢如來出現於世壽命長遠無量無邊恒河沙劫其中眾生各各具足廣大辯才善說法要皆為過去諸佛世尊教化成熟來生其中迦攝於汝意云何如是廣大嚴淨佛土頗有無信無戒無定無慧寡聞懈怠如是有情得生彼不迦攝白言不也世尊迦攝於汝意云何如是廣大嚴淨佛土頗有微細善根少劣善根怯弱善根業集煩惱為苦所攝如是眾生不淨迴向得生彼不迦攝白言不也世尊如是佛剎其中生者具足善根純淨無雜住正思惟解脫諸苦多聞精進清淨迴向皆蒙先佛久已化度如是眾生得生其中佛言迦攝善哉善哉如汝所說其事如是昔帝幢如來者於汝等意云何知是誰也時諸比丘默爾無對當於是時東方去此過殑伽沙世界有國名月光莊嚴是中有佛名光明聚現在說法彼佛會中有妙吉祥童子遙聞此界所問因緣知諸大眾無能答者時彼童子即白佛言我今應往娑婆世界釋迦牟尼佛所為彼時會答其所問時光明聚如來謂童子曰隨意當往是時童子即從彼沒以神通力屈伸臂頃至娑婆世界釋迦牟尼佛所頭面禮足住立一面時佛世尊語童子言以何因緣而來至此時妙吉祥童子合掌白言我為眾會答前所問自遠而來彼往昔帝幢如來豈異人乎即今釋迦牟尼如來是也所以者何由佛世尊具足成就不可思議微妙功德方便善巧憐愍有情皆令安住菩提之道時眾聞已咸共讚言善哉童子善答斯問決眾疑網汝今所說是為正說是真實說是最上說爾時童子為彼眾會而說偈言聖主釋師子具勇猛精進憐愍於世間現不思議事彼牟尼世尊過去已曾作八十俱胝佛成熟諸有情常以大悲心嚴淨佛國土淺識不能知種種善方便不捨初發心隨機而應現亦於未來世復現無量身或現為釋梵或示作魔王遍法界有情莫能知少分或現王宮生成道轉法輪乃至入涅盤顯現佛功德或隨其種類現作女人相不染世間法如蓮性本淨或涕淚悲泣或歌舞嬉戲或乘空往來皆為作佛事怖者令安隱慢者令柔順為利彼眾生現種種調伏癡者令離癡愚者示明智為利彼眾生作權巧方便狂者得正念跛者得安行為利彼眾生現諸神變事是故我稽首不思議精進普化諸有情皆令入佛道爾時會中復有六萬八千迦樓羅王見諸阿修羅王作供養已復聞如來與彼授記發隨喜心廣興供養以神通力即時化作六萬八千殊妙樓閣一一樓閣七寶所成所謂金銀琉璃硨磲碼碯珊瑚玻瓈皆有七重第一層級黃金為柱椽梠枅栱白銀為之眾寶裝鉸第二層級白銀為柱椽梠枅栱黃金為之諸珍嚴飾乃至第七珊瑚為柱真珠等寶雜廁間飾如是樓閣一一皆有寶網羅上或黃金網白銀為網乃至真珠以為其網復懸無數眾妙寶鈴微風發聲聽者無厭復現六萬八千寶蓋諸珍間錯光明顯照復現六萬八千寶幢眾色相間珠珍嚴飾復現六萬八千繒幡五色綷錯甚可愛樂復現六萬八千寶幔或黃金線而用合成或以銀線吠琉璃線真珠等線巧妙嚴飾時迦樓羅王即以如上所現六萬八千七寶樓閣眾寶網幔寶幢幡蓋奉上如來於虛空中次第行列徐行旋轉繞佛三匝如三十三天愛囉嚩拏大龍象王繞天帝已住立一面爾時迦樓羅王合掌向佛以偈讚曰稽首歸依無上士一切世間無與等能超生老病死因解脫輪迴諸苦厄願我速成就佛身具足妙相三十二八十種好遍莊嚴如那羅延堅固力願我如佛真金色圓光丈六常照明行住坐臥威儀中攝化有情令出離願我堅持諸禁戒住勝最上三摩地以方便智利群生皆使得成菩提道願我此身永除斷為他乘馭瞋恚心如佛具足大慈悲獲得十八不共法了知諸法從緣起如幼如夢如谷響悉同牟尼大導師於人天中廣開示爾時世尊知諸迦樓羅王深心了達志固精進現微笑相放五色光時馬勝比丘覩是事已頭面作禮合掌恭敬以偈問曰歸依無上天人師現此希有難思事放斯光明非無因憐愍我等為演說迦樓羅王興供養寶幔彌覆於空中世間昔未曾見聞願兩足尊說斯義今此眾會諸人天合掌欣悅懷希望願聞為彼迦樓王演暢未來解脫果佛為最上天人尊能赴群生之所欲唯願如來為宣說令彼大眾除疑怖眾會若得離疑怖則能發生歡喜心若聞如來授記言當具奉行諸佛教唯冀大慈垂護念除疑增長諸善根各各合掌願欲聞迦樓羅王得佛道爾時世尊為馬勝比丘說伽陀曰善哉馬勝善諮問放光現笑之所因吾今當說應諦聽令汝除疑生喜悅迦樓羅眾興福行誓求無上大菩提當成無畏十力尊獲斯勝報名為佛由彼淨心供養故定招相好所莊嚴十八不共法難思脫那羅延所乘馭由是堅持於淨戒安住清淨三摩地修習勝慧六神通嚴淨一切諸佛剎由彼淨心供養我後身脫此傍生報畢竟不歷惡趣生常受人天勝福樂過彼殑伽沙劫數供養承事諸如來善能調伏諸根門然後皆當得作佛同稱彌盧幢如來十號具足剎嚴淨其劫名為自然生其土無彼三惡趣其中所有諸眾生容儀挺特無殘缺彼佛壽命極長遠八萬四千俱胝歲如是次第得成佛國土壽量悉同等各各化度諸眾生八十那庾俱胝數皆令捨除憍慢習盡袪纏蓋獲清涼安住無生解脫門遠塵離垢心清淨以彼本有身金色恃其大力生憍慢是故成佛為有情先令斷除憍慢法彼等過去無數劫曾為苦行大仙人其數六萬有八千常樂修習神通事彼諸仙人得通已謂已自在世希有雖持禁戒具威儀安住山林生我慢由是墮於金翅中緣昔神通有大力以持戒故見我身忘失菩提因我慢我今與授成佛記略說先因令覺了廣為利樂諸眾生聞者咸共生歡喜爾時會中復有九十六俱胝龍女見彼阿修羅王迦樓羅王於世尊所作供養已復聞如來各與授彼成佛之記心大歡喜踊躍無量發清淨心廣陳供養此諸龍女以神通力化作九十六俱胝青色傘蓋一一傘蓋吠琉璃寶而作千骨巧妙安布黃金為柄真珠為網垂諸花鬘諸珍嚴飾復化九十六俱胝上妙良馬亦以眾寶裝鉸嚴飾吠琉璃寶而為轡勒又復變現眾寶網幔其量周廣六十踰繕那遍覆一切諸來大眾寶幔之下現一殊妙摩尼寶珠光明顯照無不明了復現九十六俱胝眾寶花鬘巧妙奇絕周遍垂下又復懸綴無數寶鈴微風動搖其聲和雅猶如天樂聞者無厭復以細末多摩羅跋旃檀香沈水香等散如來上復散優鉢羅花詹博迦花及散無量上妙衣服種種無量雜色瓔珞種種無量雜色花鬘是諸龍女各乘彼馬張設傘蓋於虛空中繞佛三匝復奏龍宮種種音樂其聲清婉眾所樂聞又於迦毘羅城降諸塗香及眾香水如雨而下與其香花合和成泥縱廣六十踰繕那以彼如來威德加持令此樂聲及香水泥普聞三千大千世界其中眾生聞此聲香皆於阿耨多羅三藐三菩提得不退轉是諸龍女作供養已頭面禮敬合掌向佛以偈讚曰我等宿慶值於佛淨心忻樂興福業供養牟尼大導師冀脫此身龍女報化出九十六俱胝眾寶莊嚴妙傘蓋供養無上調御師以此善因求出離復化九十六俱胝調順善御青色馬上妙青寶以莊嚴皆為供養如來故復化九十六俱胝青色寶幢空中轉一一皆以身語心頭面作禮伸迴向諸龍宮中妙樂音一時俱奏聲清徹牟尼出現於世間堪受如斯大供養如是種種樂音聲遠徹三千大千界其中眾生若得聞皆得菩提不退轉復現廣大一寶幔縱廣六十踰繕那周匝普遍於空中廣覆諸來大集會中現最上摩尼珠熾盛光明悉委照普於天人大會中淨心忻喜為供養我等以此少善根志求寂靜菩提果一如牟尼大導師成就甚深微妙慧教化饒益諸眾生解脫塵勞諸結縛亦如十力無上尊演說無邊清淨法諸有為法如幻化亦如聚沫非堅牢如空注雨起浮泡自性虛假無主宰智者觀諸世間法譬如鏡中現影像眾生體性亦同然唯佛現證如實說愚夫不了謂為實於虛妄境生執著畢竟諸法本來空此愚癡者自欺誑由彼迷妄無知故不達諸法真實性如來由是出世間顯示無我不可得譬如秋空起浮雲暫時顯現須臾沒當知我相本來無智者諦觀何所有如是一切世間法皆無自性非真實但能誑惑諸根門愚夫由此增狂亂牟尼超越於三界了諸法性無分別若依如來教奉行一切世間皆解脫若人聞是深妙法心生忻樂正思惟則能越離生死泥此非愚者之境界是故我今頭面禮無煩惱者天人師大悲能救苦眾生為舟為舍為依怙我等供養於如來為求無上菩提故當宣法要警群迷普願自他成佛道爾時如來知諸龍女心之所念希望授記即現瑞相放大光明時尊者馬勝覩是相已頭面禮足合掌向佛以偈問曰世出世間勝智者忽興神變放光明時會覩此稱吉祥非無因緣發斯瑞人中最上牟尼主願說光相之端由諸天人民龍鬼神聞已咸生歡喜念如來威德聖中聖於世間法無不了憐愍攝受諸眾生說此放光神變事如來慧力妙難思窮盡諸法實相義眾會瞻仰願欲聞各令知已心安隱牟尼久已成正覺能與群生作義利何因放此大光明願說咸得除疑惑今此大眾心寂然堪能領解深法義一心瞻仰於如來聞已各發菩提意若人於事未決了其心掉動則生惱由此皆墮疑網中唯冀洪慈速開示誰於今日發大心何佛他方說大法誰得菩提破魔軍放此光明甚希有何人廣興淨福業佛憐愍故放淨光聖主師子十力尊於大眾中無畏說我等若蒙佛顯示離諸疑怖心泰然咸生清淨隨喜心各各奉行於佛教爾時世尊為尊者馬勝說伽陀曰善哉馬勝大比丘汝能諮問放光事吾今於此眾會中為說龍女未來果汝等一心當諦聽離諸散亂染因緣聞我說此放光因增長人天諸善利此諸龍女心開解能以智慧觀實相了知諸法本性空不著世間業果報無人無我無眾生亦無作者及受者補特伽羅自相空猶如陽焰鏡中像諸龍女等植德本共興廣大淨福業善能安住佛法中了世間法皆如幻如是作諸供養已誓求佛果大菩提後當捨此龍女身得生三十三天上得為帝釋天宮主受用妙樂無毀訾具天壽量大名聞復往焰摩天中住得生焰摩天宮已具足受彼殊妙樂佛子安住此天中自在得終天壽量後復生於兜率天得彼天眾常愛敬雖受快樂心不著猶若蓮花性本淨由彼宿習出世智常觀諸法皆空寂譬如刻石畫長存安住正念無移動後生樂變化天中天子天女常圍繞不為他毀有名稱滿彼壽量無中夭受彼最上五欲樂而與正念常相應善修三種解脫門畢竟入解真空法復生他化自在天得彼天眾常恭敬清淨意樂住其中任持正法心無動所欲受用皆他變不起染著癡愛心佛子安住彼天宮得盡彼天壽邊際由於欲樂生厭患忻求定地伏諸惑獲得諸禪解脫門由此得生梵天上由彼定生諸善根受用喜樂一中劫定中適悅勝難思漸能進趣菩提道住彼梵宮經一劫專修正行淨無雜善巧方便利有情無冤親想心平等於喜妙樂悉通達亦不味著諸禪定善能覺悟寂諸根是為最上牟尼子彼梵天說自然法不與業果理相應唯此真實解脫門畢竟超越於三界若人於此生信解善能引導諸眾生速成無上妙菩提是則名為世間眼彼龍女等生梵世饒益利樂諸天人教化令發清淨心皆能進趣菩提道往詣無邊佛剎土供養承事諸如來過彼未來星宿劫同成佛號寂諸根彼等聞佛授記已心淨踴躍志堅固時會咸生歡喜心各各頭面禮佛足爾時難陀烏波難陀龍王與其眷屬九十俱胝龍眾見諸龍女供養如來得授記已身意泰然得未曾有稱讚如來究竟滿足廣大威德神通無礙能知眾生心之所念所作事業皆悉聞知各各現證無不了達然彼如來大悲增上或不待請即為說法或非時說皆為教化成熟有情除煩惱熱得涅盤樂隨機授法必令得果乃至女人志意動亂於婬怒癡自性增上設聞法要不能領解亦得如來之所化度如彼六十俱胝龍女猶獲授記何況我等豈不蒙益時彼龍王作是說已於世尊所生難遭想以神通力興大香雲滿閻浮提遍覆一切諸山大海雨眾香水旃檀末香其香遠聞普佛世界又復於彼迦毘羅城雨赤真珠積至于膝縱廣量等六十踰繕那復於尼拘律陀林中普散無量龍自在花散已復散變成花殿其量亦廣六十踰繕那七寶相間而為其柱復以半拏紺末羅石以甃其地其石柔軟觸之清涼眾所樂觀非世所有復現九十俱胝眾寶花鬘周匝垂下又復懸挂眾色名衣復現種種巧妙繒幡香鬘寶鬘真珠鬘等周遍莊嚴殊妙清淨又復涌出無數寶藏行列殿中而為供養又復出現最上無價摩尼寶珠以成其鏡表裏瑩徹無不交照乃至迦毘羅城時會大眾種種供養殊勝莊嚴於其鏡中皆悉顯現復有九十俱胝龍馬諸妙珍寶以為轡勒無數寶鈴進步鳴響是諸龍王各乘馬已於虛空中繞佛三匝復奏龍宮無量音樂及雨種種殊妙珍寶散於如來及聲聞眾作供養已頭面禮足瞻仰世尊目不暫捨以我所集功德善根願與眾生同得佛道合掌向佛以偈頌曰久修慈忍大悲行成就百福相莊嚴捨家逾彼迦毘城志固為求無上道六年示修於苦行伏諸外道不疲勞直詣金剛座道場普施群生甘露法昔日如來調御師棄捨王宮妙欲樂斷除頂髮住山林於世浮榮心不顧牟尼昔捨於頭目積功成滿菩提因凡夫聞見尚無因況復效修其苦行如佛昔作忍辱仙為歌利王無辜害割截耳鼻及身肢不生恚惱心怡悅時有愚癡婆羅門來秤身肉而蹶倒說此難行苦行時我等聞已生悲惱何因如來不起瞋愛念眾生如己子由興害意墮泥犁慈尊於彼能垂救如來具足無上慧於己害者不加報昔修廣大安樂因故得身肢復如故我等咸生淨信心稱讚如來真實行如彼牟尼利有情咸願速登無上覺爾時世尊知諸龍王信解堅固發大誓願即於面門放種種光其光普照上至梵天復從如來頂門而入時尊者馬勝合掌長跪即白佛言法爾諸佛若放光明必有所謂唯願如來方便演說時彼尊者說伽陀曰大哉無畏釋師子何因緣故放此光慈門廣利諸天人唯願如來為我說此諸龍王并眷屬及彼時會皆肅然唯冀牟尼震梵音說此放光希有事誰於釋迦佛法中初發大心感斯瑞誰能摧破諸魔軍令彼惶怖皆退沒將非龍眾久修行獲得無盡諸功德願聞現瑞之端由斷除疑惑心清淨爾時世尊以偈答曰我以最上勝功德八種深遠梵音聲所說真實利眾生汝當諦聽放光事此諸龍王深淨信設大供養世希有志心願證佛菩提為度一切群生故常以悲心觀世間普使眾生脫苦厄未嘗一心生疲勞堅固精進無退轉修習清淨奢摩他具足智力無能屈安住三種解脫門謂空無相及無願得佛無上甚深慧了一切法皆虛假大悲愍念諸有情離冤親想悉平等過彼殑伽沙劫數次第成佛出世間同名寂靜慧如來十號具足土嚴淨常說無我甘露法無諸外道及魔冤善巧方便應群機不違世俗談真諦是諸眾生聞法已了法自性悉皆空大悲方便演三乘勝義法中無所說此法非出於自然求之少分不可得乃至無有一眾生聞佛言教而不解由飲解脫甘露味則能出離生老死及彼憂悲我慢幢皆因聞佛梵聲故釋尊無畏聖師子說諸龍意答所問佛子常隨智慧行速得菩提無上果如來授彼諸龍記時眾聞已生忻慶咸各歸命牟尼尊於佛法中心寂靜爾時會中有十八俱胝鳩盤茶王見諸阿修羅及迦樓羅諸龍王等作供養已心生愛樂復聞如來與彼授記歡喜踊躍得未曾有咸共讚言如來成就最上智慧於一切法無有疑惑無喜無恚不生分別堪受人天廣大供養譬如大海深廣彌滿不動不涌湛然安靜如來功德亦復如是時彼鳩盤茶王并諸眷屬各發淨心而興供養以神通力化作十八俱胝寶幔是諸寶幔巧妙殊絕皆以寶線次第嚴飾所謂黃金線幔白銀線幔吠琉璃幔玻胝迦幔赤真珠幔杵藏珠幔馬藏珠幔等若金線幔垂銀花鬘若銀線幔垂金花鬘吠琉璃幔玻胝迦鬘玻胝迦幔吠琉璃鬘赤真珠幔杵藏珠鬘杵藏珠幔赤真珠鬘馬藏珠幔眾寶為鬘互相間列甚可愛樂又復化出十八俱胝眾寶妙車所謂金車乃至馬藏珠寶所成之車於彼車上復現十八俱胝上妙繖蓋一一繖蓋奇異巧妙有骨百莖眾寶裝鉸或以純金而為其柄次第乃至吠琉璃柄繖蓋之下垂諸花鬘黃金花鬘乃至摩尼珠寶所成花鬘是諸繖蓋以赤真珠巧妙交絡以為其網時鳩盤茶王各各乘彼眾寶妙車執持繖蓋作諸伎樂於虛空中繞佛三匝以七寶花散如來上散已復散從車而下禮世尊足在一面住合掌向佛以偈讚曰牟尼聖主出世間如彌盧山顯大海離諸憂畏不動涌堪受如斯妙供養常住寂靜三摩地演說諸法無所著捨除憍慢諸垢染觀察世間唯名想了知諸法如幻化猶如夢中受欲樂亦如水月體非真智者當作是觀察乾闥婆城本無有於方處求不可得應知但以假名說諸世間法皆如是我等所作諸供養寶車寶蓋寶幔等及以種種歌樂音如來觀之如谷響願我成佛如世尊為眾生說如幻法皆令遠離惑業因悉證菩提寂靜道爾時世尊知諸鳩盤茶等心之所念即於口中放大光明時馬勝比丘覩是光已合掌向佛以偈問曰調御施化非無因矚斯淨光難思議時眾欲知其所由唯冀如來速演說覩佛面門現斯瑞諸天人民咸有疑願佛憐愍諸群萌說此放光希有事誰於今日發大心樂於佛所聞正法何人於佛興供養為說所獲諸功德何人達彼有為行剎那能離諸過患何人證於實相門寂靜意樂而不動何人得道降諸魔何人稱讚佛功德何人斷惑超三有息諸纏蓋心泰然大眾咸生恭敬意佇聞如來微妙音何因放此淨光明願決眾疑分別說爾時世尊為馬勝比丘說伽陀曰善哉馬勝問斯義為作世間饒益者我今說此光所從汝等一心當諦聽今此鳩盤茶眾等廣興供養淨福業合掌住立於我前安住實際心不動以智慧力善修習起大悲心利群有後當脫此鬼趣身決定往生於勝處得為忉利天宮主親近承事諸如來了達諸法無有疑如黑暗中然大炬未來復過俱胝劫嚴淨無邊佛剎土供養河沙佛世尊被精進鎧修諸行饒益攝受諸有情決定自知當作佛及於方域而降生由是號曰除疑佛常說最上寂靜法聞者心淨離諸疑咸願求趣大菩提救拔群生超彼岸我今已答汝所問普令時會心安隱故此授決鳩盤茶於未來世得作佛爾時會中復有三十六俱胝乾闥婆王見諸阿修羅迦樓羅諸龍眷屬鳩盤茶等於如來所作供養已復聞與授成佛之記歡喜踊躍得未曾有及聞稱讚如來法性本來寂靜清淨無垢無有少法之所顯示皆為增長眾生善根深生信解捨諸慳悋即發無上菩提道心時諸乾闥婆王為供佛故以神通力化作三十六俱胝愛囉嚩拏大龍象王一一象王各有六牙一一牙上而有七池一一池中有七蓮華一一蓮華而有千葉一一葉間有七天女一一天女復以七女而為侍衛復於一一龍象頂上化出三十六俱胝上妙繖蓋七寶為網寶鬘交映又復各現寶幔彌覆懸諸花鬘處處周遍彼蓮華中所有天女或作歌舞或奏音樂或說伽陀讚佛功德或散旃檀沈水末香或散種種天諸妙花或散種種上妙衣服或散眾寶嚴身之具耳璫臂釧寶鬘金帶或有執持種種寶幢雜色幡蓋或散種種清淨香水於虛空中如雨而下與諸香花合和成泥遍迦毘羅城廣六十由旬隨風所飄其香普至是時彼諸乾闥婆王各各乘一大龍象王競奏百千諸妙音樂徐行空中右繞三匝以神力故令樂音聲并前香風遍於三千大千世界其中眾生得聞樂聲及彼香者皆於阿耨多羅三藐三菩提得不退轉彼乾闥婆王於虛空中繞佛畢已從象而下至於佛所復繞三匝頭面禮足住立一面合掌向佛以偈讚曰如來具足諸妙相於三界中無與等解脫煩惱生死因已盡輪迴苦邊際顯現無邊大威神天上人中極希有成就寂靜解脫門無有非人能動亂如來具足清淨道本無所證無可說佛性真常本湛然依世俗諦強分別未來諸佛出世間亦能安住如是法法無自性本性空無有作者及主宰了知自他無所作是為世間具智者諸法各各不相知佛於無作示有作譬如多種集成車彼各不知自業用但由運載得車名佛說我相亦如是彼法無法可教招彼法無法可思念彼法無法令解脫彼法無法令變異如來如是了知已為眾生依世俗說顯示諸行有為門彼世俗相亦無得展轉分別諸法性令淺智者得除疑諸法無相亦無名畢竟無住亦無作願我等於未來世成佛如彼牟尼尊無邊功德莊嚴身常說如是勝義法利樂世間具智者及彼邪見諸眾生常起如是大悲心令出輪迴生死海世間苦惱諸有情皆由邪慧心諂曲如猴輕躁無暫安唯佛大慈能救度恃彼貪恚癡我慢隨其識浪常漂流展轉沈淪苦海中唯佛大慈能救度眾生愚癡無慧眼不知自業墮惡趣永失人天出要門唯佛大慈能救度爾時世尊知諸乾闥婆王心之所念即於口中放大光明普照時會於是尊者馬勝比丘覩斯光已合掌向佛以偈問曰如來今者現斯瑞寂然普放大光明時眾相視咸驚疑未曾見是希有事何人蒙佛攝受故生大歡喜離諸障今佛放此淨光明令彼信解力堅固何人奉行於大法如佛所說等無異今佛放此淨光明於彼加持垂護念是諸大眾生渴仰願聞佛說光因緣合十指爪住佛前瞻仰尊顏無暫捨如來為世間作眼離諸垢染及憂怖大悲憐愍諸群生使除疑網心清淨爾時世尊為馬勝比丘說伽陀曰善哉馬勝問斯事我為饒益於世間咸令增長諸善根今放光明與授記尊者馬勝大比丘聞佛許說光所以歡喜合掌無異緣冀梵音聲次第說乾闥婆王興供養為聞真淨大法故此法唯依實際中本來自性無增減若人取相而分別彼則如幻不可得此法無實亦非虛由法性空佛無說彼作如是供養已後身當作爍迦羅是為生死最後身增進淨行心無懈從一佛剎至佛剎承事河沙諸如來化度那由他有情果滿得成離塵佛彼離塵佛出於世住壽那由他劫數常說諸法自性空復能顯示一切智如是彼彼佛名號住世正法及像法說法化利諸眾生悉同前佛等無異馬勝汝問光因緣故我略說彼功德如是展轉成佛時降伏天魔無億數乾闥婆王授記已時眾除疑心悅豫咸各歸依牟尼尊合掌住立於一面爾時會中有八十俱胝大藥叉王見彼阿修羅王乃至乾闥婆王等於如來所廣作供養復聞世尊與彼授記歡喜踊躍得未曾有恭敬尊重生難遭想稱讚如來智慧深遠於所說法心得入解深生愛樂發清淨信以神通力化作廣大殊妙供養與前阿修羅王所作供養等無有異時藥叉王作供養已繞佛三匝住立一面合掌向佛以偈讚曰人中無比釋師子具大神通及智慧如海深廣不可涯是故我今頭面禮蘇彌盧山可稱量劫燒洞然可知際唯佛智力妙難思一切無能窮極者過現未來諸世間所有諸趣有情類彼等造作善惡業佛能遍知無與等或有樂住阿蘭若修寂靜行除憒閙隨其修習性不同佛能遍知無與等或具貪恚癡過患憍慢嫉妬諸惡行或有等分或隨增佛能遍知無與等或有迷失於正道沈淪苦報無罷期或具信解隨法行佛能遍知無與等有情樂作諸惡行彼業隨逐不捨離以至惶怖命終時唯有如來能救度或持淨戒往天宮或造黑業受眾苦受報好醜理無差唯有如來悉知見或有智慧求解脫於佛法中而出家樂修聖道利有情得證無為寂滅樂復有愚夫雖出家依止如來法中住於甚深法不能解由無智故返生謗彼於佛教生毀訾造作無量苦因緣命終墮大地獄中劫盡更生餘苦趣若人諦信增上心樂聞正法能守護善達諸法本性空離一切相無所著了知世間非堅固是身如幻如谷響常以悲願利群生於佛菩提無退轉我今稱讚佛功德一切世間無過上迴此少善及有情未來同得成佛道爾時世尊知諸藥叉王等心之所念即於口中放大光明普照佛土時馬勝比丘見斯光已合掌向佛以偈問曰大哉最勝兩足尊忽放淨光難思議此光希有非無因照耀世間逾滿月今此眾會皆合掌同聲稱揚佛功德唯願如來震梵音為說此光之所以何人於佛生淨信何人悟入真淨法何人堅固菩提心唯冀如來分別說大慈悲主出於世能決群生眾疑網諸天龍及人非人聞已心生大忻慶爾時世尊為馬勝比丘說伽陀曰善哉馬勝大比丘汝能諮問如是義因光啟請利天人皆令安住真實見彼藥叉王陳供養增長見聞勝善根故我放此淨光明今當與授成佛記如是彼諸藥叉眾悉了諸法從緣生由願力故受此身心常安住菩提道能以智慧善觀察知蘊處界皆虛假超出輪迴苦惱因猶若蓮華不著水自他和合染因緣一切覺了皆如幻觀色自性空亦然得證寂滅無為理若能覺了諸法空亦達無相及無願於此三種解脫門平等遍觀無障礙能觀智慧性本空所觀境界何所有了知心境二都無是為具足菩提行諸天及人聞是法心生歡喜未曾有各各信解隨法行漸能修習一切智如是密跡藥叉眾能以淨心興供養後當轉此惡趣身往生諸天受妙樂彼等當於未來世奉覲無量俱胝佛號曰寂靜慧如來住世壽命極長久教化無數聲聞眾猶如星宿現虛空具諸智者生其中國土嚴淨無有苦一切世間人非人聽佛所說無疲厭皆發勇猛清淨心解脫煩惱諸結縛爾時會中有八俱胝緊那羅王其上首者名曰大樹見諸阿修羅王乃至諸藥叉眾咸於佛所廣作供養復聞如來與授記別心生驚疑歎未曾有謂若佛說一切世間諸蘊界處但有假名無有少分令眾生見若佛菩薩亦不可見云何世尊於大眾中與諸天龍次第授記復令化度無量有情從一佛剎至一佛剎奉覲如來經河沙劫廣修諸行得成佛道具諸相好國土莊嚴壽命劫數正像法等乃至緣畢入般涅盤既言諸法皆悉空寂何能建立授記之事時大樹緊那羅王生此疑心未能決了合掌向佛以偈問曰我聞如來作是說於佛妙慧心有疑既言空已復授記此義甚深不能了又云法界本空寂而說如月現於水既言空寂復現形此義甚深不能了云何諸法本無生復說樂求菩提者既言無生何有求此義甚深不能了云何諸法本無盡復說如來有滅度我今請問牟尼尊此義甚深不能了云何諸法皆如幻復說此歿得生天既言如幻何有生此義甚深不能了云何諸法無所依復說依止善知識既言無依何假人此義甚深不能了云何世間無作者復說有能斷諸惑既言無作斷無由此義甚深不能了云何諸法自性空復說觀空得解脫既言空已復何觀此義甚深不能了云何諸法剎那滅復說諸法常不滅既言遷變或凝常此義甚深不能了云何福業非積聚而說修習成菩提既言無集豈能成此義甚深不能了云何諸法無所說復說毀謗墮惡道既言無說謗何生此義甚深不能了無能勝者所宣說種種差別難曉了佛眼清淨照世間普施群生甘露味餘無有能為我等決擇如上所疑事唯有如來能斷除故我頂禮一切智爾時世尊為彼大樹緊那羅王釋諸疑故以偈答曰緊那羅王汝所問既空依何而授記由彼達法性本空故得如來與授記以何因緣作是說諸法若有實性者則應不減亦不增於一切時無改轉譬如圓鑑挂空中假明緣故現色像緊那羅王汝當知自性清淨本如是法性無垢常湛然亦無動亂及變異汝觀供養福業因於何法中有其相應知法界本寂靜智者觀法不可得諸有取相凡夫人於此疑惑不能了汝問諸法本無生復說發心求佛道緊那羅王汝當知十力妙智難思議凡愚沒溺三界中於諸欲境生耽著由是常生顛倒心故受生死諸苦惱從昔未聞於正法設得聞已而不解使令安住實智中漸能求趣菩提果汝問諸法本無滅何故如來有滅度為破常見諸眾生無有少法為常者汝問諸法猶如幻見生天者故懷疑為化凡愚諸眾生恃己所有生憍慢汝問諸法無所依而見依止善知識若非依止說法師畢竟世間無出離汝問諸法無主宰而見世間有作者當觀車由眾分成有於運載作用事為化著我諸眾生及彼執著我所者我為彼說無堪任是故但唯假名想汝問諸法自性空復說觀空得解脫由彼分別執著心故於空義不能了汝問諸行剎那滅復云諸法性不滅為破著欲諸眾生於非淨處生淨想譬如遠矚於陽焰渴者趣之而求水皆從妄想分別生當知水體不可得陽焰之處本無水自性淨中本無染由彼愚夫顛倒心則為彼愛所纏縛汝問諸法無所說亦云謗者墮惡道愚夫聞已懷驚疑智者聞之除障礙世間諸法本空寂無智妄計執為我彼等若聞諸法空則生斷滅怖畏想若人毀謗於空法皆由執著我人相猶如繫縛於虛空增長愚癡墮惡趣或說善業往天中或生人間受快樂作者非實業不亡如夢中境唯心造當知諸趣皆如夢由迷真故不覺知夢中何有於去來愚夫妄謂真實境我雖說有所作業十方推求無作者譬如狂風吹樹枝由相觸故生其火彼風及木無思念謂言我能出於火兩相因故火發生本無作者亦如此汝問福業無積聚云何能得菩提果如世間有百歲人雖經時分年無聚汝問諸法不可盡云何復說業可盡觀空理者說無窮隨世俗中則有盡我雖演說真實際由顛倒故於外求眾生業惑障緣深不能了此勝義法緊那羅王汝當知於此勝義善安住一切諸相皆一相善通達者謂無相一切菩薩之所行一切諸法皆無作所謂阿字總持門由此入解一切法緊那羅王汝當知一切諸法本寂靜此說無相總持門由阿字門而入解緊那羅王汝當知一切諸法無分別此說平等總持門由阿字門而入解緊那羅王汝當知一切諸法無自性此說清淨總持門由阿字門而入解緊那羅王汝當知一切諸法無有盡此說離障總持門由阿字門而入解緊那羅王汝當知一切諸法非思議此說實相總持門由阿字門而入解緊那羅王汝當知一切諸法無所趣此說解脫總持門由阿字門而入解緊那羅王汝當知一切諸法本無動此說證淨總持門由阿字門而入解緊那羅王汝當知一切諸法假名說此說真實總持門由阿字門而入解緊那羅王汝當知一切諸法不可得此說離相總持門由阿字門而入解緊那羅王汝當知一切諸法離思念此說靜慮總持門由阿字門而入解此法非見非對治求彼二相無所有了知無相亦無名則能具足菩提道若法可見可對治是法非實非平等彼法自性離言詮譬如虛空無相似法性無有種種相亦非一相及異相非有冷相及熱相如鏡中像不可得非有曲相及直相亦復無有明暗相遠離男相及女相此名入解真實相非諂非誑非動亂無有舒卷微細相亦無忿怒忻喜相非怯弱相起盡相非有入相及出相亦無進相及退相非其寤相及寐相復無去來現在相非是眼相及瞻視亦非盲瞽與瘴瞖非其調順非剛強非有覆藏及顯露非是動轉及止息離諸戲論常湛然智者當作如是觀此名了知佛境界為欲調伏世間故於離言法強分別於此勝義善知了則能通達一切法爾時大樹緊那羅王聞佛世尊釋諸疑已及聞演說總持字門深生入解心大歡喜得未曾有以神通力化八俱胝殊勝樓閣巧妙奇絕或住山峯或依林木或化現於蓮華之上是諸重閣皆以七寶合成花蓋而懸其上一一皆有眾寶幢幡寶幔花鬘次第嚴飾是八俱胝緊那羅王各各陞彼樓閣之上於虛空中右繞三匝復以上妙水陸之花而散佛上散已即從重閣而下至於佛所復繞三匝瞻仰尊顏目不暫捨一心合掌住立一面思念如來過去現在積集無量最勝功德佛知是已口放淨光時尊者馬勝比丘覩是相已頭面禮佛以偈問曰如來今者放光明淨妙難思甚希有時眾諦視於慈容猶若披雲瞻滿月何人今於世尊所樂聞最上微妙法以真實智善了知放此光明垂印可誰人初發菩提心感佛加持現斯瑞唯願說此光因緣制諸外道令生信是時諸來大集會咸各歡喜發淨心冀聞清淨甘露音聞已奉行於佛教爾時世尊為尊者馬勝比丘說伽陀曰具壽馬勝問斯義當一心聽無異緣我今為彼緊那羅授記未來成佛事彼所請問極難解皆為利樂諸世間我今為斷彼疑心令於佛法善安住此大樹緊那羅王與八俱胝徒屬眾由興供養淨福因命終當得生天上展轉天中受妙樂滿足九十俱胝歲獲得如意五神通親近承事河沙佛經歷那由他剎土常說勝義第一法化度那由他有情得成無上菩提道號曰無量光如來劫名國土皆無異人中師子十力尊具足無邊大智慧彼國所有諸菩薩修習善根悉圓滿亦無求趣二乘人皆是一生居補處如是彼諸菩薩眾各懷悲願利群生能與世間作照明後當次第得作佛彼諸國土勝莊嚴離諸穢惡無煩惱猶如覩史多天宮受用清淨知止足一切過患八無暇乃至名字未嘗聞有情安隱住其中常飡法味禪悅樂大哉善逝天中天與授緊那羅佛記時眾聞已心泰然稽首致禮無上士爾時會中有八俱胝寶瓔珞天子見諸阿修羅乃至緊那羅等於佛會所作大供養及聞如來與彼授記心甚歡喜得未曾有時諸天子為供佛故發勇猛心繞迦毘羅城周匝六十踰繕那量於虛空中雨曼陀羅花繽紛而下積至于膝作供養已繞佛三匝住在一面合掌向佛以偈讚曰具足大悲十力尊能救一切眾生者諸根寂靜放光明故我敬禮聖中聖諸天及龍人非人於佛法中生愛樂最上牟尼大導師是故我今歸命禮如來出現於世間譬若眾星中滿月無邊福智莊嚴身眾生觀者心無厭具足種種清淨法六通三明四無畏十八不共法難量是故我今歸命禮三十二相皆圓滿八十隨好妙嚴身巍巍猶若天帝幢是故我今歸命禮成就最勝三摩地能斷輪迴諸結縛降伏無數億魔軍湛然安住心無動如來智慧力堅固常說四諦真實法廣能化利諸人天咸令超越於彼岸人中最勝釋師子破諸邪見及異論願我當得如世尊說法使離諸癡暗超出世間成正覺常興四種無量心憐愍攝受諸眾生同證菩提無上道爾時世尊知諸天子深心所念即於口中放大光明時尊者馬勝比丘覩是相已合掌向佛以偈問曰牟尼現是希有相時眾矚已心忻悅各各諦奉大慈顏願說放光之所以如來今放此淨光必興廣大利益事我等頂禮無上尊唯冀洪音為開示爾時世尊為馬勝比丘說伽陀曰善哉馬勝問斯義今當為汝分別說我為利樂諸人天與瓔珞天授佛記如來若不因請說無由記別弟子事答汝問故息群疑彼離疑則心安住寶瓔珞天於我所以淨意樂伸供養從此展轉生諸天百千天子常圍繞復持天上妙香花供養無量俱胝佛於彼佛所發淨心愛樂修行菩薩道如是精進供養已復於未來作佛事奉覲那由他世尊常說伽陀讚佛德如理廣修清淨行得那羅延堅固身於其歡喜劫中生具足圓成一切智號曰華幢勝如來有大名稱無與等并餘天子八俱胝同一劫中皆作佛彼佛土中無地獄亦無鬼趣與傍生及阿修羅憍慢心離於八難諸危苦彼諸天子成佛剎悉如三十三天中國土富樂遍莊嚴壽量長遠皆相似彼土既無惡趣名況復有作惡業者眾生各各隨法行皆住無諍清淨行所化眾生無有邊過彼恒河沙數量彼佛出現世間時常說勝義第一法如是化緣歸寂已廣布舍利起塔廟一一舍利勝難思其中皆有佛身相咸各稱讚佛功德住虛空中現神變教化無量諸眾生皆發無上菩提意十力牟尼方便力為彼天子授道記時諸大眾聞佛言住正思惟心寂靜爾時四大天王并諸眷屬九萬天子俱見諸阿修羅王乃至寶瓔珞天等於世尊所各作供養復聞與授成佛之記心大歡喜得未曾有覩佛威神深生尊重於佛法中欲求出離發勇猛心精勤修習譬如有人乘於坏船入駛流中欲達前岸是人即時作此思念如是坏器本非堅牢不久沮壞要當速渡用力求濟可免斯難彼四天王及諸天子厭怖生死速求出離勇猛之心亦復如是時四大天王并諸天子為供佛故以神通力即時化作九萬寶帳眾色間錯眾寶裝鉸廣大嚴飾世所希有所謂赤真珠帳摩尼珠帳吠琉璃帳金剛寶帳黃金帳等化作如是眾寶帳已於虛空中繞佛三匝復化九萬天諸伎樂於虛空中復繞三匝出妙樂聲而為供養又復降雨曼陀羅華摩訶曼陀羅華曼殊沙華摩訶曼殊沙華而散佛上散已復散繞佛三匝住立一面合掌向佛以偈讚曰敬禮二足尊能救世間者離掉舉昏沈及貪欲諂誑能斷諸有結拔諸根毒刺摧伏我慢幢破無明黑暗四大善調和無便利垢穢不為毒所中九竅常清淨解脫煩惱縛永盡諸苦際剛強難化者牟尼善攝受我等諸天人皆來至佛所瞻仰佛功德稱讚所不及於三解脫門空無相無願唯佛能證知通達無障礙彼真如實際為諸法所依愚夫設得聞如鹿怖獵師眾生取諸相不能達法性起四種顛倒此為輪迴行佛了知法性觀世如虛拳諸蘊本來空處界亦如此若法與非法以名字而說如是一切法佛本無言說譬如大幻師化種種形像此實無主宰唯假名施設如是蘊與處及十八界等皆從幻妄生體性非堅固猶如工畫師畫作女人像身肢悉圓滿相貌皆端正此相非實有但誑愚夫眼智者善了知法界本平等善入佛法者於此無疑惑譬如己掌中置之菴羅果如來智光明照彼群生類轉最上法輪使之令開解願我得佛時亦說如是法化一切眾生同成無上覺爾時世尊知諸天子心之所念即於面門放大光明普照時會尊者馬勝比丘覩是相已合掌向佛以偈問曰大聖無上尊何故現斯瑞此必有因緣願為我等說今此諸天王及天子眷屬覩佛放淨光咸生於疑惑何人發大心為當與授記誰今降諸魔願為我等說何人於佛所作廣大供養諸根善調伏蒙佛現斯瑞將非佛世尊與諸天授記願兩足尊說聞已咸歡喜令一切眾生成熟諸義利求證大菩提如佛等無異爾時世尊為馬勝比丘說伽陀曰馬勝大比丘善問如是事我今放光明當為汝顯示彼九億天子皆來至我所說此光因緣與授成佛記是諸天子等久值遇諸佛善達諸法空說偈而讚歎安住佛法中信解心決定為求大菩提發勇猛精進復於未來世奉覲河沙佛若不供養者誓不成正覺作是供養已當得成佛道號曰持光明於世間最勝彼佛出於世如燈常照耀度脫聲聞眾數滿八十會此諸比丘等善修如實智住是最後身皆得法眼淨彼佛國土中所有眾生類壽命極長遠滿八俱胝歲佛滅後之後咸皆懷戀慕造無數塔廟伸供養尊重那由他有情護持佛正法或有發大心或般無餘者彼四大天王蒙如來授記心生大忻慶敬順頭面禮爾時三十三天帝釋天主與其眷屬八十俱胝天子來詣佛會見諸阿修羅王乃至四大天王等於世尊所廣大供養復聞如來與彼授記於佛法中增上愛樂發希有心求無上道時帝釋天主為供佛故以神通力化作八十俱胝寶幔是諸寶幔第一希有皆以眾寶而為瓔珞或赤真珠而為瓔珞或吠琉璃或摩尼珠或以黃金而為瓔珞於諸寶幔周遍垂下又復化出八十俱胝清淨樓閣門牖欄楯眾寶裝鉸繖蓋幢幡次第嚴飾一一樓閣皆有上妙師子之座眾寶鈴網而覆其上一一座側無數天女以為侍立於重閣後復化八十俱胝眾寶妙車於上各懸雜色繖蓋以調順馬而駕御之又復化出八十俱胝愛囉嚩拏大龍象王一一象王有八十俱胝頭一一頭皆有六牙一一牙上而有七池一一池中有七蓮華皆有千葉一一葉中有七天女一一天女復以七女而為侍從眾寶瓔珞以嚴其身彼蓮葉中及樓閣間所有天女或有執持幢幡寶幔或作歌舞或奏音樂或散旃檀沈水香等或散天中曼陀羅華及以七寶所成之華於虛空中如雨而下遍迦毘羅城縱廣六十踰繕那量散已復散積至于膝是時八十俱胝天子為供養故亦以神力化出八十俱胝龍象一一象上皆有幰蓋亦以眾寶而嚴飾之復化八億上妙寶車復化八億殊妙天女復化八億天諸伎樂是諸天女各乘寶車作樂歌舞散諸香華於虛空中右繞三匝如向所說阿修羅王所作供養無有異也是時天主及諸天子伸供養已作是思念此化天女作供養已了知諸法如佛所說皆如幻化復觀自身亦同幻化知彼供養及如來身亦如幻化佛所說法悉成幻化了知是已離諸疑惑於世尊所右繞三匝頭頂禮敬住立一面合掌向佛以偈讚曰化人所作諸供養巧妙變現無與等乃至觀察自身相悉同幻化無有異謂若佛說一切法及與授記成佛事令諸天發歡喜心此等皆同於幻化此說牟尼清淨身及所說法皆如幻唯願如來絕眾疑令於授記心開解謂彼愚夫諸異生迷於所行真實行由此不了如幻法乃說世間無授記謂若有學與無學及求緣覺弟子等彼皆了知如幻法於佛法中無疑惑有若樂修寂靜行單已求證獨覺果彼能了知如幻法於佛法中無疑惑有若樂行菩薩行利樂世間無放逸如是佛子了幻法於一切法無分別最上善逝調御師具足大悲無與等十力勝慧妙難思於此法中達自性或有依止阿蘭若離諸熱惱無希求彼能了知如幻法於佛法中無疑惑若達諸法如幻化實無少法而可得彼則遠離一切疑當於佛教生尊重願我成佛出世間常說諸法皆如幻皆令解脫虛妄因安住真常佛境界爾時世尊知彼天主及諸天子深心所念於其面門放淨光明尊者馬勝比丘覩是相已合掌向佛以偈問曰牟尼具足大名稱今者忽放淨光明此光殊勝非無因唯願大慈為我說如來面門現此瑞時會覩已咸有疑我等願說光所從聞者皆得心清淨諸天稱讚佛功德廣設最上妙供養將非如來放此光令諸天子心悅豫佛放無邊離垢光此光清淨逾珂月將非諸天達幻法十力與之垂印可牟尼積集菩提行常修法施心無悋唯冀如來決眾疑令於佛法善安住爾時世尊為馬勝比丘說伽陀曰善哉馬勝大比丘汝能請問放光事我今為說此因由與諸天子授佛記如是彼諸天子眾能了一切法如幻成就無邊淨智明滅諸癡暗除疑惑曾於過去生死中親近承事河沙佛從彼聞法正思惟由是了知如幻法今於我前伸供養亦知諸法皆如化已於佛法離諸疑得決定心無損減彼等當於未來世得成最上菩提道號曰帝幢王如來巍巍功德極高顯教化那由他眾生為說如是如幻法是諸天子同名號次第皆當得作佛汝等諸天捨放逸觀諸境界猶如幻漸能修習奢摩他速得無上菩提果爾時焰摩天王與四俱胝天子來詣佛所見諸阿修羅王乃至三十三天帝釋天主於佛世尊作大供養復聞如來與彼授記歡喜踊躍得未曾有於佛法中深生愛樂即作是念謂佛證得最上甘露第一之法於諸世間無有少法而不能知無所不見無不解了無不現證由彼如來於世俗諦及勝義諦明了通達無有限礙彼世俗者謂世間行若業若報已生未生皆悉知之無有錯謬彼勝義者第一清淨不可識別不可智知不可言說不可顯示非見非聞非取非捨非動非靜非得非失非去非來非輕非重非毀非譽非利非衰非稱非譏非樂非苦非色非非色非數非非數非分別非離分別非煩惱非離煩惱絕諸戲論超諸言說乃至所謂色相不可得受想行識相亦不可得眼相不可得耳鼻舌身意相亦不可得色相不可得聲香味觸法相亦不可得眼識不可得耳鼻舌身意識亦不可得眼觸不可得耳鼻舌身意觸亦不可得眼觸所生諸受不可得耳鼻舌身意觸所生諸受亦不可得色想不可得乃至法想亦不可得地界不可得水火風空識界亦不可得欲界相不可得色界無色界相亦不可得有為相不可得無為相亦不可得若人於此勝義法中求彼諸法及自性者不可得也又諸無聞愚夫異生聞是法者則懷驚怖於佛法中心生悔惱於一切智即便退失諸天世人咸共輕毀如是之人常處輪迴則為眾苦之所纏縛時焰摩天王及諸天子觀察世間一切眾生常處生死眾苦逼切於佛正法深生尊重以神通力作大供養與前三十三天所陳供養勝過於彼是諸天子供養畢已右繞三匝頭面禮足住立一面合掌向佛以偈讚曰觀佛諸蘊皆空寂處界等法亦復然諸根境界常湛然則見如來真實性世間智者於實法不由他悟自然解所謂世俗及勝義離此更無第三法如來出現於世間隨機演說世俗法眾生若發清淨心常獲人天諸快樂人中無畏釋師子依世俗諦說六趣諸天及人阿修羅地獄鬼界傍生等富樂豐饒尊勝族下劣種姓貧窶家僕隷走使伎樂人及彼癃殘諸疾苦如是所說世俗法普為利益凡夫人由眾生起渴愛心不能出離世八法所謂利衰及毀譽及與稱譏苦樂等得者增於忻喜心失者常生於熱惱此依世俗談真諦由染慧故起顛倒不淨為淨苦為樂無我法中執為我於無常法謂為常起虛妄想而封著彼雖設得聞佛言心生驚怖不信受由謗如來正法故於地獄中受極苦如是貪欲愚癡人展轉沈淪不休息若有人於佛法中以慧揀擇非顛倒棄捨輪迴苦惱因漸能修習菩提道諸法自性本清淨及勝義諦非詮顯若人聞生愛樂心當知是為真佛子我依如來作是說諸天一心當樂求若能如理依法行畢竟皆當成佛道爾時世尊知諸天子深心所念口放淨光普照時會尊者馬勝比丘覩是光已一心合掌以偈問曰如來今者放光明眾會見已生疑慮願為我等說其由令此大眾心安隱若或諸天得授記咸皆尊重生隨喜具智慧者亦希望於佛法中常精進此諸天子住佛前皆為最上功德器伏冀如來闡大慈以梵音聲垂攝受彼聞佛德心忻樂謂我當得無有疑若得如來授記言勇猛勤修無退轉大哉無上天人師破異論者歸正理眾會佇聞微妙音速演諸天授記事爾時世尊為馬勝尊者說伽陀曰馬勝比丘當諦聽我為宣說放光事此大集會諸天人樂聞如來功德故世有下劣凡夫人聞佛功德不忻樂彼懷貪恚常熾然百千生中多忿諍若於佛法生信樂是人曩劫曾薰習大悲願力常相應當獲如是佛功德若見世間衰苦者常起悲心為憐愍讚佛勝德叵思議令彼淨信生愛樂諸天曾於過去佛廣大修習諸善根今聞佛德妙難思猶若花鬘當頂受彼焰摩天并眷屬於我法中求得度具足淨慧大悲心厭離世間諸有結承事供養諸如來猶若殑伽沙數量積集無邊勝福因為求無上菩提故人中師子出世間能說無邊清淨法眾生沒溺煩惱中以大悲心而濟拔觀諸眾生縈業惑為說最上出離法彼聞法已正思惟知諸法空離自性諸根寂靜無所著了一切法皆如幻各各達法本性空由此入解真實相彼諸天子於我前已作廣大諸供養於彼未來星宿劫得成無上菩提果此諸如來出於世滿四十四俱胝劫度脫無量苦眾生皆令清淨離諸惑彼焰摩天得授記同名大仙降冤佛今為馬勝答其疑諸來大眾皆忻慶爾時會中有八十俱胝覩史多天子見諸阿修羅王乃至焰摩天等於世尊所作諸供養復聞如來與授無上大菩提記心大歡喜得未曾有是諸天子即作是念此菩提法本無色相受想行識亦復無相今者世尊當以何法而為授記所以者何色本無生菩提亦無生乃至識無生故菩提亦無生云何無生法能得菩提耶如是色無滅故菩提亦無滅乃至識無滅故菩提亦無滅云何無滅法能得菩提耶如是色寂靜故菩提亦寂靜乃至識寂靜故菩提亦寂靜如是色無二故菩提亦無二乃至識無二故菩提亦無二如是色無動故菩提亦無動乃至識無動故菩提亦無動如是色不可見故菩提亦不可見乃至識不可見故菩提亦不可見彼菩提相自性離故復云何說不生不滅寂靜無二湛然不動及不可見於諸法中何者名色色自性空受想行識亦復皆空何者名佛何名菩薩何名授記佛佛自性空菩薩菩薩自性空菩提菩提自性空授記授記自性空所名佛者但依世俗假名呼召希望分別諸有智者聞諸法空不生取著彼愚癡人聞則瞋恚不能入解譬如有人於睡夢中具足受用五欲快樂覺已思念實不可得智者了知不生憂惱如是安住菩薩乘者了菩提性本來空寂實無所得不生怖畏亦復如是何以故了知諸法皆如夢故愚癡凡夫取解各異於諸妄法而生執著如是諸法皆不可得凡夫不可得凡夫法亦不可得聲聞不可得聲聞法亦不可得緣覺不可得緣覺法亦不可得菩薩不可得菩薩法亦不可得佛不可得佛法亦不可得菩提不可得菩提法亦不可得涅盤不可得涅盤法亦不可得時覩史多天子作是說已白言世尊我今於此第一義中得無疑惑發清淨心造作上妙種種供養勝焰摩天不可為比作供養已頭面敬禮佛世尊足右繞三匝住立一面合掌向佛以偈讚曰若人奉行如來教則為安住佛功德彼於三種解脫門深達義味無罣礙此中無色及受想亦無行識心與境了彼五蘊但假名是名具慧人師子如是最上勝丈夫不取少分菩提相已悟蘊空獲善利於佛功德無疑惑深達菩提實相義不起希望不毀呰亦無忻喜任運心此則善住菩提行若人平等見法性則於諸法無所畏佛子能於此世間具足修證勝功德了達色相悉皆空於諸欲境咸棄捨觀察輪迴三有中亦不希求不願樂若人明了五蘊法佛及菩提并授記說者聽者二皆空如是悟解無所礙佛功德法凡夫法此一切相本無生能了最上法性門是則名為真佛子又復了知如是法五蘊處界本無滅佛及菩提授記言斯等諸法悉同等智者達解此法門而不捨離菩提行由了法性無滅故於佛菩提不難得又復諸蘊及處界佛及菩提皆空寂若人於此無依求彼則能持佛正法諸蘊處界皆無作佛及菩提授記事彼等諸法悉皆同如是了知為佛子諸蘊處界自性空佛及菩提授記事智者決定善了知此則名為真佛子諸蘊處界悉虛妄及與最勝二足尊菩提授記亦同然如是了知為佛子是法非離非不離亦非為有亦非無非有為相及無為如是了知為佛子如來出現於世間了達如是微妙義是為最上勝丈夫堪受諸天廣供養我今稱讚佛功德所獲福報利群生唯有如來悉證知迴向自他皆作佛爾時世尊知諸天子心之所念希望如來與授佛記即於座中放淨光明時尊者馬勝覩是相已合掌向佛以偈問曰世尊今者何因緣以神通力現斯瑞願為眾會說其由一切世間咸喜悅覩佛口中放淨光諸天皆悉懷疑惑各各瞻仰於慈顏一心願聞佛所說譬如病者遇良醫唯希拯救授靈藥今此眾等住佛前渴仰希須亦如是諸來集會天人眾皆具廣大清淨慧一心諦聽無異緣於佛所說能入解如來常以大悲心能破一切諸疑網彼等聞已皆奉持摧諸異論生正見爾時世尊為馬勝比丘說伽陀曰馬勝汝今發斯問為利世間作照明智者能息諸群疑故得人天咸尊重覩史天王及天子達最上法甘露味作大供養妙莊嚴是故我今與授記彼以勝慧觀世間得見法性無所著善達三種解脫門非愚癡者之所及彼於過去諸佛所已曾請問如是義觀諸法性畢竟空悉如先佛之所說今復於我興供養最上最勝無與比能以空義讚如來皆為利樂有情故一切諸法皆無生佛及菩提授記事乃至修習菩提者本性無生亦同等若人如是了法性決定當證大菩提彼諸天子昔聞持故能宣暢第一義能以明慧善決擇了知法性常無減彼諸天子離諸疑自然成就無師智法性非取亦非求畢竟無依離分別彼諸天子離諸疑愚夫心則生驚怖一切諸法離自性菩提及彼菩提心彼諸天子善了知本來清淨無染著覩史天王天子等住堅固慧無所住不久當得佛菩提具足圓成一切智於彼未來星宿劫次第出現於世間度脫無邊諸眾生同名決定智王佛如來知彼心所念應念忽放淨光明為說授記成佛因令彼時會生忻慶爾時樂變化天主與七十俱胝天子眷屬俱見諸阿脩羅王乃至都史多天諸天子等於世尊所作供養已深生隨喜踊躍無量復聞如來與彼授記是諸天子聞是說已身意泰然得住實際於勝義法離諸疑惑時樂變化天王即從座起頭面禮足合掌恭敬而白佛言世尊如我解佛所說義一切諸法名為實際名無量際無礙際無住際無盡際無二際非際無際說名實際世尊言實際者不顛倒故無量際者非分限故無礙際者非和合故無住際者離自性故無量際者無有生故無二際者唯一相故非際者體非有故無際者本無極故世尊此實際法遍一切處有為無為通達無礙無有一法非實際故乃至菩提亦是實際復以何法名為菩提此一切法即是菩提乃至所有五無間業亦是菩提何以故彼菩提法離自性故五無間業亦離自性世尊又彼五無間業即無餘涅盤界何以故彼諸法性離罪相故是故無間業名為涅盤界世尊住輪迴者可求涅盤彼實際中無有二相無生死可離無涅盤可證何以故自性離故世尊我今於此實際理中無有疑惑若於此法得離疑者當知是人已於過去佛世尊所得授阿耨多羅三藐三菩提記是時如來聞彼天王作是說已欲令大眾心淨信解生歡喜故即於座中放大光明時尊者馬勝比丘以偈問曰憐愍世間調御師於大眾中現斯瑞口中忽放淨光明此相非無其所以今此諸來大集會咸生清淨恭敬心願說所放光因緣使除一切諸疑惑此等若聞佛所說一心諦聽而信受咸遵佛教能奉行誓求無上菩提果唯願如來速演說慰彼群生渴仰心諸天身意咸泰然決定自知當得佛爾時世尊為馬勝比丘說伽陀曰馬勝今問放光事如來所作非無因汝當諦聽無異思今與諸天授佛記化樂天王并眷屬漸能成就一切智當於天人大眾中作師子吼摧異論譬如一切山穴中不產珠璣無有惑如是化樂諸天人決定當來得作佛又如世間日沒時不久應知月出現彼諸天子達法性自知必定成正覺又如世間日中時觀諸色像皆明了彼諸天子達法性當獲如來一切智又如世間夜分時有情咸知日不現彼諸天子達法性當得明慧悉照了又如世間諸流泉悉皆注下歸於海彼諸佛子達法性必能速證大菩提如以瓦礫擲空中力盡墜地必應爾彼諸佛子達法性不久成佛無有疑若人了達此法性入佛知見離戲論彼當取證大功德往趣菩提場不遠假使二十那由他弊魔說我不作佛由具正見達法性不能退壞菩提意如是彼諸天子眾善解法性心無著各各希望授記言故我讚勵生忻慰是諸天子久修習不由他悟能入解自知決定得菩提諸有智者皆隨喜馬勝比丘當了知若求無上菩提者常樂親近佛世尊觀諸法性無罣礙自能入解於正理復令他人善通達隨其力能為演說是為第一行法者設百千劫行苦行以身血肉而布施於剎那頃了法性此福廣大復過是過去所有一切佛現在救度眾生者以及未來諸世尊無不依此而修習化樂天王并眷屬今於我前伸供養已曾往昔植福因故能了斯深法義諸有世間具智者當須修證三摩地若能依止勝等持是人得至佛行處馬勝比丘當了知此諸佛子悟法性常能游戲佛境界摧伏一切諸異論是故勤修清淨業則能遠離諸苦惱常樂親近說法師得成無上菩提道爾時他化自在天王與八十那由他天子眷屬俱見諸阿修羅王乃至樂變化天等於如來所作諸供養復聞如來與彼授記歡喜踊躍得未曾有白言世尊此樂變化天所說實際我今於實尚不可得云何復說更有於際何以故世尊若見實者亦應見際當知是人住二種相何能入解證彼菩提應知彼說是非道行若善男子離此二相名善安住住無所住則無言說求菩提者無有少法當情可見而能覺悟得彼菩提何以故此實際法非有非無離一切相非過去非現在非未來非有為非無為非識識非智知非觀察非現證無有少法為能對治亦無少法作所對治何以故法非煩惱所染污故法無自性不可得故若彼彼法有所對治則有少法自性可見世尊若色生者彼色離生相故受想行識生者受想行識離生相故世尊若色滅者彼色離滅相故受想行識滅者受想行識離滅相故世尊若過去者離過去相故未來者離未來相故現在者離現在相故世尊若有為者離有為相故無為者離無為相故如是五蘊所攝三際所攝有為所攝無為所攝此等諸法皆不可得以不可得是故彼法不可知不可見不可說不可解不可觀不可證世尊若善男子善女人為求菩提如是發心決定修行彼皆名為善能安住菩薩乘者爾時他化自在天子咸說是所悟法已合掌向佛以偈讚曰如來顯示輪迴際無始堅固難超越世間無智諸凡夫樂住三有生死海諸蘊本來自性空一切有情不可得無有少法可對治當知諸法皆無相色自性空本非有非知非識非觀察非見非證亦非無依此正理善明了菩提無相不可得菩提分法亦復然佛菩薩僧但假名離心取相皆無相愚夫著欲取諸相自謂我得菩提心彼行顛倒境界中染慧難證真常理於佛境界離相者是為智者依法行遠離諸相如無相亦離於空及不空依此修習菩提行獲得最上第一樂一切外道不能知亦非聲聞所行學又非辟支迦佛陀心善解脫離塵垢亦非無漏阿羅漢於此正理能入解牟尼無相菩提行唯大智者善了知若依正教能說空非二乘輩之所有善達實相不思議了一切法無自性菩提淺識不能知上根聰慧聞即解爾時世尊知諸他化天子心之所念即於坐中放淨光明時馬勝尊者覩是相已合掌向佛以偈問曰佛知他化天意樂忽放清淨大光明此唯如來自證知願為時眾分別說諸天咸作是思念佛非無因現此光必為饒益諸群生令生諦信心渴仰今此大眾懷猶豫由覩如是希有因口中放此淨光明應與諸天授佛記彼等棄背輪迴道求趣寂靜涅盤城佇聞如來梵音聲無礙辯才速演說眾等尊重如來教達諸法性無有疑堅固聞持信解心稱讚牟尼功德海如來正教不思議令眾生至安隱處若能如理善修作畢竟得成無上道爾時世尊為尊者馬勝說伽陀曰善哉馬勝大比丘諮問為利群生故我今放此淨光明與授最上菩提記他化自在天主等信解堅固悉利根皆能奉持諸佛言久已修習菩提道能了世間諸妄想如見陽焰知非實愚夫謂水起妄心求菩提者勿同彼諸有執著想見者無智返怖於無相愚夫妄想趣非道離此能得大菩提妄想邪思為苦本隨生分別即為縛智者了此悉皆空得勝總持寂靜樂妄想之心不平等決定墮落於諸趣百千生中為苦緣三世如來同此說若人取著於想者則為陰界所纏縛善觀察者息妄緣一切皆空無有相由想相故增諸惑復能損減諸福業若於無相離狐疑速證無上菩提果若人分別求聖道分別求道即為縛智者在欲而行禪彼則善修無相行諸法無體不可說分別諸法性皆空彼無相法離思惟如是菩提不難得聞佛世尊作是說眾離疑惑得無畏如以詹博迦花鬘授之歡忻而頂受是諸天眾心開悟今於佛所伸供養了知法性本來空於未來世皆作佛爾時會中有六十俱胝梵天子眾見諸阿脩羅王乃至他化自在天等於世尊所作供養已復聞如來與彼授記歡喜踊躍怪未曾有是諸天子已於過去諸如來所親近供養積集善根深修禪定超世俗法於佛正教各獲最上甚深法樂明了通達離諸戲論生決定解了知諸法非作非無作非生非無生非得非無得非盡非無盡非離非不離非垢非離垢非愚非不愚非智非無智非見非無見非取非不取非空非不空非相非無相非願非無願是諸天子如是知已心無所著遠離諸想無所依求無種種求想無作者想無作者法想無凡夫想無凡夫法想無聲聞想無聲聞法想無緣覺想無緣覺法想無菩薩想無菩薩法想無如來想無如來法想無涅盤想無涅盤法想無輪迴想無輪迴法想是諸天子了彼法性猶如虛空無有染著於佛法中離分別想時梵天王合掌向佛以寂靜意說偈讚佛如來具足平等慧修寂靜行到彼岸說寂靜法度群生觀諸世間常寂靜菩提寂靜本無染依寂靜境無動亂常飡寂靜甘露味於一切處悉通達如是最上寂靜道善觀察者獲妙樂依八正道久薰修能斷世間煩惱縛修寂靜法證菩提乃是先佛之所說決定能至涅盤城如佛世尊無有異若人依止佛正教受持讀誦勤修學求趣寂靜解脫門一切世間無過上善修平等寂靜道諸根適悅常清淨具諸福慧遍莊嚴如那羅延有大力若了寂靜甘露法則能盡袪諸有相觀察世間無所依是為最上如來子是人久遇於諸佛種植無邊勝善根達斯寂靜等持門息除諸惑無所染由具正念精進力離於諂曲懈怠想了知生死即涅盤能離世間諸相故諸佛出現於世間演說寂靜解脫法智者了達無有疑永出輪迴生死海若人於蘊求解脫於寂靜法非愛樂唯悟蘊法不堅牢於佛菩提生驚怖離欲淨心求解脫能以明慧善揀擇著欲取相諸愚夫故佛於彼不開示若取寂滅亦是縛不能成就一切智不起一切執著心是名善住無相行能至無名安隱處逮得清淨佛功德息諸諍論伏魔怨能斷一切煩惱縛我以平等寂靜意稱讚牟尼福德聚迴向法界諸有情同證無上菩提果爾時大梵天王知諸梵眾天子偈讚佛德合掌向佛而說偈言牟尼善了世間法決定虛假如空拳亦如秋雲及電光佛常顯示袪諸妄如人夢中饑所逼遇飡上妙諸美膳畢竟無食亦無人如來證法亦如是又如夢中渴乏者得飲甘露清冷水應知渴飲悉皆無如來證法亦如是如夢中聞美妙言彼語言相實無得亦無說者及聽人了法如此無疑惑又如箜篌出妙聲彼聲本無有自性智者觀蘊理如然知蘊自性不可得無作無受無眾生無所作業及受報亦無受彼果報者佛於此理善明了譬如摩尼體瑩澈置之衣上隨色變諸法自性本無塵隨其分別而增染又如吹貝發大聲推其響自何所得彼聲自性本來空佛了諸法亦如是又如世間香美饌彼由眾味而合成觀食自性本來空佛了諸法亦如是如天帝幢極高顯無思而現諸色像彼幢自性本來空大仙證法亦如是又如身藉眾緣成推其體相不可得當知諸蘊本如然如來證法亦如是又如擊鼓所出聲能令聞者生忻悅彼之音響本來空如來證法亦如是如人以桴而擊鼓尋其聲自何方現復推隱沒向何方如來證法亦如是又如鼓韻無憎愛離濕潤緣則鳴響此身虛假本同然如來證法亦如是如人擊鼓發響時彼聲任運無所召了身如彼自性空如來證法亦如是爾時世尊知諸梵眾大梵王等心之思念以寂靜意讚如來已即從口中放大光明令彼時會覩斯光已堅固正見增發淨慧時尊者馬勝比丘以偈問曰如來今者現奇相放淨光明極希有諸天及人龍鬼神覩斯神變咸疑慮最上牟尼調御士現此瑞應非無因願佛開演光因由令諸時會心忻豫我等一心生渴仰瞻奉慈容無暫捨若得聞佛梵音聲各各除疑生信解如來現此神通事必為慈念諸眾生何緣放此淨光明今正是時冀開示大聖牟尼方便力令時機發增上心眾等合掌住佛前唯願如來速演說爾時世尊為馬勝比丘說伽陀曰馬勝汝矚此光明普為成熟有情故時眾若聞我所說則於菩提無退轉大梵天王梵眾等善達法性除疑惑已於那由他劫中修習無邊清淨行於諸境界無染著心如虛空無罣礙常樂利樂諸有情而不取證菩提果彼等復於未來世過於無量俱胝劫具足修證解脫門成就無邊大忍力然後得成無上道號曰大忍力如來調伏攝化諸群生觀諸世間皆空寂彼佛壽量極長久同昔修行諸劫數具大威德及名稱能拔有情生死苦彼佛剎土極嚴淨富樂豐饒無與等設於那由他劫中說其功德不能盡彼佛說法難思議自性空寂無所依其國所有諸眾生成熟善根無損減皆盡輪迴苦邊際無一復受後有身亦無鬼畜地獄名唯有遷流諸行苦由悟諸行無常故各發勝願生厭患是故彼國諸有情皆能永離老病死又彼有情善修作耳不復聽餘音聲唯聞無我及無常苦空寂靜無相法奉持佛語不放逸常修純淨真實行趣求甘露解脫門最上最勝菩提道彼土所有諸塔寺若牆若壁林木等皆出清淨妙法音聞者咸登不退地此是如來神力故演斯八種梵音聲聞已棄背生死流求證寂靜真常樂其國所有諸眾生已於過去河沙劫為菩提故久修行今當次第得成佛大梵天王梵眾等由常修證寂滅理爾時彼佛及眾生同飡寂滅甘露味復觀眾生界本空未曾暫起疲勞想故能遍入諸法性常修寂靜無相行爾時會中有八十俱胝光音天子見諸阿脩羅王乃至梵天王等於世尊所各現神變作諸供養復聞如來與授阿耨多羅三藐三菩提記歡喜踊躍得未曾有是時天主即從座起偏袒右肩頭面敬禮住立佛前白言世尊有三摩地名照明諸法若有菩薩善修習此三摩地者則能入解一切諸法復能獲得無量辯才所謂無著辯才加持辯才善巧辯才美妙辯才適意辯才離縛辯才安隱辯才甚深辯才微妙辯才無等辯才乃至獲得如來所有最上辯才世尊何故名為照明諸法三摩地若菩薩摩訶薩得此三摩地者於一切法無有尋伺及彼作意若離此者則無疑惑若於諸法斷除疑惑於一切處通達無礙何以故以彼諸法離自性故若了諸法自性無有彼菩薩則能入解阿字義門所謂阿者無作阿者普遍阿者非有為阿者非無為阿者無不成就阿者無所依止阿者非動阿者非亂阿者非分別阿者非離分別阿者非畢竟阿者非散壞阿者非形色阿者非顯色阿者非住持阿者非定住阿者非知阿者非見阿者非言說阿者非離言說阿者非思議阿者非離思議阿者非去來阿者非入出阿者非有表阿者非無表阿者非名阿者非相阿者非對治阿者非覆障阿者非盡阿者非無盡阿者非二阿者非不二阿者非真實阿者非虛妄阿者非求阿者非離求阿者非淨阿者非離淨阿者非執阿者非離執阿者無生無所不生無少法可生阿者無滅無所不滅無少法可滅阿者不空無所不空阿者無相無所不相阿者無願無所不願如是解已知非戲論是名入解阿字義門世尊又復諸法從意中生由阿字故引生達字若能入解達字門者則能入解一切教法所謂入解有為法無為法有表法無表法世俗法勝義法世尊勝義法者唯一真如以言詮顯何由能解世尊如人夢中作種種事夢境非實但有假名覺已了知皆由心造世尊如空谷中傳於音響自性無實從和合生世尊如幻化人作諸幻事愚夫不了謂為實有世尊又如陽焰妄生水想智者了知本無其體世尊又如鏡中現諸色像妄生分別實不可得諸法性空亦復如是但為悅豫彼愚夫人畢竟諸法本來寂靜世尊我昔曾聞先佛所說勝義諦法得真實見是諸天子作此說已佛所印可頭面作禮以偈讚佛世尊善達第一義故能展轉說諸法諸有聰慧佛真子於佛教海能遊戲世間少智愚癡人由著我故不能解我及我所本來空十方求之不可得如見陽焰本非水愚夫妄想作水解如是顛倒執為我皆由染慧迷真智由於五欲生愛樂備受生死諸楚毒諸蘊自性本來空愚夫枉墜於諸趣彼無正智心狂亂於諸苦境妄為樂為三毒火鎮燒然未甞覺悟生怖畏愚夫不厭諸垢惑如隨怨賊為親友聞如來說勝義空返生驚怖或輕毀猶如世間怯弱人雖持利劍心憂怖如來演暢正法門所謂微密一阿字出生最上真實慧如平坦地生喬木善能降伏眾魔軍速證無上菩提道牟尼有諸勝弟子了達如是第一義既自消伏三毒垢見餘毒者施法藥以八正道大船筏運載群生出有海令知諸法本來空息諸異論妄分別明人捨邪歸正道夙昔曾修彼善根了法體性本來空心無所著即解脫若達法性即同佛是名大智那羅延諸法性空無所空亦無繫縛及縛者真如寂滅離諸相體非垢染亦非淨以其法爾本如然非煩惱縛亦無斷如是了知諸法性是人不久得菩提自能得度亦利他善談正理不希報有情常生虛妄想於境執著男女相增長愚癡染污心猶如渴鹿奔陽焰由彼彼業生諸趣此業皆由妄想生了業體性本來空畢竟無有能作者我等解佛所說義顯示難思妙法門歸命牟尼大導師諸根寂靜無所著如來清淨無瑕穢成就無邊功德海於三界中作照明堪受諸天妙供養我等於今大會中稱讚能仁大福聚善哉無比二足尊究盡諸法實相義以此所獲善根力迴施三有諸眾生願於未來淨土中悉能成就菩提果爾時世尊知諸光音天子心之所念於佛法中明了通達具足殊勝廣大辯才希望如來與授佛記即於口中放大光明時尊者馬勝比丘覩是事已合掌向佛以偈問曰大悲救護世間者成就吉祥功德聚以方便力息群疑放此光明極希有眾會若聞佛所說心生淨信決定解勤修妙行趣菩提超出輪迴生死海一切天人阿脩羅為老病死所逼切如來常以大悲心救濟令修八聖道彼由勇猛大精進深心堅固無退屈樂修如是妙法門誓證菩提求佛智今此會眾無餘念一心瞻仰佛慈顏願聞如來微妙音決除疑網生忻慶覩佛現斯神變事口中放此淨光明譬如痼疾遇良醫亦如孾兒顧慈母何人請問深法藏滿足廣大悲願力獲得最上祕密門感佛現斯希有事眾會心皆大歡喜冀聞佛說光因緣各能具足清淨心修習如是三摩地爾時世尊為馬勝比丘說伽陀曰馬勝具足妙辯才能應群心發斯問今正是時說此因斯則如來神變力此諸光音天子眾往昔曾供無數佛觀察世間苦眾生誓求佛道而濟度已修廣大真實行決定當得一切智為彼深著邪見者指示咸令歸正道彼等由聞佛正教深入義味生尊重猶如世間諸女人喜得生男心滿足是諸天子心清淨志求無上佛菩提曾於那由他劫中修習利他殊勝行所化眾生無限量皆能發起大乘心具足福智相嚴身星宿劫中皆作佛彼諸天子成佛時國土無量百千億廣博殊妙不思議種種莊嚴無與等三惡趣及八無暇彼諸佛剎未嘗聞亦無求證二乘人各各咸登不退地又彼諸佛剎土中有情壽量悉同等滿足十億恒河沙常能承事於諸佛若令那由他眾生依二乘法取滅度不如能化於一人或男或女修大行以初福聚比於此百千萬分不及一何況勸勵於多人安住大乘菩薩道馬勝汝今當諦聽如來出世甚希有譬如優曇鉢羅花經無邊劫難值遇善巧方便說法師能示真實無為道志求寂靜菩提者應當恭敬常親近那由他數諸天子散妙寶衣從空下復以清淨妙伽他稱讚如來勝功德佛說寂靜甘露法能袪眾生煩惱熱若依如來教奉行漸次得成無上覺爾時會中有十二那由他遍淨天子見諸阿脩羅王乃至光音天等於世尊所設諸供養復聞如來與授佛記心生歡喜得未曾有此諸天子已於過去無量佛所植眾德本入解正法充足法財有大神力自在無礙從座而起頭面禮足白言世尊有三摩地名超諸法樂若菩薩摩訶薩獲證如是妙三摩地所作事業離諸攀緣得最上樂不生苦受無一因緣而非樂想假使入於諸地獄中種種苦具治罰逼迫由是菩薩三摩地力一切苦惱悉為快樂如彼世間諸有情類造作諸惡不律儀事劫奪他財王法所戮或截耳鼻或斷手足或杖捶打或繩繫縛為諸獄卒禁閉囹圄雖受楚毒心無追悔為貪所蔽翻如樂想又諸有情傭力自濟艱辛求索以苦為樂謂裁衣者造蠟炬者壓蔗漿者作伎樂者造飲食者供象酒者或然酥燈及油燈者如是等輩種種所作或不如法或復遲惰為彼主者呵罵驅遣受諸陵辱皆如樂想又如世間諸俳優者令他喜悅易己形狀作鵂鶹面或師子面或打或縛翻為樂想何以故以彼眾生作業決定為貪所使心無悔故菩薩摩訶薩亦復如是為利有情能於生死長夜之中修習種種難行苦行志求阿耨多羅三藐三菩提乃至救濟饑渴眾生噉己血肉常生樂想或於菩薩惡罵捶縛及斷命根雖受苦惱皆生樂想如是具足廣大願力能與眾生種種快樂長時修作無有間斷則能獲得彼三摩地不為惡魔之所動亂復能破壞一切魔業當得如是五種自在何等為五一者壽命自在二者所生自在三者業報自在四者尋伺自在五者受用自在彼菩薩若求一生成等正覺由得如是妙三摩地即能如意滿菩提願若不速求無上菩提則能久住無量無數阿僧祇劫利樂有情嚴淨佛土何以故由彼菩薩從初發心普為攝受一切有情不怖惡道於彼受生皆令習學諸菩薩行善巧方便通達諸法成熟般若波羅蜜多是為善住菩薩乘者世尊若菩薩樂修如是三摩地者當知是人皆是如來威神功德之所加持則能決定入解諸法自性本空無有疑惑時遍淨天子作是說已合掌作禮以偈讚佛我等遍淨諸天子於佛正法能了知頭頂禮敬調御師諸根寂靜無所畏如來以大智慧力悉能破壞諸魔軍歸依最上牟尼尊引導群萌登彼岸諸法自性無所有亦復畢竟無所住妄想攀緣悉了知猶如幻師明幻事如是六趣諸眾生皆從虛妄因緣有谷響求之自性無如來證法亦同彼人中最上釋師子觀諸妄法悉皆空彼無我相亦無人及與眾生壽者想如來大慈無與等為度愚夫出世間演實相法妙難思一切無能測量者佛觀眾生界平等常起清淨無緣慈故能憐愍諸世間畢竟不見眾生相我今於佛智慧海心無垢染離諸疑清淨慈門利有情堪受諸天廣供養如來最勝天中天常於眾生起慈護而於十方世界中求其苦性不可得既無眾生亦無苦是故如來無所緣已能除遣諸憂疑獲證真常寂靜樂佛於諸趣不見苦亦無所證大菩提以此愍念於有情皆令棄背生死縛無苦無救無眾生亦無菩提而可得佛知法性本如然故我於佛伸妙供如來出現於世間以四無量利含識不見慈悲喜捨心亦不見有眾生相不見行於放逸者亦復不見修聖道知佛如是方便門故我於佛興供養牟尼常說四念處觀身畢竟不可得我於佛教如是知今得供養救世者佛說觀受不可得以受無有真實性乃至受者亦復然故我於佛興供養佛說觀心及觀法二相求之不可得亦不見有所修念及以安住念處者我今不見有諸法亦復不見修法者佛以念處度眾生彼念自性常空寂復說念與法和合欲求解脫應修習我於佛教如是知今得供養一切智念處一尚不可得況復說有二三四是故我今達佛意畢竟無受苦樂者如來常說四正勤有諸比丘專修習斯則能為解脫因得越輪迴生死海如是無解亦無縛無佛無法及菩提而復不壞其假名故我於佛伸敬禮佛說如意四神足最上殊勝安隱樂諸根寂靜解脫人修此能得涅盤道又彼如意及神足諦觀彼體不可見非動非靜非無作如是顯現難思議今此眾會諸天子而不見有眾生想我於佛教正了知皆能遠離諸疑惑此為最上法供養唯佛堪任受此供如來妙智無等倫故我一心生讚歎又復牟尼說五根此法能得菩提道出生福智二資糧善觀察者除放逸所謂信進念定慧不見能修及所得我於佛法無有疑是故今當興供養如來宣說五種力能除邪見心諂曲息諸煩惱破諸魔趣向無為寂靜道如是諸力無能屈無有所縛及縛者我於佛法離諸疑今當供養調御士大仙開示七覺分最上清淨菩提道善修習者諸有情得證真常安隱處牟尼復說八聖道成熟眾生諸善根常修聖智現其前能盡苦際諸纏縛如是聖智及諸惑畢竟清淨無有餘諸天於此得無疑故我供養人中聖於奢摩他善修習毘鉢舍那亦復然如來曠劫悉圓成能斷諸惑及習氣如是相應因與果及觀察者悉皆空諸天於此得無疑故我供養牟尼主說不淨觀除貪欲慈心對治彼瞋恚以其智慧遣愚癡為利眾生佛所說彼皆無作無罪相是故不垢亦不淨諸天於此得無疑由此供養無上士又復佛說十不善殺盜婬妄及兩舌惡言綺語貪恚癡此等名為十業道眾生非有亦無殺餘九過惡理同然無善惡相無對治以彼罪性本空寂此義非無佛正教然其不壞法體性如是牟尼最上法宣揚引導諸群迷如理作意正思惟是名最上真佛子爾時遍淨諸天子說是偈已咸各默然住在一面時佛世尊知諸天子心之所念希授佛記口中忽放清淨光明尊者馬勝見是事已合掌向佛以偈問曰善哉調御大聖主為利群生出於世甚深智慧妙難思而能化伏諸天眾窮盡諸法救世者現斯瑞相非無因能與眾生作導師唯冀能仁為演說此諸遍淨天子眾合掌稱讚甚希有瞻仰如來功德山聞已一心而頂受佛為最上天人師了達諸法無罣礙當願憐念諸眾生說此放光神變事何人於此生淨心解於微妙甘露句彼於十方世界中當得圓明一切智誰於未來佛剎土饒益攝受諸群迷善宣無上妙法輪降伏魔軍及異論是諸天子於佛教深入義味心決定唯願如來震法音使諸時會除疑網百福莊嚴無上士慈心普覆於世間八種功德梵音聲咸願聞持佛教勅若有眾生於佛所樂聞正法勤修習堅固不退菩提心漸能成就一切智如來善說微妙法能盡有情生死苦佛子淨心當奉持則令佛種永不斷爾時世尊為馬勝比丘說伽佗曰馬勝善問放光事我為利樂諸天人汝所得福叵思量比喻說之尚無盡善哉尊者應其機一切大眾心忻悅此等遍淨諸天人於我法中得解脫往昔曾供於諸佛其數千億那由他達諸法性無有疑各於彼佛問斯義彼由往昔因緣故以妙伽佗讚於佛此生復以清淨心稱揚賢劫諸善逝後於優曇鉢羅劫成佛號曰那羅延教化那由他眾生悉證無為寂靜樂同一劫中出於世皆名法幢正等覺化度眾生數同等次第皆當成佛道是諸如來化緣畢分布遺形諸舍利建立無量窣堵波猶若散花嚴佛剎如是所有眾生類各於舍利興供養咸登寂靜甘露門一切如來所稱歎若有稱彼佛名號發生淨信歡喜心當知由是善因緣得值當來彌勒佛彼得慈尊攝受故勤加精進斷諸結樂修寂靜奢摩他漸次得成無學果從一佛剎至佛剎供養親近無疲懈於諸天人大眾中稱揚最上佛功德今此遍淨諸天子皆具威德大名聞深達佛智不思議各各頂禮如來足爾時會中有八俱胝廣果天子見諸阿修羅王乃至遍淨天等於世尊所種種施設作諸供養奉上如來復聞與授成佛之記心大歡喜得未曾有是諸天子即作是念如來所說一切諸法於三際中求不可得一切諸根皆不可說若能入解彼法界者則能通達一切諸法若能了知一切諸法則能證得四如實諦所謂苦諦集諦滅諦道諦如世尊說一切諸法皆悉空寂無我無人無眾生無壽者無想無作我等天子於此法中心得決了不生疑惑世尊以諸眾生本寂靜故則無有苦當如是知所以者何眾生無故苦諦亦無以無苦故集諦亦無何以故若無是因則無其果世尊以無集故滅諦亦無何以故若無集諦則無斷集以無滅故道諦亦無何以故無有是道不斷集者世尊彼煩惱業不可得故斷煩惱滅亦不可得以滅不可得故道亦不可得未有是道無其果者此四聖諦但是分別假施設有以非有故不可說為過現未來何以故過去已滅現在不住未來未至於三際中皆不可得依世俗諦有種種相若三際非有彼則無生亦非有滅無想無作無施無受無說無聽無所說法無了悟者以彼三世未曾有故若法若空皆不可說眾生顛倒不能入解無因無緣無名無相無所詮表無所趣向自性離故皆不可得彼不可得亦不可得何以故以眾生界本非有故若彼彼法皆不可得則無染淨無作無證無凡夫地無聲聞地無緣覺地無菩薩地無如來地非地非無地此即真如寂靜無相若說有表有為限量名如來者依世俗說非勝義中有如來也何以故法無得故若彼如來廣大宣說色界乃至識界如是意界乃至法界若無法界無所依止亦無詮表無四諦無五根無緣生等世尊彼一切法隨其所在安布建立種種名字然不壞彼法界體性世尊如彼地界隨其方處建立名字亦不壞彼地界本性如是水界火界風界空界立異名字亦復如是世尊又若證入彼法界者即能入解二十二根所謂眼根耳根鼻根舌根身根女根男根命根苦根樂根憂根喜根捨根意根信根精進根念根定根慧根未知當知根已知根具知根世尊若眼眼體不可得若根根體亦不可得何以故眼離自性不可見故若法自性不有彼即非物以非物故即不可作若不可作彼即不生若不生者即是不滅以不生不滅故不可說為過現未來於三世中無生滅者彼即非眼亦非眼根何有作用世俗詮表世尊譬如空拳中無有物但誑愚童唯假名爾勝義諦中以至空拳所立名字亦不可得如是乃至眼及眼根於勝義中亦復非有世尊如是色蘊無有分量無所住持亦非入解何以故以色自性不可得故若諸法非作則無積聚由積聚故說名為蘊猶如世間造立舍宅宮殿樓閣戶牖軒檻園林渠流牆墉圍遶多物積聚名為城邑當知彼色本來非有復以何法名為積聚以無積聚亦無彼蘊受想行識亦復如是若於諸蘊各得入解所造淨色任持自性皆不可得當知地界地界性畢竟清淨乃至風界風界性皆畢竟清淨何以故自性離故復何說有過現未來生滅等相是故色蘊不可分別受想行識亦不可分別世尊又若眼處自性非有本來清淨亦無有苦但是世俗假名顯示彼名及體俱不可得何以故實無少法得名為眼亦無少法得名為處如是耳鼻舌身意色聲香味觸法等處自性非有本來清淨苦及苦名皆不可得世尊又彼眼界無少可得何以故若眼離眼性故若界離界性故乃至法界亦復如是由自性離彼則非物以非物故則非所作非所作者則無有生若無生者亦無有滅若不生不滅即無過去現在未來建立施設當知諸法本離自性若法離自性者無名相無作用無可說無稱讚無授記彼諸天子作是說已時會聞者心生愛樂歡喜踊躍快得善利時彼天主即從座起前詣佛所白言世尊有三摩地名無量義門若菩薩摩訶薩能修習是三摩地者則能獲得無量辯才所謂相續辯才相應辯才正說辯才無著辯才不謬辯才微密辯才甚深辯才善巧辯才美妙辯才正論辯才得如是等殊勝辯才各各入解無量法門具足正見達諸法性捨離攀緣滅除癡暗了勝義法入總持門入解蘊入解處入解界入解諸根入解四諦入解緣生入解眾生入解無眾生入解有想入解無想入解有形入解無形入解我入解無我入解空入解不空入解相入解無相入解願入解無願入解出離入解不出離入解有為入解無為於如來教不可詮表但唯假名世俗分別非言說非無言說非思議非無思議非見非無見非聞非無聞非覺非無覺非知非無知非了別非無了別非悟非不悟非得非無得非對非無對非證非無證非白非黑非明非暗非淺非深非清非濁非安非動非縛非解非順非違非染非淨非去非來非生非滅非智非愚非成非壞非道非非道非執非離執非眾生非無眾生非壽者非無壽者非我非無我非有非不有非空非不空非相非無相非願非無願非出離非無出離非有為非無為非斷非常非邪非正非真非假非實非妄非住非無住非依止非無依止非解脫非離解脫非觀察非現證非輪迴非涅盤非凡夫境界非聲聞境界非緣覺境界非菩薩境界非佛境界非境界非非境界若能如是入解法界則能入解十二緣生所謂無明緣行行緣識乃至憂悲苦惱為大苦聚世尊又彼無明性不可得何以故自性離故若法自性離者彼則非物以非物故則畢竟清淨亦無生滅非三世攝無名無相不可顯示亦無記別但為成熟愚夫異生假名安立生諸戲論於勝義中實不可得世尊又若無明無自性者云何能生彼行支耶以無明無故行支亦無乃至無彼生緣老死世尊若法不生云何有老若無老者亦無有病及以滅故即彼三世諸佛菩提但唯世俗名字施設非勝義諦作如是說所言無明即是菩提諸有支等亦即菩提如是入解十二緣生即是入解真實法界世尊如來不生一切法亦不生是故無生法即是如來世尊如來不滅一切法亦不滅是故不滅法即是如來世尊如來無相一切法亦無相是故無相法即是如來舉要言之如是無名無相不垢不淨非愛非憎法界不可識亦復不可知世尊真如者即是如來一切諸法即是真如是故一切法即是如來世尊實際者即是如來一切諸法即是實際是故一切法即是如來世尊隨所有法即是如來於其法中即有一切法是故一切法即是如來世尊若有人言如來得阿耨多羅三藐三菩提者當知此人是執著見何以故如來無二菩提亦無二以無二故而無所得世尊若有人言如來轉於無上法輪當知是人為執著見何以故實無少法如來可得以諸法性非隨轉故世尊若有人言如來化度無量眾生當知是人是執著見何以故實無眾生如來度者世尊若有人言如來緣盡入般涅盤當知是人是執著見何以故法性常住非生滅故若有眾生於我所說如是法要能信解者當知是人於阿耨多羅三藐三菩提得不退轉世尊假使法界有其變異若善男子善女人深信是法於佛菩提而退轉者無有是處時諸廣果天子於如來前說己所證勝義法已頭面禮足右遶三匝一心合掌以偈讚佛歸命牟尼大聖主具足勝慧無過上憐愍世間諸有情常說如是第一義成就無量功德聚救拔輪迴諸苦因既自了達諸法性復能開示於群品五蘊自性本非有應知但誑彼愚夫譬如膠著獼猴身無智疑惑不能脫蘊體求之不可得無所依止絕攀緣如以瓔珞飾虛空智者於斯得解脫又復牟尼作是說諸入自性悉皆無猶如深谷傳於聲彼響尋之何所有愚癡凡夫由此縛於真諦法不了知如持珠寶莊嚴風智者觀之無所著彼一切智作是說諸界本來常空寂如示空拳但有名誑誘愚童實無得凡愚妄想執為有由於勝義不能解展轉輪迴三有中譬如商人迷巨海又復如來作是說諸根自性常清淨如諸影像現鏡中畢竟尋之本非有無智疑惑不能了迷真實法妄生愛猶如深淵墮網魚為彼纏縛何由脫眾生本空法亦空依真勝義無所得如依壁繪士夫形智者觀之非有我愚夫執著生愛樂皆由不達於正教因緣自性無所依如彼卵生出其㲉緣生之法剎那有暫起即滅匪堅牢如人夢中受五欲覺位推求何有樂無始有情妄分別常為境界之所縛若能達彼法性空如彼飛禽脫籠網諸法寂靜離言說佛能於此證法性諸法寂靜本來空佛能如是歸圓寂諸法寂靜離諸相佛能宣暢第一義佛於三界無所著如來由是出於世佛於諸法離諸怖由不起彼自他想廣宣正教破群迷故稱善導眾生者佛於諸法離分別而能助顯第一義此唯如來方便門非是凡夫之境界或有眾生作是說如來已證大菩提或有眾生作是說如來能轉妙法輪或有眾生作是說如來已度河沙眾或有人作如是說佛於輪迴久解脫饒益無量眾生已入於寂靜大涅盤皆是凡夫所執見為彼魔黨之所持於勝義法不了知以不了故不知佛若有達斯正法者是人決定得菩提廣能救度諸世間具足最上功德聚如是吉祥寂靜法體即真如無變異唯有牟尼能證知我已善達實相義今此廣果諸天子於甚深法心決了恭敬合掌無異緣住立佛前廣宣說爾時世尊知彼廣果諸天子等畢竟悟入第一義諦亦能增長時眾善根即於口中放大光明時尊者馬勝矚斯相已合掌向佛以偈問曰具足福智無上士何因現此神變相我曾往昔從佛聞若放淨光為大利如來現此奇相已能令眾會心泰然諸天及人阿脩羅咸願親聞佛所說牟尼今者有何故口中忽放清涼光大眾合掌住佛前瞻仰尊顏無暫捨佛為無上天人師願速演斯希有相一切世間諸有情若聞佛說除猶豫今此廣果天人眾各各自知成佛事彼無所證亦無修何人所作何所得如來八種梵音聲眾生聞已咸忻慶隨順正理如法行悉能護持於佛教我等眾會生渴仰冀於佛所得親聞若蒙佛說宿修因增長人天諸善利彼諸天子久植本決定成就一切智當度無量苦眾生令悟真如法自性爾時世尊為馬勝比丘說伽陀曰善哉馬勝發斯問我當為汝分別說為利廣果諸天人於大眾中現此瑞如來具足一切智有三種因放光明隨順觀察彼機緣現此吉祥神變事或有樂住涅盤者小智求彼聲聞乘或有愛樂默然者志求緣覺菩提果或樂為世大導師求佛菩提利含識故我觀察彼善根隨其樂欲而施設若求聲聞得度者即為彼放下品光為求緣覺解脫人放中品光而濟度馬勝當知最上光與諸天子授佛記如其次第下中上顯示三乘得果證若為聲聞放光明其光出已從足沒若為辟支佛淨光現已即向臍中隱若為求彼無上道其光從佛頂門入隨其勝劣有所表今與諸天記佛果馬勝比丘當了知我今復說光明相若光漸次復增廣從空宛轉而右旋等佛身量遍莊嚴赫奕猶若融金聚如是變現淨光明當知記別佛剎土若光出已猶如蓋於上遍覆如來身有光如華住空中煥然顯發端嚴相或光三匝入佛身斯皆記別佛壽命當知如來所現相善應群機信樂心今此廣果諸天子滿足八十俱胝數已經那由他劫中承事供養於諸佛常樂說是勝義法化利含識不疲勞誓求無上大菩提勇猛勤修無退屈過三十六俱胝劫具修福慧植善根救度無邊諸有情悉令離苦獲安隱然後皆當得作佛同名號曰那羅延其劫稱為勝金幢各於異剎成正覺一一如來出於世國土清淨妙莊嚴佛身猶若淨日輪具智光明功德聚彼諸如來壽長遠住世過於那由劫各各化度諸聲聞其數廣多無有量假使算師及弟子比喻校計不能知化菩薩眾亦無邊與聲聞數等無異如是此諸菩薩眾一同先佛所修行由是堅固菩提心皆能成就一切智彼諸如來化緣畢正法久住於世間十二那由他劫中為諸佛子常守護當其正法廣流布有發菩提大心者數量猶如殑伽沙各各勤修菩薩行如是彼佛滅度已所有證悟聲聞人悉皆求趣於涅盤猶如薪盡火隨滅大眾今聞佛所說咸發淨心生信解歡喜住立於佛前一心頂禮如來足以無與等妙供養奉上調御天人師咸發堅勇精進心如救頭然求出離勤修勝慧波羅蜜常樂親近說法師此是最上真實門汝等比丘善修學爾時會中有無數淨居天子及無量眾生於佛法中心得覺悟離諸疑惑深生愛樂歡喜踊躍得未曾有一心合掌住立佛前各以伽陀稱讚於佛爾時善施天子而說偈言佛昔捨身命國土及妻子圓滿彼施行故我稽首禮爾時淨戒天子而說偈言堅固持淨戒離一切垢染能渡於彼岸頂禮具戒者爾時安忍天子而說偈言佛廣修忍行為他斷肢節不生怨恨心得成無上慧爾時精進天子而說偈言大雄猛世尊捨生死重擔勤修無退屈速至於菩提爾時靜慮天子而說偈言如來大威德常棲止禪定不著彼世間三際悉平等爾時勝慧天子而說偈言如來勝慧力知眾生諸行如業而受報隨界趣流轉爾時明福業天子而說偈言若修彼福業勝報常現前餘不能了知此唯佛境界爾時了罪性天子而說偈言眾生由惑業常貪求彼物於心若了悟一切悉通達爾時善巧智天子而說偈言若人於佛智善思惟分別常念如己物菩提不難得爾時善巧行天子而說偈言若起諸惑業內心非所思了罪性本空此為證法者爾時遍趣行天子而說偈言若人造諸行隨善惡流轉受好醜之報佛眼悉知見爾時離攀緣天子而說偈言若於所受報能了知攀緣雖生諸趣中常與智隨轉爾時隨順善巧天子而說偈言若造作諸惡或修習眾善皆由先業故隨所生受果爾時業善巧天子而說偈言了三世業行斷故不造新愚夫無正慧隨惡而流轉爾時果善巧天子而說偈言或因少果多或因多果少於此不了知為愚癡外道爾時了知業行天子而說偈言善因生勝處惡業墮險難隨眾生所行如來悉明了爾時見法樂天子而說偈言若人受福報而不了善法彼為自欺誑不久當墮落爾時善受生天子而說偈言若造諸勝業順生受其報唯佛正了知世間不能解爾時善受名天子而說偈言若業經多生或俱胝劫數展轉于今身受報佛能了爾時受報成熟天子而說偈言若此業和合彼有情受生皆從昔因緣如來悉明了爾時根未成熟天子而說偈言彼根未成熟樂作不善行遠離二足尊不希望解脫爾時善成熟天子而說偈言若業已成熟及未成熟者業性本來空隨心之所造爾時決定受天子而說偈言眾生所作業若重若輕微如來悉證知受報無差忒爾時了罪相天子而說偈言若造眾惡行當墮於惡趣或外遇良緣轉重令輕受爾時明業報天子而說偈言積集諸罪惡為彼所纏縛不畏未來苦此邪見外道爾時善思惟天子而說偈言能思擇善行少善招勝報如以涓渧水置海永無減爾時入解諸法天子而說偈言若人能永盡有漏分別業當證無學果是如來所說爾時證佛智天子而說偈言佛眼悉明了三世諸業果種習無遺餘敬禮遍知者爾時業無餘天子而說偈言世間諸有情或此生彼滅如來已永盡得稱無畏者爾時離攀緣行天子而說偈言眾生所行行唯趣於生滅果報如夢幻此如來所說爾時伏諸惑天子而說偈言愚癡著欲者如渴飲鹹水是故調御師觀之如夢事爾時離分別天子而說偈言由貪癡過患起分別執著智者善了知夢中何有樂爾時息虛妄天子而說偈言夢中說夢事從顛倒所起如來所教勅當求寂靜法爾時觀察漏盡天子而說偈言如人於夢中見天雨洪注了夢體本無應知漏非有爾時了夢境天子而說偈言夢境本為假何曾見其漏展轉妄想生而作於漏解爾時達真常天子而說偈言如世間童女夢已生於子生已而夭殤何有別離苦爾時尋夢境天子而說偈言如人於夢中為他斷己首彼識本無得誰為能斷者爾時正觀察天子而說偈言彼智了諸法如夢境和合無喜無別離此為真勝義爾時智心天子而說偈言從佛聞正法心了若虛空夢中尋夢因法性本如是爾時意喜天子而說偈言汝等諸天人常樂在禪定了知彼世間猶如鏡中像爾時善慧天子而說偈言如來所說法如箜篌發聲饒益諸天人故我稱讚禮爾時了幻化天子而說偈言幻人作幻事愚夫不能了智者所了知一切皆如幻爾時定中變化天子而說偈言如來出於世如夢中見幻善達佛理者於此無疑惑爾時如幻化天子而說偈言幻師知幻法於幻能變現由了彼幻故則見諸法性爾時分別觀智天子而說偈言汝觀世間佛起思惟分別夢中見佛身於法何所說爾時離思惟天子而說偈言無物不生貪由貪而積聚無思亦無貪見佛亦如此爾時正智天子而說偈言深谷本無聲亦無彼聽者如是達佛理於世無所著爾時善說天子而說偈言如人聞谷響彼聲不可得愚夫不了知妄執以為實爾時各各入解天子而說偈言諸愚夫執著不達勝義法若了法性者自他無疑惑爾時求利益天子而說偈言最上勝義法諸佛等無異無說亦無聽及彼領悟者爾時入解法天子而說偈言斷諸煩惱垢分別所分別離染得清淨牟尼之所說爾時善思惟天子而說偈言於諸法名數斷有漏煩惱心淨無瑕穢是名真佛子爾時無依止天子而說偈言心等於虛空三界無所著善施不希報寂靜無畏者爾時無染污天子而說偈言於欲離諸貪色無色亦爾牟尼心平等如空無障礙爾時無希望天子而說偈言於欲不希望色無色亦爾離和合相應歸依無上王爾時拔愛欲天子而說偈言由斷彼愛垢拔三有毒箭敬禮調御師永超於彼岸爾時降伏愛天子而說偈言發最上精進伏除世貪愛常起大悲心是為救世者爾時離相應愛天子而說偈言離相應愛欲不復受輪迴歸依無上尊如蓮超濁水爾時達法性天子而說偈言歸依離縛者善達實相義明了諸法性其心無所畏爾時超欲泥天子而說偈言貪欲如淤泥勇捍能超越敬禮牟尼尊不復生三有爾時棄珍玩天子而說偈言若人遠追求則能離諸惡於珍玩無貪心淨踰於彼爾時離憂天子而說偈言若人於欲境心不生放逸則能越魔網是為大智者爾時施無畏天子而說偈言自他修正行離憂怖熱惱佛以無礙辯令眾生覺了爾時持譽天子而說偈言若聞佛音教善思惟分別是人於世間能盡諸苦際爾時無所畏天子而說偈言救世釋師子智海廣無極決定了諸法能起對治道爾時離諸怖天子而說偈言敬禮天中尊無垢無所著善拔煩惱箭能離一切怖爾時無所著天子而說偈言若諸天魔梵請佛轉法輪於大集會中唯佛得無畏爾時師子奮迅天子而說偈言善說一切法成就一切智敬禮釋師子三界無倫比爾時除驚怖天子而說偈言師子依山谷心常離諸怖震吼林藪中馳散餘小獸聖主出世間智慧叵思議演法怖眾魔降伏諸外道爾時降伏魔怨天子而說偈言所來所得法世間無與等故我稽首禮聖中最聖者爾時師子慧天子而說偈言敬禮牟尼主眾聖之導師成就一切智通達無邊法爾時隨佛受生天子而說偈言如來證諸法無能發問者隨佛所受生請宣深妙義爾時持藏天子而說偈言佛持正法藏無畏善宣說百千億有情皆令生覺悟爾時隨法行天子而說偈言隨法修諸行能發菩提心於世間勇猛為最上丈夫爾時樂法樂天子而說偈言彼大心眾生由聞佛音教如法而行學得成無上果爾時淨心天子而說偈言如來梵音聲聞已心清淨雖萬類機緣無能發問者爾時清淨眷屬天子而說偈言佛於長夜中如理修眾行具相好光明得眷屬圓滿爾時無漏法天子而說偈言如來盡諸漏故能師子吼於未曾有法分別除疑惑爾時達勝義天子而說偈言如來大智力了諸法自性諸天及世人無有如佛者爾時盡諸漏天子而說偈言最勝大沙門畢竟盡諸漏今此大會中無能伸詰問爾時常勇猛天子而說偈言大雄大智力諸法無不見惑業盡無餘於問難無惱爾時寂意天子而說偈言永離貪過患瞋癡亦復然不起惡業思敬禮寂靜者爾時相應行天子而說偈言歸依善逝師永盡諸業惑正行常相應至一切智處爾時相應智天子而說偈言無邊相應行為佛所行處種現習亦除得成一切智爾時相應慧天子而說偈言佛以相應慧為世作照明根本諸惑因畢竟永除斷爾時寂靜受天子而說偈言永斷一切惑深心常寂靜佛子善精進於怖何所有爾時智現證天子而說偈言佛盡諸煩惱種現及俱生破眾生無明大悲無與等爾時拔除隨惑天子而說偈言牟尼天中天以智能覺悟斷增上隨惑及除餘習氣爾時安隱住天子而說偈言能仁出興世斷諸有漏因示現從母生為利有情故爾時離諸染天子而說偈言調御天人師離煩惱怖畏焚燒苦根芽無復餘種子爾時除虛妄天子而說偈言佛以一切智永棄無明垢依止清淨行此名善調伏爾時善稱讚天子而說偈言佛超三有海能化彼難化是故於世間得稱無所畏爾時達真諦天子而說偈言成就一切智滅除諸惑業令盡無遺餘是名大寂靜爾時法幢天子而說偈言建高勝法幢摧堅固我慢無量勇健力示眾生正道爾時法海天子而說偈言牟尼說諸法為大法寶藏開導彼群迷令至安隱處爾時法衣天子而說偈言佛子住大法其心無厭足安忍離諸怖故能師子吼爾時求法義天子而說偈言佛子善了知當勤求正法聞已如教行速得菩提道爾時渴仰法天子而說偈言無量百千萬俱胝有情眾希聞佛音聲志固常精進爾時勇法天子而說偈言具廣大辯才摧滅諸異論樂修殊勝行得最上菩提爾時持法天子而說偈言佛說第一法甚深極難了印勝義皆空令得寂靜道爾時樂勇施天子而說偈言佛子善行施捐捨己身命以是因緣故得成最正覺爾時離染慧天子而說偈言堅固持淨戒其心無所畏聞佛正法音頂受無忘失爾時無異緣天子而說偈言聖主法中王善巧說諸法不求二乘果勤修無上道爾時近住天子而說偈言世雄二足尊為眾生出現分別說三乘究竟唯佛智爾時成就辯才天子而說偈言佛名遍十方辯才無限礙咸以清淨心於所說隨喜爾時各各成就辯才天子而說偈言若人無辯才從佛所求願說法除諸怖聞者不毀呰爾時常喜天子而說偈言佛子住忍力為呵毀無恚志求大菩提常喜無怯弱爾時離二乘天子而說偈言為如來長子不樂下劣乘若聞佛音聲唯趣無上道爾時無能勝天子而說偈言勇猛大精進不怖諸煩惱捨緣覺聲聞誓求無上慧爾時相續善法天子而說偈言樂修淨分法而無有間斷牟尼大導師知彼所依處爾時善說法天子而說偈言攝受彼正法如來所印可住堅固精進如滿月無減爾時善法性天子而說偈言法自性潔白為客塵所覆皆由染污心如來能現證爾時達正理天子而說偈言法性本無染黑白不共住此正理相應如來之所說爾時分別善惡天子而說偈言一切不善法善力能摧滅若惡法增多違損於白業爾時入正解天子而說偈言由彼染污行白法不增長定為損害緣此如來所說爾時求解脫天子而說偈言染污力強盛心不希解脫隱覆一切智於此善決擇爾時明心天子而說偈言心若脫諸欲惡業不復生如來能證知為眾生演說爾時見煩惱天子而說偈言若不了正法不知染污行常違背佛言去聖道彌遠爾時見罪行天子而說偈言若不造諸惡善業則增益是故彼智人樂解脫安樂爾時信力天子而說偈言離貪恚癡行則能越惡道如來出世間常如是教誨爾時知善惡天子而說偈言若於染淨法心不能分別佛說如是人為極愚癡者爾時解脫行天子而說偈言隨順佛教誨棄捨諸不善是人於聖道決定得成就爾時解脫現前天子而說偈言若棄諸惡法白業則現前精勤無退修弊魔不得便爾時順正理天子而說偈言諸佛所說法利樂於群生令遠離非處不隨彼勸請爾時吉祥無畏天子而說偈言不淨觀治貪為相應正行彼貪既除已當令障轉遠爾時進趣勝慧天子而說偈言慈心觀治瞋彼瞋得解脫設復遇深怨而不生少怖爾時淨眼天子而說偈言淨慧斷癡惑是所對治法彼癡已遣除不隨他教勅爾時破疑惑天子而說偈言住正念思惟能離諸疑惑設遇邪師友依法善調伏爾時達無相天子而說偈言如來說空法依空善安住既達於正理此不由他悟爾時除我慢天子而說偈言了自他我慢高舉何所得與正行相應皆悉令除斷爾時寂意天子而說偈言永斷諸疑惑深心常寂靜煩惱不復生安隱而得度爾時觀照天子而說偈言了知道非道依淨而離染隨順諸佛言除怖得解脫爾時了世俗天子而說偈言世俗唯假名能起對治道當知彼世尊亦假名施設爾時身威儀天子而說偈言以智為前導身業隨法行利樂諸有情得成一切智爾時淨身業天子而說偈言佛身業清淨所作無錯謬憐愍諸眾生我今歸命禮爾時身業決定天子而說偈言身業善決擇方便利群品信禮調御師為世照明者爾時善觀身天子而說偈言善觀察身業具清淨相好為無上丈夫能與一切樂爾時成就語業天子而說偈言遠離彼惡言具美妙功德住正念思惟是如來所說爾時應辯天子而說偈言如來梵音聲世間咸尊重善察彼時機非義利不說爾時成就義利天子而說偈言遠離不饒益與相應安樂不壞於果報是先佛所說爾時不相違天子而說偈言未嘗邪活命求利而妄語故佛大名聞世所不能壞爾時實語天子而說偈言佛出於世間所說皆真實是故諸天人咸樂聞妙法爾時了實際天子而說偈言佛以實語故得成最正覺了緣生諸法名正遍知者爾時超緣生天子而說偈言若有為諸法及諸法實性牟尼法中王如理悉知見爾時決定行天子而說偈言於自他所作身語意業行佛以清淨智悉能分別說爾時定意天子而說偈言佛以清淨意六返觀眾生歸命救世尊大悲無與等爾時善伺察天子而說偈言如來有所作威儀無缺減悲智常相應愍念於三有爾時覺意天子而說偈言佛心所緣處身語悉調柔於諸大眾中未嘗有錯謬爾時明了意天子而說偈言佛以意為地大悲觀眾生知法自性空方便令開悟爾時過去善巧天子而說偈言若人於往昔所修諸行業施戒忍進禪如來悉明了爾時觀察過去天子而說偈言宿植諸德本承事多億佛今滿彼昔心獲得菩提果爾時具足相應行天子而說偈言佛於無量劫隨處修勝行正念常相應不捨菩提故爾時觀察先行天子而說偈言親近諸如來修習善諮問樂住三摩地出生種種法爾時本行相應天子而說偈言過去諸佛所請問如教行於三摩地門觀察無疲倦爾時知宿住天子而說偈言生死多過失應作不應作如來了知已為說解脫法爾時觀先業行天子而說偈言昔同造諸惡染污業相似或迭相食噉或與之遊戲爾時了前際天子而說偈言如來出世間以禪定智力能知過去世諸趣無有礙爾時知後際天子而說偈言佛知未來世智慧無障礙此歿及彼生業報亦復爾爾時知後際境界天子而說偈言如來知後際智力無限礙眾生所行行隨業受其報爾時離輪迴天子而說偈言如來大勇猛成就無上慧於三有不著住最勝境界爾時了世俗天子而說偈言眾生所歸趣起種種憶想但唯假名字此如來所說爾時觀現在天子而說偈言現在勇猛尊智力無能壞河沙諸佛土分別無限礙爾時住無畏天子而說偈言聖主法中王照三世平等諸法無自性愚夫不能了爾時智無著天子而說偈言如來善調伏三世無所住以法離自性一切無所得爾時明三世慧天子而說偈言了過未無體蘊起倏歸滅如是輪迴相牟尼之所說爾時意無著天子而說偈言諸法皆幻化如陽焰谷響有情及世間自性非真實爾時喜三世天子而說偈言如來慧無等能了知三世諸根自性空一切皆如幻爾時樂欲行天子而說偈言如來於中夜示現成正覺發勤勇樂欲未曾有退減爾時發起樂欲天子而說偈言佛為世光明精進無損減由彼大勇猛超出成正覺爾時超欲想天子而說偈言佛出於世間極勇猛精進能超欲淤泥如蓮不著水爾時樂欲解脫天子而說偈言如來出興世說法界平等唯一無二相故我稱讚禮爾時發起精進天子而說偈言如來大威德能警覺群品勤修不懈怠天魔不能壞爾時具正念天子而說偈言佛於一切處常起彼正念是故成道已獲得念無減爾時住等引天子而說偈言如來常在定知眾生性欲隨彼所修行而為說諸法爾時尊重正智天子而說偈言世尊大智海邊際無限量設經百千劫說之不能盡爾時樂解脫天子而說偈言無能勝丈夫樂最上解脫由證解脫故於三有不著爾時相應解脫天子而說偈言牟尼大聖主具解脫知見度無盡眾生真智無有減爾時觀往行天子而說偈言昔於然燈佛達勝義法行勤修不退轉證得大菩提爾時甚深行天子而說偈言佛久離諸惡非如餘有情知法自性空於三際無礙爾時廣慧天子而說偈言佛於一切智心不生疑惑正念常現前如持油滿鉢爾時無散亂天子而說偈言佛心常湛然未曾有散亂法性本無染眾生不能解爾時安住智天子而說偈言如來不共法甚深叵思議於一切眾生未曾不擇捨爾時超諸有天子而說偈言佛為天中仙三界無倫比了達一切法勝智無過上爾時堅固不退天子而說偈言堅勇最勝尊於法無所畏覺悟諸有情其心悉平等爾時會中有外道婆羅門名鉢哩沒囉惹迦與其眷屬六萬人俱見諸阿修羅王迦樓羅王諸大龍王夜叉乾闥婆等及瓔珞天四天王天三十三天焰摩天覩史多天樂變化天他化自在天梵眾天光音天遍淨天廣果天等作供養已蒙佛授記及聞淨居諸天子眾以妙音聲說偈讚佛歡喜踊躍得未曾有時彼外道從座而起合掌向佛而作是言我聞瞿曇說無我法心不愛樂而生疑惑不樂住處無家所歸沙門瞿曇若無我者何故此身從因緣生我見瞿曇神通色相於天人中最為第一具足成就廣大威德令諸見者皆生歡喜又嘗為諸廣果天子說一切法即是如來云何乃言無有我耶沙門瞿曇願為時會如實分別我當聽受唯有如來他心能知令我了解斷除疑網佛言善哉外道假使汝伸百千問難我悉能答不以為難我返問汝隨汝意答外道云何有情最初結生入母胎中汝知之否外道答言我宗所說有三種因父母和合如是成胎佛言外道彼胎為從父貪起耶答言不也佛言外道彼胎為從母思起耶答言不也佛言外道彼胎為從天中退沒入母腹耶外道答言不知也外道彼胎為從人趣中歿入母腹耶答言不知也外道彼胎為從阿修羅中地獄中畜生中餓鬼中歿入母腹耶外道答言皆不知也佛言外道於意云何彼胎為從色生入母腹耶答言不知也佛言外道於意云何彼胎為從受想行識生入母腹耶答言不知也作是說已佛即告言外道此法甚深微細難知非汝論議測度能解唯具正見專心修學於此理趣方能了知譬如有人患其眼根得遇良醫治差其目由是緣故復見眾色外道若能親近諸善知識是人即得慧眼清淨以其慧眼得見深法若不具足信等五根入解深法無有是處是故汝等諸外道輩在昔生死長夜之中為彼邪論之所誑惑起於異見堅執不捨於其非法取為正法於非解脫執為解脫於非出離而為出離汝師自壞亦壞汝等外道譬如有人自己無目為諸盲者而作引導當知此輩必墮險難如是沙門惑婆羅門實非先覺自稱先覺自處非道說為正道自未調伏謂已調伏自依邪念謂為正念自非救度謂能救度自不能知出離之道謂我能知出離之道佛言外道如牧牛人牽牛渡水先不能知水之淺處悞入深淵旋轉洄洑彼牛捨此未達彼岸溺於中流困厄無救何以故由牧牛者不能導故外道如汝等輩實非導師自謂導師令受化者返遭困厄亦復如是佛言外道我稱導師真善調伏令於正法決定安隱我是正覺如實覺了令諸有情真實覺悟我常正念憶持不忘亦令眾生離諸散亂我善出離永脫輪迴令所化者得盡苦際我示正道決定無異令所化者得到彼岸外道汝今欲求解脫法者應當發起清淨樂欲一心尊重精勤修學先所未聞出離法要當生淨信令汝入解先已學者汝宗論議應當捨離更不尋求先未獲得正法之藏令汝悟入通達無礙佛言外道於我法中說有三種和合相應得入胎藏所言父者是為過去先業之因所言母者乃為過去先業之緣最初結生羯邏藍位業招彼識託母胎中此業熟故於彼受生如尋香城隨心所現識依胎已漸次增廣譬如世間藥草叢林依彼大地而得生長外道如是彼識入母胎已漸次成就身支具足將及產生形分顯現因緣和合相續不斷外道如是胎中最初結生分位差別唯除如來具一切智號正遍知真實了達無智愚夫則不能解佛言外道若彼有情從地獄歿得生人趣入母胎中出生世間當有是相其聲嘶嗄語不明了有所言說人不信用怱遽慞惶事多忘失心常恐怖身毛顫聳夢中時見大火熾然釜鑊沸騰奔走求避獄卒羅剎執杖驅逐或見被縛置於柱橛以杖捶打求脫不能或見狂象毒蛇所趁交橫馳走不知方處為人輕賤視之如賊外道是為從地獄來有是餘習智者了知愚夫不解佛言外道若彼有情從畜生歿得生人趣入母胎中出生世間當有是相為人闇鈍懶惰多睡樂食泥土咀嚼草木與愚癡人共為交友常處黑暗及泥塗中或坐或立足指掘地頭多臭氣蠅虫𠯗食動搖無時不能暫止常苦飢渴或得微劣不淨飲食便生喜足多為諂詐虛說見聞或於夢中身墮糞穢或於田野噉其水草或夢山谷叢林之中為彼大蟒纏遶於身受大驚怖無救護者外道是為從畜生來有是餘習設經一劫說不能盡智者了知愚夫不解佛言外道若彼有情從鬼趣歿得生人趣入母胎中出生世間當有是相其髮黃赤怒目直視常苦飢渴性唯慳嫉多希財利心無止足若見他財為己有想於他好物思欲竊取不淨殘食食而無恥見他所有園林花果多欲摘取而損壞之外道是為從鬼趣來有是餘習智者了知愚夫不解佛言外道若彼有情從脩羅歿得生人趣入母胎中出生世間當有是相常懷忿怒我慢高心樂為諍競結怨不捨勇健多力喜於鬪戰多恃脣吻陵蔑於他亦有智力及無明力攻破他論以自活命外道是為從脩羅來有是餘習智者所知愚夫不解佛言外道若彼有情從人趣歿復生人趣入母胎中出生世間當有是相是人質直樂近賢善棄遠惡人篤信守節顧惜善名性樂工巧常懷愧恥樂行惠施於善人所心無違逆先觀後作言無踈謬善能機辯通致使命所有教勅憶持不忘於處非處而能揀擇外道是為從人趣來有是餘習智者所知愚夫不解佛言外道若彼有情從天界歿得生人趣入母胎中出生世間當有是相為人端正常好潔淨喜服華鬘薰香塗香沐浴其身厭於塵垢於彼五欲歌舞音樂唯擇上妙而不淫泆常與善人共為交契好登樓閣華麗堂宇性唯慈忍令他喜悅常以上服瓔珞嚴身進止威儀心無懈惰外道是為從天中來有是餘習智者所知愚夫不解佛言外道若善男子善女人於善知識親近恭敬供養禮拜樂聞正法如理作意即得超越如向所說諸惡色相外道當知若地獄來生人間者以其先因多造瞋業損害有情墮在地獄受諸苦惱今得為人尚懷瞋惱遇善知識為說對治相應善法令起慈心漸令修習戒波羅蜜外道當知若畜生來生人間者以其先因積集愚癡數數造作彼不淨行今得為人尚多婬泆遇善知識為說十二緣生觀行對治無明令生覺悟發生淨慧漸令修習般若波羅蜜外道當知若鬼趣來生人間者彼由先因慳貪嫉妬長時造作而無間斷今得人身性多鄙悋遇善知識為說布施相應善法對治彼慳漸令修習施波羅蜜外道當知若阿修羅中來生人間者彼先造作廣大福行常生我慢陵蔑他人今生人中性多高舉遇善知識為說六處及空法門對治我慢漸令修習忍波羅蜜外道當知若人趣中來生人間者由彼先修十善業道慣習力故樂近善友柔和共住觀察正理悟無常法厭生死苦忻真常樂漸次修習六波羅蜜能發無上菩提道意當得如來一切種智外道當知若天趣中來生人間者是人前身所修施戒不能忘相皆希果報以是緣故得生天上久受天樂退生人世為由宿昔福慧力故念已先業必從天墮而於此身勤加精進勸行布施不應希報若住相者則為過患應住無相得福無量勸持淨戒不應希報若取相者則為瑕垢應當純淨離諸染污如是持戒得福無量於佛菩提得不退轉復次外道從地獄出得生人趣者是人應當近善知識樂聞三世佛所說法住阿蘭若專修梵行精勤習學心無疲懈巧於問難分別義趣了一切法無有自性由解法故樂為他說或於聚落城邑之中化諸比丘及比丘尼諸優婆塞優婆夷等講宣正法能令自他斷惡修善漸次修習得無上道復次外道從畜生脫得生人趣彼應親近善友良緣得聞正法捨離愚癡由善友力多聞熏習觀諸法空離諸纏縛而於自身作非有想於大眾中心無所畏自然證得平等法性了一切法本無自性速能獲得一切種智復次外道從餓鬼脫得生人趣者彼應依止善友知識初習布施除其慳貪由行施故發生善慧樂求出離修清淨行於所修福而不取著了知三世諸法平等皆唯一相所謂無相漸次修習得一切智復次外道從修羅中來生人趣者應先發心依善知識與煩惱魔共為鬪戰煩惱魔者所謂我慢應當思惟何者是慢誰起此慢誰受此慢亦不見有捨此慢者如是作意思惟觀察我慢之相了不可得自誑己身都無實性則能了達諸法無性若法自性不有彼則非物若非物者則不可成辦若非成辦彼則不生不滅若無生滅則不可分別若無分別則無過去未來現在若三際不可得當知彼法不可破壞佛言外道如是法性無變無異體即真如名為如來應知我相實不可得由起我慢生修羅中或人或天流轉諸趣是故觀察我慢之相本無體性自他平等斷除餘習心得清淨外道此名捨離我慢善巧方便波羅蜜多汝於是中當勤修學時彼會中六萬外道聞說此法得無生忍從座而起頂禮佛足一心合掌說偈讚佛世尊智力無與等能了眾生所行行亦知諸法所歸趣如觀掌中菴羅果觀彼世間諸惡業猶如雲霧蔽虛空愚夫不了鎮沈淪亦如盲者失正道有說世間為無常或言世間非無常又云非常非不常譬如狂象為拘縛有說世間無有邊或言世間非無邊又云非邊非無邊如彼飛禽被籠罩有說即身執為我或言離身別有我此皆妄見之所迷如獸觸網心生惱有說大自在天化亦云非因之所生如是惡見覆有情如雲翳彼水中月猶如籠中所拘鳥眼視籠竅欲求出當知外道愚癡人彼無解脫亦如是或有歸依大梵天那羅延天多聞天如人處暗為賊侵彼無解脫常生怖外道愚夫著邪見心求出離無所依如囚拘繫於獄中常如貧餧而求丐若能捨邪修正行如來於彼起慈心速令免離於輪迴如王赦宥蠲諸咎如來備修諸苦行始證最上佛菩提為度愚癡邪見人皆悉解脫無明縛人中師子二足尊於諸法中得自在愍彼沈淪苦海中以方便力而拔濟若蒙如來大智力消伏魔怨無有餘願我當得如世尊於大眾中師子吼如來能動三千界放無量光普照明成熟一切諸有情唯願與授菩提記爾時世尊知諸外道深心信解口放淨光時尊者馬勝以偈問曰如來威德無與等令諸外道生信心今於天人大眾中放大光明叵思議覩佛淨光從口出猶如秋空月滿時諸天及人咸有疑願聞佛光所因起何人於佛伸妙供何人稱悅如來心何人住佛功德中感得如來現斯瑞外道今聞授佛記一切眾生亦發心如來出現於世間為攝受彼令調伏善哉牟尼大聖主能斷一切諸疑惑今此眾會咸樂聞於佛法中生愛樂爾時世尊為馬勝比丘說伽陀曰馬勝比丘汝當知今正是時發斯問為欲利樂諸有情請益如來放光事我今為汝分別說應當諦聽無異思如來所作非無因宜生忻慶住正念此諸外道悉調伏捨於邪見得正見由入正法起對治故能安住菩提道了知無垢寂靜法而於見取心厭離從佛聞斯授記音決定自知當作佛已曾往昔修正行得值二十俱胝佛供養承事不疲勞為求無上菩提故廣行惠施心無悋堅持淨戒住忍力精勤修習總持門依三摩地發淨慧具足六度諸功德念念增進無退轉摧諸異論捨邪宗百千問難善分別昔由習近惡知識依止群邪異見中得遇如來大導師頓棄所修邪教行於彼未來星宿劫皆當作佛同一名各各出現於世間號曰普遍勝名稱其佛國土極嚴淨種種珍寶妙莊嚴得離邪見諸眾生同依佛教生明慧彼土無有三惡道及以八難所逼惱諸佛壽命極延長等同八萬四千歲若人聞此佛名者悉能捨離於貪欲女人得轉丈夫形斯由聞佛功德力如來善伏魔怨者與諸外道授佛記聞已咸生歡喜心皆當成就一切智爾時淨飯王并諸營從眷屬等見諸阿脩羅王乃至外道婆羅門蒙佛授記發希有心歎未曾有世尊言音美妙清徹一切世間聞者忻悅時淨飯王始見如來以愛戀故情意慇懃爾時世尊知彼父王心之所念而告之曰大王我所說法初中後善其義巧妙清淨一相梵行圓滿今正說者所謂分別六界差別分位法門王當諦聽善思念之時淨飯王即白佛言善哉世尊願樂欲聞為我宣說憶持信受佛言大王如是六界六觸處十八意所伺察是補嚕沙為緣得生云何六界所謂地界水界火界風界空界識界云何六觸處謂眼觸處而見於色若耳觸處得聞其聲若鼻觸處能嗅於香若舌觸處悉嘗於味若身觸處親覺其觸若意觸處則知於法云何十八意所伺察謂眼見色已若生適悅若生憂惱若住於捨如是六根各各緣彼適悅等三是名十八意所伺察大王云何為內地界謂於內身所生硬澁髮毛爪齒皮肉筋骨若內地界不生亦無有滅則無集行大王若時女人而於內心如所思惟彼補嚕沙彼補嚕沙亦生愛樂由二和合羯邏藍生又復思惟相似和合而得生者無有是處若二女人無有是處二補嚕沙亦無是處若彼彼思惟而得生者亦無是處自體無實非相應故云何說此為堅硬性大王此堅硬性相似而立畢竟此身潰爛散滅唯塚壙中是所歸趣彼堅硬性從何所來亦非四方上下而去大王此內地界應如是知大王云何外地界堅硬性者如彼世間初建梵王所居宮殿大寶所成復生他化自在諸天所居宮殿皆七寶成大王若無地界彼堅硬性從何所生復成大地厚八萬四千踰繕那縱廣六萬踰繕那復生輪圍大輪圍山堅固安住同一金剛復生蘇彌盧山庾健陀山𩕳泯陀山伊舍陀山乃至黑山如是三千大千世界次第成已堅固安住若無地界彼堅硬性從何所來大王又此地界欲壞滅時或為火焚或為水漂或為風吹譬然酥油其焰熾盛乃至灰燼不復可見若為水漂猶如以鹽投於水中須臾消散若為毘嵐猛風所吹彼時三千大千世界悉皆散壞淨盡無餘大王此外地界生時本空滅時亦空自性空故無有男相亦無女相但唯言說之所顯示如是地界與地界性皆不可得唯佛正慧而能了知大王云何內水界謂此身內所有執受濕潤等性涎唾脂髓膿血便利為內水界大王若時忽見親愛人等眼中流淚或為苦惱所逼流淚或聞深法信重流淚或為寒風所吹流淚如是水界從何所來水相乾時復何所去乃至此界壞時興大黑雲三十二重遍覆三千大千世界降霔洪雨點大如象晝夜傾注相續不絕如是時分經五十劫其水積滿上至梵世大王此外水界從何所來又此世界將欲壞時有二日出二日出已小河泉流悉皆枯涸三日出時無熱惱池所出四河亦皆乾竭四日出時大海水減一踰繕那或二或三漸次減至十踰繕那或二十踰繕那次第枯竭至八十踰繕那有餘水在或深至一多羅樹或深至胸臆或深至牛跡乃至少水如指面量當爾之時大海水中悉皆乾燥淨盡無餘大王此水界相生無所來滅無所去生時本空滅時亦空自性空故無有男相亦無女相但唯言說之所顯示如是水界與水界性皆不可得唯佛正智而能了知大王云何身內火界若此身中所有執受溫煖蒸熱咀嚼飲食成熟變壞便令安和入熱數者名為火界云何外火界謂不執受溫熱相生若復有人於曠野中尋求火緣或以蒿艾或牛糞屑或兜羅綿引火生已或燒草木山林聚落及餘方處皆為所燒大王此火界性生無所來滅無所去生時本空滅時亦空自性空故但唯言說之所顯示如是火界與火界性皆不可得唯佛正智而能了知大王云何身內風界輕動等相謂此內風或時上行或時下行或住腹間或脇或背或發癮胗或聚成塊或如刀裂或如針刺出入息等遍滿身支云何外風界謂若此風從四方來或狂暴起摧折樹木墮裂山峯若微細起飄舉身衣動多羅樹名外風界大王此風界相生無所來滅無所去生時本空滅時亦空自性空故無有男相亦無女相但唯言說之所顯示如是風界與風界性皆不可得唯佛正智而能了知大王云何內空界若此身內皮肉血等顯現增長離質礙性謂若眼竅耳穴面門咽喉嚥噉飲食所引滋味於腸胃間通徹而出若時業緣引生六處諸處生已圍遶空界此說名入內空界數然彼空界從何所來又若方處外所顯現離質礙性名外空界大王若色變壞一切皆空所以者何是虛空界本無盡故安靜不動猶如涅盤遍一切處無有障礙大王譬如有人於彼高原穿鑿池井於意云何是池井中所有空相從何所來王曰無所從來佛言大王設使彼人復填以土於意云何空何所去王曰空無所去所以者何是虛空界無去來故不住男相亦非女相大王外虛空界本來無動自性離故但唯言說之所顯示除佛正慧而能了知大王云何識界謂若眼根為主緣彼形色及彼表色名眼識界若餘五根緣於自境各別建立名五識界又此識界不著於根不住於境非內非外及二中間然此識界各各了別彼彼境已即便滅謝生無所來滅無所去大王識生時空滅時亦空自性離故不住男相亦非女相但唯言說之所顯示如是識界與識界性皆不可得如佛正慧而能了知大王云何眼處謂四大種地界水界火界風界所造淨色若地界清淨則眼處清淨若水火風界清淨則眼處清淨何以故由地界清淨眼處得生是中無有少法可得如是乃至風界清淨眼處得生是中無有少法可得何以故無主宰故無造作故猶如涅盤自性清淨大王如是眼處各各尋求皆不可得所以者何地界空故則地界清淨乃至風界空故則風界清淨若諸法自性本空則彼界何有清淨亦無忿諍若淨若諍皆不可得復有何色而可見耶當知眼處畢竟空故自性亦空前際後際皆不可得未來所造亦不可得何以故自性離故若自性無有則無男相亦無女相何有愛樂若生愛樂是魔境界若無愛樂是佛境界何以故若無愛樂則能遠離一切諸法大王云何耳處謂四大種所造淨色分別行相如前所說大王諸法解脫決定現前如法界空不可施設大王諸根各各樂著境界眼緣色時而生愛樂是故說色為眼境界又此眼根緣於色境有三種相見可愛色起於貪想不可愛色起於瞋想非愛非惡而起捨想如是乃至意著法處為意境界若彼意處緣可愛色極生愛樂為彼所牽引生貪行不可愛色生於瞋行愛非愛色起於癡行如是聲等三種攀緣領納等相准前應說大王諸根如幻境界如夢譬如有人於夢寐中與諸婇女共相娛樂大王於意云何彼夢覺已憶所受樂為實有不王曰不也佛言大王是人所夢執以為實為智者不不也世尊何以故夢中婇女畢竟非有何況與之共相娛樂當知是人憶夢中境徒自疲勞不復可得佛言大王如是如是愚癡眾生眼見色已心生愛樂復起貪著為彼所牽造貪業行身業三種語業四種意業三種最初造作剎那滅謝是業不依東西南北四維上下中間而住於死邊際命根滅時自分業報皆悉現前猶如夢覺念夢中事大王識為其主業為攀緣二種相因初識生起或趣地獄或墮傍生琰摩羅界及阿脩羅若人若天初識生已各受其報同分心品相續隨轉最後識滅名為死蘊最初識起名為生蘊大王無有少法從於此世得至他世所以者何性生滅故大王身識生時無所從來滅無所去彼業生時無所從來滅無所去初識生時無所從來滅無所去何以故自性離故如是了知身識身識空自業自業空初識初識空若滅滅空若生生空了知業轉無有作者亦無受者但唯名相分別顯示大王譬若有人於睡夢中與諸冤對共相鬪戰於意云何是人覺已憶念夢中鬪戰等事為實有不王曰不也佛言大王是人所夢執以為實為智者不王曰不也世尊何以故夢中畢竟無有冤對何況與之共相鬪戰當知是人徒自憂惱都無有實佛言大王如是如是愚癡異生眼見惡色即生於惱厭離破壞毀呰過失造瞋業行身業三種語業四種意業三種最初造作剎那滅謝是業不依東西南北四維上下中間而住於死邊際命根滅時自分業報皆悉現前猶如夢覺念夢中事大王識為其主業為攀緣二種相因初識生起或趣地獄或墮傍生琰摩羅界及阿脩羅若人若天初識生已各受其報同分心品相續隨轉最後識滅名為死蘊最初識起名為生蘊大王無有少法從於此世得至他世所以者何性生滅故大王身識生時無所從來滅無所去彼業生時無所從來滅無所去初識生時無所從來滅無所去何以故自性離故如是了知身識身識空自業自業空初識初識空若滅滅空若生生空了知業轉無有作者亦無受者但唯名相分別顯示大王譬若有人於睡夢中為畢舍遮之所嬈害心生怖畏癡迷悶絕大王於意云何是人覺已憶念夢中為鬼所嬈為實爾不王曰不也佛言大王是人所夢執以為實是智者不王曰不也世尊何以故夢中畢竟無鬼所惱何更說有癡迷悶絕當知是人徒自疲勞都無有實佛言大王如是如是愚夫異生眼見是色迷惑不了造癡業行身業三種語業四種意業三種最初造作剎那滅謝是業滅已不依東方南西北方四維上下中間而住最後邊際命根滅時自分業報皆悉現前猶如夢覺念夢中事大王識為其主業為攀緣二種相因初識生起或趣地獄或墮傍生琰摩羅界及阿脩羅若人若天初識生已各受其報同分心品相續隨轉最後識滅名為死蘊最初識起名為生蘊大王無有少法從於此世得至他世所以者何性生滅故大王身識生時無所從來滅無所去彼業生時無所從來滅無所去初識生時無所從來滅無所去何以故自性離故如是了知身識身識空自業自業空初識初識空若滅滅空若生生空了知業轉無有作者亦無受者但唯名相分別顯示大王當知諸根如幻境界如夢一切諸法皆悉空寂此名空解脫門空無空相名無相解脫門若無有相即無願求名無願解脫門如是三法與空共行涅盤先道當如是學佛言大王譬如有人於睡夢中聞妙樂聲心生適悅是人覺已憶念夢中美妙音樂是實有不王曰不也佛言大王於意云何是人所夢執以為實是智者不王曰不也世尊何以故夢中畢竟無有樂聲何況復有生適悅耶當知是人徒自疲勞都無有實佛言大王如是如是愚夫異生聞可意聲起於愛樂而生染著造作惡行身三語四意業三種作是業已剎那滅謝是業滅已不依東方南西北方四維上下中間而住最後邊際命根滅時自分業報皆悉現前猶如夢覺念夢中事大王識為其主業為攀緣二種相因初識生起或趣地獄或墮傍生琰摩羅界及阿脩羅若人若天初識生已各受其報同分心品相續隨轉最後識滅名為死蘊最初識起名為生蘊大王無有少法從於此世得至他世所以者何性生滅故大王身識生時無所從來滅無所去彼業生時無所從來滅無所去初識生時無所從來滅無所去何以故自性離故如是了知身識身識空自業自業空初識初識空若滅滅空若生生空了知業轉無有作者亦無受者但唯名相分別顯示大王耳聞惡聲則生憂惱如人夢中親愛別離悲號啼哭生大苦惱於意云何是人覺已憶夢中事是實有不王曰不也佛言大王是人所夢執以為實為智者不王曰不也世尊何以故夢中親愛畢竟無有何況復有別離事耶當知是人徒自疲勞都無有實佛言大王如是如是愚夫異生聞其惡聲則生憂惱起於瞋心造作瞋業所謂身三語四意業三種造彼業已剎那滅謝是業滅已不依東方南西北方四維上下中間而住最後邊際命根滅時自分業報皆悉現前猶如夢覺念夢中事大王識為其主業為攀緣二種相因初識生起或趣地獄或墮傍生琰摩羅界及阿修羅若人若天初識生已各受其報同分心品相續隨轉最後識滅名為死蘊最初識起名為生蘊大王無有少法從於此世得至他世所以者何性生滅故大王身識生時無所從來滅無所去彼業生時無所從來滅無所去初識生時無所從來滅無所去何以故自性離故如是了知身識身識空自業自業空初識初識空若滅滅空若生生空了知業轉無有作者亦無受者但唯名相分別顯示大王耳聞捨聲起於捨想如人夢中聞他宣說不了義句於意云何是人覺已憶念夢中所聞之聲為實有不王曰不也佛言大王是人所夢執以為實是智者不王曰不也世尊何以故夢中畢竟無有音聲何況更有不了義句當知是人徒自疲勞都無有實佛言大王如是如是愚夫異生耳聞捨聲不達義趣輕慢毀呰造作癡業身三語四意三種業最初造作即便滅謝是業滅已不依東方南西北方四維上下中間而住最後邊際命根滅時自分業報皆悉現前猶如夢覺憶夢中聞不了義句大王識為其主業為攀緣二種相因初識生起或趣地獄或墮傍生琰摩羅界及阿脩羅若人若天初識生已各受其報同分心品相續隨轉最後識滅名為死蘊最初識起名為生蘊大王無有少法從於此世得至他世所以者何性生滅故大王身識生時無所從來滅無所去彼業生時無所從來滅無所去初識生時無所從來滅無所去何以故自性離故如是了知身識身識空自業自業空初識初識空若滅滅空若生生空了知業轉無有作者亦無受者但唯名相分別顯示大王當知諸根如幻境界如夢一切諸法皆悉空寂此名空解脫門空無空相名無相解脫門若無有相則無願求名無願解脫門如是三法與空共行涅盤先道決定如法界周遍虛空際於此譬喻當如是知大王譬如有人於睡夢中以旃檀香或多摩羅葉香及餘香等而以塗身於意云何是人覺已憶念夢中所塗之香是實有不王曰不也佛言大王是人所夢執以為實為智者不王曰不也世尊何以故夢中畢竟無有諸香何況復有以塗身耶當知是人徒自疲勞都無有實佛言大王如是如是愚夫異生初聞妙香便生愛樂心起染著造如是業身三語四意三種業造彼業已即便滅謝是業滅已不依四方四維上下中間而住乃至最後識滅自業現前猶如夢覺念夢中事大王識為其主業為攀緣二種相因初識生起或趣地獄或墮傍生琰摩羅界及阿脩羅若人若天初識生已各受其報同分心品相續隨轉最後識滅名為死蘊最初識起名為生蘊大王無有少法從於此世得至他世所以者何性生滅故大王身識生時無所從來滅無所去彼業生時無所從來滅無所去初識生時無所從來滅無所去何以故自性離故如是了知身識身識空自業自業空初識初識空若滅滅空若生生空了知業轉無有作者亦無受者但唯名相分別顯示大王如人夢中見以死蛇死狗人屍繫己頸上心生怖畏於意云何是人覺已憶念所見為實有不王曰不也佛言大王是人所夢執以為實是智者不王曰不也世尊何以故夢中畢竟無死蛇等何更復有繫之頸耶當知是人徒自疲勞都無有實佛言大王如是如是愚夫異生見是臭惡瞋恚毀呰造作是業身三語四意三種業造是業已剎那滅謝是業不依東西南北四維上下中間而住最後邊際命根滅時自分業報皆悉現前猶如夢覺念夢中事大王識為其主業為攀緣二種相因初識生起或趣地獄或墮傍生琰摩羅界及阿修羅若人若天初識生已各受其報同分心品相續隨轉最後識滅名為死蘊最初識起名為生蘊大王無有少法從於此世得至他世所以者何性生滅故大王身識生時無所從來滅無所去彼業生時無所從來滅無所去初識生時無所從來滅無所去何以故自性離故如是了知身識身識空自業自業空初識初識空若滅滅空若生生空了知業轉無有作者亦無受者但唯名相分別顯示大王譬如有人於睡夢中為彼非人斷其鼻根於意云何是人覺已憶念夢中鼻根斷壞是實有不王曰不也佛言大王是人所夢執以為實是智者不王曰不也世尊何以故夢中畢竟無有鼻根何更說有被斷壞耶當知是人徒自疲勞都無有實佛言大王如是如是愚夫異生見鼻根壞起恐怖想造作癡業身三語四意三種業最初造作剎那滅謝是業滅已不依四方四維上下中間而住最後邊際命根滅盡自分業報皆悉現前猶如夢覺念夢中事大王識為其主業為攀緣二種相因初識生起或趣地獄或墮傍生琰摩羅界及阿修羅若人若天初識生已各受其報同分心品相續隨轉最後識滅名為死蘊最初識起名為生蘊大王無有少法從於此世得至他世所以者何性生滅故大王身識生時無所從來滅無所去彼業生時無所從來滅無所去初識生時無所從來滅無所去何以故自性離故如是了知身識身識空自業自業空初識初識空若滅滅空若生生空了知業轉無有作者亦無受者但唯名相分別顯示大王當知諸根如幻境界如夢一切諸法皆悉空寂此名空解脫門空無空相名無相解脫門若無有相則無願求名無願解脫門如是三法與空共行涅盤先道決定如法界周遍虛空際於此譬喻當如是知大王譬若有人於睡夢中為彼饑渴之所逼切遇諸美饌隨意而食於意云何是人覺已憶念美饌為實有不王曰不也佛言大王是人所夢執以為實是智者不王曰不也世尊何以故夢中畢竟無彼美膳況得食耶當知是人徒自疲勞都無有實佛言大王如是如是愚夫異生見美食已心生愛著起於貪行身三語四意三種業最初造作剎那滅謝是業滅已不依東方南西北方四維上下中間而住最後邊際命根滅時自分業報皆悉現前猶如夢覺念夢中事大王識為其主業為攀緣二種相因初識生起或趣地獄或墮傍生琰摩羅界及阿脩羅若人若天初識生已各受其報同分心品相續隨轉最後識滅名為死蘊最初識起名為生蘊大王無有少法從於此世得至他世所以者何性生滅故大王身識生時無所從來滅無所去彼業生時無所從來滅無所去初識生時無所從來滅無所去何以故自性離故如是了知身識身識空自業自業空初識初識空若滅滅空若生生空了知業轉無有作者亦無受者但唯名相分別顯示大王如人夢中為饑所逼得其苦瓠并拘賒怛計子畢租摩哩捺子而便食之心生恚恨於意云何是人覺已憶其夢中食苦瓠等為實有不王曰不也佛言大王是人所夢執以為實是智者不王曰不也世尊何以故夢中畢竟無苦瓠等況復食耶當知是人徒自疲勞都無有實佛言大王如是如是愚夫異生夢為饑逼噉其苦味心生恚惱造是業行身三語四意三種行造彼業已即便滅謝是業滅已不依東方南西北方四維上下中間而住最後邊際命根滅時自分業報皆悉現前猶如夢覺念夢中事大王識為其主業為攀緣二種相因初識生起或趣地獄或墮傍生琰摩羅界及阿脩羅若人若天初識生已各受其報同分心品相續隨轉最後識滅名為死蘊最初識起名為生蘊大王無有少法從於此世得至他世所以者何性生滅故大王身識生時無所從來滅無所去彼業生時無所從來滅無所去初識生時無所從來滅無所去何以故自性離故如是了知身識身識空自業自業空初識初識空若滅滅空若生生空了知業轉無有作者亦無受者但唯名相分別顯示大王如人夢中舌根斷壞於意云何是人覺已憶念夢中是為實不王曰不也佛言大王是人所夢執以為實是智者不王曰不也世尊何以故夢中畢竟無有舌根況復斷壞當知是人徒自疲勞都無有實佛言大王如是如是愚夫異生見舌壞已心生恚惱造是業行身三語四意三種業造彼業已剎那滅謝是業不依四方四維上下而住最後邊際命根滅謝自分業報皆悉現前如夢覺已念夢中事大王識為其主業為攀緣二種相因初識生起或趣地獄或墮傍生琰摩羅界及阿脩羅若人若天初識生已各受其報同分心品相續隨轉最後識滅名為死蘊最初識起名為生蘊大王無有少法從於此世得至他世所以者何性生滅故大王身識生時無所從來滅無所去彼業生時無所從來滅無所去初識生時無所從來滅無所去何以故自性離故如是了知身識身識空自業自業空初識初識空若滅滅空若生生空了知業轉無有作者亦無受者但唯名相分別顯示大王當知諸根如幻境界如夢一切諸法皆悉空寂此名空解脫門空無空相名無相解脫門若無有相則無願求名無願解脫門如是三法與空共行涅盤先道決定如法界周遍虛空際於此譬喻當如是知佛言大王譬若有人於睡夢中與諸寶媛共相執持是人覺已憶念夢中所受妙觸為實爾不王言不也佛言大王於意云何是人所夢執以為實是智者不王言不也世尊何以故夢中畢竟無有寶媛況復有彼美妙觸耶當知是人徒自疲勞都無所得佛言大王如是如是愚癡異生寡聞無智於可意觸而生愛樂心生染著造如是業身業三種語業四種意業三種造作彼業剎那遷謝是業滅已不依東方南西北方四維上下中間而住至命終時見先所作心想中現如彼睡覺憶夢中事最後識滅自業現前大王識為其主業為攀緣二種相因初識生起作業受報皆不失壞或趣地獄或墮傍生琰摩羅界及阿脩羅若人若天同分種類相續不絕大王最後識滅名為死蘊最初識起名為生蘊大王彼識起時無所從來滅無所至其緣生時無所從來滅無所至彼業生時無所從來滅無所至大王無有少法從於此世得至他世何以故自性空故如是了知初識初識空自業自業空身識身識空若滅滅空若生生空輪迴輪迴空涅槃涅槃皆自性空無有作者亦無受者但隨世俗之所顯示非第一義作是說也大王當知諸根如幻境界如夢一切諸法皆悉空寂此名空解脫門空無空相名無相解脫門若無相者則無希求名無願解脫門若能了此三解脫門與空共行菩提先道廣大如法性究竟如虛空於此譬喻當如是知復次大王譬如有人於睡夢中持熱銅鍱以為衣服而自纏身是人覺已憶念夢中熾然銅鍱觸身苦惱為實爾不王言不也佛言大王於意云何是人所夢執為真實是智者不王言不也世尊何以故夢中畢竟無熱銅鍱況復觸身受苦惱耶當知是人徒自疲勞都無有實佛言大王如是如是愚癡寡聞凡夫異生見恐畏事心生嫌惡妄生執著造是惡業身業三種語業四種意業三種造作彼業剎那遷謝是業滅已不依東方南西北方四維上下中間而住至命終時見昔所作心生恐懼如彼睡覺念夢中事最後識滅自業現前大王識為其主業為攀緣二種相因初識生起作業受果皆不失壞或趣地獄或墮傍生琰摩羅界及阿修羅若人若天初識生已各受其報同分心品相續而轉最後識滅名為死蘊最初識起名為生蘊大王彼識起時無所從來滅無所至彼緣生時無所從來滅無所至彼業生時無所從來滅無所至大王無有少法從於此世得至他世何以故自性空故如是了知初識初識空自業自業空身識身識空若滅滅空若生生空輪迴輪迴空涅槃涅槃皆自性空了知業報自性非有無有作者亦無受者但唯名相分別顯示大王當知諸根如幻境界如夢一切諸法皆悉空寂此名空解脫門空無空相名無相解脫門若無相者則無希求名無願解脫門若能了知三解脫門與空共行菩提先道廣大如法界究竟如虛空於此譬喻當如是知復次大王如人夢中自見其身悉皆散壞不覺諸觸是人覺已憶念夢中身根散壞而生憂惱為實爾不王言不也佛言大王於意云何是人所夢執以為實是智者不王言不也世尊何以故夢中畢竟無有身根況復散壞當知是人徒自疲勞都無有實佛言如是如是愚癡寡聞凡夫異生自見身壞心生執著復起恐怖造是癡業身業三種語業四種意業三種造作彼業剎那遷謝是業滅已不依東方南西北方四維上下中間而住至命終時見先所作心生惶怖如彼夢覺念夢中事最後識滅自業現前大王識為其主業為攀緣二種相因初識生起作業受果皆不失壞或趣地獄或墮傍生琰摩羅界及阿脩羅若人若天初識生已各受其報同分心品相續隨轉最後識滅名為死蘊最初識起名為生蘊大王初識起時無所從來滅無所至彼緣生時無所從來滅無所至其業生時無所從來滅無所至大王無有少法從於此世得至他世何以故自性空故如是了知初識初識空自業自業空身識身識空若滅滅空若生生空輪迴輪迴空涅槃涅槃皆自性空了知業報自性非有無有作者亦無受者但唯名相分別顯示大王當知諸根如幻境界如夢一切諸法皆悉空寂此名空解脫門空無空相名無相解脫門若無相者則無希求名無願解脫門若能了此三解脫門與空共行菩提先道廣大如法界究竟如虛空於此譬喻當如是知復次大王如人夢中見彼幻師幻作五欲種種欲樂自見其身為彼圍遶受諸快樂是人覺已憶念夢中所作事業為實爾不王言不也佛言大王於意云何彼於夢境執以為實是智者不王言不也世尊何以故夢中畢竟無彼幻師況復變現五欲等事當知是人徒自疲勞都無有實佛言大王如是如是愚癡寡聞凡夫異生意著於法心生貪染復起追求轉增癡愛為彼所牽造如是罪身業三種語業四種意業三種造作彼業剎那遷謝彼業滅已不依東方南西北方四維上下中間而住至命終時見昔所作心想中現自分業報皆悉現前猶如夢覺念夢中事大王識為其主業為攀緣二種相因初識生起作業受報皆不失壞或趣地獄或墮傍生琰摩羅界及阿脩羅若人若天初識生已各受其報同分心品相續隨轉最後識滅名為死蘊最初識起名為生蘊大王身識生時無所從來滅無所至彼緣生時無所從來滅無所至彼業生時無所從來滅無所至大王無有少法從於此世得至他世何以故自性空故如是了知初識初識空自業自業空身識身識空若滅滅空若生生空輪迴輪迴空涅槃涅槃皆自性空作業不可得受報不可得但唯名相分別顯示大王當知諸根如幻境界如夢一切諸法皆悉空寂此名空解脫門空無空相名無相解脫門若無相者則無希求名無願解脫門依此了知三解脫門與空共行菩提先道廣大如法界究竟如虛空於此譬喻當如是知復次大王譬如有人於睡夢中為彼瀑流漂沒己身及其眷屬受諸惶怖種種苦惱是人覺已憶念夢中水所漂溺為實爾不王言不也佛言大王是人所夢執以為實是智者不王言不也世尊何以故夢中畢竟無水所漂況復有彼惶怖苦惱當知是人徒自疲勞都無有實佛言大王如是如是愚癡寡聞凡夫異生意著諸法生憂惱處展轉尋求無對治道以不了故起諸惡行身業三種語業四種意業三種造作彼業剎那遷謝是業滅已不依東方南西北方四維上下中間而住至命終時心生惶怖見昔所作悉現其前如人夢覺念夢中事大王識為其主業為攀緣二種相因初識生起作業受果皆不失壞或趣地獄或墮傍生琰摩羅界及阿脩羅若人若天初識生已各受其報同分心品相續不絕最後識滅名為死蘊最初識起名為生蘊大王初識生時無所從來滅無所至彼緣生時無所從來滅無所至彼業生時無所從來滅無所至大王無有少法從於此世得至他世何以故自性空故如是了知初識初識空自業自業空身識身識空若滅滅空若生生空輪迴輪迴空涅槃涅槃皆自性空無有作者亦無受者但唯名相分別顯示大王諸根如幻境界如夢一切諸法皆悉空寂此名空解脫門空無空相名無相解脫門若無相者則無希求名無願解脫門若能了此三解脫門與空共行菩提先道廣大如法界究竟如虛空於此譬喻當如是知復次大王譬如有人於睡夢中自見其身飲酒惛醉不識善法及諸惡行功德過失都不覺知是人覺已念夢中事為實爾不王言不也佛言大王於意云何是人所夢執為真實是智者不王言不也世尊何以故夢中畢竟無飲酒者況惛醉耶當知是人徒自疲勞都無有實佛言大王如是如是愚癡寡聞凡夫異生意著諸法起愛染心造是癡業身業三種語業四種意業三種造作彼業剎那遷謝是業滅已不依東方南西北方四維上下中間而住至命終時見先所作自分業報心想中現如人夢覺念夢中事大王識為其主業為攀緣二種相因初識生起作業受報皆不失壞或趣地獄或墮傍生琰摩羅界及阿脩羅若人若天各受其報同類心品相續隨轉最後識滅名為死蘊最初識起名為生蘊大王身識生時無所從來滅無所至彼緣生時無所從來滅無所至彼業生時無所從來滅無所至大王無有少法從於此世得至他世何以故自性空故如是了知初識初識空自業自業空身識身識空若滅滅空若生生空輪迴輪迴空涅槃涅槃皆自性空無有作者亦無受者若業若報皆不可得但唯名相分別顯示大王諸根如幻境界如夢一切諸法自性空寂此名空解脫門空無空相名無相解脫門若無相者則無希求名無願解脫門若能了知三解脫門與空共行菩提先道廣大如法界究竟如虛空於此譬喻當如是知爾時世尊告淨飯王言大王如上所說解脫法門當自繫心正念觀察勇猛精進決定修作過去未來現在諸佛依此得證無上菩提能招世間一切富樂能消世間一切渴愛能伏世間一切我慢能破世間一切邪見能滅有情一切罪惡未登初地凡夫異生皆令證得平等法性如是法要非諸聲聞及辟支佛所行境界唯諸菩薩之所修作大王應作是念我當云何於人天中得為眼目於長夜中得為照明於愛河中得為船筏於險難處得為導師無依怙者為作主宰自得度已復能度他自解脫已令他解脫自得安隱令他安隱自證涅槃復令他證大王不應觀彼現在世間所受富樂五欲自在諸根如幻境界如夢謂於色境聲香味觸心生貪著無滿足時大王乃往過去無量俱胝那由他劫有轉輪王名無邊稱富貴自在有大威德象馬車乘眾寶輦輿最勝輪寶無能壞者已曾親近無量諸佛於彼佛所種多善根隨意所念皆得成就大王彼無邊稱王忽於一時作是思惟我當自試福德之力以我福故令四天下所有一切樹木花果皆得茂盛受用無盡作是念已彼四天下所有花果而得敷榮大王彼無邊稱王如是思惟我今更試自善根力令四天下一切人民若有所願隨意無違作是念已彼四天下所有人民一切希求皆得如意大王彼無邊稱王復更思惟以我所有善根之力令四天下降注香水作是念已於四天下普雨香水大王彼無邊稱王復更思惟以我所有善根力故令四天下普雨妙花作是念已於四天下降雨種種上妙天花大王彼無邊稱王復更思惟以我所有善根力故令四天下雨妙寶衣作是念已於四天下悉雨寶衣大王彼無邊稱王復更思惟以我所有善根力故令四天下悉皆雨銀作是念已於四天下皆得雨銀大王彼無邊稱王復更思惟以我所有善根力故令四天下降雨黃金作是念已於四天下皆雨黃金所以者何皆由無邊稱王於往昔時與諸眾生共修善業之所獲得大王此閻浮提大地縱廣一萬八千踰繕那量復有六十俱胝諸大城郭中有一城名寶莊嚴縱廣正等十二踰繕那四面平正妙巧成就於其城外有多羅樹七重行列四寶所成金銀琉璃玻胝迦寶裝校嚴飾甚可愛樂彼金樹者其葉花果悉皆是銀彼銀樹者其葉花果皆是黃金吠琉璃樹其葉花果皆玻胝迦彼玻󰃠樹其葉花果悉是琉璃其城七重寶網寶鈴諸妙珍琦彌覆其上城外復有七重寶塹皆以七寶所共合成一一寶塹深半由旬廣一由旬金沙布底八功德水澄湛盈滿諸妙音鳥翔集其中優鉢羅花拘沒那花鉢訥摩花分陀利花普遍開發周匝階陛四寶合成黃金為階白銀成陛白銀為階黃金成陛琉璃為階玻󰃠成陛玻󰃠為階琉璃成陛一一階道七寶所成其傍皆植金色芭蕉復於道首置諸寶座巧妙裝校甚可愛樂如是富樂種種嚴飾皆是無邊稱王積集廣大善根福力之所獲得又彼寶莊嚴城周匝復有八萬四千清淨園林一一園中有八大池其池各廣半踰繕那一一池岸有四階陛四寶所成巧妙嚴飾八功德水充滿其中眾色蓮華開敷彌布於其池岸復有諸花阿提目葛多花詹博迦花嚩始計花蘇曼那花阿輸迦花婆師迦花如是種種諸妙香花無邊稱王與諸臣民止住園中共為遊樂大王彼王宮城高廣嚴好寶多羅樹行植於上寶網周遍寶鈴和鳴出妙音響如五樂聲時彼人民賴王德化富樂自在安隱而住大王彼無邊稱王復於異時如是思惟我今應往東勝身洲作是念已王領四兵俱乘虛空即至其處彼諸小王皆來奉迎各以國土虔誠致獻王於彼住百千萬歲大王彼無邊稱王復自思惟我今當往西牛貨洲作是念已領四兵眾俱乘虛空即至其所彼諸小王皆來奉迎各以國土虔誠致獻王於彼住百千萬歲大王彼無邊稱王復自思惟我今當往北俱盧洲作是念已領四兵眾俱乘虛空即至其所彼諸人民歡喜歸化王於彼住百千萬歲大王彼無邊稱王復自思惟我昔聞有三十三天住須彌頂我今當往作是念已即乘龍象與四兵眾飛騰空中上須彌頂時無邊稱王問御臣曰汝見須彌及以大海并四天下其事云何御臣答言我見其相旋轉不定如陶家輪王語御臣汝所見者此龍象王大行未止王復前進問御臣曰見須彌等其相云何御臣答言我今見彼須彌大海皆悉震動王語臣曰今將至于須彌山頂此龍象王小行未止王復前進問御臣曰見須彌等其相云何御臣答言我今見彼須彌大海不動不轉王語臣曰此龍象王今已到彼須彌山頂時無邊稱王及四兵眾到須彌已彼帝釋天主即時遙見無邊稱王歡喜來迎而作是言善來大王即分半座命王而坐時無邊稱王即就其座住於天上經無量歲與彼天主分半同治在彼時久作是思惟可退彼天我獨為主作是念已王及兵眾即時退墮寶莊嚴城寶篋園中時守園者見是事已告城中人作是唱言今有天人退沒於此時彼國王名曰作愛聞是說已速嚴駕馭詣彼園中見如上事怪未曾有即勅排備種種香花末香塗香詣彼王所偏袒右肩右膝著地長跪合掌安慰問訊白彼王言聖天至此為當是誰彼即答曰汝昔曾聞有轉輪王名無邊稱不作愛王言我聞耆舊說昔有王名無邊稱威德自在領四天下與四兵眾乘空而上三十三天汝所聞者豈異人乎則我身是時無邊稱王從天退已初聞人間飲食氣味不能堪任猶如酥油沃熱沙中時作愛王見其頓弊不能止住有何善說我於來世作何宣傳時無邊稱王語作愛王曰我從昔來富貴自在王四天下一切所須皆得如意陞忉利天帝釋分座貪無厭故從天退下如上眾事當如是說作是語已即便命終佛言大王往昔無邊稱王者豈異人乎今我身是是故當知諸根如幻境界如夢繫心正觀勿生疑惑爾時世尊而說偈言樂求正法財淨心常質直五欲不堅牢智者當遠離若於法明了則厭五欲樂彼善降其心能破諸煩惱由斷煩惱故不受諸惡道離彼業道者為世所恭敬離貪欲染污開示欲過失心樂利群生稱世間最勝聞五欲過患速能生厭離以智淨其心處世無過上最勝大丈夫能滅眾生惡令離彼貪行處世無過上最勝大丈夫能滅眾生惡令離彼嗔行處世無過上最勝大丈夫能滅眾生惡令離彼癡慢為清淨智者爾時世尊說是偈已為淨飯王復說法要佛言大王乃往過去無量世時有轉輪王名曰地生善法治世七寶具足所謂輪寶象寶馬寶珠寶兵寶女寶主藏臣寶王有太子名曰地天紹繼父王轉輪王位輔相大臣與王灌頂為剎帝利灌頂聖王於十五日月盛滿時澡沐首髮洗浴身垢著新淨衣以諸花鬘摩尼天冠種種瓔珞莊嚴其身陞高樓上采女圍繞即於東方有金輪寶千輻具足轂輞圓滿光明照曜縱廣七肘時地天王覩是事已我昔曾聞耆舊所說若剎帝利受灌頂時有金輪現如前所說當知定作轉輪聖王我今應當自試驗之時地天王即從座起偏袒右肩右膝著地向輪合掌作如是言此金輪寶當降于地如是禱已依王前住王以妙香上妙衣服用拭輪寶置右掌中而語輪曰我今欲往東勝身洲金輪乘空即至彼所地天聖王出現之處其地平正布諸寶花以王威力地皆震動井泉河池枯涸之處八功德水悉皆盈滿所謂輕清甘滑不濁不臭飲者無厭令腹無痛一切林木華果敷榮諸枯槁者復得滋茂王所遊處輪導其前所至國土大小諸王各以金槃盛滿銀粟或以銀槃盛滿金粟咸來奉迎安慰問訊善來聖王此土安隱唯願居此治化人民我等皆當給侍左右王即語曰我今不須國土珍寶汝等應當隨順教誨遠離殺生及不與取遠離邪婬亦莫妄語乃至邪見十不善業汝等應當自住十善亦教他人令住十善孝養父母承事師長莫作非法修行善行亦勸他人勤行眾善時地天王與四兵眾從勝身洲過盡人境漸度大海至牛貨洲及俱盧洲宣王德化悉降伏已王及輪寶還閻浮提於王宮門依空而住時四天下變成七寶所有一切三惡道苦及八難處不善之聲悉皆消滅況復有彼造惡業者所以者何皆由地天轉輪聖王本願力故又彼輪寶於虛空中往來旋轉四天下時處處皆生自然香稻不假種植淨無糠糩又彼輪寶旋天下時諸劫波樹出天寶衣一切有情受用如意又彼輪寶旋天下時諸有重病皆得痊愈唯有三病一者意樂二者叚食三者衰老彼諸眾生壽命千歲設有微苦自然消殄有如是等無量無邊希有之事俱時出現時地天王忽作是念我今於此富貴自在頗有餘處而勝此耶復自思惟我昔曾聞須彌山頂有三十三天快樂無比今可詣彼與四兵眾即至彼所時帝釋天主見地天王自遠而來即起奉迎善言問訊分座令坐命王同治時地天王經彼時久欲退帝釋獨為天主作是念已王與兵眾墮閻浮提末土羅城彼地天王久居天宮受上妙樂忽墮人世不能暫安猶如酥油置熱砂上身心頓弊無所堪任時地天王而說偈言王者稱自在不能斷貪欲如火益乾薪是故應遠離如渴飲鹹水轉增其渴心當知著欲者無厭亦如是如眾流入海曾無滿足時當知著欲者無厭亦如是如鏡照形容顯現何曾定當知著色者無厭亦如是如聞空谷響應答無休息當知著聲者無厭亦如是猶如盛香匲受薰未甞足當知著香者無厭亦如是如杓和美饌均布用無時當知著味者無厭亦如是如風行虛空轉動曾無定當知著觸者無厭亦如是如夢中飲水不能蠲渴想意著諸法者無厭亦如是若樂著諸欲貪火轉熾然當以淨智水滅之無有餘爾時地天轉輪聖王說是偈已尋即遷謝佛言大王地天王者豈異人乎我身是也佛言大王我今復說往古世時有轉輪王名曼達多有大威勢具大福德從彼父王頂上而生已於先世久修梵行曾值無量百千俱胝那由他佛於彼佛所植眾德本繼嗣父王灌頂之位統四天下豪富自在於閻浮提出現治化五欲娛樂殊勝第一安隱豐饒人民熾盛聚落城邑鷄飛相至大地無有瓦礫荊棘設有山阜多產金寶園林泉池莊嚴國界所都大城名阿瑜闍其城東西十二由旬南北修廣各七由旬寶網寶鈴遍覆其上王多眷屬恭敬圍遶猶如帝釋妙見大城彼曼達多王造三時殿一名月光當熱際時王居其中二瑠璃藏於雨際時王居其中三曰日光於寒際時王居其中若王入彼月光殿時王與后妃采女眷屬前後圍遶身得清涼譬如牛頭旃檀之香以塗其身王體安和亦復如是亦如帝釋與諸天子在廣勝殿受上妙樂若雨際時王與眷屬入瑠璃殿譬如以彼多摩羅跋怛囉香以塗其身王意適悅亦復如是若寒際時王與眷屬入日光殿如沈水香用塗其身王體溫暖亦復如是大王彼曼達多王隨其時節所至宮殿皆生樂觸或出涼風或降香雨或奏伎樂皆得如意大王彼曼達多王忽自宮內七日之中雨諸金寶滿七日已王歎希有清淨福業感報若此王住治化經無量歲時曼達多王作是思惟我聞西有大牛貨洲作是念已與四兵眾上陞虛空從閻浮提漸至彼所王到彼已受用最上飲食資具國土人民安隱豐樂於王宮內七日雨寶與閻浮提等無有異王於彼住百千萬歲時曼達多王復更思惟我聞東有大勝身洲作是念已與四兵眾上陞虛空從牛貨洲漸至彼所王到彼已受用美妙最上飲食化治人民安隱豐樂亦於宮內七日雨寶與牛貨洲等無有異王住於彼經百千歲大王彼曼達多王復自思惟我聞北有大俱盧洲其中人民不生分別我我所想今當往彼而試驗之作是念已與四兵眾俱乘虛空從勝身洲即至其所王到彼已驗其眷屬乃知實爾受上妙樂經無量歲大王彼曼達多王復更思惟我曾聞有三十三天在須彌頂各各安住我今當往躬自觀之作是念已與四兵眾乘空而往從俱盧洲即至其處時彼天主與諸天子集妙法堂論天中事時帝釋天主見曼達多王自遠而來即出迎之作如是言善來大王遠至於此乃分半座命王同坐曼達多王就彼坐時有十種事勝彼天主一者壽命二者容儀三者名稱四者快樂五者自在六者端正七者音聲八者身香九者食味十者細觸時曼達多王與彼天主形色受用悉皆相似唯目瞬動為其別也而諸天子以此辯知天主人王二種有異佛言大王曼達多王生於人間與其天主形儀一等殊勝福報未曾有也住彼天中經無量歲得為最勝自在天主於四天下富樂獨尊帝釋分治心猶未足時曼達多王忽於一時而起異意我今自可獨為天主何須帝釋宜應退之作是念已王與四兵從天而墮於閻浮提阿瑜闍城最勝園中當退沒時王之威光遍閻浮提普皆照曜而能映奪日月光明時彼人民出城遊觀見是事已怪未曾有即入城中而唱是言今有天人并四兵眾從空退墮最勝園中大王爾時城中王及人民即辦種種塗香末香歌舞伎樂寶幢幡蓋華鬘瓔珞嚴身之具速疾詣彼最勝園中大王彼曼達多王初墮人間地六震動是時人民所有一切殊勝莊嚴最上妙香各各持至最勝園中用塗王身而為供養時曼達多王久受天宮上妙快樂不能堪任人中資具譬若酥油置熱砂上身肢疲頓略無暫安時城中王乃問之曰天為是誰而墮於此彼即告言汝昔曾聞有轉輪王名曼達多王及人民咸皆答曰曾聞有王名曼達多有大威德統四天下不離人趣與四兵眾而能上陞三十三天時退墮天即告之曰昔曼達多王者我身是也由無厭故而至于此誰於福報而止足耶時城中王及諸臣民以偈問曰我聞耆舊說昔有轉輪王名曰曼達多具廣大威勢與四兵眷屬陞三十三天教化諸天人為說於正法彼曼達多王捨天樂受苦無常力所加由心無足故人民皆合掌頂禮大王足王遺何善言未來我當說時曼達多王乃語眾人曰我由著樂故從天而墮落有大威德力統領四天下受欲樂無足從天而墮落昔於自宮內七日雨珍寶受欲樂無足從天而墮落彼帝釋天主分半座同治惡覺所惱亂從天而退墮於欲樂無厭不信受佛語破壞自福業流轉輪迴海世有大智者能離欲癡暗亦能教他人止足善觀察若住正思惟隨順諸善法破壞輪迴行及生老死厄觀觸如熾火觀受亦復然如是善了知則於貪不起愚人著境界如聞音樂聲了根境本空知法離自性六處不寂靜唯遍計分別若了色等空則不生貪著智者善防護厭怖輪迴苦慧眼常照明得離諸過患佛言大王爾時曼達多王豈異人乎勿作異觀我身是也由恃威德福力自在貪無厭故而取終歿是故大王應捨豪富憍慢自在安住淨心莫生放逸若離放逸利益自他生諸善根住平等理則能證入真如法性大王當知若有為界若無為界二種平等非有男相亦非女相亦非過去現在未來當於此法安住自心決定正觀勿隨他教大王往昔有王名曰昵彌出現世間正法治化心常寂靜不生放逸於彼彼處離放逸行怖彼罪惡故不復作大王彼昵彌王志意堅固常住觀察三世平等觀彼過去一切諸法住平等理本離自性現在未來一切諸法離於自性亦復如是大王彼昵彌王觀三世法平等平等不生取著復觀世間一切眾生為四顛倒之所惑著於不淨中而作淨想於逼迫中而生樂想於無常中而起常想於無我中而為我想時昵彌王即作是念世間愚夫深可悲愍一切諸法自性空寂癡妄所覆而不覺知當設方便以四攝事化諸有情令生信順即語彼言汝當了知一切諸法本離自性若法離自性者當知彼法即非過去現在未來何以故以一切法自性空故若法自性空者則不可分別說為過去現在未來大王彼昵彌王顯示三世平等法已是時眾會百千俱胝那由他眾生聞法悟解得無生法忍爾時三十三天諸天子等集妙法堂共相議論天眼遙見閻浮提中有昵彌王十善治化一切人民獲得法利善巧方便饒益眾生是時帝釋天主在於餘處以淨天耳聞如上說時彼天主來會中坐問諸天子向說何事彼即對曰閻浮提人快得法利有昵彌王深達諸法善巧方便攝化眾生住顛倒者令離顛倒前所論者乃此事耳時彼天主謂天子曰此昵彌王宿植德本具足成就威神之力汝欲見彼昵彌王不諸天咸曰我等願見是時帝釋即勅御者名摩多黎汝當嚴飾千輻寶車并諸營從詣閻浮提昵彌王所作如是說大王此是帝釋千輻寶車遣來迎王唯願乘此勿生怖也彼諸天子願覩聖王御者白言王今陞天有二道往為從顛倒眾生道去從不顛倒眾生道去王即報言汝可將我於彼二道中間而去時彼御者摩多黎言隨王教勅中道而進王復告曰汝可停車暫憩少時我當觀彼顛倒眾生所住之處時昵彌王以慈願力於須臾頃令無量眾生各各獲得寂靜神通遊戲三摩地及無生法忍彼昵彌王於此少時能成大利所以者何由彼積習不放逸行善巧方便利樂眾生時摩多黎漸次前進復將王至須彌山頂王初遙見林木青茂謂御者曰此中定是不顛倒眾生所住之處御者答曰此林乃是三十三天彼諸天子於妙法堂一心瞻仰欲見大王願勿疑怖當陞此堂時昵彌王容儀和悅身心不動帝釋遙見即起奉迎善來大王遠屈威神無至疲極乃分半座而奉彼王共相慰問王乃就坐善哉大王快得善利能令佛法熾然增長帝釋乃謂諸天子言此昵彌王久植善根成就不可思議功德善巧方便於少時間教化八十俱胝有情離顛倒地安住佛法彼摩多黎都不覺知時昵彌王為諸天子廣說法要白天主言我今當還於閻浮提所以者何為欲護持佛正法故天主乃曰願王隨意佛言大王往昔昵彌王者我身是也不放逸力不可思議帝釋分座尚無貪著是故當知於佛法中勤加精進住不放逸大王何謂佛法一切諸法皆是佛法時淨飯王聞是說已白言世尊若一切法皆佛法者一切眾生皆應是佛佛言大王眾生不住顛倒見者即是佛也大王所言佛者或名真如或名實際或名法界但依俗諦推求詮表非勝義諦作是說也大王一切諸法本無生滅此名阿字陀羅尼門無自性無造作無相貌無因緣無去來無眾生無壽者無養者無補特伽羅無戲論無形狀無邊際無染污無餘習無使者無斷者無縛無解無進無退無勝無劣無散亂無妄失無知無不知非見非無見非戒非無戒非悔非離悔非喜非無喜非愛非無愛非安非無安非定非無定非靜非無靜非貪非離貪非脫非離脫非智非無智非作非無作非報非無報大王若能入解此阿字門則能入解一切諸法大王色離自性非已有非現有非當有受想行識離彼自性三世不有亦復如是大王譬如谷響非已有非現有非當有色乃至識三世不有亦復如是大王譬如陽焰非已有非現有非當有色乃至識三世不有亦復如是大王譬如聚沫非已有非現有非當有色乃至識三世不有亦復如是大王譬如石女夢已生子非已有非現有非當有色乃至識三世不有亦復如是大王虛空無依色乃至識亦無所依大王色無有生乃至識亦無生大王色無有滅乃至識亦無滅大王涅槃界無生滅色乃至識亦無生滅大王法界無生滅色乃至識亦無生滅大王此法乃是如來所行不可思議微妙境界非取非捨非得非失非諸聲聞及辟支佛凡夫異生之所能及何以故大王一切諸法本無自性若取若捨皆不可得王於此法好自安意正念觀察勿隨他教時淨飯王聞是說已明了通達乃知無有少法可得不可得時此說名佛說是法時淨飯王與七萬釋種各各獲得無生法忍爾時世尊知淨飯王悟此法已深心決定即於口中放種種光遍照無量無邊世界超過梵世復從如來頂門而入時尊者馬勝從座而起偏袒右肩右膝著地合掌作禮以偈問佛勇猛大聖尊現此希有事普放淨光明遍照於梵世一切智導師何故現斯瑞願說其因由除我等疑惑如來成道已廣饒益眾生為度釋種故令人天歡喜如來放光明覺悟諸佛子如法而修行當得無上智佛為三界主最勝無與比能破諸群疑清淨心安隱爾時世尊為馬勝比丘說伽陀曰馬勝當諦聽今放淨光明為利樂釋種令見真實智彼等善了達諸法不可得於我正法中寂靜心安住釋種大名稱了法無所依得離彼疑心未來當作佛從此最後身得生極樂國於蓮華化生奉覲無量壽安住彼佛剎精進無退轉遊化於十方承事俱胝佛於一一世界興種種供養為利諸有情勤求無上道經一一佛剎建立諸佛事如來所加持勇悍心堅固於無量億劫嚴持妙香花奉獻諸世尊後當成正覺於彼彼佛所宣揚助法化成熟諸有情皆得心明悟又彼諸佛土無緣覺聲聞唯有住大乘清淨菩薩眾一一佛壽量無量俱胝歲說化利眾生緣盡如燈滅彼佛滅度已住持諸佛子安住於世間善宣空寂法如是弟子眾攝化諸眾生調伏於自心於空法得證住不放逸行觀法自性空如理善修作當成一切智此諸釋種等聞法悉開悟諸天及世人心生大欣慶爾時世尊語尊者舍利子我今說此見真實性妙三摩地若諸菩薩聞是法已速能覺悟到於彼岸何以故此三摩地明一切法自性非有無補特伽羅無少法可得若有所得彼非覺悟若無覺悟彼則無說若無說者則無了知若無了知則是三世諸佛之法舍利子我今以此見真實性三摩地門付囑於汝汝等應當受持讀誦廣為他說舍利子若善男子善女人安住大乘於十劫中行五波羅蜜除般若波羅蜜若人於此見真實性三摩地門親近聽受所得功德復過於彼又舍利子若復有人於十劫中聞是法已乃至能為一人解說所得功德復過於彼又舍利子若復有人於十劫中聞是法已為他人說不如有人於剎那頃修習觀察所得功德復過於彼舍利子汝當一心為諸菩薩分別開示使不斷絕何以故若能證此三摩地者速能證得無生法忍當得阿耨多羅三藐三菩提說是法時尊者舍利子等諸比丘淨飯王等釋梵諸天阿修羅乾闥婆人非人等聞佛所說皆大歡喜信受奉行
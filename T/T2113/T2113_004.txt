柰苑餘波永平肇流䓗嶺之東暨于流沙風光漸遠被于中夏在於漢世微有經學禪律未融人雖落髮事猶類俗衣無條葉食通餚胾供會齋懺頗均祠祀朱士衡為出家首焉魏初曇柯羅創傳戒法金牒玉檢五篇七聚繩口體之愆違節服饌之慢易烈烈乎商飈淒淒乎寒霜秩秩乎科條不威而肅不刑而治神州有沙門自柯羅始也昔漢末安世高吳康僧會並遐域之畸人也學究天人之奧德動鬼神之契至若智參幽運會如不及制作垂文會或過之自是已前師訓未彰會之牆仞莫有得其門者魏世有月支人支謙受業於支亮亮受業於支讖語曰天下博知不出三支謙為人細長黑瘦眼白而睛黃語云支郎支郎眼中黃形軀雖細是智囊漢末避難歸吳孫權拜為博士輔東宮與韋曜同列而吳誌不載史臣之不直也蜀有普曜經莫究孰為譯者夫草昧至言於忿慾之俗則必鑿枘鉏鋙疑謗紛糺非神德尊威之賢則無崇功被物而蜀志不記傳其人者蓋劉氏將欲反漢舊物興戎于魏遊玄之教雖弘元匠之勳未顯遂使後世集錄者耿然追恨晉初竺法護時號焞煌菩薩門下有作者七人其始譯正法華既定詁訓命康那律講授諷誦者翕然為美至羅什世重譯為妙法蓮華而護所譯稍潛其耀蓋覩大輅者不以椎輪為貴也護門法乘才慧俊拔孫綽方諸王濬沖以皆少有機悟之鑒也竺法雅康法朗以經中義類擬議儒書為生解之例謂之格義以訓門學甞與道安法汏講談諸經皆妙盡其要朗門人令韶每入定數日不起朗終刻木為像如事生之禮帛法祖風神之秀也於王導則以簡率於下望之則莊敬以為王公風道斯言卞令軌度格物故也祖弟法祚德行沖允實祖之季也帛高座卓朗之傑也王導謂之曰外國有君一人而已尸梨蜜笑曰若使貧道只如檀越為今日豈得遊歷至此支遁常遣人就竺潛買剡𡵙山側沃洲小嶺潛曰欲來輒給豈聞巢許買山而隱遁後與高麗道人書曰上座竺法深忠州劉公之弟子體性貞峙道俗綸綜往在京邑維持法網內外具瞻弘道之匠也頃以道業靖濟不耐塵俗考室山澤修德就閑今在縣之𡵙山率合同遊論道說義高棲浩然遐邇有詠孫綽以潛比劉伯倫謂曠大之體同焉時𡵙山竺法友從深受阿毘曇一宿便誦深曰經目則誦見稱昔人若能仁更興大晉者必取汝為五百之一人矣晉成世康僧淵康法暢支敏度俱過江暢常執麾尾行每值名賓輒清談盡日庾元規曰此麈尾何以常在暢曰廉者不求貪者不與故常在耳著人物始義論支遁初至京王濛器重之謂人曰精微之功不減輔嗣殷融與衛玠交時謂其神情俊徹後進莫有繼之者及見遁歎息以為重見若人遁每講善標宗會而章句或有所遺時為宗文者所陋謝安聞之曰此乃九方堙相馬略其玄黃而取其駿逸後出沃州於山陰講維摩經許詢為都講遁通一義眾謂詢無所措難詢設一難亦謂遁不能通哀帝徵出京王濛宿構數百語謂遁莫能抗遁徐曰貧道與君別來多年君語了不長進郗超問謝安林公談何如嵆中散安曰嵆努力裁得去耳又問於殷浩何如曰亹亹論辯恐殷制支超拔直上殷有慚德後超與親友書云林法師神理所通玄拔獨悟數百年來紹明大法令真理不絕一人而已遁幼以雞子無命其師與爭辯且不勝死後見形投卵於地殼破鶵行遁乃感而蔬食禮云國君春不圍澤大夫不掩群士不取麛卵遁若始乃未知既知矣則不違仁何俟師之誨焉有遺馬者養之曰吾愛其神駿聊復畜之耳有餉鶴者放之曰爾沖天之物寧為耳目之翫乎先經營餘姚塢山至於名辰獨還塢中或問其意曰謝安在昔數來相見輒移旬日今觸情舉目莫不興想孫綽比諸向子期以雅尚莊老風好同焉于法蘭隱居巖壑時氷雪甚有一虎入房蘭神色無忤後往江東將適西域至交州終於象林遁為贊曰于氏超世綜體玄旨嘉遁山澤明馴虎兇孫綽方於阮嗣宗俱以高尚不群也蘭之門于法開于道邃開之門于法威凡三世負盛譽開每與支遁爭即色空義蓋龍虎之勍敵也孫綽為威贊曰易曰白馬詩員蘋藻班如在場芬若渟潦于威明發介然遐討有潔其名無愧懷抱開甞使威出都途經山陰算支遁講般若其辰所至處示其攻難威至郡果不出其計乃往復數番遁引退因厲聲曰君何足復受人寄載來耶後詔徵講放光經邃從蘭過江沒於交趾郗超圖像支遁贊曰英英上人識通理清朗質王瑩德音蘭馨孫綽比於阮威以其高風一致也剡山竺法崇曾遊湘州麓山山神化為大人詣崇請戒乃捨山為寺潛門人竺法義忽患心疾至念觀音夢被人破腸其疾乃愈傅亮云吾先君與義公遊處每聞觀音神異莫不大小肅然孝武徵出京就講古者出家從師命氏道安受業佛圖澄澄姓帛安以師莫過佛遂通以釋氏為姓中夏沙門呼釋氏自安始也語曰學不師安義不中難習鑿齒與謝安書曰比見釋道安固是非常勝士師徒數百齋講不倦無變化伎術可以惑常人之耳目無重威篤罰可以整群小之參差而師徒肅肅自相尊敬洋洋濟濟由來未見其人內外群書皆略遍觀陰陽計數亦皆通會佛經妙義固所遊刃翻覆籌算無可比肩恨足下不同日而見也慧遠初為儒年過乎弱冠遇道安於太行恒山喜曰以為真吾師也常欲總攝綱維以大法為己任以夜續晝貧旅多闕曇翼每給以燈燭之費安聞之曰道士誠知人矣甞他日安歎曰使道流東土其在遠乎遠後盛德既彰聲華洽聞外國咸稱漢有大乘道士每東向廬山稽首焚香遐誠展敬羅什入關遠致書通好什答書其卒章曰經云末後東方有護法菩薩勗哉仁者善弘其事殷仲堪之荊州至山與遠臨北㵎談易移景不倦盧循初據江州以父嘏同為書生歡然篤舊有諫者曰循為國冠與之厚得不疑乎遠曰我佛法中情無取捨豈不為識者所察洎宋武討循左右曰遠公素篤循交裕曰遠公世表之人心無彼此乃齎書遺錢米遠講喪服記宗雷並執卷雷後著義疏首稱雷氏宗炳嘲之曰昔與足下共於釋和尚間面受此義今便題卷首稱雷氏乎慧持形長八尺常躡屣衲衣半脛將入蜀兄止之曰人生愛聚汝獨樂離如何持曰若滯情愛聚本不應出家今既割欲求道正以西方為期耳同學慧永於西林嶺上別立一室欲禪輒往居焉常有一虎在屋賓至則使去於一日會何無忌於虎溪遠從徒百餘莊而肅永獨衲衣草屨荷鍚提鉢松下飄然而來時以清散之風多於遠也其門德行有道祖僧迁道流富有才思遠每謂祖等曰夫易悟盡如汝輩則吾不復憂後生矣其後迁流夭世遠曰此子並才義英茂清悟日新使此長往一何痛哉有慧要者患山中無刻漏乃於水上立十二葉芙蓉因波轉以定十二時晷景無差耳有僧澈者善篇牘甞至山南攀松而嘯於是和風遠集眾鳥悲嗚超然有勝氣退而諮於遠曰律禁管絃歌舞一吟一嘯可得為乎遠曰以亂意言之皆為違法澈聞唯而止其姑道儀見於高尼傳也議者以為佛圖澄之門豫樟杞梓也道安之門崐藍琮璧也羅什之門瑚璉簠簋也慧遠之門犀象齒革也慧光之門孔翠羽毛也玄奘之門沈檀蘭蕙去聖逾遠道德降矣藝行美矣將非泉涸之魚失江湖之所在多其昫沫耶宋人魏人南北兩都宋風尚華魏風猶淳淳則寡不據道華則多遊於藝夫何以知觀乎北則枝葉生於德教南則枝葉生辭行昔臧氏宰漆雕氏以大蔡繁簡知臧氏之優劣今奚獨不若於憑乎其象文章之家屈宋楊馬遞相祖迷雖欲速鞭難其齊足故道德言行古今殊世厥若坡陀矣浸微矣夫琢奇璞為美器良工之能也構貞材為廣廈哲匠之力也授專門以成德仁師之訓也故鳥可以擇木魚可以擇泉臣可以擇君弟子可以擇師夫不能為臣而求能為君不能為子而求能為父不能為弟子而求能為師者難矣故為人在恕己也然父子天屬也其有不象者君臣國體也故有象不象者師資義會也安得有不象者乎如舜生均文王生武王父子象不象也庭堅為虞臣飛廉為紂臣驩兜為堯臣龍逢為桀臣君臣象不象也仲尼之門顏閔尚於仁義鬼谷之門蘇張尚於譎詐克象也故仲尼之門三尺童子猶恥言其霸昔釋公道行乎關右廬山化被於江左法汏亮直於晉世道生果斷於宋年夫何象也歷觀前往孰能不由道德之室而至於大名乎禮云善歌者使人繼其聲善教者使人繼其志也故不能繼釋氏聖人而能繼釋氏之君子何莫由師之道焉夫澄至安安至遠遠至曇順順至僧慧凡五世價重帝王風動四方事標史冊其或立德也立功也立言也為天下之人也僧會支遁為天下之人而一會一遁其後篾聞也然有至乎累世者或青出於藍或氷出於水但為一方之賢未果為天下之賢者也故為弟子者患師不得於安遠為師者亦患弟子不至於安遠夫鼓鍾于宮聲聞于外懸象在天光流于下琴瑟在御知音難閟氷雪載駕遺躅寧隱如彼德行秉躬語默信時雖高岸已谷松柏已朽而徽華弗蔽洋洋乎盈耳哉曹馬之年經論權輿源流混淆宣唱者但包括大義翫味玄旨至於剖析名相罔有攸據豈非聲教所覃未備者歟安公初見譯諸部小論蹈詠稱慶以為幸覩三藏全矣而未知但滄溟畎澮耳雖上士假微詮以悟旨而中則實未多也北涼浮陀跋摩譯阿毘曇毘婆沙學者挹其波瀾浩若無涯涘矣後秦佛陀耶舍善大毘婆沙時號赤髭也卑摩羅叉善十誦時號青眼也魏曇始足白於時呼白足阿練若也耶舍在沙勒為羅什師後至姑臧聞什為秦污戒曰羅什如好綿纊何可使入棘林中乎什啟秦主曰夫欲宣通無上法教宜令文義理趣圓通貧道雖復讀誦其文未善其理唯有耶舍深達經教今在姑臧願詔徵之一言三詳然後著筆使微言不墜取信千載興乃聘耶舍耶舍笑曰明旨既降便應載馳檀越待士既厚脫如羅什見處則未敢聞命興歎其機慎重詔教喻乃至悲夫晉殺竇犢仲尼不濟于河秦蠱羅什耶舍辭於入國豈非害一賢而群賢不塈翫一德而眾德將離乎當弘始初童壽譯三論尚空門者輻湊後譯成實善法相者雲委其時以為究暢名數靡有過於此論什首命僧叡講傳謂之曰此爭論中有七處破阿毘曇宗而在言小隱若能不問而解可謂英才叡啟發幽微果不諮什什歎曰吾傳譯經論得與子相值無所恨矣或謂什門四聖生肇融叡上首精難則觀肇第一或謂十哲道恒道標加焉而恒標降于八人猶負翼亮之才可居王佐姚興務其經綸以金紫巖廊之位強之二賢雖逼霸威而終不為其臣也是知賢達背向各有所得務軒榮者以籍莾食杼為飛走味虛玄者以黼衣食豢為桎梏而伊尹呂望求為人臣卞隨務光俱為讓主豈不各反其好惡異其榮悴哉如恒標者尚能以形骸為逆旅而豈顧其名器是以接風雲之遇割君親之愛泛五湖而不為難蹈滄海而不為遙彼區區之秦何所致哉使唐虞之際與元愷相齒殷周之始與伊尹齊足猶慮失之矧乎此時爵祿曷云重矣昔支林慧遠致譽望者多嬰此難而振去若輕埃揮絕若腐纏不足難也故巢由可為皇臣非帝力所能起也夷叔可為帝臣非王力所能起之也綺李可為王臣非霸力所能起之也夫居俗外而為俗內所起不亦難哉宋文帝甞述生公頓悟義群僧構難帝以麈尾扣机曰若使逝者可興豈為諸公所屈顏延之著離識論帝令慧嚴辯同異往復終日帝笑曰公等今日無媿支許之譚也支遁才章茂逸得僧會之風僧肇筆削奇邁又得支林之風安遠生叡之徒各擅其美自後緇列寡有紹其音徽者齊梁之後世尚紆麗詞虧體要致使求其雅言立意曾不及於漢魏之間箴論而況於聖人經籍乎故懸象嶽瀆不以妍華為天地之文章以其能綱紀覆載為文章人文安不然乎甞讀殷之盤銘曰苟日新日日新又日新孔丘誄曰旻天不憖遺耆老莫相子位焉嗚呼哀哉斯文也天之將喪久矣不有盛德大業其孰能興之者焉肇著般若無知論劉遺民見而歎曰不意方袍復有平叔融講新法華經開為九轍號九轍法師什曰佛法之興融其人也什譯中論始二卷融更剖扸預貫始終時師子國有一婆羅門乘駝負書而來請求捔試優劣優則行之秦人覩其口眼便辟將改吾觀什告融曰此外道聰慧殊人捔言必勝豈可使無上大道在吾徒為彼而屈如吾所觀在君一人而已融自顧才力可濟但患外道書籍未盡披讀乃密寫其目一覽而誦既刻日爰整其徒對󰣬于王庭彼外道恃其博知倍意攻融融出其所知討其所不知彼遽保其強誦而融列其所誦并諸夏群書編目尤廣其所誦梵志蹇而肆羅什濟詞而嘲之彼殞越而亡也昔符師征晉大事將去謝安知玄而舉之爰致大勳天下服其遠鑒而什之知融何莫安之儔歟故質斯興廢同在一舉耳融性不狎喧常登樓披翫僧叡初為僧賢弟子賢友僧朗講放光經亟遭叡譏難朗謂賢曰叡比格難吾累思不能通可謂賢賢弟子也叡魏郡人秦主問姚嵩曰叡公何如曰鄴衛之松柏興召見大賞悅勅給俸吏力車轝後謂嵩曰此乃四海之標領何獨鄴衛之松柏乎叡平生素不背西曇影初從什什謂姚主曰昨見影公亦是此國風流標望之僧也宋僧導止壽春孝武詔于京鑾輿降蹕導以孝建之初三綱更始悲不自勝帝亦哽噎勅開講帝及公卿會焉導曰昔王宮託生雙林見滅自爾已來歲逾于載淳源永謝澆風不追給苑丘墟鹿園蕪穢九十五種以趣下為升高三界群生以火宅為淨土豈知上聖流涕大士悽惶者哉因則涕泗四眾為之改容時石磵寺僧因亦當世名匠或問之與導孰愈因曰吾與導同師什公方孔門則導入室吾升堂矣道猷述頓悟義孝武曰生公孤情絕照猷公直轡獨上可謂克明師匠無忝微旨晉慧遠慧持兄弟也宋法愛法瑗遠持也愛為芮國師俸三千戶瑗文帝使述生公頓悟義何尚之聞乃歎曰常謂生公歿後微言永絕今日復聞象外之談可謂天之未喪斯文也僧遠隱上定林寺齊太祖鑾駕詣遠遠門狹不容輿蓋太祖欲見遠遠稱老足不垂床太祖遣問興臥轉蹕而去文慧太子竟陵王崇為師範何默周顒吳苞張融稟戒受道焉昔沙門稱貧道於帝王南齊法獻玄暢俱為僧正武帝與語皆名不坐後僧鍾稱貧道帝嫌之問王儉曰先輩沙門於帝王何所稱正殿坐不儉曰漢魏佛法未興不記傳自偽國稱貧道亦預坐及晉初亦然中世有庾氷桓玄等皆欲使沙門盡敬朝議紛紜事皆休寢宋之中朝亦頗令致禮而尋見不行自邇迄今多預坐稱貧道帝曰獻暢二僧道業如此尚自稱名況復餘者揖拜太甚稱名亦無嫌自後稱名獻暢始也梁寶亮性率直每對武帝稱貧道上雖有間然而挹其神志亮青州人初至京袁璨異之曰珠生合浦魏人取以照乘璧在邯鄲秦人請以華國天下之寶當與天下共之非復上人貴州所宜專也僧旻七歲出家居虎丘或問曰沙彌何姓家在何處對曰貧道姓釋家于此山張融謝眺少相厚善陸倕甞與賓從造旻旻稱疾不見倕欣然曰法師不趨於世此誠弟子所望也蕭昂出守吳興將謁旻旻曰吾山藪病人無事見貴二千石昔戴顒居北嶺宋江夏王入山顒高臥牖下不與相見吾雖德薄請附戴公之事矣及蕭至後戶而遁夫擯世者祿干之不及尚利者干祿之不及既得祿狎侮為志於其賢雖始降禮若欣遇而無恒其心卒能以權勢而卑之然能病其終卑而兆其始遇則高見之昭昭不貽己慼矣智藏事師以孝敬聞師疾絕食藏亦絕食師進飲藏乃飲但性傷乎許直而以譽行為干櫓故不至於危殆也甞捨財大懺謝幾卿指挂衣竹戲之曰猶留此物尚有意耶藏曰身猶未滅意何由可盡道安之門人法遇領徒四百時有一僧飲酒廢夕燒香遇罰而不遣安聞之以筒緘杖寄遇遇曰此由飲酒者也我訓不勤遠貽憂賜乃集眾命維那行杖至三因泣下自咎魏道辯門人亡名負才傲世辯撻而徙黃龍其初無恨想晨夕向辯遙禮唐智正之門人智見師所著述必侍立而書累載初不貽坐或久而仆正責曰翹足七日匪勞今爾心輕何不然也北遠之門智微每講析幽微皆云大法師意如此因則聲淚俱發禮云凡學之道嚴師為難師嚴然後道尊道尊然後民知敬學然良家子在家家有訓從師師有教故能克意盡所敬而行敬盡所信而行信是以大聖皆命族姓子而勉之非繩樞甕牖者之能也哀今弟子罕有不聞言於師範者彼以禮疏而來此以恩薄而往然牽牛蹊田而奪之牛本輕而末重也如尊雖義不至卑則欲據其事歟禮曰父母愛之喜而不忘父母惡之懼而無怨夫能移此於其師者豈使過及其身乎故有假師而為名侮師之涼德將升堂則筋骨捷解俾侍坐則手足窳憜斯或尾大而難掉故訓罰之不至或螟蛉之有似物類之相召其威尚不謹其容而德豈能服其心歟今澆季之風師求弟子匪弟子求師師以此始弟子以此終嗟乎何日不由之矣夫魯國先師以冉有僕樊遲御子貢糴顏回爨其何至於此哉彼德厚可慕而弟子實慕德故也梁惠布三果至人也妙窮三論時號得意布也見樂生淨土者告云方土乃淨非吾願也如何在蓮華中十劫受樂未若三塗救苦者也凡法集先眾往而默彼譁者憚若銜枚德之至也卒後手屈三指地動七日史奏得道人星滅矣昔魏玄高有願生三惡道齊僧景亦如之唯聖人與聖人而能至於此也陳衡岳慧思證法華三昧能知前生事頂有肉髻知達人心毒不能害怨不能動初智顗悅其風而造焉思曰昔靈山同聽法華宿緣所追今復來矣遂示普賢道場四安樂行顗行道經三七夕誦至藥王品心緣苦行至是真精進句見與慧思同在靈山聽佛說法思云此之靈相非爾不感非我莫識此法華三昧前方便也思以三觀義傳顗顗以四教義裨之三觀四教之宗旨自衡岳天台始也梁策草堂約為智者陳隋以顗為智者惟有道之賢聽虛名非美視虛器非重心若浮雲跡猶過羽而帝天下者師其聖友其賢固其然也或問岳位告云吾鐵輪王位中人耳或問天台位告云吾不領徒眾當淨六根為他損己只是五品內人耳嘉祥初聞天台頗輕於耳亦既目覿乃伏膺為徒又以三輪剖斷經例制勝之論而特聞於天下者也弟子智愷專門之業雖不盡於師而於死則有稱焉南土四朝克尚玄理資於龍樹提婆為不拔之論真諦雖譯對法唯識等部會王室多虞天步孔艱承業學徒所究未弘有法遇鑽研講記殆乎過半惜哉短命不極其志將死之日勒焚遺草聞者為之涕零自後其徒沒沒焉洎真諦南迴綜習無聞故色心之學終少聞於盡善章疏之家必先意於空理國初玄奘譯唯識授門下基兼之瑜伽也譯俱舍授門下光兼之婆沙也可謂法相光華名數淵弘精搜真俗通乎大道彼空宗之學悄若乎不紓其志也太宗高宗製聖教序華藻耀乎天文真風翔乎海隅洎玄宗注般若蓋二聖鴻基之積潤也但世以譯經則易譯論則難而傳者亦如之寔由經但斷疑生信旨遠而文近論則殫窮性相訓暢精微為義必典為文尚華錯綜音律鏗鏘彬蔚賓主相由鉤賾為美自非上智不能見往復之意故學之者鮮不功倍為山辯參神化以教行中夏始不譯論求其師資輔會之道難矣夫法學之侶知經律而不知論者但直讚述其文而已至於攀援大義則不謂之洞達者也其羅什譯經則齷齪譯論則舒緩玄奘反之故什世經學則優奘世論學則倍矣昔慧休者一鞋三十年遇泥則跣曰泥軟易蹈吾不欲損信施故也每告眾曰吾所聽經律皆三二十遍猶恨少功欲兼異部未遑多涉今之學者罕有備通文句薄知則預師範致有窮括莫知由緒此法滅在人矣所以終夜長想有慨于懷爾
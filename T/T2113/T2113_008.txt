覺皇有業智力哀哉有生貌異音殊苦樂愚智尊卑壽夭故大昭業理用啟人惑小聖之所不及況非聖者乎而有譸張忿懫者自謂得一之見人莫吾之若也所謂命矣非業之由也禮曰天命之謂性得之自是不得之自是以聽天命仲尼曰道之將行也歟命也道之將廢也歟命也公伯僚其如命何子夏曰死生有命富貴在天魯公欲見孟子嬖人臧倉毀於公而止孟子聞之曰天也是知由業故不然矣且仁者克己不仁者害人仁者危甚累棋不仁者安過覆盂禍福篾徵其在耳目故唐虞聖德但自一己厲幽昏淫祚延七百三桓陵僭世執魯政夷吾匡輔嗣絕齊史騷為天問班賦通幽李推運命其不為此歟故金仙之門其孰能辯之由是群言師師若妖厲憑舌使君子大人聞之猶若投杼時袒右肩士愀然不懌徂履礪刃將斬其疑曰若稱命不稱業其蔽也固夫業者生乎運動者也動有違順成乎善惡善惡鍾乎報施然後有性命窮通生焉但機運之業有於輕重而性命之報有於今後必若弗假乎業而受命惟天則何天道之賦命而不均其厚薄必若業唯運動不能招命則祭豈有福暴豈有傷乎詩曰莫莫葛藟施于條枚豈弟君子求福不回斯言何設歟然往世之業有定不定而感今世性命有變不變其業若定所感之命確乎不改其業若不定而所感之命則可損益之耳然今世之業有定不定而令昔世所感性命有變不變其業若定能改昔因不定之命致有窮通其業若不定則一乎否泰耳夫舍利弗阿那律遇佛為法醫遇耆婆為世醫而不蠲於宿瘵顏回閔損遇孔丘著德行遇諸侯務賢智而不去其貧夭蓋往世所感之命定也故今世行善不能益之也跋難陀忮求而福盛阿育王酷恣而威強季氏出君死於牖下盜跖餔腸終於上壽蓋往世所感之命定也今世不善不能損之也末利獻食為國夫人舡板讓死為海神授命趙盾愍於翳桑漂母哀於淮陰皆今世善業之定也往世之命不定故能變衰從盛也樵客指熊而臂落比丘啖󱗞而腸穿里克見討於弑君張祿逞志於魏相皆今世不善業之定也往世之命不定故能化存為亡也提婆達多害聖出足血破僧倫必受泥犁之一劫蓋方生不善業之定也阿闍世弑父見于佛信于法免無擇之大苦蓋方生不善業之不定也故顏閔之貧夭酬往因之不善其德行可為來生之善報季跖之富壽酬往因之善業其逆暴可為來生之重苦誠不足疑矣夫不龜手藥是一而榮賤各異削諸侯地是一而興亡不同實由機運有工拙而性命有可易不可易也故君子知運命之不可易而樂天知命小人不知則踰己躁動是以禍福安危居然可見矣其有謂吉凶恒理由命不由運者斯不足斷矣夫冬草覆而不死何甞不由運乎有以性能則命通由運不由命者斯亦不足斷矣夫寒木溉而不滋何甞不由命乎夫兩信完方可謂之達奧是以信有運則業之信矣信有命則果之信矣信運命而不信業果者何異聞朝三暮四則怒聞朝四暮三則喜乎故此方先聖儒雖不顯言於業果而陰以運命󱩀之名殊而義一耳易曰知幾其神乎莊氏云萬物出於幾陰符云心生於幾死於幾幾者動之微蓋言於業運也或曰業興於動其報理均曷有輕重定不定乎曰心有喜怒事有恩酷故形不忍乎色逞炮烙于心而書云宥過無大刑過無小經云為團鐵小亦沈水為鉢鐵大亦能浮莫不以是又若以三業三時合離為八兼之則重差之則輕輕則不定重乃定矣由是瓶沙餒於逆子釋黨死於凶王堯聰明而洪水湯仁德而大旱張毅單豹以養求生俱不能生薄俱羅周后稷不以養求生俱反其生蓋運命之定也黑風飄而獲濟富羅正而長謝桑穀匪殷宗之禍熒惑退宋都之災文王錫武王三齡秦穆赦孟明再死蓋運命之不定也摭茲理例考之人事豈云無業哉其有恃重玄者以為雁序羽羔跪乳烏黝鷴白棘尖𪙉方蘭馨蕕臭彼則自然之數也豈由業乎重空人撫衽告之曰不然也夫老聖云自然者其道也至道與萬物同體故曰萬物自然即曰一陰一陽之謂道莊氏云在瓦礫在稊稗非謂萬物無因緣之義也夫稟性命者以業運為因緣處外物者以氣數為因緣故羔雁徵之於業習𪙉棘求之於水土烏反哺梟反噬蓋前生之行逆順之餘習也橘榮南而枳蕃北蓋隨風土之所變也夫水潤下火炎上金從革木曲直土爰稼穡水䶢火苦金辛木酸土甘因五氣成五質播為五味凝為五色流五音然後錯而雜之剛柔強微所稟有異萬象生焉何異因緣之義乎若又責以造化之本陰陽何施而孕育繁委使玄黃異視宮微分聽者則其酷矣夫萬物始於太極無因緣相構觸類成象不生而生生於不生陰陽無心天地無功聖人不宰今古莫知夢幻之理於焉得矣故老氏云無名天地之始有名萬物之母莊氏云大塊噫氣其名為風由是象帝之先不可得而有始也若又責以外物觸氣流形內命亦何業之由者誠不足類也夫外物無心無心則業內命懷情懷情則業起故飄瓦之與投瓦俱及於人則有怒不怒也何斯之無別乎或曰善惡之業報施必臻故易曰積善之家必有餘慶積不善之家必有餘殃何瞽生舜舜生均鮌生禹耶對曰聖人舉天理而立教語其多而不語其少也語其順而不語其違也故公劉洎王季克生聖嗣至于文王大造于周邦弗父何洎正考父克邁仁德至仲尼光定文教是以考歷象授人時者貞其所次式恒其紀其或俶擾錯亂變化為凶祉誠則災異也若又或以聲不代響形不貿影安有祖考施而子孫當其報者則義可得詳焉夫善惡以類相資而不相代故先人以福施後世以福繼之非無福者而為其子孫矣先人以禍施後世以禍繼之非無禍者而為其子孫矣故龍與雲合虎與風合銅山崩而景鍾震葭灰消而月暈缺蓋應會之數矣常俚以殘淫󱦽寇傷生破產方謂身之罪也訾言勃詐凌犯君親方謂口之罪也機慮無法潛毒懷虐方謂心之罪也曾不知有百行乖儀五常失守處俗於忠孝不至出家於慈悲不厚釁生於微積而成形則為罪矣常俚以徇物捐軀蹲膜擎跽方謂身之福也誦言講法悅人進己方謂口之福也愛惡絕向忌剋不入方謂心之福也曾不知手足之所措詞論之所及念慮之所經興意介益孚于惠心省罪引慝則謂福矣故五穀不易其種百行不反其報仲尼莊生云夷齊仁而餓死尾生信而溺死伍胥忠而伏劍死以為外事無必斯實滯名害德失乎中庸之道非謂以善召禍也昔大士坐道樹戰天魔業之然也處巖穴灑足血業之然也造濱州食馬麥業之然也故語今報則善酬往業豈滅禮曰子夏喪其子而喪其明曾子弔之曰吾聞朋友喪其明則哭之曾子哭子夏亦哭曰天乎余之無罪曾子怒曰商爾何為無罪也吾與爾事夫子於洙泗之間退而老於西河之上使西河之人疑爾為夫子爾罪一也喪爾親使民未有聞爾罪二也喪爾子喪爾明爾罪三也而曰何自謂無罪歟夫如曾氏始謂見天地之心知禍福之萌矣石駘仲卒無嫡子有庶子六人卜所以為後者沐浴佩王則兆五人沐浴佩玉石祁子曰孰有執親之喪而沐浴佩玉者乎不沐浴佩玉石祁子兆衛人以龜為有知也是知業理冥奧儒辨此世釋通三世一張一弛範圍天下備矣而經亦云誤殺誤報甞有山間比丘誤蹈一蟻蟻死為野豕觸石而崩比丘亦誤死於是也而世有色雖仁而行違言雖澤而心詖衒聲名冐祿利知善且蔽忌惡而黨捨人急己輔高弱下力行僭賢畏罪矯容滅裂行其事恢張希其報都不見其功過相磨恩害相補上智審諸己中智求諸人下智昏昏然皆謂其損益自然也夫李廣不封侯白起死杜卸虞詡相朝歌雖保節忠主而皆要功害物故將死之日方始省其前過者也簠簋俎豆制度文章為禮之器升降上下周旋褐襲為禮之文鍾鼓管磬羽籥干戚為樂之器屈伸俯仰綴兆舒疾為樂之文置茲則禮樂廢矣繕寫繢刻香臺法几為道德之器髠袒拜遶禪講齋戒為道之文弛茲則道德微矣音佛升忉利三月優陀延王懷不歸之詠目連以三十二匠往瞻相好刻紫檀為像王洎國人若與神對像設之興自此始也佛初成道居樹王下賈人奉食請示作福大聖授以髮爪令歸國起塔塔廟之興自此始也成道踰年化力風行降象頭山入王舍大城瓶沙王率統內官士庶御于郊野因以迦蘭陀竹園為佛寶舍佛勅為僧居伽藍之興自此始也正法有二謂教與證教資持說證在修行不持則真文闕矣不說則至理擁矣不修則聖嗣絕矣故世親云法無久近隨三人住世人在法在人亡法亡也或謂正像千年末法十倍之此但舉其大限示興喪之於天下也或以大聖云有如法眾說戒則我法住矣由律師持律故佛法住壽五千年此乃舉益以彰勸也故經律論為住持之教本僧財食為住持之功烈務教而法眾盛矣宣功而金界治矣故使至道淳懿凝味不散如大羹之在鼎靈神降祉此住持之法度也天三學孔揚德輶鴻毛人思服道善故能久欲使真風玄緒取陵夷於天下又不可得也西域知事僧揔曰羯磨陀那此方為維那亦以悅眾呼之也彼國克艱于厥位先聖徵賢則仁人次之而中國之聖不顯于聖惟德惟行求諸己乎於無恒者輕諾者諒則有闕既虞覆餗亦果敗類故與夫無良為任使下民化之寧為聚盜之藪也佛在世飲光統眾於靈山身子莅事于竹林泪沓婆摩羅年十六得阿羅漢其後念身不牢固請知僧務大聖憫其誠愿命僧差之既懃于職於衣食乃孜孜不暇給先物後已率籲玄侶流聞暢乎八方皇覺懿乃嘉績讚曰我弟子為僧知房舍臥具差次請食沓婆摩羅為第一也罽賓有長老達磨多羅手爨於僧厨客比丘二人自遠欲展勤初不識之就前問曰大聖尊德今止何處達磨指云在彼最上房住二比丘如其言將往而達磨遽以神力先復本坐比丘後至默識是前所見者接足致敬已問曰大德名滿閻浮胡為躬燀薪蒸任茲廝役耶達磨喟然曰汝既有問吾則何隱吾所念累劫受生死苦險難長遠洎五百世為狗惟飽兩食況餘惡道若使吾頭可燃者吾並燃之矧茲燃火及餘支乎中夏姚秦世棄俗者十室而半羅什入關學徒籯糧不遠千里而至者三千因立道䂮為僧正慧遠為悅眾法欽慧斌掌僧錄給車輿吏人僧正祑同侍中餘別有差震旦有僧官自秦始也魏世立監福曹又改為昭玄司備有官屬以斷僧務周齊革為崇玄署東魏高齊尚其統宋齊梁陳尚其正而復寺三官屬其統正焉隋革周命弘法尤盛天下三藏分置十統今國家罷統立兩錄而司於京邑其三綱特以德望求人也藍摩國塔昔與諸國分舍利而營之歲久地荒惟野象銜芳薦實以牙除䕌以鼻拚灑而有遊方沙門感其事遂反戒為策勤諦葺舊址總眾役于厥躬也晉道敬王右軍之曾孫捿若耶山立懸溜精舍反戒如藍摩之事焉故仁人為善天下同矣不仁為不善亦天下同矣崔慧元營寺於武陵既歿武當山下有見者神色甚暢寄語於寺僧曰勿令寺業有廢自是空中依時有磬聲也廣州法獻創寺於藏微山有二童子携手來歌曰藏微有道德歡樂方未央歌訖忽然不見之也夫神以誠感道由神助匪誠何德匪神何怙故禎應之所翔宜勵乎未翔者耳齊周顒於鍾山雷次宗舊館立草堂寺或謂之山茨求慧約為寺任約以邑居雖近而蕭條物外冥賞素誠便有終焉之託顒歎曰山茨約主清虛滿世梁武造光宅寺詔法雲為寺主創立僧制雅有後範雲之有孝德又以業行承天之休荷國寵光夫孝者事歿如事生思親如不欲生曾子以事親聞執親之喪水漿不入口者七日高柴以思親泣血三年未甞見齒雲無僧旻之讓則殆乎不勝喪矣沙彌歲覃思法華甞造幽巖竪石為聽徒執松枝獨講故其後首出此經雖有眾師難能偕也甞於一寺散講感得天花如雪滿空而飄于堂內罷坐乃去時有一僧願欲齊雲夢神人誡曰雲法師燈明佛時已講此經宜速措汝意勿圖非望也今法門之季人向其意前哲遺列後生何顧背德向利易進難退恒覘常住若膏腴則賂求其司既得之握彼公符暢乎有位遂致專蒙造次不肅僧命紊六和之秩夷九仞之功洎儲廩空虛田蕪已綠或則謀老或則辭疾府寺曾不察其殿最省其姦直遽則遂其背就致使狡夫得計甚矣且彼之菆爾也處俗猶俟乎人治豈服緇則能為物致治乎但府寺始以貨選而彼負罪亦終以貨免或眾所不蔽稱其罪以告而訊獄者且頗反陷於告者于理也甞未諭於府邑既籍其田業列為庭旅或以方外期之或以飛行視之致於政化之外莫有選賢勸能俾其維葺是使福門隕墜人神太息得非有土而漏其威惠耶庶緇之獄繩乎公府眾首罪也眾首務理豪勢沮之俗官之罪也有二罪而不討亂何有止焉或有假釋氏之官籍規僧田之法蔭勞務所及雀躍掉頭以為寧居逸體得志遂性其在我而已寺有損益不驅不馳寺有貨植不躬不親寺有鍾磬不孝不擊寺有庭戶不掃不灑於財與難但苟而已矣此乃法族之懸疣人流之駢指也夫出家者務以行其法而為形容不以謀其利而為形容故能隨時高下所在益物如南薰而和萬品如蒼精之福一方何但氣遏飄風力制奔馬勇於安己廉於取善耶故中人慕下浸而成俗使匡弘統理者終鮮其人矣夫夏殷之末何至皆誅靡不化為惡也唐虞之際何至皆封靡不化為善也今大法將墜吾黨從媮靡不化為不肖耳其或方將就夫教源剗鑿其弊疏流導波造舟為梁復支賈之綱紐追雲約之礎構固亦非今之所尚也或有業行薄崇器望微彰裒其有利則無所謝於眾務則曰妨道去維持之意驟作辭于飾此乃族庖之折刃未得良庖之投刃也君子不器此器者也上善若水此不若水者也天學道者先乎行後其守行礙乃守守通則行當行而守是謂矯竊夫庶官為理知賢授材省謗申冤去苛務惠此六者濟生民之至矣而師表法望鎮重方隅何莫放其徒若是焉至若結攬賢能分勞析司不潤於身不虐於眾總百過歸于己推眾善歸于他恩先于有功後施于平民令行于所親後及於所疎心夷愛憎事均榮醜泛逸乎若不繫之舟逍遙乎若遨若遊安得不為道哉殷大夫周柱史漆園吏皆祿位之士也在濁若珠投於水履寵若風過于草何甞以外事而汩於道德乎昔孔蔑為邑怨乎三失密子賤為邑喜於三得仲尼稱密為君子非薎之有也悲夫有累之質百年人世在凡籍乎官寺在聖隸乎仙寺居官寺者寧辭以人事處之耶其有仙寺而莫吾能適也昔竺曇猷造天台赤城圓通往鄴東石鼓慧寶寓宿巖室莫不有師長有威儀將欲寄形彼不我留故人間往往聞絕壁深林鍾聲梵響神燈奇像者斯可徵也是以僧居每於說戒解夏日不得不清嚴法宇整眾翼翼儼若在乎聖人之前入大乘論云賓頭盧羅睺羅等一十六人大阿羅漢恭承遺顧遂行人里近世梓潼郡有大長老律師胡氏亦感通之流也郡南鄙有靈鷲山胡領徒而夏安居說戒夜人數則定籌數每過眾莫識其然夏既末有二三胡沙門出山至路隅與穡人揮手相別律師聞而奔走其徒四騁挍其去則不遠然而莫得見之矣夫聖人之心自我人心鬼神之靈自我人靈慧󱈜患講居無水將徙其屬山神謂之吐溜僧範說戒夜寓宿他寺觀竪義者廢其事靈祇怒而仆之斯誠與調不可僭矣梁慧超為大僧正好山水翼從之聲聞于數里居則羅列童僕顧王侯之不若彼豈為僧正歟夫僧正當正己以為政匪廉則何有於正乎道達之為南兖州僧正罷任唯五束故紙奚廉與濁之不相概也僧旻不為大會謂門人弟子曰大會雖有一時起發之功吾寡乏手力米樵菜湯踐蹈澆炙傷害極眾如假官力使役雖眾彌難盡意故吾不為也議者曰靜者善其動動者善其靜是為周濟之士若靜而行靜則庶心寂寞德不光華若處動而逾動則物理滋彰道德浮偽故賢者履動靜之間適有無之外總萬善於無為無善不為也夫大禹卑宮室而盡力乎溝洫菲飲食而致孝乎鬼神豈好手足胼胝而脛胈無毛耶蓋不私其安而欲以功施天下也長者子善德建大施會聖人悅而教之顯博施濟眾福與心遠其樂無窮也故西域有鉢遮于瑟上智行之積而能散歸惠于我歸財于人陳錫載周實則兼慶夫大士苟益於物雖害於己亦所不避況匪害乎若以興功害物命則幢塔泥木儀像服饌所出孰罪耶舍利弗乞食觀空中虫如彼駛雨如器中粟乃多日不食大聖告言當以肉眼所見固可食也靈裕教誡學徒無貴賤無少長皆述己名稱彼仁者絕於呵棰違言必譴彼何施至於此歟茲或可傳而不可繼也詩曰予懷明德不大聲以色仲尼曰聲色之於人末也夫不刑而治世皆尚之但今之人懼威而侮德聖人猶其疾之詩曰君子如怒亂庶遄沮又曰王赫斯怒爰整其旅言以威止亂也夫良馬必假其銜策好鳥必俟乎剪拂良材必資於剞劂未有捨於此而能自致其美者也易曰小人不恥不仁不畏不義不見利不勸不示威不懲小懲而大誡故禦眾者當達人於未顯刑人於未亂使人仰其威惠勉而祗懼可謂善始矣始既立默若五氣相宣八風啟序濟濟允諧言行有章雖有訾扑而無所用之是謂善終也人鮮有終而裕則有終譽焉觀夫雖不撾辱而譴出眾外或則亦已甚矣經云是殺生是殺生報是地獄是地獄報律開教授毀呰不犯夫何義耶蓋欲以刑期於無刑故也故譽善則誘善彰惡則塞惡愛語羅睺叱呵調達其不然乎而仁者恕在心狡者恕在口在心則躋物就益在口則敗物矯慈今之人庸細者聽於口而不知其心以面柔為慈惠以行高為強傲彼不知周之夷厲下堂而朝諸侯愚柔而削也炎帝軒轅起伐亂之師不得謂之無為之君也夫為師者所利在法何恤人之言但世有積矯翳直德卑價重延慈悲之譽盛慕羶之黨令無節之夫則沒己之行模範其事反以大聖慈而不加於我遂使五種惡馬七類治人永墜于地矣今吾教叔世法徒多難朋姦濟亂若苞桑之固矣欲由吾直當度其可否慎厥機亦聖人之教也昔客三藏見無罪覆藏讓而從革舍利弗遇非法羯磨其由公劉避狄國弱而就德文王伐崇師強而取亂皆變通精照之弘也其有謀不道財營不速之福卑崇臺而改作陋華鏞而列危財由枉濫事生貪冐誠為罪福不相補矣夫放生者哀彼將餼遇而存之是謂生生之福也昔趙簡子元日放生國人聚捕而獻彼恩生於害則勿若不放之也故維持者計德不計利則利由德博計利不計德則德由利削嗟乎法既陵頹劫極滓下聖凡攸隔天龍潛戢魑魅作威正雅難辯祈塔寺以重鎮假貞哲以扶荷豈只香臺庇影法供澤膚興亡不繫於肺腸笑語自怡於旦夕奄若白駒過隟窀穸沈魂緇田無一籄之功鐵圍陷百刑之痛靜言此理孰不寒心酸鼻哉但玄綱久紊紺園徒廣版籍藏於王府井賦歸於郡縣祗奉迎接若邑胥之畏於尊吏焉是以廉懦者避色避言而不居也愚慝者費力費財而無益也金田化為枳棘實則患是之由夫如是蓋將廢寺舍於府縣也何只笑於二武焉故臨民者在知人在安人宜察其言行於其善者施折腰沒階之禮且以力援否者當降之使君子小人不同日誠則祇林欝欝布金之望如可待也由是寺廟之興興有道者也故入其境自大國至子男幢廟修整僧徒肅穆則亦是以見俗政之清淨矣西域常住給僧衣食以田園所產由乎施者豈施只論於衣食哉夫僧饌以時擊鍾乃食餕則歸僧勿己有也異界不以法不通也三聖之財出納有司匪則有悋王臣力勢肆求所備固無得而辭也劫賊凶人校力不制末違其欲也僧有病而無藥隨有而給之其貧無衣即隨貨而益之死者之衣從之既葬復于僧也其經務有勞者以衣食倍之故律謂之福饒類也而任務者每事匪專舉必詢眾詢眾不恒宜立知法故律謂之處分人也若以物非我有縱心糜散事自我逸廢業墮功鳩役計食量衡無節致使傷蠧眾財此職司復于罪也昔僧伽□舍見海上寺僧以膿血為食以器相擊蓋迦葉佛世同一淨宇有客僧至忿怒藏食故也宋法豐死為不食之鬼巡寺作餓駝聲以專寺任刻薄故也臨邛僧孫氏見身如廁持鉢食穢以儉歲割杓減粥故也智瓌死作眾奴以寺布借人故也鏡茲冥運孰莫是徵高僧傳十科以住持為興福余每考行其事實則有福興焉昔吾聞諸梵僧問吾師曰頹墉釁礎必焚炙奧渫者居焉華軒綺疏必懷氷澡雪者居焉惜哉今驗若不虛矣又曰佛圖澄建八百九十餘所寺洎天台三十有五吾今不能興弘一二蓋非夫也爰在爾徒因涕下承睫在予狂惑不克荷負俾式光遺寄積行于艱難為法衡倚愧瞻雲日愴然永慕耳
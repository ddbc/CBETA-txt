增上慧學精進通一切□□□□□□□□觀世音白佛言世尊此六□□□□□□□幾是智慧眾具佛告觀世□□□□□□□德眾具增上惠學智慧眾具禪及精進通一切觀世音白佛言世尊菩薩於六學事云何學佛告觀世音有五種學波羅蜜相應謂說正法菩薩藏先極信解於彼行十法行聞思修慧護菩提心習近善知識方便修學無間善業觀世音白佛言世尊何故此諸學六種施設佛告觀世音有二事一者攝取眾生二者對治煩惱彼三學攝取眾生三學對治煩惱菩薩布施眾具眾具饒益攝取眾生菩薩持戒不行惱害亦不恐迫無畏饒益攝取眾生菩薩忍辱於彼惱害逼迫恐怖堪忍饒益攝取眾生以此三學攝取眾生以懃精進折伏煩惱生斷煩惱修學善業修學善業不為一切煩惱所動以禪伏煩惱以慧斷諸使以此三學對治煩惱觀世音菩薩白佛言世尊何故六波羅蜜作如是次第說佛告觀世音彼上上招引依故菩薩捨身財受持淨戒護戒故忍忍已精進進已能禪禪具足已得出世間慧觀世音白佛言世尊彼諸波羅蜜有幾種分別佛告觀世音各有三種檀波羅蜜三種者謂法施財施無畏施尸波羅蜜三種者謂轉捨不善戒轉生善戒轉利眾生戒羼提波羅蜜三種者謂不饒益忍安苦忍觀法忍毘梨耶波羅蜜三種者謂弘誓精進善方便精進利眾生精進禪波羅蜜三種者謂離忘想寂靜煩惱苦對治樂樂住禪開引功德禪開引利眾生禪般若波羅蜜三種者謂世諦緣第一義諦緣利眾生緣觀世音白佛言世尊何以故此諸波羅蜜名波羅蜜佛告觀世音有五種一者無閡二者無顧三者無過四者無妄想五者迴向無閡者謂於波羅蜜相違事不染著無顧者謂於波羅蜜果報及現世利心不繫縛無過者謂於諸波羅蜜離雜染污無方便法無妄想者謂於諸波羅蜜不如言說計著自相迴向者謂此諸波羅蜜已作已長養為求無上大菩提果觀世音白佛言世尊何等為違波羅蜜事佛告觀世音當知有六事一者欲樂錢財自在增上主自見安樂功德福利二者隨其所欲縱身口意三者於他輕慢心不堪忍四者於諸善法不懃方便五者習近世間雜亂眾事見聞學識六者世間戲論作福利見觀世音白佛言世尊此諸波羅蜜有何果報佛告觀世音彼亦有六種一者大財二者善趣三者無怨四者不壞五者多喜樂眾生增上主六者無害自身有大堪能觀世音白佛言世尊何故菩薩深樂波羅蜜受果報佛告觀世音菩薩有五事一者諸波羅蜜增上喜樂真實因二者攝取自他因三者來世受果報因四者離煩惱事五者不往惡趣觀世音白佛言世尊此諸波羅蜜各有何德力佛告觀世音當知各有四種一者菩薩修諸波羅蜜時捨離慳貪犯戒懈怠亂心諸見二者為無上菩提真實眾具三者於現法中攝取自他四者於未來世得廣大無盡受果報觀世音白佛言世尊此諸波羅蜜何因何果何義佛告觀世音此諸波羅蜜悲為因受報攝眾生為果滿足大菩提為大義觀世音白佛言世尊若菩薩有無盡財及有悲心者何故世間有貧窮眾生佛告觀世音此是眾生自業過取若異者他常為作彼則應有無盡之財世間何有貧窮眾生若然者眾生作惡不應為障觀世音譬如餓鬼為渴所逼唯見空壑非彼海過但彼餓鬼自業過耳如彼大海無有過各菩薩無過亦復如是如彼餓鬼自業果報眾生業報亦復如是觀世音白佛言世尊一切諸法悉無自性菩薩以何等波羅蜜取佛告觀世音般若波羅蜜觀世音白佛言世尊般若波羅蜜取無自性者何故不取自性佛告觀世音我不說無自性取無自性然無自性無字自性彼不能離字說而說以是故離自性取離自性爾時光明遍照高貴德王菩薩摩訶薩白佛言世尊云何布施不得名為檀波羅蜜云何布施而得名之檀波羅蜜乃至波若云何不得名般若波羅蜜云何得名般若波羅蜜佛言善男子菩薩摩訶薩修行方等大般涅槃不聞布施不見布施不聞檀波羅蜜不見檀波羅蜜乃至不聞般若不見般若不聞般若波羅蜜不見般若波羅蜜不聞涅槃不見涅槃不見大涅槃菩薩摩訶薩修大涅槃知見法界解了實相空無所有無有和合覺知之相得無漏相無所作相如幻化相熱時炎相乾闥婆城空處之相菩薩爾時得如是相無貪恚癡不聞不見是名菩薩摩訶薩真實之相安住實相菩薩摩訶薩自知此是檀此是檀波羅蜜乃至此是般若此是般若波羅蜜此是涅槃此是大涅槃善男子云何是施非波羅蜜見有乞者然後乃與是名為施非波羅蜜若無乞者開心自施是則名為檀波羅蜜若時時施是名為施非波羅蜜若修常施是則名為檀波羅蜜若施他已還生悔心是名為施非波羅蜜施已不悔是則名為檀波羅蜜菩薩摩訶薩於財物中生四怖心王賊水火歡喜施與是則名為檀波羅蜜若望報施是名為施非波羅蜜施不望報是則名為檀波羅蜜若為恐怖名聞利養家法相續天上五欲為憍慢故為勝慢故為知識故為來報故如市易法善男子大涅槃中如是之事從無量劫來不聞而聞尸羅波羅蜜乃至般若波羅蜜如雜華經中廣說菩薩從初發心所為功德求善知識往詣諸佛恭敬供養修習善根行檀波羅蜜難捨能施行尸波羅蜜棄損天下宮殿眷屬出家學道淨修禁戒行羼提波羅蜜一切眾生悉加惡言無量逼切皆悉能忍行毘梨耶波羅蜜修諸苦行專求菩提其心堅固而不退轉行禪波羅蜜諸方便道滿足清淨禪波羅蜜於諸三昧而得自在究竟一切諸三昧海相續次第未曾斷絕行般若波羅蜜清淨菩薩圓滿智慧出明淨慧曰無盡慧藏究竟智海佛言善男子若有菩薩行檀波羅蜜時觀身如幻觀受如夢觀於菩提猶如虛空行施之時不見一法是名檀波羅蜜不可宣說若有菩薩觀戒戒地毀戒及地觀諸眾生無有我性觀於法性是名持戒不呰破戒具足戒已不發三眼一持戒眼二破戒眼三菩薩眼雖復持戒不求一法不見菩提去來現在是名尸波羅蜜不可宣說若有菩薩觀諸眾生不生不出而修於忍觀於菩提眾生諸法皆悉空寂眾生空中無瞋喜心亦復不覺一法怨相而修於忍是名羼提波羅蜜不可宣說若有菩薩懃行精進都不見有身口意等一法是生一法是滅而修精進不壞法界為度眾生而修莊嚴於空無我不生錯亂為欲具足一切佛法而行莊嚴聞說佛法即是無法於是事中不生恐怖清淨莊嚴如來世界雖復莊嚴觀之如空亦不莊嚴轉於法輪何以故一切法性不可說故是名毘梨耶波羅蜜不可宣說若有菩薩修禪波羅蜜修已不見過去心性淨本性已不見住處亦復不見貪恚癡心上中下心及無貪恚愚癡智慧亦不分別何以故如貪恚癡亦復如是如是觀已亦入禪定亦不能作平等亦不能以不平等法而作平等亦能了知陰界諸入善德淨穢有漏世間出世間生死涅槃對治等法是名禪波羅蜜不可宣說云何名為不可宣說般若波羅蜜若無慧行無我我所眾生壽命士夫常斷有無等見欲界色界及無色界是名無行無有諍訟無去無來是則名為隨於慧行離無明闇及德邪見觀如是法即真實觀善男子火災起時一切燒盡無明因緣唯除虛空菩薩行是不可宣說般若波羅蜜時亦復如是無有因緣見一切法本性盡滅以方便故為諸眾生宣說涅槃爾時須菩提白佛言世尊何等是菩薩摩訶薩摩訶衍云何當知菩薩摩訶薩大乘發趣是乘發何處是乘至何處誰當乘是乘出者佛告須菩提汝問何等是菩薩摩訶薩摩訶衍須菩提六波羅蜜是菩薩摩訶薩摩訶衍何等六檀波羅蜜尸羅波羅蜜羼提波羅蜜毘梨耶波羅蜜禪那波羅蜜般若波羅蜜云何檀那波羅蜜須菩提菩薩摩訶薩應以薩婆若心內外所有布施共一切眾生迴向阿耨多羅三藐三菩提須菩提是名菩薩摩訶薩檀那波羅蜜用無所得故云何尸羅波羅蜜須菩提菩薩摩訶薩以應薩婆若心自行十善道亦教他人行十善道用無所得故是名菩薩摩訶薩不著尸羅波羅蜜用無所得故云何名羼提波羅蜜須菩提菩薩摩訶薩以應薩婆若心自具足忍辱亦教他行忍辱用無所得故是名菩薩摩訶薩羼提波羅蜜云何名毘梨耶波羅蜜須菩提菩薩摩訶薩以應薩婆若心行五波羅蜜懃修不息亦安立一切眾生於五波羅蜜用無所得故是名菩薩摩訶薩毘梨耶波羅蜜云何名禪那波羅蜜須菩提菩薩摩訶薩以應薩婆若心自以方便入諸禪不隨禪生亦教他令入諸禪用無所得故是名菩薩摩訶薩禪那波羅蜜云何名般若波羅蜜須菩提菩薩摩訶薩以應薩婆若心不著一切法亦觀一切法性用無所得故亦教他不著一切法亦觀一切法性用無所得故是名菩薩摩訶薩般若波羅蜜須菩提是為菩薩摩訶薩摩訶衍復次那羅延菩薩若知施及菩提眾生如來等無二行持戒菩提眾生如來等無二行忍辱菩提眾生如來等無二行精進菩提眾生行智慧菩提眾生如來等無二行菩薩如是行六波羅蜜則不壞則行之性相菩薩如是修行菩提佛告文殊師利夫障礙者貪欲是障礙瞋恚是障礙愚癡是障礙布施是障礙持戒是障礙忍辱是障礙精進是障禪定是障礙智慧是障礙文殊師利取要言之若於諸法有縛有解當知如是皆是障礙爾時文殊師利法王子白佛言世尊云何布施持戒忍辱精進禪定智慧是障礙法佛告文殊師利法王子一切諸法性無障礙而諸凡夫愚小無智自生分別於施持戒忍辱精進禪定智慧而作障礙所以者何文殊師利凡夫之人行布施時於慳眾生不生恭敬以不恭敬便生瞋心以瞋心故墮大地獄自身持戒見犯戒者而生輕慢說其遇惡令他聞之生不恭敬以不恭敬故墮於惡趣自修忍辱以忍辱故而生憍心我是忍辱餘人麁惡以是忍故而生放逸當知即是眾惡之本自行精進於懈怠者生如是念如此愚人不應貪他信施供養乃至不應受一飲水常於己身而起貢高卑下他人當知是輩愚小無智自行禪定見我想者發如是念我常修定其餘比丘多諸亂心說於邪論如此之人去道尚遠何能得佛作是念時隨所起念一念一劫還受生死甫當更修菩提之道自恃多聞於無名法以不真智妄生分別見有所得起大憍慢我說是輩是大愚癡無智之人諸覺所覆非是大人雖復志求大乘之道作如是言我當於世為最為勝而聲聞小乘之人不生恭敬輕慢惡賤說其過罪以其惡心說麁惡語故而墮惡趣檀波羅蜜尸波羅蜜羼提波羅蜜毘梨耶波羅蜜禪波羅蜜般若波羅蜜方便波羅蜜願波羅蜜力波羅蜜智波羅蜜菩薩成就十法能具足檀何等為十法施具足無畏施具足財施具足不望報施具足憐愍施具足不輕心施具足尊重施具足恭敬承事施具足不求有施具足清淨施具足云何名菩薩法施具足無希望心自受持法為人演說不求利養不為名譽為除一切眾生遇惡不為於利心無高下平等說法是名菩薩法施具足云何名菩薩無畏施具足菩薩自離刀杖亦教人離刀杖於一切眾生生父母想男女相親友想是名無畏施具足云何名菩薩財施具足菩薩見眾生多作諸惡便積聚財寶而施與之令離惡業安置善處有聞佛說檀但是菩薩除慳貪妬嫉之垢是名菩薩財施滿足云何不望報施具足不為得眷屬故施不為得親友故施不為欲故施是名不望報施具足云何成就憐愍施具足菩薩見眾生飢渴受苦裸形弊衣無所衣戶無歸無趣無居止處離於福業便生慇重憐愍之心我今為苦眾生作衣服飲食乃至歸衣舍宅現有財物悉施與之雖作是施而不生念存有我人財物等想是名憐愍施具足云何名不輕心施具足不分別施等大悲施不輕心施心不悋惜施不瞋忿施不憍逸施不為得名稱施尊重恭敬施自手施如此等施是名不輕心施具足云何名承事施具足若同梵行可尊事者若和上阿闍梨等如是之人深生慇重起迎合掌瞻仰恭敬若有所作躬代營佐是名承事施云何名恭敬具足供養佛供養法供養僧香華伎樂違遶如來塔塗掃佛地若諸塔廟朽故崩落修復嚴飾是名恭敬施云何不求有施菩薩施時不生是念我當生天亦不生念我當為王及諸輔相大臣官屬是名不求有施云何清淨施菩薩諦觀此施無姤無穢無雜是名清淨施善男子具此十事是名具足於檀復有十法成就淨戒何等為十善多波羅提木叉戒善事菩薩蜜緻戒滅諸煩惱戒除不善覺戒怖畏惡業戒於小罪中常生驚怖戒心常恐畏戒受持投陀堅固不闕戒持不為求有造業戒淨三業戒善男子云何名善學波羅提木叉戒菩薩於戒律諸經是佛所制皆專心受持不為種族故持戒不為我見故持戒不為攝徒眾故持不見他瑕缺而輕毀戒是名持波羅提木叉戒云何菩薩善持蜜緻戒諸餘菩薩威儀戒行我亦當學如法修行及餘經中諸菩薩戒悉具修行是名菩薩戒云何名菩薩滅一切結使皆悉焦燃貪欲瞋恚愚癡及餘纏障一切眾具亦皆焦燃於貪欲處生法能起欲處皆悉除斷是名菩薩焦燃煩惱戒云何名菩薩除不善覺戒住於空靜阿練若處作如是念我今遠離於憒閙處在閑靜地履行佛教是名菩薩除不善覺云何名菩薩怖畏惡業觀察選擇曾聞佛說專心修福堅持淨戒善學智慧以是因故最得勝報具禪德業遠離諸惡是名怖畏惡業云何名菩薩畏於微惡於小罪邊常生大畏心終不輕微小之惡以何因緣曾聞佛說少毒殺人況復多毒微細惡中尚能將人至三惡道況復多惡而心不畏是名菩薩畏微小惡云何菩薩心常恐畏為人體信婆羅門剎利居士等以體信故即寄金銀種種珍寶信心用付不立時證菩薩終不生於隱匿之心若佛物法物僧祇物四方僧物菩薩寧當自食己肉終不侵他若飯若食供身之具終不輒毀是名菩薩心常恐畏云何名菩薩受持頭陀法堅固不闕若魔眷屬及諸天以妙財色欲來擾逼菩薩菩薩即時志固不動而心不毀是名菩薩受持頭陀法堅固不闕云何名菩薩持戒不為求有造業菩薩持戒不求世間果報但為滿足一切善法得無上道是名菩薩持戒不為具有造業云何名菩薩淨於三業云何淨身業離殺盜婬以是義故名為淨身業云何離於口業離惡口妄言兩舌綺語是故名為淨於口業云何名淨於意業除貪瞋癡邪見是名淨於意業是名菩薩淨於三業善男子具此十事是名菩菩成就淨戒復有十法能淨於忍何等為十內忍外忍法忍隨佛教忍無方所忍所修處處忍悲所為忍不逼惱忍誓悲忍願忍云何名菩薩內忍菩薩飢渴寒熱憂悲疼痛身心楚切能自忍受不為苦惱是名菩薩內忍云何名菩薩外忍菩薩從他聞惡言罵詈毀辱誹謗或毀辱父母兄弟姊妹眷族和上阿闍梨師徒同學或聞毀佛法僧有如是種種毀呰菩薩忍辱不生瞋恚是名菩薩外忍云何名菩薩法忍佛於諸經說微妙義諸法寂靜諸法寂滅如涅槃相不驚不怖菩薩菩薩作念言我若不解是經不知是法終不得阿耨多羅三藐三菩提故菩薩懃求諮問讀誦是名菩薩法忍云何名菩薩隨佛教忍菩薩瞋惱毒心起時作是思惟此身從何而生從何而滅從我生者何者是我從彼生者何者是彼法相如是從何因緣起菩薩作是思惟時不見所從生亦不見所緣起亦不見從我生亦不見從彼起亦不見從因緣生作是思惟亦不瞋亦不惱亦不毒瞋恚之心即便減少是名菩薩隨佛教忍云何名菩薩無方所忍或有夜忍晝不忍或晝忍夜不忍或彼方忍此方不忍或此方忍彼方不忍或知識邊忍不知識邊不忍或不知識邊忍知識邊不忍菩薩不爾一一切時一切方常生忍心是名菩薩無方所忍云何名菩薩處處忍有人於父母歸長夫妻男女大小內外如是中生忍餘則不忍菩薩忍者則不如是如父母邊生忍旃陀羅邊生忍亦爾是名菩薩修處處忍云何名菩薩非所為忍不以事故生忍不以利故生忍不以畏故生忍不以受他恩故生忍不以相親友故生忍不以愧赧故生忍菩薩常修於忍是名菩薩非所為忍云何名菩薩不逼惱忍若瞋因緣煩惱未起不名為忍若遇瞋因緣時捲打刀杖手脚蹴蹹惡口罵詈於如是中心不動者則名為忍菩薩若有人來起發瞋恚亦忍不起發瞋恚亦忍是名菩薩不逼惱忍云何名菩薩悲心忍爾時菩薩若作王若王等有功業為苦器眾生而作其生是苦眾生若來罵辱觸惱之時菩薩不以我是主故而生瞋恚如是眾生我當拔濟常擁護云何而得生於瞋惱是故我今悲心憐愍不生忿恚是名菩薩悲心忍云何名菩薩誓願忍菩薩我先諸佛前曾作師子吼發誓願言我當成佛於一切生死於泥中為拔諸苦眾生我今欲拔不應瞋恚於彼若我不忍尚不自度況利眾生以是因緣當修於忍不應生瞋是名菩薩大誓願忍善男子具此十事是名菩薩能淨於忍復有十法名為精進滿足何等為十如金剛精進無等精進處中精進顯勝精進熾盛精進常恒精進淨精進不共二乘精進不輕賤精進不良轉精進云何如何如金剛精進未解者令解未涅槃者令得涅槃未安者令安未度者令度是名如金剛精進魔不能壞云何無等精進爾時菩薩所行精進超諸菩薩百千萬億一切諸佛善法以精進力故力故悉能攝取一切惡法無二捨離是則名為無等精進云何名處中精懃不過分亦不解退如是精進名為處中精進云何名高勝精進菩薩發大精進願使現身如佛色相若我得佛無見頂相圓光一尋佛之相好無礙智慧大自在者願我悉得是名名高勝精進云何名熾盛精進譬如真金無有垢穢菩薩精進亦復如是無諸姤穢除如是垢障是名菩薩熾盛精進云何名常恒精進舉動威儀不離精進行住坐臥不曾休廢身心不懈是名菩薩常恒精進云何名清淨精進如上常恒精進有所起所惡不善之業能障道法皆悉除斷一切善法皆悉修廣增長熾盛乃至微細一念之惡不令得起況復大惡是名菩薩清淨精進云何名不共二乘精進菩薩周遍十方猛火熾盛如此世界外有極苦眾生菩薩能忍大火過無量恒河沙世界拔濟一眾生苦為一尚爾況多眾生一切外道二乘所不能及是名不共二乘精進云何名不自輕賤精進菩薩作是思性三世諸佛皆從微少精進修無量德乃能久積苦行成等正覺是名菩薩不自輕賤精進云何名不退轉精進菩薩不以己身精進微薄不以貧窮有少財寶而生捨心常修精進寧為眾生久處地獄是名菩薩不退轉精進具此十事是名菩薩滿足精進復有十法名具禪波羅蜜何等為十多集福德禪深厭諸惡禪能懃精進禪具於多聞禪不顛倒解禪解法向法禪利根聰明禪有純善心禪解定智禪不著禪相禪云何為多集福德久於大乘積集善根在所生處常護持戒增長善法云何名為深厭諸惡言察諸法世間大苦常為災患之所逼惱無有暫亭常為眾苦無明所盲皆因愛欲欲為根本我根不應同於凡夫觀近於欲云何名為能懃精進剃除鬚髮捨離產業出家學道發大精進未得善法者能令使得云何名具於多聞於世諦第一義諦悉能宣說云何名不顛倒解善知世諦即第一義諦善知不顛倒法如法體相云何名解法向法正見正志正語正業正命正方便正念正定見正道利根聰明者利根轉勝純善心者菩薩善心起時能迴貪瞋癡能欲愛能除欲樂能除欲著以善心故令欲不起解定智禪者善持其心調煩其心善持諸法調伏諸見不著禪相禪者菩薩雖入滅定而不捨教化眾捨乃至起慈悲喜捨亦復如是菩薩爾時便獲五神道而不以十二門禪五神通等以為自足方求上法在嚴之具功德滿足具此十事是名菩薩具禪波羅蜜復有十法名為智慧滿足何等為十具無我善解業報善解有為善解生死相續不絕善解生死出要之法善解聲聞辟支二乘之法善解摩訶衍善解遮魔業智慧不顛倒智慧無等智慧云向具無我善根菩薩以智觀察色受想行識不生不起不見起因第一義諦不見不生不起世諦第一義諦但有假名而無實體雖知諸法處寂而不捨於精進深矜一切眾生是名菩薩無我善根云何善知業報菩薩雖知業報不斷不常而受不捨是名菩薩善知業報云何名善知有為而不取有為相如實正見知有為法迅速不亭念念流動以是因緣深樂涅槃厭惡生死是名菩薩善知有為法云何善解生死流轉菩薩觀察一切眾生無明所盲漂流生死恒愛羂諸結所縛是故菩薩正觀生死如實而知是名菩薩□解生死流轉云何善解生死出要之法無無明則無行無生則無老死憂悲苦惱眾苦聚集菩薩以實知見十二因緣是名菩薩善解生死出要之法云何善解聲聞辟支二乘之法觀察如此法時成須陀洹辟支佛法而不取證何以故我攝受一切眾生故以是故我今不應獨出生死是名菩薩善解聲聞辟支佛法云何善解摩訶衍法菩薩善學解一切諸法而不得諸法相以是因緣相貌而不墮於斷見是名菩薩善解摩訶衍云何名菩薩善知遮魔業智慧菩薩善知不親近惡知識亦不至惡國而常遠離世俗談話一切結使能障菩提者悉皆遠離善知對治法是名菩薩善知遮魔業智慧云何名不顛倒智慧善學世諦第一義諦及諸經諸雖明知世典而常尊佛法以為眾勝終不染於外道邪見是名菩薩不顛倒智慧云何名無等智慧不見若天若人沙門婆羅門及諸外道與菩薩智慧等者是名無等智慧具此十事是名菩薩滿足智慧復有十法名滿足方便何等為十方便迴向善迴外道諸見善迴五塵善除疑悔善救護眾生善知眾生齊命善受供養善移聲聞辟支佛乘學者入於大乘善知示教利喜善知供養恭敬云何方便迴向一切所有善華若華菓若香若香樹若寶若寶樹若疊若疊樹一切空澤壙野無主非我所諸物盡皆晝三時夜三時迴心施佛一切菩薩及諸眾生若起一念善根身心隨喜是名方便迴向云何名善迴外道諸見能令異學九十六種調伏出家欲調伏時要先恭事現為弟子外道所有威儀法則悉皆習學究盡勝彼令調伏已而反制之使為弟子信受其語乃以正道誘化其心令立佛法是名菩薩善調外道諸見云何名善迴五塵見諸眾生貪欲熾盛現作女身端正殊妙超諸女人使彼染著即復瑯身變為死屍膖脹臭爛菩薩爾時即服本身而說法要是名菩薩善迴五塵云何名善除疑悔若眾生作五逆罪及餘諸惡愁憂悔恨菩薩有復化作父母而逆加害我真汝伴同作逆罪菩薩便為說種種法令彼逆罪即得輕微是名菩薩善除疑悔云何名善能救拔眾生菩薩觀彼眾生堪為法器而造諸惡菩薩即為現形種種說法應見王身得度者即現王身所應見者皆為現之是名菩薩善能救拔眾生云何名善知眾生濟命見眾生無所勘任不識正法唯知貪欲飲食衣服更無餘求菩薩爾時為示算數醫方種種伎術如是善者皆令學習悉令不之衣服飲食是名菩薩知眾生濟命云何名受供養菩薩爾時得大寶樹如須彌能受之若得少施微豪縷綖亦皆受用以何緣故大小皆受見眾生慳貪嫉妬無有施心隨所施為說法是名名菩薩善解受供養云何名善能移於二乘入於大乘見眾生勘任大器乃作聲聞辟支佛二乘精進勤修苦行爾時菩薩令住大乘捨於小心為繼佛種不斷三寶故是名菩薩移於二乘安住大乘云何善能示教利喜未發菩提心者能令發心即為說法令其歡喜修或行是名菩薩善能示教利喜云何善能恭敬供養三寶出家菩薩少欲知足不積財寶唯以法施為利即自思惟種種運心供養諸佛如是思惟已便能具足六度以種種供養而具檀波羅蜜恒與一切眾生善是名尸波羅蜜喜忍樂是名羼提波羅蜜身心不懈是名毘梨耶波羅蜜專心不散是名禪波羅蜜莊嚴眾行皆悉具足是名般若波羅蜜菩薩如是靜處思惟時能具足六波羅蜜是名菩薩善解供養恭敬三寶具此十事是名菩薩具足方便復有十法名發願何等為十不作卑下發願不畏生死發願出過一切眾生發願一切諸佛讚歎發願能摧伏一切魔發願不為他教故發願無邊發願不恐畏發願無憂發願具足發願云何不作卑下發願不為三有受樂故發願是名菩薩不卑下發願云何不畏生死發願不求二乘不為厭惡生死不為滅除生死故發願是名菩薩不畏生死發願云何名出過一切眾生發願菩薩願使一切四生眾生悉成菩提而我或入涅槃或不入涅槃是名菩薩出過一切眾生發願云何名一切諸佛讚歎發願菩薩發願化一切眾生皆行菩薩道乃至坐於道場我當勸請令久住世利益眾生是名菩薩一切諸佛讚歎發願云何名摧伏一切諸魔發願願使一切眾生成佛時佛時國土不聞惡魔名字是名菩薩摧伏一切諸魔發願云何名不為他故發願終不受他教故發菩提心自以智慧觀察世界眾生受無量苦為拔濟故發菩提心是名菩薩不為他故發願云何名無邊發願菩薩不為方所少緣發願從初發意行六波羅蜜乃至坐於道場於一一善心中我皆隨喜是無邊發願云何名不恐畏發願菩薩從初發心聞深妙法不生驚畏聞佛本行無量功德不生驚畏佛所成熟眾生無量無邊非我智力之所能知唯佛與佛乃能究竟是名菩薩不恐畏發願云何名無憂發願菩薩見諸眾生癡無慧目𢤱戾歎調少智眾生愚癡瘖瘂無涅槃分不生信心而為一切諸佛菩薩之所棄捨如此眾生我皆調伏乃至坐於道場是名無憂發願云何名具足發願菩薩發心誓願降魔成阿耨菩提是名具足發願具此十事是名方便發願復有十法名力具足何等為十人不輕力不為他所伏力具福業力具智慧力具徒眾力得神通力自在之力陀羅尼力菩薩定特不可動力所言無二力云何名人不輕力一切外道聲聞二乘無能過者一切眾生亦無有與菩薩力等者是名菩薩人不輕力云何名具福業力無有世間出世間所修之福功德莊嚴能與菩薩力齊等者名菩薩具福業力云何名具智慧力菩薩智力有所舉動於前後際無有錯謬是名菩薩具智慧力云何名具徒眾力菩薩徒眾不壞正見無毀盛儀常修淨命所攝大眾皆同菩薩正直之行是名菩薩具徒眾力云何名具神通力菩薩以世俗五通勝於聲聞二乘五通能以一塵容閻浮提及四天下乃至恒河沙等三千大千世界而微塵不增世界不減其中眾生亦不迫迮無有覺知想不相妨害是名菩薩具神通力云何名得自在力菩薩有自在力欲使三千大千世界種種珍寶遍滿其中即如其意是名菩薩自在之力云何名得陀羅尼力菩薩若聞無量無邊諸佛說法異聞異字能於一念種種音聲悉皆受持思惟修行是名菩薩陀羅尼力云何名定持無虧動力一切眾生無能擾壞令其心亂是名菩薩定持不虧動力云何名所言無二力菩薩心思後言口無二語唯除方便利益之說是名菩薩言無二力具足此十事是名菩薩得力具足復有十法名具足智何等為十智人無我智具足知法無我智具足遍知諸方便智具足善知禪定境界處所具足智持具足無等智具足善知眾生根行具足無作智具足善知一切法相具足善知出世間智具足云何名知人無我觀五陰不堅無牢固虛妄無真實乃至滅謝亦不見有去是名知人無我云何觀法無我知如實相見生滅知一切物猶如假借有名用從緣而生從緣而滅菩薩如實而知諸法真實是名觀法無我云何名一切處遍智者非一剎那中知非一剎中不知非此方知彼方不知而能普於十方得無礙智是名一切處遍知云何善知禪足境界處所知聲聞定知辟支佛定知菩薩定知佛定知如是諸定知皆悉了知是名善知禪定境界處所云何名知持具足善知聲聞持辟支佛持菩薩持況餘眾生而不能知是名知持云何無等智一切外道二乘諸智無有能及菩薩智者唯除如來一切種智是名無等智云何名善知眾生根行能以淨無礙智遍觀世界眾生能生菩提乃至入般涅槃有聲聞乘有辟支佛乘有生善趣有生惡趣者是名菩薩善知眾生根行具足云何名無作智慧於四威儀行住坐臥念無作心恒成就譬如有人於出入息乃至睡眠常無所作是名無作智具足云何名善知一切法相了達諸法皆同一相云何一相皆盡空相如幻相虛妄相是名菩薩善知一切法相云何名善知出世間智無漏智出一切世間諸智是名菩薩出世間智具此十事是名菩薩得一切智滿足菩薩以求佛道所修善根與一切眾生是檀波羅蜜能滅一切煩惱熱是尸波羅蜜慈悲為首於一切眾生心無所傷是羼提波羅蜜求善根無厭足是毘梨耶波羅蜜修道心不散常向一切智是禪波羅蜜忍諸法不生門是般若波羅蜜能起無量智門是方便波羅蜜求轉勝智慧是願波羅蜜諸魔外道不能爼壞是力波羅蜜於一切法相如實說是智波羅蜜如是念念中具足十波羅蜜觀世音白佛言世尊何故施設餘四波羅蜜佛告觀世音此等是六波羅蜜伴故彼三波羅蜜攝取眾生菩薩事方便善業建立是故我說方便波羅蜜是三波羅蜜伴復次觀世音菩薩現法多行煩惱不能勘任常修習忍貪樂下界故悕望羸劣不能內一其心及菩薩藏聞緣修習能開引出世間慧受行少福願未來世煩惱微薄是願波羅蜜煩惱薄已能懃精進是故我說願波羅蜜是精進波羅蜜伴親近善知識聽聞善法內正思惟轉劣悕望得力悕望殊勝上界能內一心是故我說力波羅蜜是禪波羅蜜伴於菩薩藏聞緣修禪是智波羅蜜堪能開引出世間慧是故我說智波羅蜜是般若波羅蜜伴
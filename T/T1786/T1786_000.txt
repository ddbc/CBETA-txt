吾先師昔居寶雲甞講斯典其徒繁會競錄所聞而竊形卷軸況筆寄他手反羈乎曠遠之旨至於援證經論辭多舛謬予每一臨文不能無慨近因講次憶其所領大義撰成記文仍採孤山索隱中俗書故實用為裨助庶覽者不以事相之關情但思理觀之為益時天聖五祀臘月三日記釋題二初正標題目金等四字即所釋也文句二字是能釋也所釋經題委在玄義能釋文句者文即經文句謂章句亦句逗也即以章句節其經文令其詮旨各有分齊故荊谿云以由釋題大義委悉故至經文但粗分章段題云文句良由於此然立此二字蓋謙辭耳若觀釋經大義非少又解諸經皆稱文句乃是通稱故以經題簡之令別二能說師號住處得名如常所辨二入文二初定三分二初的指所傳異於真諦所譯七軸二十二品故指四卷十八品也世有足囑累為十九品者謬也以諸譯本皆無此品故二正判三分二初引諸師判二初總舉不同盈者進也縮者退也蓋言諸師分割三分進退不同也二江北下正明初判三初江北師以四王等各於佛前發願擁護說聽之者故云大誓護經流水長者除病救魚薩埵太子捨身飼虎等為大悲接物此師之意與下真諦新舊雖異大意是同二江南師與今分節三分似同但昧壽量半品屬序耳三真諦師二初判文真諦三藏於梁世重譯此經名金光明帝王經更加四品謂三身分別品滅業障品陀羅尼淨地品依空滿願品足讖本十八凡二十二品而出疏解釋故云新文等也二真諦下明義仍斥江南以授記除病悉在流通故云後師弟因果等也合云師因弟果現文似倒二今師下示今師意二初約理破諸師二初總斥人情正斥真諦義兼江北以此二師判師弟因果並在正宗意謂序分全未辨說修證之道至流通分道味已歇微末而已故總斥云是義不然二夫三下別示經意二初立意二初明三分互通杜塞也三分共成一經感應豈得義理互不相兼如初序分敘述發起若不闕於下之二分何名正通之序正是序中所發所述復是流通所宣流布不爾何名一經正說流通一段若捨序正為通何法是故三分各具三義上中下語即七善中時節善也妙經云初中後善若其杜絕何名善耶二又眾下眾機遍益經所被機益有遲速不必皆在正宗悟入故云根性不定何容序分全無法味通中法味歇滅微末耶既其不然於流通中說流水因及信相果復何所妨彌益也督率也勵勸也二又法下引經師即釋迦也達多品中明佛往劫以國王身事阿私仙求大乘法故曰師因持品授記波闍耶輸等成佛劫國即弟子果古諸法師判法華經自法師品後皆屬流通而人共許此與江南判今流通有師弟因果其意齊也故云與義無妨然不可定執故云與奪由人二今下據義分今部二初分經二初定三分文今分三分大同江南但序盈半品故引三師但破真諦二序者下示三分義二初正示將者當也正宗流通在序分後今序當有二分之益故云將有利益正當機者當是對義即正對機緣辨說常果懺讚之道也筌魚笱也罤兔罝也筌罤喻言教魚兔喻義理欲使言教流至將來正像末時常令群生取於義理故云不壅於來世也二經曰下引經二疑者下釋難二初立難既稱序分合齊序品安得復入正宗壽量半品餘耶二眾經下釋通三初引他部例淨名經以佛國因果以為正宗既無序品諸師乃將佛國半品而為序分若大品般若序品中云佛知眾會已集告舍利弗菩薩欲以一切種智知一切法當習行般若波羅蜜等如此說者已是正宗而文在序分若涅槃經常壽為正既無序品乃以壽命品中集眾為序此約北本也若南本者謝公治定乃取壽命集眾之文題為序品此等三經或序入正或正入序諸師分解不以為疑安得獨疑今判序分入壽量中耶二斯乃下明此經意斯乃出自集經者節品之意蓋以若將壽量品題於天龍集信相室後安者則令四佛斷疑之文孤然而起故云嶄絕嶄鋤銜切嶄巖山貌若文孤起則如山巖之險絕不相連屬也為此之故安壽量題於序段中也三今從下約今意結品雖屬正義當序分豈順標題令義失耶二序有下至釋經三分也初釋序分二初釋品題二初釋序二初標三義經之序分義合有三諸部之中或秖一二蓋闕略也今經與法華等諸大部中皆具此三二次緒下釋三義緒謂繭之緒也凡繭之抽絲先抽其緒緒盡方見其絲今以五事在初如絲之緒也冠去聲呼敘方將述當益蓋言敘述當時有正宗流通之益故此序述下一十七品也發謂開發物機之信也起謂興起聖應之教也此序即以現瑞駭動物情令信心顒顒教必深益三品者下釋品二初舉梵翻名二品是下就名釋義二初正釋此中文句俱在經也以能詮教皆用四法謂聲名句文此有二種佛世滅後若約佛世八音四辯梵音聲相此一是實名句文身但是聲上屈曲建立此三是假聲屬色法名句文身屬第三聚不相應行毘曇十四成論十七瑜伽二十四種此則大小二宗所立有異名句文者唯識云名詮自性句詮差別文即是字為二所依若約滅後諸聖結集彼土貝葉此方黃卷其中所載名句文者皆依形顯色法建立也今略舉此二具足應四氣類相從者如以四法同明發起等義故節為序品乃至同明讚佛之義故節為讚品今雖釋序而品義貫下二引例律論二藏文句氣類咸有篇聚犍度之節段猶經之品類篇聚者謂五篇六聚一波羅夷二僧殘三波逸提四提舍尼五突吉羅此謂五篇也於僧殘之下加偷蘭遮即名六聚若於吉羅更開惡說復為七聚毘曇者具云阿毘曇此云無比法即論藏也犍度此云法聚亦以氣類相從之法聚為一段也如八犍度論謂一業犍度明三業二使犍度明百八煩惱三智四定五根六大七見八雜思之可見二從如下釋經文二初分三序此雖分三至下消文但束為通別二序二釋三序三初釋次序二初泛論名數二初明數不同二初正明數開合地人者弘地論師也六事者一所聞法體二能持人三聞持和合四說教主五依止處六聞持伴或七則離於我聞或五則合於佛處二兼示眾是非此經正談常壽之宗在信相室故諸天龍及諸菩薩於此集聽說竟四佛不現理合其眾退散靈山說序夢中金鼓時處既異故皆不聞約聽常壽得是同聞不預夢等故非同聞以說此經時處不定故同聞眾不如諸經安布次比也若義淨新譯最勝王經列同聞眾不異諸經大師懸知梵本將至故注云云二此之下立名多種二初列釋異名凡有六名皆上句標名下句釋義印定義者以如是等文如世符印見此冠首知是佛經故大論云非但我法如是三世佛經初亦然為通名作本者金口所談皆安如是故通名經經後序者結集時在說經後故經前序者以佛遺囑令安經首故大論云佛將涅槃阿難問佛一切經首當作何語佛答阿難應云如是我聞一時佛在某方某國與某大眾破邪序者以一切外經皆以阿漚二字冠首阿之言無漚之言有以其所計此二為本顯於部內不出有無故立如是對破邪執不如不是證信序者大論云何以不直說般若而說住王舍城答說時方人令人信故二天台下結歸四悉天台師者章安對彼舊解故稱智者為天台師四悉檀者悉是華音以遍為義檀是梵語此翻為施諸佛聖人常以歡喜生善破惡入理四種之益遍施眾生斯是感應之通相也此之次序金口令安即是應也即被滅後一切機緣即是感也而其一序有六名義其意如何今以四種悉檀收之則一一名義皆有所歸也故初二二名是世界益施眾生也三四二名屬於為人第五破邪是對治法第六信理屬第一義此四既未判於深淺即當四教各具四也二舊解下正釋經文二初依經釋五義二明闕同聞意此依地論師六事分文故若依五事現文唯四就初為五初釋法體二初舊解二初引諸師釋四初舊解二肇師三真諦四龍樹其四文義皆悉可見至判四悉方定深淺二此之下以四悉判今明聖法若多若少若總若別無非感應感應不出四種悉檀前判次序六種名義是總是多今判六事一一感應是別是少故如是二字諸師異釋今天台師用四悉檀而會釋之各得如來感應一意豈同世諍是一非諸舊解二字雖對文理不分大小其語通總又無生善三益之相但得授受不謬之益故屬世界也肇師雖有會理之言亦不簡真俗但生信順資稟之善故屬為人真諦文理亦未分別而論決定離增減惡故成對治龍樹信順雖同肇師而言信者言是事如是此則能彰三諦之義是事即俗諦如即真諦是即中諦此於一句巧示三諦當第一義也注云云者令如向辯二今作下今釋二初約教二觀心此之二釋即教觀二意雙美而談逈出諸宗功由此也初文分二初通約說約傳明如約解約受明是此既通釋貫下別釋必該四教故知法相是四所詮佛是宣說四教之主阿難是四聞持之人當分而言四皆海量二別釋三初迭明破立四即是四教一一破前不如不是方立本教如是之義初破邪立正破外道邪顯三藏正二初破邪阿漚稱吉者百論明外道問內弟子云佛說何法答云略說二種惡止善行外曰汝經有過初說惡故是不吉我師經法初說吉故如廣主經等初皆言吉以初吉故中後亦吉故曰阿漚稱吉也文乖等者以正破邪不如不是經初標吉而部內所詮唯是邪見此文乖理非如也邪見則不吉豈稱阿漚此理異文非是也故百論破云是吉是不吉此是邪見氣也二文如下立正三藏教中文理相稱以無常生滅之談稱無常生滅之理曰如此理稱文曰是二今謂下破異立同二初破異欲彰衍理先斥藏非實有之俗而為能詮不即真諦故非如也所詮之真不含中理淺故非是二摩下明同通談幻有當體即空不異名如即空之真能含中道不同三藏析空定淺故理名是通教必通別圓二教故文標云摩訶衍也三今謂三下破淺明深二初破淺欲明別理先斥通非通教三乘同聞即空而鈍菩薩同二乘解利根聞空不但空有兼能空空既此各解望別非如空中兩證證空尤劣比中非是二明深別教不通二乘修學雖復廣攝微塵之眾唯菩薩根皆聞佛性次第修入既無異解故得稱如無不證中故稱為是四今謂離下破離立中二初破離欲明圓理先斥別非別雖談中中唯佛界雖復變造九界因果九非性具須緣中道次第斷盡方成佛界佛與九異故不名如初觀出俗次觀出真至第三觀雙出二諦方證中道中不即邊故非是義二文字下明中能詮文字性本忘離與理不異故稱為如唯空唯有唯色唯心一一皆中無非佛法故名為是文如理是義究竟成二初破下結成四教問前釋四教通真含中得名理深今結四教別教乃云破淺明深豈可通教真中俱淺答通理雖深為攝二乘及鈍菩薩故兼淺理今結別教獨菩薩法唯談深理故以唯深破於兼淺與前列釋義不相違三此經下示部具四二觀心以圓三觀觀於陰等修惡之心即是性惡名惡法界無法不收體是三德復名三諦稱諦而照觀境不異故名為如境即正觀者境是本覺起為始覺雖分新舊覺體不殊故得名為境即正觀是義方成若不爾者境照境等四句豈立經言等者若觀頑境偏小忘心假立真如等皆名邪觀今茲正觀雖非約行行人若欲攝事成理即聞而修必須於所觀心簡於十境陰境常有餘九待發於能觀觀須識十乘上根修一中根至七下根具七若自未解摩訶止觀當依師友一一咨詢明識藥病方可修之勿謂一句修行即足下去觀解准此應知二我聞下釋聞持二初舊解三初舊師外人我見故多師心阿難師佛故唱我聞二真諦我能受持佛所說法故是器義簡三非器顯成三慧雖未分於四教慧別然釋我聞尤過舊解三釋謂彼明耳識從四緣生一空二根三境四作意今云不壞是根可聞處是境諦聽是作意唯闕空緣下云因緣和合義可兼之即四緣和合方發耳識不言耳聞稱我聞者我是耳主故新云耳識九緣生備於唯識也二師釋下今釋二初約教釋二初我聞各釋二初明四我此我我等例於大經生生等四句而立然我是假名攬陰而有陰法既有生生等四我隨實法豈不然乎如釋生生云大生生小生此乃生滅生於生滅攬生滅法成生滅我故例生生成於我我雖是空觀而非體空是故三藏當於初句又復應知假實生滅眾生本爾而不覺知今稟此教稱本而觀豈唯此教下三皆爾通教實法生即不生故陰中我即無我也故屬次句別人知陰不生而生是故觀於無我而我蓋由此教元知真我見慢盛故初觀無我次破無我建立於我後入真我是故此教當第三句圓人即達現前假實不生不生攬常住陰而成真我我既即中二諦皆趣故云我無我而不二真我義是故此教當第四句教本被機故四我義配四根性令後說者如上分別故注云云二明四聞我是聞主聞是我用主是假人用是實法然若解生義則聞義自顯但生是總論緣起聞乃別從說聽不無少異從聞因緣而有餘聞故曰聞聞既從緣生終歸壞滅此聞生滅也聞無四性當處無聞故曰聞不聞此聞無生也真雖不聞俗中有聞故曰不聞聞此聞無量也二諦即中故云不聞中亦叵得復云不聞四十九年不說一字何有中邊而可聞耶此聞無作也注意同前二有四下我聞共釋三初聞者四能三藏教中阿難一身而有四德故受四名典藏出阿含餘三出正法念今演小名對於四教義與名合阿難梵語歡喜華言佛成道夜生舉國歡喜因以為名從緣立名符生滅法傳持三藏宜用此名通教所說體事即理異凡俗見宜用賢名別教五談塵沙佛法多所主領宜典藏名圓教始終詮法界理既深且廣宜用海名二歡喜下能承四佛四初三藏此教析法空不含中故見佛身唯是丈六二賢阿下通教觀既體法顯二種空謂但不但鈍根菩薩同二乘人唯見但空無中實故非色心本故佛元由誓無殘習幻出身智終歸灰滅色有分齊故云丈六若利菩薩受別圓接解不但空空是本覺中實之體是妙色心佛位證得所有身智稱體無邊故名尊特尊崇奇特亦名報身秖一佛身由利鈍機見二種狀故云合身通教佛身須作此辯應了鈍根見佛縱高十里乃至百億以依但空亦非尊特有分齊故若利人見丈六八尺既依中道亦無分齊是故下文金龍尊王偈讚三十二相文句解云正歎尊特三典下別教此教初心便聞但中中雖不具九界依正非無佛界妙色妙心是故見佛唯無分齊尊特身也此教始終不共二乘及住空菩薩修證故也四海下圓教此教所說世間相常故一切法無非中道雖與別人同見尊特彼兼別修此皆性具故龍女云微妙淨法身具相三十二欲彰全性是故從勝特名法身故此教人觀性德苦樂而興與拔以即理毒害為所消伏修德三因名性德行報應二身即名法身蓋欲以性而泯於修苦則即拔無拔毒則即消無消行乃即修無修佛乃即證無證阿難傳此無作四諦即說無說是故親承法身佛也三此下部有四機問上明四教今那但云三乘說聽答以三乘中聲聞緣覺須論藏通若明菩薩須該四教三乘總論四教別辨聽既三乘說必四佛既一音各解亦一身異見前明合身其意在此二觀下約觀心解以上我聞各四句義就於行者心觀辨之攀上等者是有漏禪六行觀也攀上淨妙離厭下苦麁障約於九地迭論上下我我聞聞是三藏中生滅俗境前約三乘知解生滅觀之入理今就凡夫不知而修但成世禪既是俗境知與不知法本生滅故當生生句今宗解之或從所化機或約能觀觀析體二觀俗異真同前約俗異故將析法別對初句今就真同故以析體共對次句後之二觀不殊前對又前約教我聞四句可對四人今論修觀須就一人一念而照故釋籤一心三觀於一念心見四四諦尚具四趣豈闕世禪故說必次第約人辨相故修無前後唯成圓觀故三一時下明和合二初舊解二初肇師啟開也運謂時運嘉善也會合也即是機應善合之時也二三藏下真諦二初敘彼立義此解同肇以合釋一而但就機論不高下合應之心也若謂眾生心不高下中平之時即是與佛合一時也故云平時即是一時二私下章安釋成言私謂者大師滅後頂師記錄此文句時自加此釋事非公灼故言私也蓋慮後人不解真諦高下之義故為釋出高謂慢心自恃陵他不能奉行佛之道法故云慢心不行下謂耽戀五欲荒迷不捨何能受道此之二心最為道障欲令今人不耽不慢修於平時即感聖也二師下今釋二初約教二初約因緣總釋感應因緣合一之時也不明感應與誰論一未分三諦淺深之別故當總釋二亦下約諦智別釋二初釋時問諦智但在機感應該生佛雙隻既不同如何論總別答智即是機諦即是應智諦合時名感應一何者佛以三諦而為其體不以此體應於眾生眾生無由智合於諦如須菩提石室觀空釋迦歎言得見我身豈唯諦理諸善亦然如云若持五戒釋迦如來在汝家中故知佛以三諦諸善而為體相眾生修善見諦理時即是感應合一時也今明三諦即攝四教如常所辨二而言下釋一即前諦智合一之相也先簡不合謂前思後知此乃覺觀虛妄之心若智發者思覺俱寂豁爾開悟方與諦一故言一時四教諦智一相皆然二觀解前約教解是佛會開悟今約觀心是滅後造修前分四教今在一心文同意異四明教主二初舊解二初真諦未破無明名小菩薩若證法身分顯三義故不被異三乘異外故但一義菩薩雙異外道二乘故得二義而未平等佛盡能異是故三義具足究竟二釋論世尊當十故佛第九此就合說若調御丈夫開為二號則佛當第十十號具足名世間尊此是能覺其所覺者即世間等三雙法也初雙約凡聖世則六凡法出世則四聖法次雙約小大無常則凡小法常則大乘法後雙約思議不思議六凡三教是數皆可思議法唯圓非數是不可思議法此等法門於一心中朗然頓覺故名為佛二今釋二初約教佛既翻覺而有三身即是三種覺智所成若一切智成於三藏丈六佛依道種智有二佛者此智論於界內外故界內道種成於通教但空丈六以鈍菩薩為空出假故界外道種成於通別但中尊特以二菩薩為中出假故一切種智成於圓教及通別教諸法趣中法身佛也雖被四機秖是三佛此之三佛不可定一無差即差故不可定異差即無差故須忘一異是祕密藏故而論一異跨節當分故二約觀三觀所覺皆云諸法者一一覺於三諦也故空覺三諦差別情忘名第一義空故曰一相假覺三諦皆能立法名如來藏故曰種種相中覺三諦遮照同時名第一義理故曰無一異相亦一異相前約教釋故以三智別示三身攝於四教今既約觀須唯在圓圓觀若成四教三身不求自獲塵去鑑淨像現隨形令此分別故注云云五住者下住處二初雙標佛能住人也城山所住處也人必有法以為能住如世惡人必以惡法住於家舍善人善法住舍亦然今云佛住王城耆山豈得不以首楞嚴定為能住法耶故普賢觀云釋迦牟尼名毘盧遮那此佛住處名常寂光牟尼是人寂光是法此之人法自可分於能住所住若望山城俱為能住山望寂光為所住處處隨法轉其猶還丹點鐵成金故摩竭提阿蘭若處名寂滅場今之城山豈其不爾故知不辨能住心法但云色身住於土石則大小心境之談便成無用是以雙標能住所住其有旨乎二真諦下雙釋二初明能住法二初舊解二初真諦此師釋住不但色質住於城山故明八種能住之法一住大千顯能住化廣二住依止顯今能住三住五分顯於能住無漏五陰五分者謂戒定慧解脫解脫知見謂無學道共戒滅盡定無生慧有餘解脫照解脫智眼名為知見謂自知是初果乃至四果也是則前三并在於果方名法身言壽命現在者以入無餘則五分滅故灰身則戒定有餘解脫滅滅智則慧及知見滅故壽命現在五分得住四住威儀行住坐臥皆有法則故能利物五天住住禪定者禪則四禪定謂四空是色無色二界天法故六梵住住四等眾生無量我心常等故四禪加修慈悲喜捨生梵天王故云梵住文無喜捨略也七聖住住三三昧謂空無相無願此三聖人所修故云聖住八大處住即常寂光言慮已絕故云第一義也此之八義皆是如來能住法也二釋論大品云佛住王舍城龍樹約四義釋能住法謂天梵聖佛也真諦八法不出此四是故大師以四攝之論中天梵與真諦師天梵二住名義全同而言定者四等定也此則以二攝於二也聖住與真諦聖住名義全同而更攝得五分壽命此則以一攝二也佛住與真諦大處住名異義同以一攝一此則論四已攝彼五也而論復云於四住法中住聖住佛住法憐憫眾生故王舍城住今云迹住也此義復攝真諦三住以王城是依止處故王城在大千界內故四威儀不離王城故問佛能住法是首楞嚴論何須說聖梵天三答如來自行實在楞嚴為利他故住餘三法心若不住梵天等法口豈能說四禪四等是故妙樂明論四住云從廣之狹將勝攝劣故天攝機寬佛攝最狹中二迭論故云從廣之狹佛住既勝無善不攝故聖等三是凡小善明所攝耳二今釋二初教論明四住其義猶總是故今家明四教佛住於三諦復論兼獨住法明矣三藏所詮析法觀拙故成佛唯丈六身但住真諦通教所詮體法觀巧能證二空故所成佛隨利鈍機一身兩見丈六住真尊特住中別教詮中修次第觀故所成佛唯一尊特以須別修緣了莊嚴故使此佛雙住俗中圓教詮中中具諸法因中萬行不修而修果上萬德成無所成故即報應名為法身唯住中道前三教佛豈離法身今就當分明四差別是故四佛各以住法住於城山二觀於一心中圓修三觀住於三諦以此住法住所居處若念念不休即觀行佛行住坐臥經云此處皆應起塔即此意也二王下明所住處二初城二初因緣釋此文雖略意亦可見若欲備知當尋彼論二觀行釋上諸觀解皆是附法以如是等不借事義表觀法故此之城山是託事觀也如今王舍借覆蓋義表於五陰託自在義表善惡王故妙樂云以善惡王對無記舍應知無記遍該八識若善惡王唯第六識以此第六通三性故謂善性惡性無記性也此無記性同餘四陰為所觀境取善惡性為能觀觀初心修觀莫不用此第六心也以由此心能起忻厭分別名義作善惡因故所言善者對惡得名非究竟善以此王數本由見愛熏習所成圓名字人全未能伏縱起善念不離見愛故十境心皆名魔障不思議觀方曰善淨若直以此心觀實相理如用藕絲懸須彌也徒增分別絕念無由若體此心是性惡者性惡融通無法不趣自然攝得七八九識同為妙觀故得名為境即是觀能所既泯思議乃忘圓妙之觀初心可修故妙樂云忽都未聞性惡之名安能信有性德之行須聞性惡者以知性惡故則修惡本虛三觀十乘無惑可破無理可顯修德功寂是無作行故以性德召此行也此意若昧徒說心王為能觀觀終非圓觀豈前三教非善惡王為能觀耶又須了知非獨城山以陰為境諸事法觀皆須觀陰故妙樂云又諸觀境不出五陰今此山等約陰便故以諸文中直云境智記文既云諸觀之境不出五陰則知記事附法無不觀陰言此山等約陰便者蓋此山城表陰義便故明言陰諸文不便故直云境智雖為不便不言五陰而所觀境無不是陰故上句云不出五陰直云境智即諸文云觀一念心即空假中也雖不云陰且一念心非陰是何有人據此執諸觀境不觀陰者違文背義過莫大焉又僻執云唯止觀中從行觀法得簡陰境諸事法觀不得簡陰斯是胸情自立規矩諸文觀法既不出陰簡有何妨況妙樂中觀陰須明方便正修簡境及心簡境豈非去尺就寸簡心豈非去其思議取不思議耶安得固違執不簡陰此人又執諸文託事附法觀心不可修習唯止觀約行觀法方可修之乃引義例諭邪師文為據彼文云十二部觀寄事立名雖有三觀之名十境十乘不列一部名下唯施一句豈此一句能伸觀門今人謂事法觀心便可修習不假止觀者豈不全同往代邪師耶今評義例驗此人說全昧荊谿破立意也何者義例諭疑本為邪師錯謂止觀十境十乘是漸圓觀唯頂法師十二部經觀心之文為頓頓觀修之即得是故荊谿如上諭之其意但是破彼邪師將頂法師十二部下觀心一句具足伸於頓頓觀門也邪師既以止觀十境十乘自是漸圓終不肯用入十二部事觀中修豈得同於正解之師講至城山等觀之時學者欲修即敘止觀方便正修揀境等文成其法行若然豈是十境十乘一向不列耶豈是獨將一句伸觀門耶又何甞云事法觀心不假止觀便可修習又不云城山等觀是頓頓法那斥全同往代邪師耶又法華玄義示諸文觀心令即聞即修釋籤云隨聞一句攝事成理不待觀境方名修觀先祖垂範昭然可鑑如何固執事法觀門不可修習此人又全不許得法之師敘於私記教人修觀須自深諳止觀法門方可修於諸文觀心若其然者修觀行人則全不藉教授知識五緣之中善知識緣全無用也四緣寧闕善知識緣最不可捨故大師云自能決了可得獨行妨難未諳不宜捨也經云隨順善師學得見河沙佛又備諳止觀十乘等法是大法師是大禪師豈諸文中事法觀心皆須此人方得修耶作此謬說障傳法者宣示觀門障初心人依師進行所損彌大學者知之二耆下山二初因緣釋山峯之勢似鷲之頭或云靈鷲此鳥有靈知人死時故又多仙靈隱其中故說文云鷲黑色多子二觀行釋若妙經疏先以三字對於五陰次觀三字而為三德達陰即理也今此文略直以三字表示三德雖不云陰義當體陰而為三德須知陰是見思報法此乃修惡即是性惡而為三德其善惡王若非性具何能常住祕藏之處心數塵勞若非性惡何由能得同入其中二此經下明闕同聞意二初正釋時五處四者一耆山說序時二室內說壽量時三夢中見金鼓時四夢覺詣耆山說時五列眾至金寶蓋山王佛國讚釋迦時故時有五也以說序說夢俱在耆山故處但四二若爾下釋疑問意者四佛說壽在信相室阿難在靈鷲何稱我聞然雖下答也報恩經中眾令阿難為佛侍者阿難從佛而求四願一不受故衣二不受別請三不同諸比丘須見即見四所未聞經重為我說佛皆許之又其得佛覺三昧者佛加覺力如佛故名佛覺能自通達者不待重說也然阿難佛成道夜生年二十五方為侍者已前之經准向兩義尚稱我聞況近在信相室中耶二從是下敘述序亦名別序二初列二名雖是異名亦有長短述齊序品別盡初分以有別序異於眾經故名別名名金光明故知此序是別名本二別義下釋二序二初泛示二序文相二初別相二初明七別二初示七經文二生起下明七次第初入定者大覺頓圓照而常寂今之入定蓋示軌儀令人樂定次敘述者既入妙定見法尊貴即於此定敘述經王言出敘者實未示於出定之相蓋寂不妨照故云出耳佛不出定即說此經意本彰於寂中有照也次懷疑者既敘述法是佛所證信相乃疑能證人壽那不稱法瑞應等次文顯可知二或時下明三別大師有時作此分別章安兼錄與前七別開合異耳二言敘下述相二初正示敘述敘懷疑者思惟深義必合疑於所證法常能證壽短敘斷疑者佛護本令斷疑生信也敘懺悔品者正為破惡旁為生善故敘讚歎品者正為生善旁為破惡故敘空品者此品導成生善滅惡今文偏敘滅三障故大梵釋天是散脂主緊那羅等乃是散脂所領部從經舉主敘其品也敘正論善集者正論治園善集聽經此俱是祕藏流出故以祕密敘二品也敘授記者彼由聞經心淨若空故得記莂今云身意無垢穢故敘捨身品者飱太子身既得解脫顯非邪食以活其命故今正命一句敘之敘讚佛品者雖三番菩薩以偈讚佛而此菩薩多是古佛縱是實行亦是當佛故今佛讚行人亦是當佛故敘其品也彷彿者不分明貌也薳音偉遠也如云不得過自明分也二問下兼示敘人二初問起二答示二初敘舊斥非舊有二師一云阿難斥云是論非經者以佛說名經滅後三乘弟子所作悉名論也經云我今當說懺悔等法豈懺悔法阿難說耶豈非乖文夢中金鼓是佛法身以智扣之故乃隨機說懺悔法須知金鼓是佛真我故云我說也二云信相斥云若是信相玄敘始末不應疑也玄敘者玄與懸同二又非下重問的示二初的示師意二難下難起答通二初難起若是佛說即是正宗那得稱序二此下答通二初以因況果不惟能詶是佛作序兼顯如來定不妨說以法華文驗佛敘述正在定中豈千萬偈局在正宗以況果佛口密赴機豈但正說不作序通是故結云何所不為二文下引文證結二初引當文證二大下引大品例彼經序中明佛出廣長舌相放無量光是一一光化成寶華華上皆有化佛說六波羅蜜彼既稱序此豈正經二釋入下的從別序消文七初入定別二初標科欲顯能遊人與所遊法義皆明了故節遊字入其初科須知釋義不類讀文二是下隨釋三初能遊人三初釋是時二初舊解二今下今釋不用古人五種三時但論佛鑑機得道時又得道猶通須約三智冥三諦時方盡如來鑑機之相佛欲等者乃是化儀非謂今日鑑照方知二釋如來二初略示二三藏下解釋二初指他廣解二今言下今從要釋三初約悲智釋二初約義釋法華文句三身各有如義來義今以法報相冥釋如乃以應身出世釋來但使義成通別無在佛若順智應如祕藏祗為順悲故來三界二成下引論證能乘即智如實道即理來成即是慈悲垂應二大下約智行釋雖但云來已具如義以約福智來嚴法身所嚴即如也此是大經梵行品中解如來名三釋論下約說證釋二初引論二今明下釋成本有之法妙真俗中而為其相智稱其解即法報冥故曰如也稱此如說是應身被機故名來也前約悲智其義猶總今明解說三諦法相釋於如來義無不盡三諦法相即三法身法身圓也稱此而解即三般若報身圓也稱此而說即三解脫應身圓也以今望前非無區別三遊者下釋遊字即是如來以究竟智遊入法性也夫所證法性能證果智義立能所體非相到以始覺究竟即同本覺唯真如智獨存也故若然者其誰能入復何所入住出皆然引小般若意亦如是今言遊者為引眾生學佛入理故示入相為令眾生稱理而住故示住相甘露乃是不死之藥喻常理也為眾生說此甘露味亦應言出不出而出出敘經王也法華地涌諸大菩薩於深法性百千三昧不入而入名為善入出住亦然菩薩尚爾果佛可知二無量下明所遊法二初明深廣法性二初直約文釋二初消無量甚深將欲明示佛所遊入先須簡顯其體高廣乃以法界顯其廣中道之法非界為界此界無外故言無量又以三諦顯其高然真俗二諦雖俱究竟而乃通於二乘及徧菩薩少分而證若其中諦非圓實智莫能證入今明三諦體非優劣乃是三德祕密之藏即法性底故云徹到方稱經文甚深之歎深即高義須知法界與圓三諦無二無別今取二名顯無量甚深令易見耳顯已次簡若約二乘以圓簡偏若約菩薩以深簡淺降佛已還皆下地故圓聖尚簡況三教耶二法下消法性二字上明高廣是體之德今明法性是德之體釋二字義顯高廣體所言法者軌則為義諸佛軌之萬德成就故涅槃云諸佛所師所謂法也然此法性三乘六道誰不軌則而成立耶以迷性具無事用故雖軌而違故成三障其猶七眾誰不師佛而有違順故分縛脫今就極順用顯所師故云諸佛所軌名之為法所言性者不變為義謂四德之體無遷易故須知此四遍一切法下至地獄依正因果一一無非常樂我淨世間相常斯之謂也二非是下更取義釋三初取實智所照釋盡智者斷惑已盡也無生智者惑不更生也故俱舍釋此二智云謂無學位若正自知我已知苦斷集證滅修道名盡智若正自知我已知苦不復更知後三例說名無生智瑜伽論以惑盡名盡智來報不生名無生智而此二智俱照偏空略簡二乘意該菩薩至等覺也二乘法性非中道故淺不具色心故有限如實智者釋論明十一智前十與二乘共唯如實智則不與共謂一切法總相別相如實證知無有罣礙此智所照橫包竪徹是今法性也二又無下就即事而理釋深廣法性是佛遊處又過菩薩所行清淨恐不達者謂今凡鄙依正色心因果之外別有法性是佛所遊故特遮之非別有法名為無量及甚深也然一切處言須收三土諸法合當九界因果若遮那佛法唯淨唯善則三土九界染惡須斷云何得名皆是佛法故當了知一切染惡無非性具緣了佛性非專善淨性染性惡全是緣了若此等法皆佛性者則三土九界修染體虛性德十界是圓覺體無所不遍方曰遮那遍一切處一切諸法皆是佛法有何一念一塵一人非是如來所遊法性故言無量又須了知一切染惡當體幽邃故云甚深實非別有甚深之法是故名為即事而真色香中道以色香等迷情謂是色之少分解則無非法界全分以唯色唯聲唯香唯味唯觸故也色外更有微塵許法則不名唯亦非中道中道祕妙思議罔窮稱為甚深也三例如下引論等心類二初引類二準此下準釋三初明中諦無量論明四等謂慈悲喜捨從心名等從境名無量此眾生緣也就其所緣方隅廣狹得三重名謂廣大無量今類彼說就真俗中而立三名經示遊於無量法性乃彰中道圓融之理非但空之真及偏假之俗二若緣下明中必融攝佛或對機用於權智偏照二諦既不攝中故非遊於無量法性今用實智照中諦理中無不攝故云若緣中道即三智一心等是以中諦稱為無量三此下結境智相稱如法華云唯佛究盡諸法實相權實之理何有盡極良由佛得無盡之智方能究盡今亦如是二乘下地智有限量是故不測無涯之涯無底之底二諸下釋諸佛行處二初法學者應知本覺為處始覺為佛全本為始始方合本若不爾者如何各稱無量甚深然初坐道場即已冥合今為引物故示合相乃云遊於諸佛行處二舉喻舉行處函顯能遊蓋也三過下結二初直約文釋二初據義略釋二引文廣釋二初地持九種禪者一自性二一切三難四一切門五善人六一切行七除煩惱八此世他世九清淨淨文中略示初後二禪也其第九禪即從十地轉入妙覺故云一切通別惑累若正若習皆盡自十地已還悉有正習論解華嚴不開等覺十地即等覺也言通別惑累正習皆盡者通即四住別即無明通惑正使圓七信盡習氣至佛同別習盡以今家於小乘習氣分別四四十六門故若別惑者四十二品斷位如常習氣具如淨名疏說圓教始從初住終至法雲圓斷諸見猶有習在等覺入重玄門千萬億劫重修凡事見理分明習氣猶薄事等微煙彼引地持離一切見清淨淨禪故但明見習若引優婆塞經十地斷愛習十地即等覺豈不入重玄耶故知別惑斷正使外更入重玄斷於習氣文甚分明二淨名佛復自性清淨之心超於一切修得禪定故云心淨已度諸禪定亦是到於一切禪定彼岸故云已度二亦是下重取意釋佛不自高依法故高今明高位意欲簡顯法性高深矣二是金下敘述別二初明述義異前然前敘諸品豈出五義以十七品唯談三法總明別相及被物教但為既從經品而敘名等不彰故今明示序品經文備敘五義使乎學者知此一經始末唯詮名體宗用及教相耳方知釋題搜盡經旨二初十下約文述義二初分文二解者下述義二初敘四義四初一句敘名二初他解屬體鑛石者說文云鑛銅鐵璞也內外用者光為內用自顯體故明為外用鑑他物故此師亦知光明二字屬於宗用金是正體以其體用不相離故雖標三字意在於體也二今明下今定敘名標三顯一非全乖理故云當然其如分文自有次句的以中道而為經王正是敘體何須初句兼於宗用而敘體耶學者應知敘名之句據上附文釋三字名非從喻立乃是直名深廣法性以佛正遊此之法性便即唱云是金光明諸經之王不名法性是之一字為指何耶智者深見經之微旨故立附文及當體釋證於附文先引此句云創首標名彌為可信既前附文特出此意今釋敘名不更顯示二經王下一句敘體二初指上標今上即玄文重明帝王約攝法門攝教攝位辨經王訖今此更就中道明王二三藏下對他辨正二初明他解二初敘三藏意云經題三字喻於三德乃以三德分對三經涅槃明佛有體解脫正斷二乘灰滅之見般若談空正為凡夫遣於有著華嚴頓說法身之理被十信三賢故云始行上之三經各談一德各被一機若金光明具顯三德故能通被八位之機解脫被二乘二位也般若被凡夫通指人天為一位也法身被菩薩信住行向地五位也既無機不被即是經王統攝義也二此下破二初明違教旨涅槃正談深妙三德合被圓機豈唯二乘般若具示三種般若豈異三德況云聽眾非生死人寧止凡夫華嚴三身亦即三德具論十地豈但被於始行菩薩此解不獨攝機有限抑亦彰法性非圓二作此下明損行人真諦此解有識之者知其不當無智之人謂彼三經劣於此典起謗得罪安可依之二今言下明今釋三初泛示諸部經王是非二初約三諦定是非二初示三諦一代教部有取能詮文字為經有取所詮義理為經有取文理合為經故一代經不出文理合與不合若不合者能詮之文但是俗諦不出三種謂三藏實有俗通教幻有俗別教幻有幻有即空共俗若所詮理但是真諦亦唯三種謂三藏實有滅空真通教幻有即空真別教不有不空真此六之內三種真諦體不具俗但因三俗而得入真俗終須滅合義不成若文理合者不出三種謂圓接通圓接別及正圓教此三真俗其體是中何者圓教本自真俗互趣若接通別所詮真理既諸法趣局照俗文亦諸法趣故此三種真俗不二名文理合中道義成以真即俗故真即非真俗即真故俗即非俗非真非俗言慮自忘強名中耳問別教複俗幻有可是能詮之文即空如何亦是文耶答文謂文相能詮能顯之義也義若在通教空以忘相為所詮理今於別教二邊俱相乃為能顯顯於雙非是故空有俱為文也問藏等七種俱名真俗如何後三得名中道答豈聞真俗便無中耶如圓當教及接通別此三真俗既皆名為不可思議寧非中道如涅槃疏釋七二諦於中三亦以中道為名何獨責此問若取其義別教真諦不空不有何不名中答離邊之中文理不合初心不得思議頓忘若望於圓但是複俗所詮真耳故前文句釋經如是對圓別云破離明中良以所詮不即能詮不名中道文字性離無非佛法方名圓教中道如是問何故獨遺別接通耶答今以真俗對於文理其別接通已在六內何者若未受接乃當幻有詮於即空若受接後自屬但中局照複俗故據法體已在前六有何所遺況復今文不顯標云七種二諦但明一代取文取理取文理合有三俗經有三真經有三中經如此明經收於一化罄無不盡有人秖就金光明名立九種經專據取字以為義本謂若取著三字能詮之文名三種俗諦若取著三字所詮理體名三種真諦若取文理合謂不偏著二邊為三種中道如斯說者豈唯師心解義無乃固違文意前二取字作取著釋後一取字作不偏著解是何言歟大師為解諸經之王故立九種收一代經此經既說中道之王故於九種而得自在名諸經王何緣九種但在三字乃是金光明自為金光明經之王也既闕諸經全非統王乖反至多且言此二二若說下定是非若諸部內有說前三能詮俗諦有說前三所詮真諦體不合者皆名餘諦但得是經不名經王以其不明真理具俗是故俗諦不即真諦俗真俱無統王之義故非王也若諸部內有說三種具俗之真全真之俗二諦不二名為中道此中道外更無少法如此經云無量甚深法性又云不思議智境又云安住一切法如性於一切法含受一切法則所詮外更無能詮能詮之外豈有所詮文理既合中道斯圓故得是經復是王也乃於三俗三真三中九種經中而得自在問三種中經體已是王何故復云於九自在答上辨九種乃是通約三俗三真三中示一代經有偏有圓也今判諸部隨有一處說圓中道即是經王能於通示九種自在於三中經即是異名其體既同故得自在若餘六經乃是圓中所用方便如王於臣豈不自在二但經下就中道顯尊極三初明諸部圓體為王中道經王其體是一隨物宜樂立乎異名故向文云若說中道是經是王何經說耶即華嚴等四味之內作法身等說經體也然須簡別四味之內是王非王如華嚴部有三種經其正圓中及接別中是經是王正別教中是經非王是故法身須簡別中三藏但空實有二諦是經非王方等部內具九種經正圓教中圓接別中圓接通中三是經王故實相名通此三種餘六是經不得是王般若部內無三藏二有七種經亦同方等三是經王得名佛母餘四非王法華一圓是經是王以開權故解髻與珠涅槃九種皆知圓中無非經王一切眾生悉當成佛其誰不以正因為師故諸大部中道經王有此盈縮秖一法性立此異名作諸經體二譬下約歷代人王為譬諸姓者謂三皇五帝之姓也太昊伏羲氏風姓炎帝神農氏姜姓黃帝有熊氏公孫姓此三皇也少昊金天氏顓頊高陽氏帝嚳高辛氏皆姬姓帝堯陶唐氏伊祁姓帝舜有虞氏姚姓此五帝也故云諸姓也應運迭興者應天五行相生之運也伏羲應木運神農火運黃帝土運五帝依次推之龍師者伏羲初立有龍瑞故以龍紀官故左傳曰太昊氏以龍紀故為龍師而為龍名鳥官者少昊始立有鳳瑞故以鳥紀官故左傳曰少昊摯之立也鳳適至故為鳥師而鳥名隨時霸立者謂應運王天下也百代雖異謂紀號不同也統王是一皆天下主也三法性下示隨部立名合譬名雖興廢體非增減是故法身乃至佛師一一皆於九種經中而得自在即前諭云百代雖異而統王是一二法性為下的明此典經王體性以文理合中道為體斯蓋通辨若例諸部經體別名此經的以法性之王為經體也以佛遊於深廣法性便即唱云是金光明諸經之王豈非的指所遊法性為金光明名下之體此體自在是諸經王問三種經王皆得為於大乘經體此經之體的屬何王答文詮法性雖在於圓而許三乘依此懺悔是故大師就圓釋體判教屬通義當圓教入通中道以為經王也問淨名玄云若理內三種俗諦非此經體三種真諦是法性實相得為經體今云若取文理合為經即是三種中道且文理既合則真俗俱中是則俗諦得為經體將非與彼義相違耶答彼此宛順無相違也良以經體未始離文而文不到即事而真方為經體以二諦判體則屬真三諦判之體當中道斯乃示於心路絕處方為經體若藏通別當教亦云體絕言想而皆所詮不具能詮安得能詮合於所詮故六種經文理不合望於圓教實無絕理是故大師欲彰經體示絕想門云文理合是三中道為四味教所詮圓體談理具文文方即理理亦即文文既即理能詮自忘理既即文所詮叵得能所既絕中體斯彰彼明理內三種真諦皆是圓中故與今文明體不別如妙玄中引地論金剛藏說空有不二不異不盡四句顯體辭異意同釋籤問曰空假如何得為經體答云既是不思議空假還指空假即中中為經體中即空假亦指於中彼之四句不出三諦以圓融故三諦各三是則四句句句三諦所以得名辭異意同句句具中故皆為體究論空假得為體者由具於中故云還指空假即中中為經體是故中諦雖具空假空假非體故云中即空假亦指於中問何不但云中是經體空假非體於義已足何故先明三諦各三皆得為體復於三諦各揀空假唯取於中而為經體豈非繁重答秖為單說圓義不成作此融談方彰妙體何者蓋以空假是其修二即經宗用中是一性即經體也若但云中是經體者則宗用外別有於體體狹不周故須三諦無非經體若不於三各揀空假唯取中體則不能顯體非智斷如此辨體不即宗用不離宗用思議泯淨妙體天然中為經體圓妙既然以例空假宗用亦妙以空遍三諦此宗不狹假遍三諦此用彌廣仍須三諦各揀假中顯宗是智亦須三諦各揀空中顯用是斷各對二明不即不離故皆稱為不思議也若然豈獨體是經王宗用亦王名總三王教辨四王以一名一體一宗一用一教無非中道故也故玄義云文號經王教攝眾典教尚稱王名等可見既法法皆中無非經體復須簡顯名是能詮宗是自證用是化他教能分別唯有經體是所取也收無不盡簡無所遺與金剛藏四句皆體釋籤於四唯取於中其意泯合三若作下特彰今釋契理益機顯圓中道泯絕言思而為經王上順如來敘體之旨下赴眾生聞經之機既論四味諸大乘經文理合者皆是經王豈有獨尊我經而慢他典此望真諦萬萬相懸三微妙下敘宗二初釋微妙如來既敘金光明名經王之體此乃一經所詮祕藏其有聞者必思此義故云微妙此之二字若因果互闕則非始終常住三法故對古非顯今正義因該博地果極妙覺位分六故深而難見六皆即故不縱不橫因即果故不縱事即理故不橫文解理性與果例云亦復如是若知六即義無不允二四方下釋四佛護持二初約教釋二初正釋二初釋四方四佛佛唱此言意有所表正敘經宗宗是果智冥法性體體雖是一而開四門謂妙空妙有雙亦雙非如地論明四句顯體以為四方果智冥之以為四佛敘宗之意顯然可觀二釋下釋護持二初約五佛體用釋持今經宗在釋尊果智欲彰此智冥四門理是故特從四佛明之良以佛智不分彼此同冥法身不動之性順性名持法性是法體諸佛是報智壽命是應用此三皆常故云無量二信下約信相疑除釋護佛護法性為令眾生不起倒惑信相但推八十短迹惑於法報常住之本四佛示本令悟八十即是常用故名為護二此一下揀示指敘宗文名此一句義雖種種不出於三謂體宗用正雖敘宗宗必冥體體必起用是故此句不可獨釋四德如後二觀下約觀釋上敘經宗義歸果佛當機聞見惑破理明今之行人若不於心明方明佛徒聞此教有何益耶故令觀心覺於四諦及以四德既即我心免數他寶此文分二初約諦約德立圓觀二初約四諦二初總明境智四門四諦俱通因果門從理開就果為便諦有苦集宜對初心行者應知借四方佛表四諦智此乃託事兼附法相入心成觀是故四諦即一念心陰心是苦現惑是集即智是道本寂是滅如實知之名四諦智二東下別示境智二初觀境四諦法相前果後因今從修觀始因終果故世出世集道居前苦滅在後初心觀境欲易研尋宜從近事故順世俗甲乙五行四季等名令四方義成使四諦可識務在立觀不拘名教二觀此下發智既於一心即觀四諦觀之不已眼智發生任運持護妙理不失倒惑不起然須深察圓觀四諦皆稱無作苦集逆修體是性惡即逆是順道滅無功故云陰入皆如無苦可捨塵勞本清淨無集可除邊邪皆中正無道可修生死即涅槃無滅可證見此炳然名發諦智二又下約四德上四諦觀雖觀一心四教行人皆可修證今就四德各明三觀初心頓修的屬圓觀東方對常常破無常塵沙淨也無常破常見思亡也雙非破二邊無明集寂也說有前後修在一心三方例此二觀東下約諦約德示佛名前明覺智但是通明若於觀心不論別號則觀於經未為極順今於集諦達即真常名為阿閦此翻不動也次於苦諦達即真樂真樂尊重名為實相次於道諦達畢竟淨常住慧命名無量壽次於滅諦達二我空所顯真如是祕密藏一音遍滿名微妙聲四方四佛本是心性即性為觀觀符於性成四佛名四我今下敘用二初分文二隨釋四初能破勝法二初依現文示二初示三法體能破勝法在境智行如將破賊須身力健次權謀深次兵器利二依於身故喻於境身須有謀故喻於智謀要兵助故喻於行此三若備三障必忘二若相下釋三法相二初別示二初別教行智理三次第資發修時縱也法報應三果中齊顯證時橫也良由此教本有法身為惑所覆故須別作緣了之功相資顯發復由此教性具三法而不相收致使功成三身橫顯二若圓下圓教圓詮諸法無非法界以法界智導法界行以法界行契法界境法界無二一外無三故離縱過法界非一修性宛然故離橫過因中三法修之既然果上三身顯時亦爾二雖下總結修雖漸頓俱能破於界內外障是故皆名能破勝法二觀下取新本示舊文唯有彼於上根第一周法新譯既廣更有二周其第二周離車王子為婆羅門說法身常無舍利事為中根也其第三周自有一品分別三身為下根也此之三周皆是勝法悉破三障今敘能破既云等法理合該下三周之法也二次從下所破惡罪二初重科總判二初科此文正示所破惡罪而言敘空品者今舉所破罪彰能破用諸能破中空用為要故當敘也問前句已明能破之法今那復有能破之方答前境智行是能治藥今明三業專聞思修是服藥法妙藥不服服不依方病何能愈此二相成三障可破二餘下判二初明轉報異餘經惡報已成今難可轉亦有經云宿業不轉況已受報耶然是悉檀被機異說今明三障若依經修無不寂滅以法勝故二一往下明三障由破戒三障之由教門異說豈可備陳今就一門由破五戒五戒之義該深攝廣何法不窮然不礙餘途故云一往問秖由煩惱起破戒業豈由破戒成煩惱障答由破戒業現多貪恚如因謗經深著邪見婬欲熾盛此等皆從業起煩惱故知三障逆順相由二今下依科廣釋三初釋報障二初直約人道釋二初標示因果二諸下驗果尋因五初明殺生報三初牒經示內夭者說文云夭折也二昔下尋因驗三經下引經證舊華嚴經也具云殺生之罪能令眾生墮三惡道後生人道得二果報一多病二短命十地論云殺得三果一異熟果謂三惡趣二等流果謂生人中多病短命三增上果謂感外物皆少光澤不久住故二若貧下明偷盜報三初牒經示二經下引經證同生同名天者晉譯華嚴三十七云如人從生有二種天常隨侍衛一曰同生二曰同名天常見人人不見天三又下以事驗由破禁戒作諸不善其二天龍必見棄捨名譽利養因茲散失三若親下明婬欲報三初牒經示親厚者謂父母兄弟妻子六親也地論云婬得三果一異熟果謂墮三惡二等流果謂於人中受二妻相競及婦不貞良三增上果謂多塵坌今云鬪訟與論符合二引經證人護者女人志弱故藉三護幼小父母護適人夫婚護夫死子息護法護謂受五八等戒也三昔下約理推昔毀他法者令他犯戒故四各下妄語報二初明經脫略例上三報合有兩句二內下約義足釋二初足文示足奇成偶故云一雙忿即怒也二昔下約理推五外下明飲酒報二初例加文示二昔下推示因果二初正示撙節亦禮度也由醉故乖聾騃五駭切癡也二引證經亦華嚴也由飲酒故嫌恨彌增故得引證二問下廣約五乘釋二初約五戒違經問以五戒名出小乘律何以釋今經王法相二答下約五乘持戒答一切行法大小俱通隨人智解用之淺深今釋五戒為五乘法分二初總答以五戒名入一切法或多少異但是開合二提下別示二初約義釋二初以五戒配法體實淺深三初明人天二初引經天地大忌者忌亦禁也戒也五星謂東木精歲星南火精熒惑西金精太白北水精辰星中土精鎮星五嶽者東嶽泰山屬兗州南嶽衡山屬荊州西嶽華山屬雍州北嶽常山屬并州中嶽嵩山屬豫州五藏謂肝心脾肺腎也以星嶽藏俱配五行但以五行對戒則三義自顯不殺對木木主生長殺則不生不婬對火火主照明邪婬私隱不飲對土土則鎮靜醉則傾搖不盜對金金為刑殺盜則遭刑不妄對水方圓任器以彰不妄妄則反是配五行則已配五星嶽之與藏秖主五行經云五嶽蓋譯者順此方潤色耳違天等者上對五星犯之則違天下配五嶽犯之則觸地中成五藏犯之則伐身二又對下配法二初別配二初周孔教二初五常趙蕤長短經曰仁者愛也置刑除害兼愛無私謂之仁也義者宜也明是非立可否謂之義禮者履也進退有度尊卑有分謂之禮智者人之所知也以定乎是非得失之情謂之智信者人之所承也發號施令以一人心謂之信今以不殺對仁殺他是無兼愛也不盜對義者盜則非宜為也不婬對禮者邪婬則尊卑不分乖禮度也不飲酒對智者昏醉則不能定是非得失也不妄對信者妄語則人不信承也若以五常對五行者鄭康成注禮記中庸篇中云木神則仁金神則義火神則禮水神則信土神則智向以五行對五戒蓋取此義故以不飲對土不妄對水二對五經不殺對尚書者尚書斷自唐虞已下則尊禪讓而鄙殺伐也夫子以周室微弱號令不行乃約魯史而修春秋以代賞罰使亂臣賊子懼故對不盜戒也禮有五焉周禮大宗伯之職曰以吉禮事邦國之鬼神祇以凶禮哀邦國之憂以賓禮親邦國以軍禮同邦國以嘉禮親萬民邪婬是不以禮交所以用嘉禮以戒邪婬也詩者善則頌惡則刺非妄語也易者窮理盡性之書潔淨精微之教飲酒昏亂者豈能窮其理盡其性乎二又對十下輪王法三初開五對十相二俗下示合七為二意俗不能護口者以五戒制在家眾故口分四過俗護誠難故但制一飲酒是邪命自活者以酒資身不遵正戒名為邪命三是為下結法從人立名五戒雖是如來所制既對十善且從有漏判為舊法故屬輪王亦名性罪性善者以十惡法性自是罪十善之法性自是善是故輪王順世俗性說此善惡以化眾生二都下結示世間之善不免輪迴縱生人天復起惡業善尚如此況不善耶故云都是一切罪根二又五下辨二乘四初對五陰為念處境不殺則色質完具不盜則苦受不生不婬則邪想不起不妄則遷流淳實不飲則了別分明此之善陰豈獨為境兼資念慧故可於陰開四念處色陰身念處受陰受念處想行二陰法念處識陰心念處二念下從念處具道品三脫大論四念處中四種精進名正勤四種定心名四如意足五善根生名為根根增長名為力分別四種處道用名覺四念處安隱道中行名正道三十七品如平坦道空無相無作如城三門涅槃如城三故云下明轉陰為五分法身禁防身口故云色能發戒禪是正受故云受受禪定假想了悟身空故云想慧悟虛文中剩通字諸文所引皆無進趣無怠則至聖果故云行發解脫自識已證名解脫知見也此即轉五陰成五分法身也四當下結五戒為二乘之法三又五下明大乘三初總標示二提謂下正配法門三初約經配四德以大乘人了知五戒體是心性若受若持一一順性性具四德故五無非常樂我淨此總對也亦可以五別對四德心與眾生性無生滅是故順性持不殺戒是佩長生不死符印此常德也心與眾生性無婬亂故順本性持不婬戒名出入無亂心與眾生念念真實無虛妄間是故順性持不妄語戒名往還無間此二對淨德也心與眾生性非昏醉故順本性持不飲酒戒名統御一身即我德也心與眾生性即菩提離貪求苦故順本性持不盜戒名立道根即樂德也二束下約事對三業不殺盜婬身業也不妄語口業也不飲酒意業也持既順性故立戒因成佛三業佛身口意隨智慧行無有過失名三無失以無失故不須防護名三不護身業現化名神通輪口業說法名正教輪意業鑑機名記心輪三皆摧碾眾生惑業下地不測故名三密三三軌下約理對三法五戒即理一止一作皆與圓融三法相契若欲別對其理亦成不殺眾生順常住理即真性軌不婬則心淨不飲則慧明即觀照軌不妄則生彼信從不盜則全他資具即資成軌既即三軌則與一切三法相冥故知五戒攝法無遺二橫竪下舉廣結明二復次下明五戒事理復簡偏圓上雖通六五戒之義該攝淺深若不委論事理偏圓何能精識持犯之相此自分五初不殺戒二初委示二初總示事理持犯欲令行者用理不殺持事不殺方名初心持具足戒今明體法須別空中體法即空乃屬偏觀望圓是殺須體諸法無非中道世相皆常是今所論理不殺戒欲顯此意故從人天辨至圓極故云因果種種不同二若作下別明偏圓得失二初偏二初人天但事二初人持戒功淺須加防護心如牛馬若非轡勒則見奔逸若無杖策則犯苗稼喻不作意則於境成犯報百二十年是上方壽人道諸根但明肉眼餘根可例二若任下天持戒功成任運成性心如河水自然注入淨戒海中未論定共唯報六天以人歲數較第六天當爾許歲唯得肉天無慧法佛餘根可知若加下三乘加理二初二乘義攝藏通涅槃經以外道先出喻以舊醫如來後現喻以客醫佛所制戒名客戒也事戒之外加修隨道及無著戒此戒位極當教灰斷不說有報今據大乘生方便土受變易壽諸文不說此土壽限但因移果易耳今云七百阿僧祇者必取爾許劫數之後方入實報也若在此土破塵沙惑亦得法眼今論二乘初生之者但得慧眼二若下菩薩二初正示義當別教次第修於三諦道共等常即假觀是智所讚及自在戒無常即空慧即是隨道及無著戒前空次假今從語便空慧居次言等慧者即中慧也乃是隨定及具足戒分得此二當於初地生實報土名華藏海佛眼分顯四眼乃融是故名為分得五眼諸根亦然壽是慧命已屬意根經云諸根復云壽命故須並說二比下結況此教比佛有於二意若當教者以因比果分滿不同二比圓教別教始終是菩薩法望圓始終皆是佛法故稱不具及損減也二若下圓二初示相二初明得意持二初略示事持即不傷殺眾生身命此同偏小輪王之戒但不殺所以與之永異次文所明理觀是也二又持下廣明理持三初約體明持此理不殺若其不解性具九界但云體達諸法即理全波是水猶濫通別未顯圓修故荊谿云若不談具乃屬別教故須體達假合之身三惑癡愛三科實法皆性本具性無差別故名一相性非暗縛稱為明脫既即性具何可毀傷癡愛是子假實是果全體即性性豈生滅如斯妙觀即障是德不待轉除方是持於理不殺戒二成下稱性得報初住已上至于妙覺皆得名為成就智慧居常寂光此乃分滿依正二報也無生後報但現報故名常壽湛然無損減也五眼具足諸根亦然離不具也若論外用六根互通略舉眼耳根自在也現十界壽或脩或短壽自在也三是下結示因果二又圓下明得意犯二初總示二犯此事理犯若其不解性具違用及殺法門但以慈愍能現逆相而解釋此豈前三教菩薩之行不能作耶故普門疏明嗔法門為成就故常念觀音是知須得性殺之意慈方無緣故云唯殺唯慈名得意犯二如仙下別示二相二初引人明事殺大經聖行品佛說本生曾為國王名曰仙豫愛念大乘時世無佛十二年事婆羅門為師後遂勸彼發菩提心而婆羅門不信謗法王乃殺之而王不墮獄以無殺罪故至梵行品佛說慈心之果住一子地迦葉難言若菩薩住一子地云何佛昔為王斷婆羅門命耶佛言我以愛念故斷非惡心也諸婆羅門命終生阿鼻獄即有三念一自知從人道來二知是地獄三自知謗法為王所殺念是事已即信大乘尋時命終生甘露鼓王世界於彼壽命十劫我於住昔乃與是十劫壽命云何名殺然須明於得殺法門令其愛念成無緣慈方合疏文唯殺唯慈也二又作下據經明理殺二初正釋前就不斷名持不殺今明有斷故云犯殺圓教自論斷與不斷二義同時既明六即六故有斷即故不斷亦可秖就即之一字明於二義障體即德無障可論斯為斷義障既即德障何甞斷斯不斷義故煩惱即菩提生死即涅槃斷與不斷妙在其中諸大乘經說圓頓觀有此兩門今就有斷名為理殺故云析蕩累著是業及諸煩惱以為所斷樹神諭於修觀之人劫火諭於能斷之智故大論三十云譬如空澤大樹眾鳥集宿一鴿後至住一枝上其枝即折澤神問其故樹神答曰此鳥從我怨家樹來食彼尼俱類子或當放糞子墮地者惡樹復生為害必大是故寧捨一枝所全者大菩薩亦爾於魔外惑業無如是畏而畏二乘二乘於菩薩邊亦如彼鳥壞彼大乘心永滅佛乘心今文但以怨鳥通累著等也劫火等者亦大論文論第二云二乘雖破三毒氣分不盡如草木薪火燒煙出炭灰不盡火力薄故佛三毒永盡無餘譬如劫火燒須彌山一切地都盡無煙無灰今謂佛智即圓智也斷陰入界生死即涅槃也約即論斷名得意犯理觀斷破名不持戒此為誠證下諸理犯其義皆成一切塵勞是如來種此是性種亦敵對種惑非性染安名佛種以知即性修染本虛本虛名滅即理殺也二成下得報事理二犯既順性德殺害法門故殺法成就乃得法身垂應九界示命長短現根缺具此自在用真因分得極果究竟二前下結勝先且斥劣人天近事藏通淺理別教次第是故隘塞此等皆非修性不二通達之途唯圓實戒一攝一切宏廣無邊即事而中深遠莫測凡小之徑必會逆順之異能同十戒之中名畢竟戒二不下結責先結該收後責局小二復次下明不盜戒二初總明事理持犯事盜可見就理論盜據阿含經演小成大人天取有藏通取空別取但中皆他物也非盜是何淨名云無取是菩提捨攀緣故二若下別明偏圓得失二初偏三初人天二初斥事持成犯人天妄樂為可意也欲成理持乃斥事戒故就所求果報而責有漏之樂猶如糞中有菴羅果有智童子不應求食樂雜見思如世美食雜以毒藥食則害命有觀智人所不應求設得華報心不甘嗜而生歡樂云何凡夫為欲持戒二貧下約經文明報四姓者毘舍首陀婆羅門剎利人中雖謂二賤二貴既乏聖財四姓三界俱屬貧窮洄轉水也澓深水也漏心持戒求可意果正為有流洄澓所困三有流轉故曰有流非四流中一有漏因果具足三障能障見佛天中天也亦是障於第一義天以障隔故義言捨離此乃事持成於理犯據經招報貧窮困苦諸天捨離也二又二下二乘二初斥理持成犯二初約有求斥智舉四諦境唯在苦於身等四觀苦等四流厭生死苦忻涅槃樂在小名持於大名盜為於涅槃生忻求心介爾者微弱也微有心生即墮四性既有性過乃屬生死無所得中而生得想成不與取豈非盜耶二即非下引諸經斥煩惱為薪智慧為火成涅槃食不非時證此斥二乘怱怱取證是非時證不待法華說於所因於小涅槃思惟取證大根不發如焦敗種以見苦果故斷除集因以修道品故造趣滅盡則非大乘即惑成智無斷無修即生成滅無苦無盡故云非求法也中論云諸佛說空法為度著有者若有著空者諸佛所不度身長三百下引金翅鳥雛以為喻也二乘但念空無相無願三種三昧如身長三百無中假二智如無兩翅墮三無為坑如鳥墮地若死等苦成羅漢果也若死苦成辟支果也苦等於死名死等苦而實未死也或云二乘方便是死等苦聖位是死苦又學人是死等苦無學是死苦三無為者一擇滅二非擇滅三虛空通舉言三二乘所證蓋擇滅也然此諭本出大品而大論釋之謂金翅身長三百由旬能從一須彌至一須彌是鳥初出兩翅未成意欲飛去墮閻浮提受若死若死等苦中道生悔我欲還天不能自舉本諭菩薩墮二乘地今借諭二乘耳二法下引經明盜報不得大乘法食為飢餓無大力用為羸無太功德為瘦有無善上起見思如瘡癬不見三身一體之佛不聞圓頓之法不入三賢十聖眾數三若下菩薩二初斥次第成犯行學道三對戒定慧言次第者此三皆隨空假中轉三諦縱故從淺至深是故逐一而論取捨生死為來空中為去本淪生死已名為來去已載來建立生死故成兩來破有出界已名為去捨邊趣中名為更去故成兩去如此來去豈非屈辱諦觀不殊離二取相今既別修以觀緣諦名不與取二取已下據經明盜報取捨既數即此名為貧窮困苦盜業之報以別圓教詮變易報不就改生念動是業遷變是苦故起信論云動即有苦果不離因不能初心頓絕思議故使義天雖近而遠即捨離也二圓二初示相二初明得意持二初讚理持相唯有圓觀乃能究竟離不與取絕取之觀謂五不受即不受四邊及不受不受此五不受若其不以妙理甄之恐濫偏教是故先云圓人觀諸法實相諸法不出佛及眾生依報正報此乃逆順二修之法全修即性一一無非中道實相中實之相非待對相圓人觀此故無四受不獨境絕四句之待亦絕境觀能所之待故不受之觀亦不受也既於初心即依中實修五不受則唯屬圓也五不受故名為不取是大菩提能障一切有緣之願法法皆中高外無下下外無高何法可取何法可捨二如是下約經明報即以理富顯不貧窮富故不取寧有困苦以不取故思議即絕第一義天不相違背乃應經文諸天不離二圓人下明得意犯盜法門者所謂性惡佛所師故名之為法智由茲入故名為門圓人得門逆順自在能作理盜亦作事盜今文略事例殺例淫合有其相若理盜義文出鴦掘彼經偈云不與者菩提無有授與者不與而自取故我不與取此意乃明究竟不取是究竟取此取得名如海吞流四重擔者鴦掘經云譬如大地荷負重擔一者大水二者大山三者草木四者眾生菩薩亦爾正法住世餘八十年為一切眾生說如來藏是名初擔重於大山惡人毀罵聞悉能忍是第二擔重於大水無緣得為國王大臣說如來藏唯為下劣堪忍演說是第三擔重於眾生窮守邊地惡處豐樂之處不得止住是第四擔重於草木彼經四擔諭於四事觀今文意似喻四弘二前下結勝淺而且塞者且兼也三不淫戒二初示事理持犯示事理者意在兼持以事扶理以理導事既居末代功在事持乃是涅槃扶律之意理持論於染不染者心觀他境名為染法既境為觀方名不染言種種者事隨理觀小大偏圓具如下辨二若關下明偏圓得失二初偏三初人天二初人持心未淳如猴著鎖擎一油鉢者大經譬如大眾滿二十五里王勅一臣擎一油鉢經由中過勿令傾覆若棄一滴當斷汝命復遣一人拔刀隨之臣受王勅盡心持行雖見五欲心不貪著彼經以二十五諭二十五有拔刀諭無常今文諭凡夫持戒拔刀可諭三塗罪也割捨現麁求未來細如以賤易貴也二若為下天二初六欲文舉帝釋意遍六天二若斷下八地以數息法攝五欲心意生四禪受枝林樂極至有頂如氷魚等豈知長壽八難中一攝在味禪非不染欲二若憎下二乘二初於小名持知苦斷集如怨如蛇修道證滅如親如寶但自調故直去無悲濟故不迴四方四維謂八方風諭於人天四違四順謂利衰毀譽稱譏苦樂也須彌諭二乘心也二若聞下於大名犯隨嵐此云迅猛壞劫中此風起時能破須彌以界外二土五塵能動二乘也大論中迦葉聞甄迦羅琴不能自安即云八方風不能動須彌隨嵐風至破如腐草三界五欲我已斷竟不能動心此是菩薩淨妙五欲吾於此事不能自安三菩薩此別菩薩望圓成犯緣但中道而生順愛若入十行退不取小不進求圓如墮山頂故名頂墮旃陀羅者此云嚴幟乃是西土屠殺之輩以惡業自嚴行時搖鉿持竹以為標幟故以為名今斥但中解者於圓菩薩猶如人中屠膾惡類也既無即中二觀方便乃被教道中慧所縛既與無明怨讎其住何能勝之別修之慧無無作利望畢竟淨是染欲法凡斥別教多是住行及十信人以迴向位能圓修故二圓二初示相二初明得意持二初約義示三初示能淨諦觀一心者見思心也觀此染心即是淨性性非淺狹極三諦源全諦發觀即空假中即空故不染於染即假故不染於淨即雙遮故不染二邊即雙照故不染中道三諦三觀秖一剎那能所不殊中邊俱淨二即空故下示所淨愛見上之諦觀俱為能淨今明見愛方是所淨須知所淨該於通別佛菩提等是順道愛深觀即中其愛自泯三三下示三諦名淨淨是空義畢竟空者須空三諦以驗能空不少三觀能空亦空故是淨亦淨於通不塞也二經下引經證二初引經文二圓下會經意經就位論持唯在果今約圓觀初心即能頓持佛戒以觀實相因果無殊若不爾者云何能以如來莊嚴而自莊嚴二圓下明得意犯二初引諸經事既得本性染愛法門故能行於事染之行亦能示於理染之觀染觀可例取菩提義故今略之但依華嚴出事染相行不污戒者菩薩名也先以欲鉤牽者愛欲如鉤能牽於人然後令彼達欲法界名入佛道二斯乃下明用犯意指上三人久住性染無染法門能現修染故得名為非欲之欲而令眾生即欲悟性故得名為以欲止欲諭以屑者字應作榍又作楔同說文云楔櫼也櫼子林切出前櫼者必假後櫼故云以楔出楔也將聲止聲者大論第七云譬如執事比丘舉手唱言眾皆寂靜是為以聲遮聲非求聲也二前下結勝四復次下明不妄語戒二初示事理問事中妄語重者乃是未得聖法言知言見今法門解於未證得謂已證得與事何別答蓋第四戒自知未得上人之法誑他言得故此妄語除增上慢若理妄語內心實謂已得已證此心增上而慢於他是增上慢故法華云比丘比丘尼自謂究竟便不志求無上菩提當知此是增上慢人今未解圓理於人天三教各自謂實名為妄語亦是上慢二諸下明偏圓二初偏三初人天二初人二初妄語相二初愛下苦者輕苦也三塗苦重人間苦輕凡夫不覺計之為樂以苦為樂故曰橫生樂想也猶如世人罪合當死而以千罰放命罰實是苦以得全命罰罰之下皆生樂想又如病者恐死加之針灸針灸實苦言除病故皆生樂想八苦交煎妄謂為樂事亦如是二豎下見廣如大經凡夫外道慢心自高諭之豎幢口宣慢言諭之打鼓於五陰上各起四見文中略示色陰餘之四陰可以例作次句應云離色是我今云我即是色者文之誤也色中有我即色大我小也我中有色即我大色小也起六十二者五陰各起四見共成二十歷三世成六十而其所計不出斷常二見故有六十二也所說無實其猶諧謔故云戲論由斯戲論不見真空故破慧眼二備口下結示口過見是妄情須生轉計即兩舌也宣邪惡理即惡口也巧飾邪言即綺語也諸見本邪以邪為正而誑於人故標妄語其實備四二三十下天大經嬰兒行品云如彼嬰兒啼哭之時父母即以楊樹黃葉而語之言莫啼莫啼我與汝金嬰兒見已生真金想便止不啼然此楊葉實非金也木牛木馬木男木女嬰兒見已亦復生於男女等想即止不啼如來亦爾眾生造惡為說三十三天常樂我淨端正自恣於妙宮殿受五欲樂眾生聞已心生貪樂止不作惡勤作善業三十三天實是生死無常樂我淨為度眾生方便說有章安釋云此合天上四德楊葉諭妄淨色鮮明故楊樹諭妄常體柔軟故木牛木馬諭妄樂可戲故木男木女諭妄我似人故非想細煩惱者彼有十種細心數法一受謂識受二想謂識想三行謂法行四觸謂意觸五思謂法思六欲謂欲入出定七解脫謂行法解八念謂念於三昧九定謂心如法住十慧謂慧根慧力二二乘二初出行相競執瓦礫者用大經春池失珠諭也春池譬眾生塵欲耽湎之境失珠譬圓解潛昏信小乘教如入水修觀如求珠但見偏真謂為究竟如得瓦礫便謂真珠生滅度安隱之想猶如歡喜持出也生實未盡者猶受變易故所作未辦者佛道未修故離毒說脫乃一小脫即毒明脫名一切脫大涅槃也佛為上慢執著三毒便為解脫是故說離聲聞住此謂究竟脫其實未得一切解脫此以淨名對法華文出妄語相也二未得下結成妄語三佛下菩薩二初示其行相佛說四門意詮一實別人根鈍各執一門彼此隔礙二夫下結為妄語諸法實相離言說相離心緣相以法法體遍多少性融豈可定以空有等言一二等數此教言思既乖實理非妄是何二圓二初示相二初明得意持二初總標心口圓人根利聞空有等皆知性具性具四門豈有隔礙一門具三三門皆爾稱性而觀稱性而說既皆稱性性絕言思故觀即無觀說即無說是故觀說皆云如實二如下別釋心口二初明心離諸相而觀所非內外或約自他或約根塵或約心法或約法性對於無明此等內外雙亦雙非皆成四相妙觀得脫皆離此四亦不以無四相觀而得解脫性空非四相空非無此之二空名濫通教須就圓理揀彼徧空圓理者何謂諸四相不出本覺全本為始即境是觀豈更偏著四種之性及無四之相非此二空下名解脫二如實下口稱四實而說二初約法示實等四句亦乃不出本覺之性以此覺性真空畢竟故名為實具足緣起故名不實二不相礙故成雙亦二無二相故即雙非覺性無偏四皆全分實攝三句乃一實一切實不實攝三餘二亦爾是故四句皆云一切其圓解者雖談一句一外無餘何有一言不稱本覺真實之性是故四句皆得名為如實說也二經下引經證初心圓說與果無殊故引法華本佛作證佛施權迹及開實本皆稱真如有何一句而非實耶似位妙音髣髴同佛口密之相開小成大能以佛聲如實而說令諸眾生聞皆入實二圓下明得意犯二初約果人示雖就果示意顯始行故云圓人妄語法門者乃是性德權巧妙門也稱妄語者無而說有也謂十界冥合本是一乘無有三乘差別之相佛為機故分別說三令諸眾生各為究竟自求趣證速出生死如無三車說有三車令諸樂著嬉戲之子爭出火宅天無常樂說有常樂如以黃葉止彼啼兒此皆巧用妄語法門而為利益也二經下引經證諸法無行經中文殊說不動相法門已空中萬天子讚言世尊文殊名為無礙尸利不二尸利等文殊語天子言止止天子汝等勿取相分別我不見諸法是上中下我是貪欲尸利等具如今疏天子唯以性善法門而讚文殊且別教但中豈非性善須斷九界然後證得斯乃於法見上中下文殊欲顯圓頓之理具足善惡無非法界特以三毒而自立稱然三毒等雖俱性具不異而異是即實之權皆是祕妙方便之法故一一句望實言非成妄語義雖是妄語而皆是性本具法門今宗講者纔聞權假便謂非性吾知其人未生圓解二將下明犯意同於前文以楔出楔也二前下結勝五復次下明不飲酒戒二初示事理二夫下明偏圓二初偏三初人天二初人中事酒二初據教明過三十六失出沙彌戒經大論唯三十五失結為頌曰財虛招病諍裸露醜名彰無智得者失說匿廢事業醒愁身少力色壞慢父母沙門婆羅門及伯叔尊長不敬佛法僧黨惡遠賢善破戒無慚愧不守情縱色人憎親屬棄行惡捨善法智人所不信遠涅槃狂癡命終墮惡道若得人常騃酒失三十五大論之所明五百世無手者梵網經云若佛子若自身手過酒器與人飲酒者五百世無手何況自飲伏匿皆隱也自說私隱故云發出也二過下斥人好尚引滿者晉左思蜀都賦云合樽促席引滿相罰樂飲今夕一醉累月注云酒將闌故合併其樽促近其席引持也持滿以相罰酒厚樂極故醉累月三國志魏尚書郎徐邈私飲至沈醉時科禁酒校尉趙達問以曹事邈曰中聖人達白之太祖太祖甚怒度遼將軍鮮于輔進曰醉客謂酒清者為聖人濁者為賢人邈性修慎偶醉言耳竟免刑晉畢卓為吏部郎比舍釀酒熟卓醉後夜而甕下盜飲之掌酒者縛之明旦乃畢吏部也自署為酒徒者以酒徒自號也如唐元結自號酒徒皮日休自號醉士之類也三國志吳太中大夫鄭泉字文淵陳郡人博學有奇志性嗜酒臨卒謂同類曰必葬我於陶家側庶百年後化成土卒見取為酒壺竹帛載之者謂史志皆書其事也古皆記言事於竹簡繒帛以未有紙也後代稱其故實故謂史籍為竹帛也古今歌之者古今之人不斥其失往往為歌詩以稱美之也不應作而作者引滿中聖酒徒酒壺之事皆耽湎荒恣其失大矣尚書酒誥誡之甚明而四賢反為之是君子所不應作之事而作之也不應歌而歌者古今之賢當貶其失而反作歌詩以美之也若作若歌非酒之過失而是何耶二釋下三界惑酒二初別示二初引論明見醉釋論第八文也王即南天竺王也侜張爾雅云侜張狂也侜字張由切二又下約諭明愛醉二三下總結二二乘二初斷通從別以明能醉九十八使者見惑有八十八思惑有十也四住者三界見合為見住地三界思分為三住地無明未吐者以酒諭惑也半瘧人者四住已除無明尚在半安半病其猶瘧疾此亦大經中諭二兼凡斥小以明所迷引醉歸之者謂佛引醉諭歸還二乘也按哀歎品中諸比丘說醉諭以諭凡夫流轉無常見常如醉小乘修無常想故如醒佛即引醉諭於二乘謂於真常而見無常是醉義也故云引醉歸之文人合作文世間下文辭從省四倒四德各舉其二影互相顯三菩薩二初約教道觀中皆名不了三初法別教至極但破無明一十二品故於佛性見不了了又從初心不知五住即是法界不名佛法是菩薩行故於佛性見不了了二如下諭凡舉五事悉諭見性不得了了舶者大船也諭出大經然彼十諭並諭於圓以分揀極故云見不了了今諭別者有二意一者別教極果秪齊圓教第二行故見不了了二者二教理同得意其德失意但中今就失意故以諭別如來藏經十諭亦爾止觀在別十六觀疏而顯於圓三如下合二故下明自圓解外皆名邪見未得圓中正見故也二圓二初示相二初明示行相二初得意持二初稱性觀故得名醒悟此段文意乃將果德頓為始行苟不了知第六識心是性惡者何能初心修如來行即觀祕藏肉眼即佛永不改觀而見牟尼與妙德等荊谿的示須聞性惡方修性行不可欺也二是下以圓伏故名除酒法五住正習同居一念即惑為觀觀外無境如翻大地草木寧存亦如日光不與暗共有何酒法而不除耶此人事戒輕重等持與上理戒念念兼行方名究竟二圓下得意犯二初明具大智故能理醉何名大智謂了性具九界因果是故名為飲酒法門真空實相如起信論一真如性有二種德一如實空與過河沙煩惱不相應故二如實不空體具河沙功德無有所少故護一切失故空如瓶德用無礙故不空如酒然河沙性德即十法界圓融法門九界即佛成前持相佛界即九成今犯相故犯相云變化五道宣揚哮吼其猶酗酒之用也二波下明具大悲故能事醉波斯匿此云和悅若飲酒後應死判生故曰多恩末利即匿王正后也王甞嗔怒欲殺厨人諸臣共議國中唯有此人殺已無人知厨稱王意者時末利后即辦好酒美肉沐浴名香莊嚴身體將諸妓女來至王所王見后已嗔心乃息后即遣人詐傳王勅勿殺厨人匿王後以此事問佛后持五戒月行六齋一日之中犯酒妄二戒八戒之中則犯其五謂過中食服香花作倡妓高廣床飲酒妄語也破戒之罪輕耶重耶佛言如是犯者得大功德何以故為利益故出未曾有經下卷入于酒肆即淨名居士此上三人皆是高位皆住性惡權巧法門故於持犯得大自在不可秪將慈念而解若無性染慈豈無緣二夫下結得斥失若得性具善惡之門則逆順俱當失茲要柄則持犯俱非如把刃自害得失之要不可不窮二前下結勝若善惡分岐豈醉醒不二諸佛究盡寧有所偏二上觀下觀心釋圓論理戒豈不觀心但為前文是約教釋正為開解今撮五戒人一念心成於圓觀正為立行即聞而修修發之門說者應授若不爾者數寶何為分二初附上諦智問上觀四諦各發覺智乃言四佛今明五戒亦可觀之成五佛不問意如此二觀五下據今戒體答若觀五戒是實相者所發覺智豈非五佛然五實相是所觀境五境發智名為五佛實相無相尚叵言一豈定五耶由附五戒各見實理故似分五實理者何所謂本覺此之覺體是無緣慈故名不殺無取故不盜無染故不婬真實故不妄明了故不飲今圓行人以妙三觀順性修慈乃至三觀順性修智說之如此修乃同時故得名為觀五實相觀之不已本覺全體發成始覺名為五佛名字觀五觀行已去皆得稱發二次下釋煩惱障三初節示經文二上下對上下辨二初對上下定體二初對上報論義便報多約色惑唯在心故云義便二報下與下業論體別二初問起以十惡中貪嗔癡業名同煩惱如何分別二數下釋通二初引數人釋二俱數起但以輕重分於惑業二今師釋二初約心剋示貪等決定發動身口招報名業以異煩惱非決定故二若下因示生疑二初疑若決定心發動身口名為業者下惡星等自是外境何名業障二此下釋星等乃是業之前相表於責報故屬業障今示作業體下明宿業相若論作起時豈非心色二若下對上下論轉二障在因是故易轉報障已受是故難傳難者若轉易者必去三通下約文示相二初通別通論可見若別論者見惑執我愛但著事此之二惑皆具三毒執我三毒若其不遂則多愁憂著事三毒既不執我但恐不遂必無愁憂二今下指廣章安記錄不能廣陳見思之相令後說者委而示之故註云云三三破下釋業障二初節經二釋義三初定文是業已作之業將感惡報故有異相表發其事驗知此句明於業障二惡下略釋經文別有客星者以五星二十八宿常現則非惡星亦是下約常星失其行度躔次亦名惡星一方有七者角亢氐房心尾箕東方蒼龍七宿南斗牽牛須女虛危營室壁北方玄武七星奎婁胃昴畢嘴參西方白虎七宿東井鬼柳七星張翼軫南方朱鳥七宿凡四方之宿皆逆數宿音秀失其分野者周官云天星皆有州國分野角亢氐兗州房心豫州尾箕幽州斗牽牛婺女楊州虛危青州營室東壁并州奎婁胃徐州昴畢冀州嘴觽參益州東井與鬼雍州柳七星張三河翼軫荊州榮惑火星也漢書音義云妖星曰孛星彗星長星亦曰攙搶釋名云星光稍稍似彗言其孛孛然似掃彗也又類散麻故云麻彗左傳凡人火白火天水曰災今但取風雨雪霜乖候者皆名災法邪謂外道經書蠱道者事釋乃是仙鬼毒害於人蠱工戶切聲類作弋者切蠱物害人也說文蠱腹中蠱也楞嚴云貪恨為罪是人罪畢遇蟲戒形名蠱毒鬼理解乃是自心三毒名之為蠱此蠱能害百千萬身法身慧命永為所害比夫毒鬼為害至微矣醜惡形聲見聞為怪不適意者適悅也三夫下勸令正信二初明相見表五罪二初約現文表示親離即親厚鬪訟幽厄即王法所加幽謂幽境二其下例餘相亦然二行下誡行者問邪師禮記曰龜謂之卜蓍謂之筮卜筮者所以決嫌疑定猶豫也今云折篾篾謂竹篾謂揲蓍取卦折竹篾為文也管公明者槐人也名輅字公明善卜筮所向皆驗應知惡報由罪結罪由心苟正于心罪報自蕩不修內德卜筮何為吳氏春秋云宋景公時熒惑在心公召子韋問焉子韋曰禍當君雖然可移於宰相公曰宰相所以與理國家可移於民公曰民死寡人將誰言君可移於歲公曰歲飢民餓死為民后而殺其民誰以我為君乎子韋曰君有至德之言三天必祐君熒惑必三徙舍舍行七里一里當一年君延年二十一矣熒惑果徙三舍況能內觀法性達罪本空均生佛於自心起慈悲於法界惡星之變何慮乎不滅耶故於次文明其方法二從下舉方法若依初開章為四此當第三能破方法今依重科從諸根不具下敘空品文為二初三行半明所破之惡即三障文也次二行半明能破之方即今文也而釋一行半訖復依初開章以後一行為四結成然取義成分章從便分三初節經立意以順重科云能空也二前下據意釋經三初立意禳謝也又除殃祭也二洗下釋經二初釋前三句欲知智在說故以聽經而為般若又聽經發智慧故心有染故用不自在今既清淨能成解脫二前令下釋後三句至心之境即甚深行處不念此處安名至心三夫下勸信二初約身陳類今之三業表法之身本是血肉不淨之物次舉二喻栴檀香木伊蘭臭樹大經明闍王造逆後既見佛罪除乃自敘云我見世間從伊蘭子生伊蘭樹不見伊蘭生栴檀樹我今始見從伊蘭子生栴檀樹伊蘭子者我身是也栴檀樹者即是我心無根信也二今下約行可期三業雖近三德雖遠修得規矩即近成遠規圓矩方孟子曰大匠訓人必以規矩三洗下行成破障若於浴等無三德觀如何能禳三障惡罪四從是下結成三初節示經文二能下正釋經義三寂下深明經意四初據今文示法寂滅華音涅槃梵語涅槃之名召三德體故知寂滅是三德成二前下約行成德顯三業既修金光明行成則契於三德之理修在名字觀行相似至分真位皆得名為轉障成德不爾豈曰行方等經三報下明轉障成德四前寄下明經巧難知五敘流通明教相疏略指上三明疑念序二初釋壽量品題二初正釋二初約三佛難思以釋二初佛本無三不唯法佛無身壽量報應亦乃不可說三以一切法離於名字言說相故二隨順下隨世俱立眾生若有得益因緣即須隨世立諸名相非唯應佛立身壽量法報亦乃可論此三須知無三不減一法雖立三三不增一法良以有無皆法界故故真無俗有真有俗無皆是悉檀令於三身得四益也此文分二初列三身各三二釋三佛三義二初約義分別二據理融即分別且從修二性一令義易明法是本覺報是始覺始本一合方有應用一往似縱說者應以次融即文非縱非橫妙會此義令其聞者識圓三身文分三初法身下法佛二初別釋三初身始覺報智依本覺成故以法性而為師軌究論始本唯是一覺故云還以法性為身是故馬鳴歸命三寶即以佛身及體相等而為法寶此身等者非分段變易色質心智三科所攝乃是常住五陰等法聚以為身此法無相不可說示為眾生故彊名法身二法性下明壽色心和合乃有報得連持壽命身既非陰豈有命根為物彊指不遷為壽三此壽下明量量依身壽故同彊指二此即下總釋身壽量上言非無不者若據次文義當雙非以其法體離於二邊及超報應彊於此理立身壽量三種名字令物忘情也二報身下明報佛二初稱法有報二初引經此從順修稱理事說修行所感釋報義也法華文證智德之報以彼經云慧光照無量故涅槃文證斷德之報以云大般涅槃故二如如下釋義修行所感二種之報乃是始覺與本覺合即以始本而為境智此二不異故名曰如各二如者智如如境境如如智故也復以菩提名如如智為能應冥法性名於如如之境為所應冥以函蓋合先喻應義函蓋雖合猶存際畔復以水乳喻其相冥此乃泯然而成一相始覺本覺義二體一正同於此二法身下明就報立三即身壽量也三中一一言法身者報智所冥離法無報故初身言非身者非應佛有分齊身非不身者非報佛無分齊身又非身則非有非不身則非空中道法身乃本覺體始覺冥此能冥亦忘為成觀故彊名報智二壽三量稱本雙非為物彊指義皆同身三應身下明應佛三初明應物有三初身二壽三量皆如谷響大小隨聲是故此三悉云應同二智與下明依二有應三初法不覺忘處始本一如故云智與體冥覺體自在故云能起大用二如水下喻真金上色須水銀和方能塗物闕此一緣金無塗用三功德下合報智功德以合水銀法身合金處處應現合塗色像三能為下明應遍三土二初雙明報應二有量下單示應身初義者上所說報但論冥法即自受用也金明垂應以他受用常住之應對於生身無常之應示二迹用是故雙明身非身等身即生身有分齊相故名為身非身是報無分齊相故曰非身小般若云佛說非身是名大身大身者乃他受用身也無分齊身其壽則常故無量也有分齊身壽則無常故有量也此二應用乃依真中二理而住機依事業二識而見住理廣如序品疏文辨之二識委在起信論明論意要在事識見則取色分齊故名應佛業識見則離分齊相故是報身行者應知常身無量通應三土無常有量但應同居所以者何蓋實報機分證論見他受用身方便土人唯稟別圓所見佛相雖小優降然匪生身悉是報佛若同居土具四教機稟別圓者能覩報佛故法華明常在靈山華嚴說法盡未來際及諸大乘即於應相見是法性尊特之身故知常身遍應三土若無常身唯應同居逗藏通機及凡夫眾也次義分二初明有量二義上之所說自受用外垂三土身皆名為應其他受用雖就對機名之為應而是實因之所感剋復名為報非是差別逗機之用若論逐物隨緣參差長短身壽量者須就同居無常用說故今別示應身之相但於有量開出兩量而此兩量依於事識但空見故唯屬無常若依業識不空見者即此無常全體是常則常無常二用相即二鳥雙遊也若上二土機息應轉亦是無常以非八相故且言常七百等者首楞嚴三昧經云堅首菩薩問佛壽幾何佛令往東方過三萬二千佛土於莊嚴國問照明莊嚴自在王佛彼佛答云如釋迦壽我亦如是汝欲知者我壽七百阿僧祇劫堅首迴此白佛阿難云彼佛乃是釋迦異名雖機勝見長而七百猶可數故亦是有量之量若阿彌陀人天莫數故是有量之無量也二應佛下結應佛皆然佛佛既皆三身圓證應身彼物物壽長短豈不隨順各示兩量故彌陀現長亦能現短釋迦現短亦能現長故大論第三十六云當知釋迦文佛更有清淨國土如阿彌陀佛國阿彌陀佛亦有不嚴淨國如釋迦文佛國又三十八云此間閻浮惡故釋迦壽應短餘處好故佛壽應長故涅槃二十二云西方去此三十二河沙有無勝國所有莊嚴如安樂世界我於彼土出現於世斯皆隨逐物機也二然此下據理融即二初約理融上之三身三皆在性則並二從修有則別不分修性即一三不互融則異別異故縱並一故橫是則乖於所詮法體若能妙達秪一法性而能成就一性二修名即一而三也修性而成而其三身一性本具名即三而一也此乃得云全性成修全修在性性無所移修常宛爾方合能詮玄妙之文矣二故下下引文證經文具云若入是經即入法性如深法性即於是典金光明中而得見我釋迦牟尼此乃以理而為經也金等三字即法報應三身異名與一法性即一而三即三而一若知此理即是三身三不縱橫名為得見釋迦牟尼故大經中明於三德不縱不橫名大涅槃我今安住如是三法為眾生故言入涅槃故知不達三身三一融妙不名見佛今解三佛既此融即方會此典玄妙文也二但信下明二字標題之巧二初委明其意二初從應佛融三釋二初明因偏疑見圓體偏疑八十是應有量四佛舉喻明應無量無量既破有量之疑即達法報非量非無量此因偏疑見於圓體二若從下明從圓體不偏題二初指偏題相二而今下示圓論意以不偏題故三壽量二字能詮二取意下就報佛融三釋三初明報佛體圓上約品題壽量二字不偏有無則收二應能顯法報就文便也若義便者今經既以果德為宗合以報身釋於品目以報身上冥下應則三身義任運成就是故二字正在報身二量疑下明因疑達圓報身義顯良由四佛以長壽應釋短壽疑故使信相達於報智圓具三身三經家下明從圓題品題稱壽量正在報身此從信相圓解所見蔽猶當也舉報身一當三身諸也二從此下結示立題二又一下明重解三初示異解時大師非止一迴講說故於一時別立名義章安既聞是故兼錄二亦作下明異解相二初標列章門玄義者文選云睿哲玄覽注云玄通也謂離文通示其義故曰玄義引證者義雖妙悟而與經曾故引文證令人生信還源者品題是派經目為源所約三身明於壽量不離法性金光明源攝還此源令義究竟二玄義下依章解釋三初玄義二初直示三身壽量三初應身三初壽二延促下量三此釋下結因緣者感應更互而為因緣二又壽下報身三初壽智外無境境外無智名相盛受既絕能所故無分別函蓋絕待當體名大二量者下釋量境智俱遍名為相應此之相應實無際畔義言於量三此釋下結三又壽下法身三初壽法性不變無去來今是真久義約此久義釋法身壽二量者下量銓猶度也常叉之壽實叵度量彊以雙非而度量也非多等者出度量相初非多少數次非知不知三非說不說此顯法壽是不思議境故大論云不思議者不決定也若離可說而謂法壽定不可說是名決定非不思議上二雙非其意亦爾如此銓量是常久量又多少數銓量法壽非長短用盡知不盡知銓量法壽非分滿報可說不可說銓量法壽體非說默三此釋下結二初番下更作三雙顯示蓋前直以延促境智及雙非義示三壽量恐猶難解故今各以二義銓量欲令行人識三佛相文分為三初番應佛二義第二番報佛二義境無分別非謂頑境全無覺知乃指心體本來離念名境無分別此離念心全體覺悟名智有分別此之境智究竟相稱智外無境境有分別境外無智智無分別是則境照於境智寂於智以此二義顯報身相第三番法佛二義體本無相故不可說依言顯德是故可說二引證二初引今文三初引二文證應身二義二引三文證報身二義虛空喻通前取不壞喻無量應今取無相證境無念三引三文證法身二義問前云四喻皆喻應壽能為無量今何引之證報證法答非全法報為應身者應必斷滅安能延促不曾休廢今欲顯示三身融妙故即以應而證法報若昧此意諸大乘對機之身莫能深識二引新本二初別證應身二義彼憍陳如婆羅門欲得如來舍利如芥粟許此乃知佛九旬當滅故願求之可證應為八十有量也王子下即栗毘王子答婆羅門也雖即法報且從福報以證勝應二總證法報四義智即報身境即法身具知不知說不說四但略舉一以等餘三四皆絕慮故可總用難思難解而證之也令述此意故注云云三還源三初總明意然法報應與金光明皆是法性當體之名本無優劣以此經正用金等顯於法性故佛首唱而為經目故金光明得為宗源一切三法便成流派金解壽量須約三身恐作別解故示復宗二初番下示還相三初應還明勝劣二應全是法性能多利益也二第二下報還光報必冥法故於句句法報雙陳此舉所冥智全是法性寂而常照也三第三下法還金說時常默默時常說圓妙四德有何損益全是法性可尊可重也合論融即例前故略三夫解下例一切若解體金光明義豈止三身義歸三字一切法相皆還此源故竟千從不即萬惑三既是下明兼錄意二時之說俱彰妙理後之學人隨何聞悟欲示此意故注云云二此品下正明疑念二初序入正品指上說二從王下還從序意釋此文二初節經文二隨文釋二初出人四初出處事釋如通序觀解見出名二菩薩下明位翻名道心復能化人故道心大此行雖該前之三教今位在圓三信相下出名二初約教釋名三初直就相似釋二初約名釋信通真似既言信相信則非真以其似信是其真證前相故也別教三賢是似信位初地已上方得真信圓教登住便得真信即以十信名為似信言鐵輪者本業瓔珞經以六種輪譬六因位鐵輪十信銅輪十住銀輪十行金輪十向瑠璃輪十地摩尼輪等覺信斷見思得是鐵輪二下文下以相驗枹鼓杖也或作桴二又真下明似通上位二初明位位有似已證名真未證名似普賢等覺望極名似故立賢名二信相下明高下難測三難者下設難覈實二初高位無疑難二初難二此亦下釋二初約權實釋為他發起是權示疑未了佛地是實行疑二法華下引二經證法華本迹皆是彌勒懷疑起問大集菩薩菩提未極故云未了本性菩提熏心起疑疑故求了故云菩提為我作名二難者下斷見無疑難二初難二答通疑障真別疑障中中道未極安得不疑二觀解下就處辨觀今出人名觀那就處良由觀法皆從陰起以王舍城約陰便故故就處明以善惡王觀無記舍能所不二人法俱空二空所顯即大涅槃防五住非禦二死敵城豈過此名字初心觀陰涅槃妙覺後心涅槃究竟今意正辨初心住處明後心者示此妙觀同果智也四歎德二初科判二初正科經二重判位植種也愧慚也云云者令準歎德判同普賢二供養下隨釋二初外供養佛二初約財法釋大經云諸供養中法供養最為第一財供養則有窮盡法供養者則無窮盡二約觀行釋無明一念全體覺了此之覺心名之為佛緣因資了是供佛義三喻可見二種善下內種善根四初直明種善義體本覺心名法性地觀性始覺名為種子下種種久其義可知五善根者於本法性生不動信進念定慧五皆不動名為五根此根生者相似位高故名增長二增長下以值佛釋成二初舉三事譬二風譬下以三輪合身輪現通駭動其心意輪鑑機智光照也口輪演教法水潤也三楞嚴下明三因增長楞嚴是定緣因也般若是慧了因也法性是理正因也二修一性照發互資由修照性由性發修此三增長轉似入真於真增道並得名為倍明轉顯四植種下結二成德三從是下正明疑念序二初節經二由有下隨釋二初生疑之由三初正出疑由遠則由於九十日前告魔期滅也此經乃是方等後分也近則由在靈山聞佛定中唱序既起思惟故生疑念雖有二由無本誓擊此疑不生二何因下釋何因緣二初約三性分因緣通論三種即正緣了名為三因同在理性以修緣了各三為緣今文略云何因何緣須合性三但名為正以當於因修中緣了合六為二以對因故合二為緣以當於緣就此因緣而生疑念二正因下約因緣疑壽命正因常久為所顯理理境既常全境發智以為能顯豈可無常能顯兼福而智為正故但云智此境此智俱感常壽故疑八十是何因緣三方八下釋方八十三初通示世壽三方二下方下特示中方為表應化之事皆依理現是故外事悉內表理豈中方壽不表四德佛意雖密今智者師據後四佛約應顯常故以所顯驗其能表則知佛意三信相下不知表意故疑信相若達上之表意即見三身是圓四德豈疑應迹定是短促而反疑云何因何緣耶二正生疑二初約理教互疑二初執教疑理二執理惑教佛之所說是能詮教長壽因果是所詮理即道理也互執成疑文義可見二有二下約經文廣示二初釋有二因緣二初對前辦異前即經云何因何緣也前釋既以正性為因乃以修中緣了為緣今云長壽有二因緣既是佛修止行二善各具緣了即是前文能顯之緣今於前緣自作因緣是故與前因緣異也二十善下就今解釋二初約十善略釋二初正示因緣三初於十善各論止行二初標示二不殺下釋相二初約殺盜釋二初約行相合具二今經下明今經互舉二若備下例八各論止行二善有三差別謂自他共一自行者如文云不殺是止放生是行不盜是止施食是行二化他止行如文云若不遮奪名止方便勸修名行若備論十種止行者不殺不盜如疏已明其八種即不婬梵行不妄言誠實語不綺語質直語不兩舌和合諍訟不惡口常行軟語不貪不淨觀不嗔慈心觀不癡因緣觀皆自修止行也自他共明者自不作十惡名止勸他不作十惡名行二今就下於止行各論因緣二初標二夫命下釋二初就不殺示四二初止善因緣因是善本緣是資助為成慈心故除殺具二夫食下行善因緣準止可知二不殺下例九善皆爾三總有下結示止行因緣數二此等下結成疑念二此約下就五乘廣釋二初結上起今若其但說十善因果斯乃淺近一塗之說於方等經未為允愜此結上也今當更約世出世間漸頓止行方是佛因此起今也二人天下明今廣示二初明教義二初不殺二初明行相二初示相二初正示二初總示五乘命殺若但不殺報得命根斯善甚淺今辨五乘修因之命義乃該深梵云魔羅此云殺者以能害人世出世善故斷下諸命皆是魔業也二若遮下別明修者止行七初人天此事即戒善也二三藏二乘三事度菩薩以不能達三輪體空故行六度皆名事也四通教二乘五通教菩薩說法之過名非廢令勿學曰撥體空字下應云六度方異二乘或脫或略六別教菩薩七圓教菩薩二初順行亦斷佛命者此教初心即佛界故二圓人下逆行二初明二逆了順逆修即逆順性性非差別故名一相故仙豫事殺果佛理殺以即性故皆長壽因仙豫緣如前釋五戒中二此皆下明順理前三教人皆小行者以別初心行亦同小故皆不能即逆而順二如上下結廣始從人天終至圓教所有止行若無因緣善不成就然且約不殺須歷餘九及一切法皆須論於止行因緣故云若海二故大下引證不作上說豈一一度能施眾生無量壽命邪二而我下成疑念二明施食二初明行相二初明事法權實二二明事法食體二初明事食輕重依報食輕正報食重二經言下明法食權實經是此經流水品云未來當施法食也世間人天也出世三教也上上圓融也二菩薩下明菩薩施相三初總明迴邪入正者令正信因果也萌始也種子之始剖也卉草之都名也鞠養也大論二十二云如國王子在高危處立不可救護欲自投地王乃使人敷厚繒褥墮地不死二授以下別示四初授人天食二已持下授三藏食三已入下施通別食四設飢下施圓教食無大乘法食故名飢國圓頓之法如王者之膳非眾人之食也膳善也謂美食也煩惱下觀惑即智如薪助火智因惑緣故能成於四德之食令四十一位弟子皆悉分得甘嗜三如是下結示二一一法下結止行因緣二此諸下成疑念二示觀行的明己心無明貪愛能生一切煩惱子孫故名父母若不能體二是性惡則須斷破乃名教逆若觀即性則不離癡愛全體明淨能觀所觀皆不可得既如虛空癡愛則寂故名止善以即寂觀歷諸心數皆令明淨復名行善此乃觀心見一切法常豈得不感三身常果二己身下釋己身骨髓二初明行根二初簡事從法二初所簡事身事論己身人誰不解故今簡之智推九界皆非己身況人報質二己身下所取法身所取既深驗前所簡非獨人報然若能解色心法界而捨事身乃今所取也今簡不能解法界捨名非己身須知實相為己身者且是總說若依釋論於實相身論戒定慧及妙善心為皮血骨髓雖分戒等一一皆是實相全分二為他下就法明施二初施實身五初施皮為他宣說實相之戒遮二邊罪修中道福此戒無相持尚叵得豈存於犯體既雙忘名尸彼岸如此說戒方名布施法身之皮血等例爾二說諸下施血諸禪定者九種禪也亦是有漏無漏一切禪定皆達實相皆成無記化化神通故於滅定現十界身名諸威儀例前合云非定非亂三說無下施骨能照功忘故云非智全惑成智故曰非愚此智起說無說可得能說既妙故使所說皆到智地智地者智即是地本覺智也智所依地始覺智也修性合一二義俱成四檀忍下例應施肉論但三學及所顯理大師義加檀忍進三成六度義以消今經骨髓血肉義方整足說者應例前之三學明雙非相五說甚下施髓前說戒等既皆雙非豈不斷於言思之道然是談行今是說理雖皆實相而須分別能契所契六度乃是全濕之波微妙善心是波中濕也二將此下明施權身三初結實標權以圓法食充七方便飢餓眾生圓頓之外所有法門皆悉名為餘飲食以勝況劣也二即是下正明施相文略不語三教菩薩別教六度可為餘食髓是中道必在己身是故餘髓但在真諦三引法華正示教利喜者大論五十九云示者示人生死涅槃三乘六度教者教言汝應捨惡行善利者未得善法味故心則退沒為說法利引導令出喜者隨其所行而讚歎之令其心喜以此四事莊嚴說法二如來下成疑念隨他意語施權飲食隨自施實二從大下明現瑞序二初結前開後二初節經二至心下釋意二初結前二初明至心至猶極也心佛同源今欲念佛故須徹至己心實際二觀心下明念佛觀心既極故能盡念佛不殺等種種功德皆等虛空以深觀故乃成疑念二明開後妙機關應瑞相乃興二正明現瑞二初敘意分文三初敘意二初正敘為爾者爾汝也表發信相增分真因感究竟果二問下料簡作者二初問二答二揀感者二初問二答二初簡通從別二雖然下益本在他信相既為發起之人乃同諸佛而為能應故知能感本在眾機故應一人是應眾多也二分文三別相下判相二初正判二初約十因一果判二又別下約十地一地判二問下料簡二初約經宗簡二初問二答二約似位簡二初問前判似位有二種意一約十信似於分真二例普賢似於妙覺若今瑞相定表十地豈令十信便登法雲豈使普賢倒入初地二答須知二往一一地中具諸地功德十信發真獲十功德等覺亦進後心十德此則前後皆霑十益故約橫竪從容而判二別相下隨文釋相二初節文示十相二約表發釋相二初牒示誡勸斖尾音斐斖者文藐意謂止可以經十段文彩準擬評議倣似之耳不可備具論其行相故云不可責其備悉二其室下約相表德二初竪表十地功德十初此地初開者大凡小聖無明所覆境界局狹今破此惑故以廣博表之二此對戒者準於華嚴十度對地則初地當檀文略不言既諸地互具則十度皆融三唯辱而忍增者不逢屈辱寧彰忍力四督出眾行者督率也眾行諸度也率諸行至于極果故以高座表精進也五六七八九皆可見十隨階而圓者行以智導故隨階位諸行分圓其猶根具注云云者應明六度十度開合之相然六通大小十唯在大十度者於禪中有願智力故開願度有禪通力開出力度根本定禪守本禪度般若有道種智開出方便度有一切種智開出智度一切智守本受般若名二復次下橫表一地功德二初總表一地功德二初約初地三初通示二其下別表十初室淨表智二初明了陰功能室能覆蓋故表五陰欲彰智相須明了陰於陰達中故雙非二邊不為下釋自然中智不被二邊所作良由此智不作二邊故本來覺性任運現前不得下釋廣博微有所得即當局狹非直下釋嚴事小智無常離過而已終歸灰滅大覺本有過河沙德自然莊嚴二嚴事即下明三智體相其室表一心自然廣博嚴事六字表三智始行圓修今日頓發二天紺下寶間表境二初直表三諦二一地下兼表融即室中一地有此三相可表妙境三一相即行者應知諦智名別其體不殊欲彰修證彊立能所三有妙下妙香表慈悲一心境智普能與拔即名慈悲境智高廣與拔稱之故使慈悲竪高橫闊三無差別故能遍滿一切眾生三科之內四其室下高座表四德常我是法身樂即解脫淨即般若三德互具故一一具四不可思議名祕密藏是佛究竟棲依之處故以座表五有四下佛坐表覺智本有四德即是三諦以為所坐修得四德即是三智以為能坐故用佛表六放大下放光表自他以照此土光即能照他土可表以自行而化諸眾生七雨諸下雨華表四辯解一切眾生語言陀羅尼用法義辭及樂說辯一多融談慈注無盡聞無不喜以華表之文字性離故雨於空此辯方能詮示妙理八作天下天樂表四攝布施愛語利行同事此四攝物其猶雅樂悅樂於人九受天下受樂表法喜一心三智即寂而照無法不知此曰澄神受義天樂十根缺下根具表互具用業轉現識已分破故見聞覺知根根皆具三初地下總歎法性功德不可窮盡此地能稱法性顯德故使諸佛不能盡說止十相者經家略舉也梗介者介應作概聲之誤也云梗概粗略也二初地下例餘地此去九地地地皆然將橫入竪無竪不橫二復次下別表一地自他二初約初地二初略示自行功德即自行因果化他功德即化他能所此與法華十妙意同二其室下正表二初前五表自行若以此文配十妙者法身境妙般若智妙解脫行妙因成位妙成佛三法妙此自行因果也若境智行對理性等住前三即此乃從彊約修別對若論法體真位無缺二後五表化他意輪鑒機即感應妙口輪說法妙身輪神通妙又表下以受天樂根缺具足既皆轉障可通對於眷屬利益二種妙也此即化他能所二初地下例餘地二從一下總現相二初迷意總表言意略者止在十義故意廣者以一切之言無所不該故二一切下依文別表該包也十法界者心佛眾生三人皆具具雖不異迷悟且殊佛已證悟心生在迷全迷則曰理性十界信說則曰名字十界念念體達名觀行十六根遍照名相似十證十起應名非真十今表極果乃究竟十己心合佛十界體用亦見眾生十界同佛是今表果十界之義不作此解徒云一切該十法界三世間者假實依報也攬實成假名字不同即眾生世間所攬實法色心間隔即五陰世間正報所依依報差別即國土世間未曾有者分證十本分垂十迹雖得圓融若望極果明昧尤別如華嚴說灌頂菩薩所得功德如一塊土妙覺功德如四洲土故因圓理顯若自若他三十世間一一究竟清淨自在未曾有也國土下以三世間配三德且從義便也國土等者迷時假實既依國土果上智斷全依法身故於國土明實相滿眾生等者釋論云眾生無上者佛是佛翻為覺始覺人空終覺法空故於眾生世間明般若滿五陰等者釋論云法無上者涅槃是因滅是色獲得常色受想行識亦復如是二執既盡五陰自在故於五陰世間明解脫滿以三對三須知其意良以三德舉一即三顯三世間一一圓遍互融互攝新伊天目類之可知實相是要者實相無相極果俱是究竟忘相故稱實相自他圓滿也五從信下默念騰疑序二初分文二歡喜下隨釋二初見相歡喜二從至下默念陳疑三初明騰疑意積疑不騰恐成疑蓋二念釋下正騰所疑一切功德依壽得住其壽既促眾德奚為故皆不疑但念壽短此覆不騰莫能決了三而不下明默念意威尊故默求決故念承前可見六從爾下止疑序二初分文二疑蓋下隨釋二初正止疑三初止疑意疑蓋覆心者五蓋中疑能覆禪慧須預止者何哉若未解理心合致疑既覩威尊是決疑地儻堅執疑念則觀慧莫開故須止之令諦心受法例如等者疑是見惑能障真諦斷疑見道方進真修信相騰疑或權或實佛止則令自他獲益二從汝下正止疑三初大用不應八十之壽是法界全體起應物大用故不應以定短致疑二法性不應釋尊所證性海淵深豈以長短心慮測度三智度不應真信真智二皆具足能知能證汝今未具不應度量此三不應是約三身而成止意亦可前二約所思止後一約能思止三釋論下引證結佛所有法皆悉無量若以有量心慮量之必當覆溺於疑惑海是故四佛以三不應止其疑念二何以下釋止疑三初釋法性不應二初明八眾攝菩薩經列八眾雖已分明但闕菩薩故約生法權實示之法性土者方便實報也既不居此故不在言二若凡下明皆不應測性如來所遊深廣法性尚過菩薩所行清淨況復凡小而能思算二唯除下釋智度不應二初正釋降佛難測唯佛與佛乃能究盡因智那知二舊用下兼示佛所知法二初古釋可知故無常言此語者唯除如來句也壽量既為智之所知是可思法驗是無常二天台下明今釋常智知常無量常智者究竟無知方具足知此知稱性以全本智成佛智故既知本性性豈無常古師不解故以有知而為佛智乃以所知是無常法三智性下令比知大用無知之智既冥法性法性本用具足發現現長現短皆名常壽以全性故經釋智性略大用者以可解故七從時下集眾序二初正釋經文二初對他經前後二時者下約今經解釋三初正明此室眾二初略釋時眾二信相下明集眾意即八十壽顯三身常豈益信相一人而已故以神力攝諸有緣令聞圓常得四悉益言益處多者豈止一室此眾聞後在處宣布耳二眾有下兼明一經眾正明此室具四種眾傍兼諸品皆有四眾句三初明此經具四眾影響眾者古往諸佛法身大士隱其圓極助佛揚化為伴奉主如影隨質似響答聲四眾名義具法華疏二此經下明眾與諸經同此中集天龍與華嚴何異此品新本既云無量婆羅門眾又懺悔品信相出城與無量無邊百千眾生俱往靈鷲豈皆鬼神驗知集眾與諸經同三相承下止常情偏局解豈以此品舊譯文略便云止集天龍眾耶三總瑞下明經部法益二初異法華屬方等一切世間合該十界未曾有事悉具出現合於十界皆顯三德而且未授二乘佛記驗知未可同法華部但就通教對利根者明三身常辨圓法性與其二酥談圓不異既其首題不標般若部內二處稱方等名故今判教屬於方等而此部中得圓益者自於十界妙證新伊亦得稱為未曾有事悉具出現二此中下須乘戒顯眾益乘戒四句者一乘戒俱急二乘戒俱緩三乘急戒緩四乘緩戒急先須了知乘戒體相且戒論十種唯取不缺不破不穿不雜此之四戒雖分定散皆人天因是今戒也不取隨道無著智所讚自在隨定具足以此六種雖名為戒體是三觀自屬乘耳乘論五乘不取人天以其二種雖名為乘不動不出體是漏善事戒所攝唯取三乘以此三乘該於四教是入理智雖分深淺皆動煩惱出生死故得名乘也今以四戒而對三乘論於緩急以成四句乘戒俱急者今之人天來聞法者是其俱緩者惡道苦縛莫預此會乘急戒緩者今諸龍鬼同集者是乘緩戒急著樂諸天嗜欲人等不預此者皆是其類復須了知集今會者雖云乘急乘有權實宿世修習藏通急者今在室中覩於四佛佛身不同但見應化縱聞長壽須歸灰滅滅已不生若其宿修別圓急者今覩四佛同尊特身一身一智聞山斤等雖是應壽知即法報三一難思名見常身權實等者此四緩急眾生之中有實行者有權示者權能引實作種熟脫久近因緣故云等事別記者即法華淨名疏及止觀也今依彼說故注云云三齊此下判屬序段二從爾時下大段正宗分二初總示文義二初示經文起盡懺悔讚歎空品三品全及此壽量半品同是正說二凡三下辨三章大義二初敘他師二初正明他義三初敘初師二二云下敘次師二初敘二次乃下章安破以今不云師及天台知是私破空雖是中乃是因位用中破執且非果上所顯中體法雖不異用顯義殊古既昧此故今不用三三藏下敘真諦二初敘虛空等者新經三身分別品云虛空藏菩薩白佛云何菩薩於諸如來甚深祕密如法修行指此為敘也二直是下章安破諸經節節皆有發問豈盡稱敘故云義弱二師云下今師去取彼虛空藏雖約因問佛答乃云一切如來等有三身豈非果義故去三藏取初家次師可知二新舊下明今意三初就新經明宗體三初四佛說迹以顯本拂八十之短疑明海滴之長應既聞應化能長能短則達法報非滅非生本迹既融思議乃絕上根之者秖聞其迹亦悟本源當第一周也二若未下王子示本令悟迹新經壽量品四佛說壽益物事訖有憍陳如婆羅門欲生天故求佛舍利如芥粟許犂車毘王子說偈答云假使蚊蚋脚可以作城樓如來寂靜身無有舍利事兔角為梯隥從地得升天邪思佛舍利功德無是處鼠登兔角梯食月除修羅依舍利盡惑解脫無是處中根直聞法身理本不生滅乃悟報應能常無常理事既融思議即絕當第二周也三若未下釋迦雙論令俱解下根既鈍偏談本迹不能懸解互融之意是故釋迦具演三身所謂法身應身化身如依空有電依電有光法身是理應身是智智既應理即起化身三身冥一一不定一三身宛然是故品題三身分別法應是本化身是迹一時俱說則生妙解思議乃絕當第三周此之三番皆說如來常宗顯體意令聞者發智證理二懺品下判三品俱明用佛智之宗顯法性體此即名為經宗經體一切眾生以此宗體而為本心若能懺歎及修二空故佛妙用全體而起令此眾生滅惡生善及發空用導成二用故云三品俱是經用三今之下明此本略二番以其二番皆顯三身今此一番所顯不別是故讖師順好略機不翻後二二文為下分文解釋四初文二初分文二解釋四初四佛說偈二初經家敘二四佛說喻二初料簡身說二初問二答二初明說本稱機宜共別無在二見亦下明身釋題判教此經屬通此教明佛丈六尊特一身異見故名合身今此室中有三乘眾三中菩薩利根之者能深觀空見不空理不空理者乃是生佛同一覺性故雖見佛佛非外來隨大隨小皆無邊際故云四佛同尊特身身智應用是一是常豈唯諸佛無二無別與其弟子亦復不異故云眾一雖未開廢利人見同若鈍菩薩及二乘人既但見空乃覩四佛自外而來取色分齊但是應化佛尚各異弟子豈同三乘差別故云眾多二分八下分文解義二初敘二家分文二舊云下從初師釋義四初四偈立譬二初斥古二初敘二是義下斥諸佛說法三時不謬故上中下善能詮有法故其言巧妙所詮離情故其義深遠若齊無意寧悟常宗故知古師全迷經旨二且作下今釋二初開章敘意二初開章大師所解其義無窮稱機釋文且示三意二四諦下敘意二初明三因果四諦是理因果通依四念是行修之在因四德本有證之在果非此三義莫顯常宗二若論下明三相由討果由因因果由諦欲成因果解諦居先二上以下依章釋義三初約四諦釋二初用四諦釋偈二初懸說諦義二初明四諦義三初對上明境智上明能說人宜對於智今明所說法合對於理二舊讀下斥古唯齊事言讀文者大論第三解十號正遍知文也故論問云云何正遍知答知苦如苦相等舊讀此文雖以如字為不異解而昧三藏以知事稱理為不異摩訶衍中以知事即理為不異致使解義唯齊於事全不顯理又復此文解正遍知正知於真遍知於俗三今明下明今師正義二初約二諦二約三諦二解意者以苦等四是世出世因果之境於此四境若其不了即真即俗及空假中則不名諦仍了二諦以中為真三論空假意在諦中欲於迷悟十界因果一一見中法法無作方得名為世相常住其理不爾將何以拂信相之疑二句皆初約苦諦釋二例餘諦結二明識下明對諦意二一切下以諦釋文四約因前果後以水山地空對集苦道滅例皆分三初牒示二引證三釋結苦諦中引小般若者金剛般若也對大品等稱之為小以文為小理同大部彼以須彌喻於佛身今證苦者積聚義同非集所感然用佛報證生報者彰苦無作陰入皆如無苦可捨即生成滅故盤峙盤迴峙立也或作磐字誤也道諦中引法華智地者以地喻地既到智地道之中也水陸兩途者陸途但到海之此岸可喻三乘通修道品未度變易猶在此岸水途能到海之彼岸可喻一乘別修道品能即二死到三德岸滅諦中引法華者以空喻空此空畢竟故曰終歸五翳者煙雲塵霧修羅手也三光者日月星也常住滅理本來不翳今亦非淨問若以山喻佛身道以地喻智地滅以空喻妙空此三既有即理之教則可論於所證法身若初集諦引證釋結但論煩惱豈可亦得名法身耶答無作四諦一一皆中若非一切咸趣煩惱那名即中以即中故苦名法身道是智地滅名妙空故知直以煩惱釋集示於法身其意最妙行者知之二明四諦釋疑二初示理明疑斷二初示理明相上釋總瑞一切世間末曾有事悉具出現以表十界假實依報皆顯三德今明十界假實依報一一四諦諦諦三德是理遍相名為法身知此名報起用名應應有長短二信相下示斷疑相三初所斷疑二四佛下能斷法四種之喻本曉應長大師特以四諦解之若非應壽全是法身三身一體何以妙會疏之兩說故先示云其言巧妙其義深遠若定喻一身言豈巧耶三若並別義豈深耶三舉應下歎意巧文喻應長意彰報法信相得意疑暗豁明二釋此下歎釋妙勸思四佛巧喻斷信相疑智者妙釋發行人解今既得遇豈不審思二四偈下約四念釋念者即空假中三妙觀也處者身受心法四妙境也非此觀境三身不顯豈曰談常此釋分三初以偈對法三初捨別從通身受心法但是五陰故知四念本在苦諦然念處觀修通四教今唯約圓謂觀身淨不淨非淨非不淨乃至觀法我經我非我非無我皆成三諦二一切下從通對釋想行念處者秖是法念合此二陰今欲配地故存陰名想取行行者想取相貌行乃遷流故云行行下行字平聲三若觀下對偈所以常壽因果非圓念處無由得成故用對偈二若觀下以法疑釋二初明念處因果二初修因相四枯即空四榮即假雙非即中說有次第修無前後乃一心三觀也故佛於其四枯四榮雙樹中間般涅槃者正表於此二成五下得果相三初明三德融即相即枯即榮即非枯榮一剎那修剎那剎那圓念不息歷於五品發似證真至果位時三惑盡淨百界五陰自在無礙名五解脫百界五陰清淨如空名五般若百界五陰究竟難思名五法身智冥五陰理是所冥故稱之為理體雖是一不分而分般若能冥法身所冥以相冥故起解脫用雖三下明祕藏義如常所說二仁王下明五陰常住相性名不改即百界五陰八相莫遷十方周遍然非事底別有性陰秖善惡陰穢污陰等當體常住名法性陰慎勿別求三陰之下明三身體用相法報雙非全體起用能常無常常用則長等者長則四喻短則八十既皆應壽悉是無常今以長短分常無常者由山斤等能顯於常若非體常安令應用人天莫數是故信相聞八十滅疑壽無常聞四喻長悟常住體故云常用則長無常用則短二信相下將果用釋疑三初所破之疑二四佛下能破之法三信相下得解之相此三興向四諦釋疑其意不別然須深究三四偈下約四德釋二初以偈對德碎地為塵尚無淨相豈存於穢故對淨德喻於理淨淨於淨穢也二四德下以德釋疑二初顯德用常等四德學者須揀名同體別一凡夫所著常樂我淨體是見思二菩薩建立常樂我淨體是無明三佛之所證常樂我淨體是中道今四皆中是故皆以雙非顯之理須非於十二倒也今此常等與其非常非無常等名異體同四德雙非即法身也四能冥智即報身也法報既冥則能應物起常無常至淨不淨自在應用二信相下除疑念三初所破之疑二四佛下能破之法三信相下得解之相若知四諦斷疑之意此三可見二億百下一偈合譬二初標古解二失二舊云下明今意破古二初破僻取文二初出古解古秖齊文不知四佛巧示之意二示今意二初示經深意四喻有量百千是數誰不知之須達舉量舉數況於無量無數二汝既下斥古誣經言有縱奪縱知應化奪迷報法報法乃是應化體本深文淺解自毀毀他自既招愆令他謗教也二破偏執義義是所詮化身應身法身此之三身皆具四句謂常無常雙亦雙非顯乎三一不可一異而思說之古人迷此化定無常或聞化身即法故常猶謂法常化是無常良由不了即字義故故起信論云隨其所應常能住持不毀不失此顯化身二義具足三以是下二偈斷疑二初牒因釋義二初以事行消文二初約因緣釋因親緣疎不殺存命為長壽因此因親義也施食助命為長壽緣此緣疎義也二若作下約二緣釋不殺有二不殺是止善放生是行善不盜有二不盜是止善施食是行善是故十善各有止行悉名二緣經於二善互舉止行一一皆是長壽二緣發菩提心方名為因言法性者無作四誓全法性起是長壽因種種二緣既能資助真正道心乃會法報非常非無常能起應化常與無常三身一體斯為妙常二法食下明法門指上若就法門明於施食及不殺等如疑念序疏中具說二修因下據果斷疑以長釋短無常疑斷常住壽明經是故大士即指如來如言無上士也故義淨新譯此句云是故大覺尊四是故汝今下一偈結成二爾時下信相歡喜二初據所聞釋信相解言本迹者體本用迹也聞壽無量解迹用能常非長之長也乃知迹用能短非短而短定八十之疑自茲而去也深心者悟於報法高深之體也此之本體妙絕於量及以無量二踊躍下約入位釋歡喜真信解發入歡喜位別在初地圓在初住並破無明名疑惑去此皆內凡而釋似位十地頂者若不立等覺即第十地破上品無明之惑升於後心此位名為眾伏之頂金剛喻定既為最後無明所動故生歡喜及踊躍也三從說下當機得道上根初悟者即用新經三周意也陳如求舍利為中根三身分別為下根阿耨多羅三藐三菩提翻無上正等覺即一切眾生本來覺性非登極果方名無上及此正等此覺心發通於五即今是分真四從時下四佛還本二初因緣釋此信相等一類機緣覺性合興乃感四佛不現而現現為發心心既已發故不還而還也二觀行釋諦境者三諦一境本覺也覺慧者三智一心始覺也全本起始名之為發始合於本名曰相應善相應者必雙忘也不忘乃是通中起塞為表俱寂故不現也二釋懺悔品二初釋題二初明懺悔義二初正明大義四初釋懺悔名三初對他經方等陀羅尼經明四眾懺法普賢觀法經明六根懺法大經闍王懺逆請觀音經銷伏三障諸經觀門皆能滅罪何法非懺然菩薩行為轉先業作利他緣乃論無生等三種懺法聲聞自度縱明懺悔多在作法求免三途故今但對大乘諸經明散明專二正釋名五初約伏首釋然懺悔二字乃雙舉二音梵語懺摩蓽言悔過以由悔過是首伏等五種之義今既華梵二音並列是故大師以首釋懺以伏釋悔乃至慚愧對釋懺悔欲令稟者即於二字修首伏行及慚愧等斯是善巧說法之相故不可以華梵詁訓而為責也初約首伏釋首音獸自陳罪也欵誠也二約黑白釋企望也尚猶尊尚也三約棄求釋鄙恥也惡烏路切嫌也四約露斷釋發露過現斷未來續五約慚愧釋二初總釋直以慚愧釋於懺悔未分五種人天之義故名總釋二慚則下別釋乃分人天及以四教事理之別也二初約人天釋人是肉眼但見其顯諸天則有報得天眼故見冥密此人慚恥愧𧹞名為懺悔二又人下約四教釋良以此經通三乘懺三乘乃攝四教故也既慚愧義該於四教首伏等四豈不然耶說者據義應細作之又四教賢位皆要加功聖則任運可類三界人天果報作意自然又四教賢聖有修有證四教之理本非造作是故復得名為人天四初三藏二初賢聖賢則七賢聖則四聖逮及也二又賢下事理二又慚下通教二初賢聖此教菩薩同二乘斷惑故三乘皆聖二又三下事理三又三下別教二初賢聖通教聖位止斷見思別教三賢能斷塵沙又伏無明故云尚非二總此下事理此以但中為第一義四又三下圓教二初賢聖三十心去皆證法身皆垂八相故判為聖十信長別苦輪海故故得名賢二總此下事理以具德中為第一義三合十下合十數以慚愧中分於總別總一別五并首伏等四故成十番釋懺悔名二明懺悔處四初明懺須得處懺之所依如器淳朴非砧不成以何為砧謂一實相無別實相即罪相是得此處者罪無不滅德無不顯此自分二初引經明處二初引諸經二初引大經二文麁言軟語等者七方便教三障須滅眾行須修能所不泯名曰麁言若圓教者一切修惡皆即性惡所破既寂能破自忘無言之言名為軟語於此麁軟當處寂然思議道絕故曰皆歸第一義也四真諦者二死之苦五住之集以即性故無一可捨萬行之道三德之滅以即性故無修無證而言斷生死者就即論斷無斷之斷斷無不盡亦口斷於性德之苦此四絕思皆第一義能如是知名為得處二引法華二文履歷名行親習名近此二皆須依一實處欲忍眾辱要住理地此地是心更何所行及以分別亦不謂我行不分別若不爾者何名得處寶處在近等者指障即德近豈過此然須觀照故云前進廢執權情名即滅化城體權是實名即至寶所二引此經二初引我即真我離人無法法即所攬常住五陰此陰為舍普覆眾生闍王說偈解第一義名歸世尊令此經云我作歸處彼感此應其義泯然二歸依處者下釋經云我作歸處我體如何故以法性諦理妙境佛師祕藏而證釋之十方等者若分若滿聖皆住中即以此處令眾生住初心能住名為得處二若得下結示須處實相本立則能生於無生妙懺清信之道若其不體諸法即性乃於中道平坦之地而起八倒名為顛墜如盲等者四眼無明盲於佛眼入於偏教諸見棘林觸途成礙皆由失處二故普下明得處懺妙二初約妙明懺三初引經示妙端坐者身儀也禪波羅蜜具出坐法須者宜檢念實相者懺罪觀也實相無相當云何念必以無念之念念無相之相以無相相相無念念若於念外別有實相實相之外別有於念則非此經念實相也眾罪等者滅罪所以也前念實相蓋體修惡即是性惡性惡照明斯為慧日修惡本虛如鎖霜露我心等者亦出此經心性本來即空假中離三惑染名曰自空十界罪福二我叵得誰為主宰如此體達是無生懺故使如來立三種名二無罪下約義明妙以三種名對於三諦其義可知若於三諦歷別而解乃次第觀非今妙義其義妙者空即三諦假中亦然名即一而三三諦俱空假中亦然即三而一行者應知三一相即為彰懺處絕乎思議若以此語增於言想則永不識懺悔處也三諸大下約人顯妙大人所學其法豈麁二若識下結名妙懺解見思心即三德藏罪根既寂懺法自忘能所泯然何以名狀強稱此處為妙上也三大經下明懺妙人尊二初引經書示當念深廣其猶大海就此懺悔名之為浴萬行皆攝名用諸水此喻懺得般若無始惡業繫屬行人猶如債主見業實相名依投王業隨觀轉名返供養此喻懺得解脫心性無上猶如牆頭初心達性如草依高行位雖卑已能超過七方便頂此喻懺得法身也書云即劉子也二行人下舉行人結四行人下勸先求懺悔處然懺悔處誰人不具何法暫非但為本迷滿目不見全心不知故下文云於十力前不識諸佛勸求覓者須親善師須憑妙教勤聽勤問審讀審思若其然者必於能詮識所詮體翛然慮外無以狀名斯乃所求法性道理此理至妙為懺法所依故名為處若依此處而立行門方得名為大乘懺也三次明下明懺悔法此乃示於能懺之法也三初開章此之正助亦名慧行及行行也大約即是緣了二因修德之法也二正法下示相二初正法二初略示上辦處中雖語能觀意乃以觀顯所依處今說能觀意乃以處顯能觀觀法不孤立故須相帶解之不濫方可用心二法性下廣示二初明修觀相二初就內心修觀二初明觀隨於境法性者諸法實相也名如來藏何德不具雖具此德而本離念今乃稱本絕念而觀是故此觀亦具本性一切功德是故結云觀慧亦爾二境智下明境觀不二二初融境觀二初示相境是本覺智是始覺雖分本始而是一覺境智既爾方曰相冥無二之法故舉此經如如不異如名不異即境不異智智不異境亦云一合其體一故方能冥合二經言下引證經即仁王般若也智是般若處是實相能觀之智與所觀處同是般若智外無境也二皆實相境外無智也境智相冥其狀如是二說如下會說默復由說默二相不異顯於境智一體相冥非由無相境智焉發即默之說非由性離之說莫彰不二境智故境智後須論說默是以止觀義例云故不思議境即是觀是故得云境照境境照智智照智智照境照者方照非說可窮照者應說非照可了說者方說非照可窮說者應照非說可了故知彼義與此無殊二以此下用淨心歷法二初例內心泯淨上論妙觀且就內心研於妙境攝一切法觀境若成可以此觀遍歷三科及以業惑自然皆見不思議境故義例云修觀次第必先內心內心若淨將此淨心遍歷諸法任運冥合二故云下引教示融相二初約法示毘慮遮那此方翻為遍一切處乃以華音彰法體遍髓雖本遍迷時不知今以內心妙觀遍歷於一切處皆見遮那此猶總歷復更別歷六作六受行住二作必兼坐臥語默作作是名六作明暗略舉眼受於色合例取聲乃至意法是名六受故總結云六根所對雖結六受身必六作於此作受常得見佛佛必三身斯由內心成妙三觀故於作受常見如來三德三諦是故結云無非佛法二者婆下引事喻三初以耆婆喻任運破障二以摩男喻法爾生善三以那律喻自然顯理此三乃是別示三觀遍歷一切任運能契微妙三法說有前後照不縱橫二若如下明滅罪相既於內心復歷緣境諦觀冥契乃達十界罪福無主修惡修善全體即是性惡性善斯乃名見罪福實相故法華云深達罪福相遍照於十方十方即是十界十界皆實相相相宛然一收一切一切皆各收於一切此等一切無非實相妄想皆實實亦自忘此為大懺二助道下助法三初明用助意正助二懺修逐根緣自有一向修於正道直登圓住或內外凡自有一向修於助道如南嶽立有相安樂行不入三昧但誦持故亦能得見上妙色像此二隨根修入不同若悟理時必兩捨也自有正助相兼而修或先正後助或先助後正或同時而修今之所立意在同修耳若於三句都不攝者則人身牛也二所謂下明助道法二初喻用助意清水喻正灰等喻助以垢難去獨水不能灰皂助之水方有用二略言下示助道法助本助正正觀不開蓋理惑覆故修助行治於事蔽事蔽若息不實理惑故令正觀開入理門具論六度略舉三業其策觀者或以五法策於正觀亦助開門或策事觀謂五門禪各有對治助開正觀三如順下明用助功正解如順水正觀如順風可喻正道能趣妙理篙棹可喻施禮等善助於風水船豈不疾三如是下總結四明懺悔位三初他釋局淺二初敘他二此下略斥二故新下今釋通深二初正釋二初明六凡合懺二初四趣二初明地獄二初造逆鞠亦養也撫拍也惟惟憐子之貌也內則六年教之數與方名注云方名東西殺逆殺或作弒同音試下殺於上也易曰臣弒君子弒父也天雖下明天地之不能客其受生故須入地獄也以五逆罪感五無間二佛為下二明破戒初篇四重也後聚吉羅也若論五篇則初後俱篇六聚則始終俱聚綺文互現故云初篇後聚也三師謂和尚及羯磨教授二闍黎也七僧印證戒者此據中國十人也佛海者佛法如海犯重如屍花園可解言犯重者須出淨眾二多嗔下明三趣心既多嗔等身口動作成於嗔業故墮蛇虺舉本攝末故云多嗔下多欲等悉可為例蛇虺者爾雅云蝮虺博三寸首大如擘郭𤩶云身廣三寸頭如大擘指此自一稱蛇名蝮虺諂者莊子云希其意而道其言曰諂餓鬼當飢等者舉果難當須明懺悔二人中下人天二初人八苦者生老病死怨憎會愛別離求不得五陰盛二天五衰者衣裳垢膩頭上花萎身體臭穢腋下污出不樂本座四心者受想行識也籠樊者樊藩也詩云營營青蠅止于樊今眾生處三界中如在籠藩籬之內不能自出也二苦出下明四教皆懺四初三藏二初聲聞二初七賢初五停心謂不淨停貪茲悲停嗔因緣停癡數息停覺觀界方便停著我若貪等五煩惱障心不得停應須懺悔停下剩心字次四念處去用對位道品四顛倒者執身淨受樂心常法我四念冶此四例四正勤者二惡者已起令滅未起令不起二善者已生令增長未生令發生四如是足者謂欲精進心思惟五根者謂信進念定慧五力者名同於根以不動排障而分兩科法華文句以正勤如意根力四科對煖頂忍世第一位煖頂與此有不同者或是文誤或別有意二苦忍下四果苦忍明發者見道有十六心謂於下欲界四諦各起法忍法智上色無色二界四諦各起類忍類智此上下八諦共十六心斷八十八使見惑也今云苦忍即欲界苦諦下苦法忍也明發得苦法智也觀欲界苦諦已即觀上界苦諦得類忍智餘三諦例說雖不下以無見惑橫起故不墮惡道欲界七生者欲界九品思惑共潤七生謂上上品潤二生上中上下中上各潤一生中中中下共潤一生下三品共潤一生此言初果也雖斷欲下明二果五下分者身見戒取疑貪嗔貪雖通上不是唯上嗔一唯下不通於上餘三遍攝一切見惑雖復通上而能牽下縱斷貪等至無所有處由身見等還來欲界是故此五名為下分餘三品在受一生名一往來也雖斷五下名三果向人也餘一品即第九品也亦名一種子那含雖斷色下正明三果人也九品已盡不來欲界而進斷上惑雖入下無學二支佛侵習未能全盡故須懺悔言亦爾者例上羅漢懺習氣也菩薩未斷且在人天二若乾下通教教詮體空異前析滅空含中道是大乘門利根方見屬後二教今就二乘及鈍菩薩論懺悔也支佛不達文字者不能說法化他也然支佛有部行麟喻之別部行者或能說法今約麟喻為言也獨悟孤行喻麟頭之一角故名麟喻三十信下別教十信但信者信能造心是佛性故未能稱理者以佛性心別修空故故使十住偏證空理十行但出建立之事既其二觀互破互立未能入中十向不偏但修未證然由漸修登地頓證前前雖顯後後猶障是故名為地地有障至等覺尚有未得無學故此凡聖皆須懺悔四又十下圓教此機初解中具二邊空假即中故能三智一心修證不言名字及五品者以高況下也十信尚懺況爾前耶但是等者法華中說三陀羅尼雖通初後似位得之其相最顯一旋旋羅尼旋假入空此齊七信二百千萬億旋陀羅尼旋空出假此當八信已上三法音方便陀羅尼以二觀為方便轉入中道法音當第十信也匡郭等者此三喻於法身智斷俱未究盡俱須懺也二齊此下斥局下從造無間業者上至圓教等覺故云位長位位橫論各有三障煩惱頭數結業流類苦報等差故云義廣古人何為但在凡夫三是故下引經證結大師本以三昧總持說懺悔位該亘凡聖自然與彼校計經合寔匪尋經作此安布行者知之三若人下舉利勤修四初明聞者宿殖二語其下明聞者得報果報者此懺詣理功至極果乃與諸佛互相恭敬三直聞下以聞況修解既稱理修之成行則分滿之果證之匪遙四已聞下結示歸敬佛恩若此欲報之者唯當而說而修行之歸命禮佛五悔中一其四悔法安得不修二正釋品題二初釋二字義二初依字訓釋二初釋懺二初明求鑑恧奴六切慚也二身被下明被鑑二釋悔二初明能廢二明所廢意云十廢者意如君主身口如臣君既克己臣息暴虐故意總十二又法下約法門釋種種二懺悔下明三種懺三初明三種相貌二初列名示列三種名示事通大小二小乘下約相釋二初明小三初作法毘尼此云律二十僧者此約懺僧殘罪也然對治有四法一治覆藏情過謂行波利婆沙此云覆藏或云別住謂別住一房不得與僧同處設入眾中不得談論亦不得答行此法者須滿一百日不憶元覆藏日數故乃以百日為限二治覆藏罪謂犯已覆藏得吉罪不覆藏得殘罪若覆藏者先懺吉罪後與別住三治僧殘情過罪謂六夜行摩那埵此云意喜前雖自意歡喜亦使眾僧歡喜由前喜故與其少日即六夜也故名意喜僧眾歡云此人改悔成清淨故云眾僧喜也四治僧殘謂二十僧中以白四羯磨出罪然覆藏不經明相直行摩那埵然後入眾出罪或半月作法者謂行別住時每至半月說戒須白眾僧云我犯僧殘對首作法者懺重吉也責心懺輕吉也摩夷論云故作者對首一說誤作者責心而悔小乘犯夷亦有懺法而疏文不引者以懺已既為學悔沙彌仍障聖果故非此中復本清淨義也故荊谿云小學悔已障果仍成重罪未忘二阿含下取相上明作法但令三業順於佛制法成罪滅尚是散心罪滅猶淺今論取相屬於定心想成相起滅罪則深故蛇口想成豈唯婬罪得除亦乃欲心不起三亦有下無生言觀空者析法明空也觀造罪心本無主宰念念無常無誰能作無是業報我見若亡諸使永寂此觀若成四趣則除三界須出小乘三懺其相略然二明大三初作法二取相三無生行者應知三種懺法無生是主二為助緣故前疏云灰汁皂莢助於清水若闕妙觀不名大乘便同外道無益苦行須近善師學懺悔處及懺悔法方可行於道場事儀故於諸事皆用妙觀照而導之使作法等皆順實理悉為佛因有謂道場所修行法而而事治須於十乘先修六法後方助開而不思前六在道場中用如今明懺具談三種豈捨事行又有一卷法華三昧別行於世大師制立正為初心懺障道罪方可造修諸禪三昧又諸苦行精進之門各隨宜樂初心可修但須皆用圓無生觀為主為導使一一行即修是性無修無得則成圓行也豈諸事行妙觀妙境妙修發大心安心等法皆妙修耶若其然者隨自意中歷彼三性全無十乘何名三昧若自未諳當依善友開導策修乃成深益又須了知大乘三懺後一雖可獨修不進則須假前二前二不可暫離無生得此意已方可說行三種懺法初作法八百等者虛空藏經云知法者復教八百日塗廁日日告言汝作不淨事一心塗治一切廁勿令人知塗已洗浴禮三十五佛稱虛空藏名向十二部經五體投地自說罪咎等九十日等者般舟經云有四事疾得是三昧一者不得有世間思想如指相彈頃三月二者不得臥出三月如指相彈頃三者經行不得休息不得坐三月除其飯食左右四者為人說經不得望人衣服飲食是為四般舟此云佛立三昧成時見十方佛在虛空中立故名佛立也灰湯下明上諸行法各淨三業也旋誦下諸法各有製度旋誦之度方等最切旋一百二十匝誦袒持呪一百二十遍一旋一呪不徐不疾旋訖却坐思惟中道正空導此軌儀故名作法二取相十二夢王者方等陀羅尼經云先求好夢凡十二種隨得一相則許懺悔梵網經云若犯十戒者應教懺悔要見好相好相者佛來摩頂見光見華等便得罪滅唱聲下彼經明行者夢中若坐禪中現此菩薩以摩尼珠印印行者臂作罪滅字或聞罪滅聲得此相起知罪必滅雖不下以在道場非不作法俱從勝立名為取相言事用者作法也三無生以無念念念罪實相念與實相能所名別其體不二如是念之罪相既忘實相亦泯此慧如日銷罪霜露無緣緣畢竟空無中邊相此理無過故名最上雖不下此三種懺同時而修無生是正二為助緣故云兼兩斯乃正助一合而行如膏益明證理彌速也二作法下明三種功能二初正示功能二初明滅惡二初四番通小釋言通小者以此四番釋三種懺意雖在大而且未彰異小之相故使滅惡於大小說皆無妨故故云通小四中初約遮性釋三初作法無作罪者昔受佛戒由作法故發無作體若毀犯者得違逆罪今由作法翻破此罪言性罪者即十惡也不論受與不受犯之性自是罪如犯下論云斬大草殺畜二罪同懺二種違制之罪俱除而殺畜償命猶存二取相由以定心想成勝相熏修力強能轉惡業是故能滅性遮二罪如代下枝葉喻性遮罪根本喻無明也心惑既存罪可重作如枝葉續生也既對遮性辨於無明故此無明通界內外此即通小之相也三無生二又下約三學釋作法防非故滅戒罪取相專意故滅定罪無生觀照故滅慧罪事非是戒家罪散亂是定家罪惑暗是慧家罪三又作下除三報釋雖俱報障而有苦樂三惡唯苦違法而得故作法能除人道之報半苦半樂散善所招故取相能滅三界天報望人皆定無苦惟樂三漏所感故無生能滅四又下除三業釋例報可知能感所感而分兩釋也二又作下二番惟大釋前之四釋通大小乘無生滅惑未簡通別作法或取毘尼之制今之二釋無生的破障中無明通惑不生為今取相驗知此去惟就大釋二初別煩惱釋怖畏屬思憂愁屬見今作法成位在五品能伏此惑指伏為破故云亦是取相懺成在七信位故滅四住既見真諦望中名相故名取相無生觀成位登初住所除的在根本無明故知此釋別就大乘明三種懺二又三下通三障釋共除報者此乃現報父母生身得六根淨轉報實在正助合行若但理觀雖入真似亦有不得六根淨者故云三懺共除報障取相除業者約出假說能挾宿世無量業種作度生緣業不能障於業自在名除業障以其未是真出假位故見俗諦猶名取相無生除惑其義可知二又作下明生善仍約喻顯五石者謂白瑛紫瑛石膏鍾乳石脂五芝者謂五色令芝也薑桂且喻小乘作法故未生善若大作法生善非少五石五芝通喻小大生事理善二如是下勸人修學言須知者謂須知小大皆能滅惡生善須知此三修方有益說而不行為罪所得也三今文下明經具三懺二初示經有三文二結懺為經用二從此下釋文二初對判分文二初對判明經力用通指三品也今品下乃以此品對讚歎品論於傍正耳二此品下分文二夢者下依文釋義二初明夢中見聞二初夢見金鼓三初正見金鼓二初釋夢疏中前釋信相菩薩在其似位或是隣極之似或是隣極之似於此位中夢見金鼓豈是博地昏惑之夢故以二義釋於夢字初謂三昧名為如夢由達性具修德無功因辦果事如夢勤加是故名為如夢三昧次又入下乃以凡人有夢有覺喻法性觀有入有出此以說默而為出入二釋皆示夢是觀智初釋稍親問夢是顛倒迷真之法觀是覺智悟理之法經文云夢疏中那以觀智釋之迷解天殊如何融會耶答佛地迷盡凡夫未解皆不論觀於迷能解得言觀智故起信論云依業識故故說見佛若離業識則無所見今明似解照法性故名為入觀依業識故名之為夢智解未極安得非夢照法性夢豈非觀智不得此意此文莫銷二法性即下釋鼓二初正釋二初直表三德能觀之智既以夢示夢必見相故以金鼓表於所觀即法性也蓋由鼓體具圓空鳴可表三德其狀姝大復彰三德無量甚深二姝大下三皆深廣以此三德一一皆是法性全體趣舉一德皆能具二得名三身三智三脫若不爾者那得三種皆無量甚深耶二此下結示即鼓之三德對光秖是所照法身即此法身攝報攝應為上三德故云觀一而見三佛也二從其下見鼓光全所照理起能照智故法性德皆成智德鼓圓空鳴光豈不爾鼓三姝大光亦合然須知法性體是本覺智是始覺秖是一覺由不覺故分本始殊既成大果已離不覺故始冥本稱法報合豈始覺得異於本耶所引新本同體同意同事者既法報合故與諸佛無二無別此即下此見鼓光正表報智此智冥法法具三故故報亦三亦是此報上能冥法下能垂應故云具三三復於下見光中佛二初約文表義言光從等者對上二身此總表應故云同事應不孤立必具三身瑠璃下法佛坐下報大眾下應二此即下結義歸圓二初別結此三以全法報為應身故是故經文具表三佛二覩此下通結上義言三佛者即鼓表法佛光表報佛明表應佛既其三佛皆具三義乃顯法法具三略則十種三法廣則一切皆三此諸三法順譬釋則世金光明所譬三法也若就附文當體釋皆是法金光明以一一具三可貴可重義寂而常照義能多利益義故其義既爾是故此經名金光明也此所表義乃由大師得旋總持一中解無量無量中解一故釋題消文圓融若此見聞之者當去情著而思修之二從見有下夢見擊鼓二初分文二見有下釋義三初見擊鼓二出大音聲三其聲下聲所詮辨二初鼓是下明似智會法起用上鼓表三光三佛三秖是一三今對信相機智所觀合三為一但名法身婆羅門表真似淨行既是隣真故經稱似圓似能伏同體惑染故名淨智以此淨智會本常理乃以甘露相似相應能以妙音遍三千界滅苦生樂故使經文復以擊鼓表似位三身若不爾者則信相本性與佛天殊佛之應用非信相感也行者應了釋迦信相同興此夢故有懺法利益眾生耳二鼓是下明枹鼓合成三身二從時下覺已說見聞二初分文二時信相下隨釋四初往佛所二初釋夢且二初約教釋疏存二釋初約入觀出觀此乃就法橫釋次約伏惑斷惑此乃就位竪釋入觀本期登地斷惑故知二釋其意相須也言三十心者借別顯圓也二觀解言觀行位者既對分真即五品十信俱名觀行以未證真似受觀名內外凡位無明眠法全未破故故觀三身如夢所見真位分破於理明了故觀三身猶如已旦出王舍等者變易五陰因位未離如居王舍今出此舍表至於果既論觀法有入分真及極果分故預表之二往耆下釋出往王城靈鷲雖俱是地山為佛居故表果地信相在城合表因地今以出往表因趣果二爾時下與緣俱三伸敬信首為貴者佛法大海以信得入信是因人以上求故如首為貴慈悲為賤者拔苦與樂乃果人下化故如足為賤以貴敬賤者以信扣慈也經禮畢右繞表戀慕四從以下述夢二初分文皆言行者古以散說一十七字為行偈頌二等四五言則四句為行七言偈則二句為行所以古師分經悉以行數為準邇世變亂製度增減字數致損元規豈但使古疏分經參差亦令目錄紙數無準寄語有識當依古製二以其下釋義二初總明夢二初明見金鼓三初見鼓形狀二其光下見鼓光明三又因下見光中佛此三共是長行所表三身之意鼓雖具三是所證故合為法身光具鼓三全理是智故合為報身諸佛境智及以攝機亦具三身對上名應此合九三乃如夢三昧所觀之境三昧是觀二見婆下明見擊鼓上文所表合九之三雖是佛法既與心法及眾生法無差別故為信相心性之境今於夢中見已似智會性法身起應機用說懺悔偈斯乃信相同於如來起經力用二從是下別明夢二初分文二釋義二初明金鼓有滅惡生善之力二初別分經六初滅世間因果苦前二行滅果諸有者三有也後一行滅因諸惱三惑也二斷眾下生出世間因果樂前二行出世間果斷眾怖者離五怖謂惡道怖惡名怖死怖不活怖大眾威德怖得無所畏者有四一一切智無所畏二漏盡無所畏三說障道無所畏四說盡苦道無所畏離二死此岸到三智彼岸後一行出世間因定謂楞嚴此定具慧即觀不思議境等正道行也助道即事度等對治行也三是鼓下能令眾生自他俱備前一行半自行備後二行半化他備害煩惱是破因除苦是破果下二句釋上貪瞋癡釋上煩惱等之一字等取諸苦悉令寂滅是正釋上能害消除義也四若有下能滅報障兼得宿命以戒緩故處於地獄以乘急故聞金鼓聲不獨出獄兼知宿命千萬億生善知此事故正念諸佛復聞諸佛圓妙法音五是金下能令眾生得諸法門先少得者且約一種遠惡修善之法也後多得者隨思隨願皆悉令成就也六若有下能破眾生八難流轉即經云諸難也八難者三塗為三人中有四一盲聾瘖瘂二世智辯聰三佛前佛後四北州天上一謂無想或長壽天二釋此下總示義經示六文該益雖遍語猶總略備解或難是故大師令講解者就此六文一一委明從苦得樂漏得無漏捨小入大自權至實從因至果節節皆論破惡生善具辯應如二十五有皆得果報因花小草中草上草小樹大樹一實事方便實報十番利益方盡金鼓所出妙音被物之相具如妙玄及請觀音疏也二從一下明教詔懺悔之法二初分文二初正分經文二敘意生起邪倒障理者於苦果身起八顛倒障四德此言報障也下二可知聖人下據上釋迦自作敘云我今當說懺悔等法今云聖人即本師也令達三障即三德也示其懺悔總示也下三句別示也示道理報障即法身也示因果煩惱即般若三觀為因三智為果也示善行結業即解脫也須願指歸者以願導之令至究竟也二自懺下釋義五初教自說罪過懺悔二初分文二夫法下釋義三初明法身是依憑對修合故但名法身而性常離故具三德此三尊重復名三寶法名不覺佛名為覺此寂照性本具諸法故遍一切修德之處以此和義名之為僧凡小雖迷而全體即是是故圓教初中後心一切菩薩無不以此為歸為本此本若立則三智三行三身三脫一切道法任運而生經言我為等者眾生性德全是果佛真如我也二內本下請佛覆護經兩足之尊者大經明十號中兩釋一約人天善趣兩足為貴於佛天人中尊二約福慧俱備名為兩足斯須猶頃刻也扶疏盛也豐欝茂也說文云扶疏枝葉四布也二正明懺悔二初分文二釋義二初總明懺悔二別懺下別明懺悔二初分文二釋義三初懺煩惱障二初釋文三初釋不識諸佛十力者一是處非處力二業力三定力四根力五欲力六性力七至處道力八宿命力九天眼力十漏盡力此十通名力者即諸佛所得如實智用通達一切了了分明無能壞無能勝故名力也大菩薩亦分得比力但比佛小劣故沒不受名故直名佛為十力也此之十力法佛本具報佛證之應佛用之眾生色心依正因果舉體即是三佛十力但以迷故全智為惑名煩惱障而獨頭無明為煩惱種蓋由觸處不了法身故喻牛羊鳥雀之眼不識天子及以檠像以不了故三細六麁熾然而起言檠像者累土木為佛像也人知畏敬鳥雀不然或引周禮正弓之檠者非此中意二釋及父母恩淨名云善權方便父智度菩薩母一切諸導師無不由之生以其不了獨頭相應全是二智是故法身隱滅不生三釋不解善法助道眾善能辦應身既其不解是故不修二三佛下結示舉不識解顯今識解是妙懺也二自恃下懺報障三初約事釋以姓傲他者以貴傲賤也西土剎利婆羅門姓貴毘舍首陀姓賤餘二可解此二善報若縱恣者為修道障若不縱者堪能助道二今更約法釋二初約三學乃以事三表於三學由慧得道故如姓貴定能資慧故如財寶戒能制犯故如盛年染此下示為障相大論云自法愛染故毀訾他人法雖持禁戒人不脫地獄苦非求法者法過涅槃尚了如幻豈染自法以慢他人不見己他方名求法也二法華下約三教三中且取盛年一種該於三教窮子除糞至知庫藏歷漸三昧二邊心強皆名少壯佛居道後究竟無為方名衰邁凡人下欲明法壯更舉事壯藏教二乘通教三乘析體雖殊皆以空強者陵有弱別雖三觀共緣無量故恃法眼陵於慧眼此等皆名盛年放逸種姓財寶歷教亦然三著此下結須懺三學三教名報障者此心成就由宿熏感望後在因望前為果故得名為於報起障障故須懺三從心下懺業障三初節經示義二初一下隨文略釋十二段如疏列亦是教他者指口作惡業也即自造四過復教他人行一切惡既隨癡心豈能反照經心生忿恚者求五欲則忿他不與有五欲則忿他見侵忿怒也經云親近非聖謂外道也外道自以為聖故佛弟子指為非聖慳悋財也疾妬賢也私詐曰姦曲媚曰諂由貧窮故而行詐媚言無佛世敬田者以辟支佛出無佛世故菩薩歷劫形服不拘故無佛世隨機化物恩田者田有三種三寶曰敬田父母曰恩田貧窮曰悲田通名田者皆堪種福故經憍慢者俱舍云慢對他心舉憍由染自法三造業下示解釋法約今稟教且人為始若所懺多屬四趣通惑所造名有漏業別惑所造名無漏業大悲不思議等種種之業故等覺來皆須懺也二從我下明供養諸佛二初立意分文二依文釋義二初明財供養經我今等者此乃即法以明財供何者以一大千界中自有千百億佛況無量無邊大千諸佛財若有限何能遍供良由了達所奉之供體是法界出世無盡一一周遍故一切剎一切佛前皆有六塵妙供養事不獨廣遍亦乃常存盡未來時施作佛事為彰次段修行法門故此別名財供養矣須知二供其體相即為門不同故分為二二法供養二初分文立意化他用慈是無緣慈不離三智自行順智既是佛智豈離三慈為令易解相對說耳法供養第一者能令佛壽常住不斷妙化無窮故也又有法則二供俱成無法則財供亦廢是故法供得稱為最二依文釋義二初明化他法供養二初化他令修行二初分文二釋義四初我當下明化始以大悲拔苦二我當安下勸真因十地之行三已得下勸真果菩提大覺四為一下勸精進督使成行二夫眾下初教義二觀行一念心者趣舉一念也以妙三觀調妄即真名真明發或至初住或至六根或成五品皆得名為成真果也故止觀義例道樹之喻觀陰等境成不思議名為生芽初品已上皆名生果彼修止觀生芽生果與今觀心真明真果法喻相當調一切等者乃一心觀成歷彼彼心無不成觀與彼義例淨心遍歷任運泯合其意亦同二次四下化他令懺悔二初立意分文二依文釋義三初欲說懺二千釋下正為說涉時既多造罪復重若了逆罪即金光明全所具理為能觀觀由此顯出法性金等名拔王難障轉成德何罪能縛故五無間皆解脫相此乃名為正為說懺三我今下說懺已二從我下明自行法供養二初分文立意前自下問譬如下答以譬帶法兼而答之金師譬金鼓釋迦化主也初習譬始發僧那時皓首譬今果後示現從始至今何嘗暫廢說行說懺互燒譬即懺說行互打譬即行說懺智斷亦然器成譬一番之機自因得果故未得果須數燒打何嫌重說今是下辨異雖數燒打各有其門二我當下依文釋義二初自修行三初標章二珍寶下修因脚足者疏存二解初以十地為果脚足二以十度為十地脚足言十度者六外更加方便願力智也於餘下釋出十度為地足意華嚴十地品廣明其相三果中下明成果指經初句為總餘三行三句為別功德是福嚴光明是智嚴不離色光而論智光以其色心不二究竟也三行之中疏不釋者今略列之冀免檢尋法藏須論八萬四千皆祕密故名為甚深功德乃是六度萬行所成就者略言萬德廣則無量一切種智即中道智中必雙照今三圓極禪謂達禪達根本等皆法界故定謂楞嚴本性健相二是大乘事理二定於一切法皆明靜故泛舉百千根謂五根力謂五力即信進念定慧此五能生一切善法名之為根力排五障乃以疑怠邪亂癡遮此五故名之為力與上五根名同用別覺謂七覺分一擇法覺分二精進三喜四除五捨六定七念此七能令定慧均平通名覺分者有到極果覺知之分也道謂八正道一正見二正思惟三正語四正業五正命六正精進七正念八正定八離偏邪通至涅槃故名正道根等道品修雖在因證皆果德陀羅尼者翻為遮持遮一切惡持一切善數或五百八萬四千表破煩惱且言其實數一切法能遮能持十力如向記中已列此乃自行始終之相二從諸下自修懺二初分文二釋義二初請佛二後十下明懺二初分文二百劫下釋義五初懺報障二初出報障相百劫受身身作眾惡惡為因緣即生憂苦能生所生皆是報障良由報得惡五陰故故疏與經對於五陰既知皆陰非報是何須了五陰造作眾惡方名報障若作眾善豈名障耶二十方下請惡除滅願佛受懺即是除滅若不助正資導成懺佛雖有力何能除障意可見故疏更不釋二懺煩惱障二初分文二二釋義二初出相經業垢者業名動作煩惱心動成於垢染亦可煩惱從宿業生故名業垢二唯願下乞清淨經大悲水者同體之悲方稱為大此悲為水洗無不淨悲雖同體非緣不興三懺為緣不洗而洗也三懺業障二初分文二隨釋三初竪論三世造業二初對報示現前色心名正受者未成報者有繫屬能若修善禪諸無漏道則來責報現諸業相或密為障不依大乘三種懺法此障不滅二設問釋二初設未有問二明遮起答三初引經論證數家是婆沙論家是成實遮未來者斷相續心若不遮斷未來必起故新經淨除業障品懺罪文中依三世菩薩皆云已作之罪願得除滅未來之惡更不敢作並遮未來也二今更下引現事例在家例造罪時捨家例修懺時若不遮斷必須更改未有之事至於正有三未來下據義結答索然猶解散也二橫明現起十惡三遠離下求懺過去業若十惡十善止就三塗人天解釋豈安十住逮十力耶得前五戒持犯之意則今義可解十住十力別圓二教皆可明之持犯之意今義易明故須因位至於後果節節論於十惡十善四明迴向此懺愛著因果之罪他以此國及餘世界是五乘人修善法處約處明人故云隨喜今明我在此土他界所修之善今悉攝取迴向眾生證無上道聲喻諸善角喻迴向近遠可知方便力大者若善迴向成大方便功等太虛然若不了善即法界不名迴向也五釋八下懺善惡二難二初揀示分文次一行半疏釋正取善遮道義二初四下釋二隨文釋義二初指惡為難六初釋諸有險難二十五有者四趣并四洲六欲大梵天四禪無想報那含四空處未絕漏業故同名有釋報障義具於前疏二釋生死險難業為險難至非非想定報為險難至有頂天欝頭藍弗是其例也下之業報險難可知三釋婬欲難四釋輕躁難二初正示輕躁相謂初心在緣名覺細心分別名觀亦尋伺心也此之陰心故屬報法二如羅下引聖凡例二初聖出觀者出定也就無學釋無惑業故驗是報法也二更舉下凡迴轉易轍者如學經未成復欲學律學律未成復欲學論此輕躁人終不成功業也不成業障者障應作者字之誤也五釋近惡友難如移厩者厩音救馬舍也馬之所聚也付法藏傳云親近賢善聽聞正法如昔華氏國有一白象氣力勇健若有罪人令象蹋殺後時象厩為火所燒移近精舍有一比丘誦法句偈曰為善生天為惡入淵白象聞之心便柔和後付罪人不害嗅舐而已王召智臣共謀此事一臣白王此象繫近精舍必聞妙法是故爾耳今可繫近屠坊彼覩殺害惡心當盛王令繫象屠所象見殺戮惡心猛盛殘害彌甚隣於哭貨者謂墓學哭隣市學貨葵氏貨清經曰貨化也變化易之也故字有化又財也史記曰孟軻考母偏孤居近墓軻乃常戲於墓母曰此非所居去居市傍軻復戲為商賈母又曰不可居又居學館之傍乃為揖讓進退有禮母曰此真可以居軻後遂為大儒著書七篇六釋三毒難疏分科云善惡八難善論四難經疏可了今之惡難經似列七約何云四蓋就三障義有兼獨一兼三獨乃成四難何者六趣險難三有險難及輕躁難此雖三難獨在報障婬欲愚癡及三毒難獨屬煩惱近惡友難獨屬業障若生死險難疏有兩解體兼業報故三障惡義當四難然須了知惡是性惡是故此惡即無生觀如此懺之頓消諸難二遇無下指善為難二初明善惡俱能為難二初雙明二義二遇無下依善釋文四初釋遇無難難二乘出宅到無畏處無難相顯故舉為例暫樂人天自謂無難皆當此難二釋修功德難如一等者大論第八云迦葉佛時有兄弟二人出家求道一人持戒誦經坐禪一人廣求檀越修諸福業至釋迦佛出世一人生長者家一人作大白象力能破賊長者子出家學道得六通羅漢而以薄福乞食難得他日持鉢入城乞食遍不能得到白象厩見王供養象種種豐足語此象言我之與汝俱有罪過象即感結三日不食守象人怖求覓道人見而問曰汝作何術令王白象病而不食答此象是我先身時弟共於迦葉佛時出家學道我但持戒誦經坐禪不行布施弟但廣求檀越作諸布施故飲食備具種種豐足我但行道不修布施故今雖得道乞食不得妙莊嚴王者法華疏云昔佛末法有四比丘於法華經極生殷重如甘露未霑於是結契入山修道居山日久衣糧殫罄一人云君三人但以命奉道莫慮朝中我捨身力誓給所須三人功圓事辦一人數涉人間偶逢王出愛彼光榮功德熏修報生人天常得為王三人議云我免籠樊功由於王王耽果報增長有為方沈火坑宜早開化一人云此王著欲而復邪見若非愛鉤無由可拔一人為端正婦二作聰明兒兒婦之言必當從順如宜設化果獲改邪婦即妙音菩薩也二子即藥王藥上也王即花德也三釋值好時難如劫初閻浮人壽八萬歲北洲壽定一千歲俱以壽長受樂不樂修道欝單越此云殊勝勝餘三洲故四釋值佛亦難興起行經云多舌童女舞杅起腹至我前曰沙門何不自說家事乃說他事汝今自樂不知我苦耶汝先共我通使我有娠今當臨月事須酥油養於小兒盡常給我天帝化作一鼠入其衣裏嚙杅忽然落地是時地裂旃遮現身墮阿鼻獄涅槃迦葉品善星是佛菩薩時子出家之後受持解說十二部經壞欲界結獲得四禪而親近惡友退失四禪生惡邪見言無佛無法無有涅槃遙見佛來生惡邪心入阿鼻獄調達是佛堂弟而自造三逆謂出佛身血破轉法輪僧殺阿羅漢教阿闍世殺父成就害母加行復以惡心十爪甲下藏於毒藥欲嗚佛足刺足害佛將往耆山出城地裂生入泥犁此等值佛而成大難然上三句體是漏善障修無漏故名為難此句造逆似不類上以值三寶最名為善逆故成難亦可例上於善障道二若讀下明平去二聲讀文二初明讀字通平二又依下據經屬去三從諸下明稱歎二初立意分文二種供養可對身意既不興言是故未洩三業不足是故未備今加口業顯而復具故成次第前雖自他修行修懺而能資益佛之壽命名供養門今雖稱歎佛之三身而能成就行人觀法名念佛門法雖互具從增勝故立二法門二標諸下隨文釋義三初標歎報應二修全理之事也法身一性全事之理也十方三世佛佛三身如此標章何所不攝我依止者既云法性一體三佛驗知他佛為心性佛此依本覺起於始覺亦是三諦發於三智非此依止不成妙懺故圓初心名修佛行四眼入佛眼等大論文也十智與如實智總十一智十智與二乘共如實獨在佛十智者一法智二比智三他智四世智五苦智六集智七滅智八道智九盡智十無生智如物投等者石蜜至甘海水至鹹物投水會皆失本味體法即性無不妙也此之佛海寧不歸敬二就正下正歎二初分文二略歎下隨釋二初寄言歡二初略歎略況二初釋略歎二初金色相貌二初以他金比色閻浮金者此是西域河名近閻浮樹其金出彼河中此河因樹立稱金由河得名二又佛下以照物顯光二然金下讚金色所以二初明是眾相所依二金有下明為四德之譬二猶如下釋略況二廣歎廣況二初廣歎二初分文二從其下隨釋言讚應色意彰法報色相是表智證是裏雖分表裏豈是異體故新本中所明四德別屬三身謂法具常我應身具淨化身具樂分圓為別融別為圓故圓三身身身四德其得意者了今應四即法報四當以此意尋乎經疏文四初歎我德二從善下歎淨德三從功下歎常德經巍巍者高大貌也玻󰃠此云水王也四從三下歎樂德潦音老行水也稽首者說文云下首也首頭也孔安國云稽首謂首至地二從如下廣況二初分丈二佛功下隨釋二初廣況此之四句喻前四佛舉大師釋之或喻應身有量無量或喻法報四諦四德玄文序中顯金光明佛不能喻良以三身三一自在是故四喻或別在一或總顯三此文正同前對四德海無增減故常地體是淨山形高出如我虛空無礙故樂二合喻二從一下絕言歎二初分文二一切下隨釋二初正絕言二更牒下牒喻帖合問疏釋寄言及以絕言皆離思說同耶異耶答四德祕密本離心緣今之稱歎為令眾生入祕藏故故寄言絕言皆彰離念寄言用四喻於四德喻既莫數顯德忘緣絕言中四不可為喻亦顯四德忘於緣慮大師深達經文妙旨故解二文皆絕思說也三從相下總結四從我下明發願二初立意分文如牛無御者謂牧豎也夫立願者若多若少皆須不失四弘之意而此四弘須依四諦願不依諦名為狂願今就圓論依無作諦雖世出世二種因果皆了即性無苦可度無集可斷無道可修無滅可證如是則能遍度盡斷圓修妙證比前三教願未免狂銷今諸願若失此意非圓行人二隨文釋義二初正明發願二初自發願二初願果滿四初我以下願意輪滿大覺圓明故屬意業二講宣下願口輪滿三摧伏下願身輪滿陰死天子多約於身煩惱屬意今從多分四住壽下願慈悲滿非無緣慈住壽不爾二願因圓二初分文二釋義四初我當下願有為功德滿六度成就此約真因破於六蔽從斷正論是智德故故名有為二斷諸下願無為功德滿此約真位垂形九道調伏眾生任運不與惑苦相應是斷德故故名無為故海東法師云始覺斷障是實斷斷本覺斷障是不斷斷正與今家智覺二德其義齊也三我下願宿命念佛滿憶宿命教見過去佛亦憶諸佛所說正法四我因下願值佛滿因過去善見未來佛遠惡修善成智斷因二為他發願二初分文二一切下釋義二初願作藥王拔苦二願作珠王與樂此能拔能與是無緣慈悲所拔所與須論十番所謂果報修因聲聞支佛四教菩薩方便實報今藥樹王拔此十種行人之苦珠王合與十種人樂當以此意銷與拔文初自分四初總拔眾苦二若有下拔根缺苦三十方下拔病苦四若犯下拔王難苦次與樂二初分文二上文下隨釋三初與世間樂果經鼓吹古今注云短簫也經優鉢羅此云黛色即青蓮華也常於三時者晝三時也二從願下與出世樂因二初分文二人緣下隨釋二初令修行外緣具二初值三寶二離八難二令修行內因具二初分文二人因下隨釋二初生尊貴二饒財寶五礙者一不作梵王二不作帝釋三不作輪王四不作魔王五不得作佛三從若下結成二初分文二釋經二初結自二結他二從若此下約願隨喜二初分文二釋經二初隨喜他二隨喜自五從若有下結成二初分文二釋經三初結成斷惡二諸善下結成生善三非於下結值佛多三釋讚歎品二初釋題二初約義通釋二初示四悉意二初列二釋四初世界思疑佛壽者即前經云作是思惟心生疑惑也一心信解者開悟也即經云信相聞是四佛宣說壽命深心信解也斯人者相信也本事者今之所為皆由昔願令眾歡喜故屬世界二從下為人三從滅下對治罪之尤者尤甚也以德勝恩重毀之罪甚口毀曰呰亦訶也四從所下第一義言諸佛極尊甚深無量者圓初住去分以法性為身體相妙覺盡以深廣法性為身體相故起信論云諸佛如來皆是法身智相之身第一義諦離於施作今稱讚此令人入理二若欲下釋讚歎名二初分字釋義亦更互分別者以述德為讚褒喻為歎但使敘述褓稱義成對字無在二引論證成彼之稱揚可證褒喻也二此品下結示別顯二初約三業別顯雖具三業口業為正故是別顯二結此下約四悉別顯四義指向能讚人等也此品下別顯也於四悉中正在生善對前懺品正滅惡故二釋文二初分文二隨釋二初長行二初釋對告人二初約對治釋瑞應云佛告魔王我積功累德今得作佛魔云積功累德誰為證佛時以手指地云是知我是者謂指地神干時地神涌現為證二又對下約為人釋半空已上皆是男天半空已下皆是女天是鬼神報稱為天者有天然力用故褒之以天召諸鬼神皆以天名不唯此也實智乃是善法之本今讚覺者生人實智宜告善女又別名堅牢宜證往事稱理不懷云云之意也二釋金龍尊金光明法門所依法也金龍尊能契行也若法若行皆性一修二故金為理能讚為龍能益故尊斯以證理起用二修對於一性當體名為金龍尊也二偈頌二初分文二隨釋三初讚三世佛五初總讚三初約事理明總三世十方心意識境名之為事何有一事不從理現經云寂滅是涅槃義既稱微妙是大滅度則彰三德非縱非橫名祕密藏密藏圓遍無別世方世方宛然無非三德不以二相見諸佛土斯之謂歟以此總讚為妙何極二總理下約三法明總法身者明性一也報應者明修二也全修在性合三為法名總法身全性成修合三為報合三為應是故名為總報應也一切三法莫不然耳又法身總三土以實報等皆寂光故報身總二土方便同居覩尊特故應身總同居淨穢兩處凡夫二乘見生身故分別則三身三土勝劣不濫融即則三身三土局偏相收以此讚佛佛德無遺矣三如是下約四德明總經云諸佛清淨剋果明德也果中眾德更無不會舉一淨德必常樂我四德圓妙舉一全牧是故此四乃是三身之德三身融故四德遍嚴是故三身無非四德總此為讚極佛體用也今此點示故注云云二從色下別讚二初分文立義二初分文大相謂三十二相小相謂八十種好皆稱海者若大若小悉無有邊故皆是法界全體顯現故一一相無非法海據其總讚諸佛清淨微妙寂滅以總顯別一一相好皆祕密藏大師見彼得意處故故釋相好皆立海名二所以下立義二初明能讚智巧二夫下明所讚德深二初歷教分別二據圓融即此之二意學者應知括經論之幽文立教觀之深趣彰化迹之不濫顯圓機之頓照何者以分別故從勝別示以融即故觸境遍收得後後者必得前前得前前者不得後後不知後故當分義成能知前故跨節義顯若能了知真中感應二識見佛則今二意收揀無遺矣二識者起信論云佛用有二種一依分別事識凡夫二乘心所見者說名應身以不知轉識現故見從外來取色分齊不能盡知故二者依於業識謂諸菩薩從初發意乃至菩薩究竟地心所見者名為報身身有無量色色有無量相相有無量好所住依果亦復無量種種莊嚴隨所示現即無有邊不可窮盡離分齊相隨其所應常能住持不毀不失皆因諸波羅蜜無漏行熏及不思議熏之所成就是受樂相說名報身斯乃如來以法界用隨順眾生事業二識現報應身應身是今生身報身是今尊特及法性身依事識者但見應身不能覩報以其麁淺不窮深故依業識者既覩報身亦能見應以知真如起二用故行者應知真如之用現佛身相大有三品一如華嚴談相好數有十蓮華藏世界微塵二如觀無量壽佛經明八萬四千相好光明三如此經及法華般舟等說三十二相八十種好此三品相既是真如全體之用若多若少皆無邊際故悉稱海無非尊特然有通局以藏塵八萬局業識見其三十二通事識見名生名應若業識見即無有邊不可窮盡離分齊相名為尊特屬於報身此如今經別所歎相在三十二以金龍尊就佛四德微妙寂滅而為總讚以總顯別故三十二無非祕藏故一一相離於分齊如空無邊常住不毀疏據此釋三身融即正讚尊特若其不知龍尊總讚是依業識見應即報豈三十二圓光一尋名尊特耶言真中感應者良以如來現應化身示住徧真說於生滅及無生法被藏通機現尊特身住於中道宣說無量及無作法被別圓機故文句云丈六身佛住真諦丈六尊特合身佛雙住真中尊特身佛雙住俗中法身佛住中道疏有六處明應化尊特皆約真中感應而辨如法華歎佛經文顯云三十二相八十種好法身具故嚴法身故是尊特相是故荊谿類同華嚴一一相好與虛空等又云一一相皆法界海一一好無非名海疏釋今文大相小相皆稱為海此大小相全異華嚴九十七名一一皆與法界次第三十二相八十種好名目無差又懺悔品讚佛三十二相八十種好豈龍尊昔讚與今金鼓所讚優劣故知秖就中道感應稱為尊特非是加添相好之數方名尊特故華嚴中業報眾生等十種之身皆盧舍那舍那非報報非尊特耶失此意者勿議今宗也父母生身丈六身也三藏及通鈍根所感尊特即是他受用報通教利根及別所感法性是法身圓人所感此乃如來法界大用對三類機現三種身故能嚴相亦分三種三身力用優劣有殊不唯示果身相不同亦示行因三種差別以今見佛皆是曩世結緣機也如示迹因論四修相行六度等或示事修或即空修或次第修或圓頓修示修不等致令眾機結緣有異今日感見三身不同二三身下別釋二初釋三身相三初釋生身相林微尼此云解脫處舉手攀樹者即摩耶夫人攀無憂樹而太子自右脇而生也阿夷亦阿私陀此云無比仙人名也披開也太子既生三日遂裹以白㲲王召仙人相之於是開㲲相其形也相相炳明者謂三十二相皆明顯也決定成佛者即仙人奏王之語謂輪王雖有三十二相相不明了今觀太子相相炳明決定作佛不為輪王也悲不能聲者即仙人自嗟年老不見太子成佛故泣也無聲自出淚曰泣今云悲不能聲是泣也此是生身也者疏雖標云父母生身須解其意豈後二身全無父母今特云者彰藏通佛住偏真也以偏真理不具五陰故使佛身從正習造機緣若盡灰滅淪空永無示現故以父母顯其有生機盡歸空顯其有滅通雖幻有亦須永無依教分別相狀如是二如釋下釋尊特相巍巍高也堂堂明也言尊崇奇特者此別圓機所見身也常身常光者即凡夫二乘所見身也然高明身相應知兩意有須現起有不須現皆是如來鑑機進不中道之力於須現者即為現之如梵網經云方坐蓮華臺華嚴藏塵相維摩所說身如須彌映于大海觀無量壽相好八萬身量無邊此等皆是現起尊特相也有不須現者但以力加令於劣身見無分齊作巍巍堂堂而解以不可思議而觀此如今經讚三十二為尊特法性之身法華以三十二相莊嚴法身相相皆與虛空等量此等機緣悉以業識而見以中智而觀劣即無邊色即智性故不須現起而稱尊特若不爾者龍尊所讚三十二相疏云融三正讚尊特如何和會學人於此當善了之三釋法性相此乃諸佛第一義諦智相之身凡夫二乘尚不知名豈能覩見若論極證等覺罔窮又復初地不知二地是故樹神哀泣雨淚請佛現身即此身也皆得名為非下地見唯應度等者斯是大乘第一義悉檀機扣佛者乃以此身應之令見即前疏解一時之義一切種智與中諦一時也無身等者非質礙身是微妙身非差別相是智淨相一切智是萬行首故以為頭第一義諦諸法中最故以為髻八萬塵勞轉為法門多數名髮大悲為眼見苦即拔中道白毫不偏無染無漏為鼻嗅功德者十八味舌遍甞理空不共為齒四十數齊大論以十八不共法十力四無畏大慈大悲三念處等為四十皆不與下地共故四弘為肩荷負不息三三昧止散如腰束衣圓三三昧秪是三觀空即空觀無相即假觀不得空相故無願即中觀於二邊不作願求故如來藏腹舍三千故權實智手遍拔眾生定慧等足究踐理地今第三身與餘處列不無少異如觀無量壽佛經疏云色相身義當生身及他受用同為應身次法門身即今所列種種法門義當報身乃自受用也三實相身即以法門所嚴之理為第三身今則合彼理智二身為法性身開彼應身為生身尊特互有開合三身不虧又復應知今法性身頭等法門即是龍尊所讚之相心即色故名前二身色即心故名為法門但今歷教就分別門隨機所見前不見後是故後後從勝立名故使三身有優劣相又復尊特及法性身皆業識見以尊特相兼於別修故就身相高廣而示今法性佛即修明性故隱色相從法門說講者學者宜在精詳二種相下釋三相業此從如來淨佛土時隨彼機緣示修不等故分三種初釋生身業雖通通教今且在藏以其通教是大乘門利人能見後二佛故今就三藏修行事度為相好因言修百福成一相者論存多解今明一種大千眾生遇緣當死一一救之皆得壽命是為一福此福至百方成一相此指伏惑事度所成令彼眾生効此修之今見生身二若以空下釋尊特業言空慧者良以體法即空之慧三教共修鈍根之者但能空有利人知空非但空有亦能空空今分別門論尊特業雖能雙空且在別教但中之慧導諸相業諸業不出前之六度以知中故非莊嚴莊嚴乃能莊嚴第一義體令彼眾生効此修種今見尊特無分齊身三若以實下釋法性業實相者中道理也全中實理為能觀慧名實相慧實相即慧也非別有慧從其所照得實相名導成諸業者諸業豈離前之六度以圓修故一一即性故無非實相一攝一切故無非法界故散脂云安住一切法如性於一切法含受一切法如是修之絕三教之情名不思議業令彼眾生効此修之今見法佛同虛空相二三身下據圓融即三初正融即圓佛頓證三身三相亦能頓示三種修相若其圓機能於一念修三相業能於一身見三身三相以了三身是祕藏故生身必具尊特法性尊特必具法性生身法性必具生身尊特見身既爾修業亦然如是方祛縱橫一異之情想也常樂我淨微妙寂滅此義方成金龍尊王昔是圓人頓修頓見故於一身讚三身相欲彰三相是祕藏故寄言讚後絕言讚之欲令眾生圓見圓修故也二今經下明巧讚經之讚辭就三十二即示絕言乃顯能嚴即非莊嚴嚴第一體尊特身相豈不然乎亦可得云非生非法而生而法上兼法性下攝生身其意在此斯乃龍尊巧讚之意也三一一下明妙用三相三業據圓雖即被物成差歷教分之即融而別初安平相生身則表魔邪不動魔謂愛惑邪是見惑既往偏真此二莫動若尊特佛雙住俗中即無量四諦故凡夫有二乘無此二莫動若法性佛唯住中道邪外三教一切二邊當處皆中何邊能動最後肉髻兼無見頂故以不禮而為所表言法不禮者謂法爾也生身出離愛見一故法爾不禮凡夫之人尊特出離界內界外二種塵沙法爾不禮藏通之聖法性身佛究竟圓中法爾不禮分證中道初後既爾中三十相論用可知然不禮凡聖兼因而說非專果也別有所出及注云云者指諸廣文解相好處也二依經釋義六初讚七大相海三十二為大八十種好為小一一相好皆是法界無邊無底故稱為海謂初句是讚第十四金光微妙故云上色次一句讚第十五身光三一行讚二十八梵音深遠四一行讚小相中第七十九髮色青珠五一行讚二十二四十齒具足六一行讚二十九眼七一行讚二十七舌大薄覆面至髮際八一行讚三十一眉間白毫相此八段中一是小相七是大相二眉細下讚兩小相海初一行讚第三眉如月初次一行讚第二鼻高好孔不現脩揚者脩長也揚舉也即是眉高而長也面門口也三兩句遍讚大相海者既云次第最上即遍讚三十二也四得味下又讚四大相海初二句讚二十六咽中津液得味中上味二四句讚十三毛向上青色柔軟右旋三脩臂下四句讚第九立手摩膝相四圓光一尋下四句讚第十五身光面各一丈此言一尋是約佛說也手既摩膝即當面各一丈也此既常光驗知諸相皆是常相云讚尊特者故知不須身大相多但是業識依中理見即名尊特學者應知此丈六身若其量度即不得際若不度之所見如故如淨名室但是一丈而能容受百千人天又能容於三萬二千師子之座皆高八萬四千由旬其一丈量初無所改良以三脫不思議力使之然也今即常身歎尊特相義豈不然微妙寂滅斯言得矣經文除此四大相外或歎放光拔苦與樂行業之因功德之果悉如經文但須皆作十番益解其有二小相以文顯故疏不指之即面貌如月乃第四十一面淨如滿月也身無垢穢即十一身淨潔也五臂𦟛下二句又讚一小相海即第十四指長纖圓也𦟛丑凶切均也直也又音容六手足下二句復讚一大相海即第四手足柔軟勝餘身分三十二相八十種好具如法界次第龍尊智巧雖略而周三從去下遍類讚三世塵數而言一者過去不滅未來不生現在不住法身平等報應無差一不離多多即是一生佛尚即佛佛豈殊是故讚一類於一切此文復是讚尊特身何者如前疏云若見四佛同尊特身一身一智慧即是常身弟子眾一故若四佛不同即是應化弟子眾多故知秖就一身一智及常住義是尊特相不必須論現起大身也文殊問般若者問字誤也應作說字今家依二經明常坐三昧一文殊說般若二文殊問菩提今所引文是說般若文也四從設下絕言讚二初分文二而有下隨釋二初絕言令兼例絕心三番者仍就分別門三身優劣不離分別有融即義學者應知五從下迴向一迴事向理即實際二迴自向他即眾生際三迴因向果即菩提際今闕實際菩提兼之謂無上道本性無上故也二從如下發來世願二初分文立意來在不久者即下授記品十千天子從忉利天來者是也二隨經釋義二初佛述二若我下龍尊發來願五初夜夢晝說願二我當下為他取淨土願不修六度不拔眾生土無由淨當知四修及拔四相令於當世見我三身三奉貢下同求記莂願以鼓必具圓空鳴義今讚如來一體三身名為金鼓讚佛因緣以此因緣趣向果地名為奉貢不論事相金鼓形也四若有下下化願五我未下上求願此之二願皆明滅惡生善二益在文可見三從信下結會二世事釋空品二初釋題二初正釋題二初約四教詮空示所言空者破相為義故一代教四空不同若不辨之迷名昧理此自分二初約部列四二初正判四空滅色入空者三藏教也且寄色言諸法皆滅謂析破見愛陰乃不生既詮實有滅方入空也即色是空者通教也體乎因果非四性生既詮幻有故即色是空也滅邊入空者別教也中道為空不唯空有亦乃空空然不知中具於空有是故次第滅二邊已方入中空也即邊是空者圓教也中道具德何邊不中唯假唯空三皆絕待頓破諸相名即邊空二此經下約部須四判教屬通三乘同懺前攝三藏後通別圓導成之空合論四種故四空慧不得不明二而今下定品唯圓二初直示唯圓二初就理示攝機用四此乃通塗品在圓空斯為的旨是故中空即邊而示二何故下引文示諸部般若廣示衍中三教空慧復以三藏為助道觀斯為聞持利根之者廣談空相此空慧機義持雖利聞持根鈍故不廣談四種空相唯說即邊一中空慧二又空下略示圓相中受空名意彰蕩相凡夫執有塊然質礙二乘證無灰滅歸寂中觀絕念空此兩邊令畢竟淨約次不次分於別圓今不次也二直作下約六句對中簡二初明用句意若直說空是中道義能空二邊其如邪小及以別教皆說雙非空於有無故迷名者謂與今同何能超悟邊即中空又復恐謂若是圓實合談中道那但名空空唯離有豈此中道雙離二邊為防此計故作相破相修相即三雙六句而對辨之若諸法相名相濫者無此六句莫辨異同二空破下正用句簡二初列六句雙非是中沒於中名存雙非者以中道名邪小稀立若雙非名處處皆有故特用之對今圓空辨於同異又外道二乘別教空句及雙非句體是思議可破壞法圓教雙非及空若立諸義皆滅是以圓二互破諸二又復諸二互修圓二則二酥中外道菩薩入圓者是二乘初心亦有修義此之兩雙諸二對圓優劣有異第三一雙屬圓當教名別體同是故相即不言修破二空破下釋句相三初釋相破句二初空破中二初略示以理定詮不遭名惑豈聞雙非便是實理蓋能了知凡邪雙非體是見惑二乘雙非但證偏真別教雙非既存教道未與三融圓空若立前諸雙非須皆銷殞故云破也二凡邪下廣釋三初破凡邪雙非二初泛示見相二初正示複四者複由重也謂於一句更計有無即執有是有執有是無乃至雙非是有雙非是無具足之見其計轉巧故於句句皆生四計二雖單下結過三種四句雖轉巧細以執一為實餘皆妄語見愛尤盛業苦無涯浩然如海二雖計下正破第四二初示所破邪計雙非是惑不入真中實是虛妄二故為下明能破圓空二破二乘雙非二初泛明證相二初明證相二乘雙非雖非中實而離斷常諦於真理未至寶渚已到化城寧不安隱梵行等者無學四智四中但闕我生已盡以滅度等當之乃足由保此故不求遍知二示四門阿毘曇此云無比法詮有門觀法拘隣五人千二百羅漢皆此門入成實論詮空門觀法須菩提此門入昆勒此云篋藏彼論詮於雙亦觀法故大論云若不得般若波羅蜜多入阿毘曇則墮有中若入空門則墮無中若入昆勒則墮有無中那陀等者釋論明佛垂滅阿難問車匿佛答云惡性車匿吾涅槃後心漸調伏當為說陀那迦旃延經即雙非門也四門觀法假人本無四門不異而其實法四相不同有門則念念生滅空門則三假浮虛雙亦門則有無從容雙非門則有無俱遣隨依一觀可以發真三藏四門其意略爾二離斷下正示破中二初示所破假名中中道之名大略有二一離斷常稱為中道有名無體屬前二教二者佛性稱為中道此有實體屬後二教今論雙非斷常二見得中道名其實全非妙色妙心故無中體故情想不忘保偏取證此以沙礫謂瑠璃珠也二故為下示能破畢竟空斯乃今品即邊之空若發此空假名中壞是為空破非有非無三破別教雙非門三初示迷門起失二初舉意明失二初舉意別人望圓其根名鈍非四說四名為權巧筏喻者四門意在入理𥱼筏意在度川若執門起諍如檐筏馳道故筏喻經云法尚應捨何況非法二不得下明失失於融攝是一非三二涅槃下示四門相亦色非色雙亦門也非色非非色雙非門也二若各下明失故須破此之執諍非即邊空無由可破三新本下引證示失相經談初地被於地前悉有四門者經云初地菩薩欲行有相道即有門於無相法多用功力即空門一意欲入涅槃一意欲入生死即兩亦門微妙祕密之藏修行未足即雙非門大經下明今之得顯前之失前屬別門執諍邪見非是外道邪見也二非有下明中破空二明相修句二初明諸空修圓中凡邪空見二乘空證別教空門既隨二邊若聞圓中皆須即邊而觀中道二諸雙非修圓空若邪小及別教門雖曰雙非皆成取相皆須修於三諦俱空名畢竟空由諸雙非及諸空句非究竟道是九界法是故皆須修於圓教空中妙觀歸祕密藏三釋相即句雖諸經論說空說中名相多少中若即邊空蕩三諦此則圓教一體異名是相即義不須相破及互修也二初明圓教空中不二二初直示不二二引般若結實相觀照文字三種般若即三而一故是一法即一而三立名何極得此意者一切異名無不相即二而不下明今品略說名空文約義豐空無不盡以被義持根利之者故以略名而標品目二此品下明來意二初導成上品二初正示二初導二用若其不了即邊是空懺非無生破惡不盡讚非稱性生善不深善不深故豈成智德惡不盡故豈成斷德鈍根之者於前未悟故於今品圓談空慧導前懺歎令成二用二亦是下成三章懺歎是用如向說之導成宗者萬行之因以無所得方證三身非究竟空豈無所得是故圓空導於萬行成果德宗導成體者深廣法性遍一切法二種我故生死浩然今以二空導一切法顯成經體二故釋下引證論明一切以體宗用攝無不盡二又常下開悟鈍根圓空具德一切清淨故談常宗及顯悟體懺歎二用皆是究竟清淨之法豈有一句暫離圓空如云一切眾生皆是般若即此意也利根聞上已解空義今為鈍根未解之者特論生法境觀皆空俾成上義二釋文二初分文二隨釋二初釋欲說空二初釋八初釋餘經廣說二初總示相顯意二若指下別明指前義二初約部次相違問大經云從生酥出熟酥譬從方等出摩訶般若故知般若在方等後此經既屬方等豈得指般若為已說耶二約後分至終答二初正答通二初引教答通二初總立意以此經是方等後分故信相聞佛入滅唯三月在所以懷疑故指般若名為已說二且舉下引三經三初引阿含二初正引前佛而去者七日前入滅也均頭沙彌是身子弟子二此下結示二引方等即方等陀羅尼經先於靈山唯法華授聲聞佛記二豈非下結示三引大品二初正引二當知下結示二以此下詳定結斥二此經下示非妨二釋略而解說二初示教門名義廣略二初示二門二應作下明四句二初直示三句十八空等者空體唯一遍蕩諸境隨境立名如火是一隨所燒物乃有異名名下之義不得不異是故因亡內法乃名內空因亡外法乃名外空亡十八境名十八空二十空二十四空亦復如是故名義俱廣立一空名唯詮泯蕩故名義俱略若法性等立名眾多但詮本性之義耳二委示第四三初標示二迄從下證釋秖立二空是名略也此名召義遍乎十界從凡至佛皆有眾生及五陰故問位至聲聞生法已空因何釋論至佛猶有眾生及法豈獨不無又稱無上其義何耶答小乘談空終歸灰斷故入無餘生法永絕大乘談空其體常住又非獨一覺性常住須知生法一切皆常故生法未空則凡鄙微劣生法若空則高勝廣大是以極果生法無上斯乃空之究竟也故荊谿云三千果成咸稱常樂三千闕何生法依報耶二今言下明今品名略義廣三釋眾生根鈍二初定廣略利鈍二初約聞持立宜廣為利宜略為鈍二此語下約義持翻身子初遇阿鞞說偈詮三諦義謂苦集滅令速證故不言道諦身子一聞即悟初果及其轉為目連說之再聞方悟一說是略再說是廣豈非義持略利廣鈍耶二此經下示今機利鈍二初明經意自就不能廣持詮空名數故曰鈍根二示今機若論義持聞略能悟乃稱根利無見經云眾生根鈍便謂今機不能悟於無量空義尠於智慧亦約聞持智也此同起信論說尋於廣論文多為煩但樂少文而攝多義者故造此論又末為諸佛甚深廣大義我已隨順總持說此品略說無量空義同彼總持說深廣義也四釋無量空義二初約真中揀偏真斷滅不具色心是有量空義中道具足妙色妙心出生不竭融攝無遺是無量空義二就此經示既談法性性則不改此乃常德實相者中實之相此品云求於如來真實法身新本云法身是常是實實是我德自在何窮既具常我豈虧樂淨四德彌彰無量空義也五釋異妙方便六釋起大悲心七釋今我演說八釋知眾生意皆可見耳二正說空二初分文立意二初分文二立意二初直示無境等者生法之境皆妙三諦故曰二空境生法之觀皆妙三觀故曰二空觀妙境發觀其觀方正妙觀照境其境方顯具明境觀令正令顯二引證十番檢境智者境謂十境智謂十乘言十境者一陰入境二煩惱境三病患境四業相境五魔事境六禪定境七諸見境八增上慢境九二乘境十菩薩境陰乃現前九則待發若現若發一一境界皆須修於十乘觀智言十乘者一觀不思議境二依境發菩提心三巧安止觀四破法遍五識通塞六調道品七對治助開八知次位九安忍十無法愛此十都為十種境絕於思議是故五品得觀行絕十信乃得相似論絕四十一位分證論絕妙覺乃能究論絕也下文即是散脂自說名密之義乃名境智俱不思議新本言法即是境也如者不異也皆重言者蓋以境智本來不異以情異故今復不異故東陽大士云一是本性如二是滅結如智不異境故曰如如法境不異智故曰如如智斯皆明於不思議意也二明空下隨文釋義二初明空境二初分文立意二初分文二立意五初直示二相言實法者對下假想淨為不淨乃是事觀今於五陰及以假人皆直觀理故名實法身雖下出假想義二亦名下示二異名行行者慧行之上加修事行故名行行助道者以不淨想破事中貪資於正觀破障理惑故名助道三小乘下明大小皆修二初明小三種解脫不言無疑解脫以俱脫人達內外典籍得無疑名今論正助故且明二二明大薩婆若大論翻一切智遊戲神通以於三界得自在故名遊戲以修得通多於九想背捨等起故以假想為助道也法華大車具度白牛名為正道儐從為助涅槃正慧遠離十相即色聲香味觸生住壞男相女相能離深故所離非輕又諦下明助道也想白骨等觀等事禪即用三觀於事禪境破三惑障顯出我性成王三昧正助合修名為達禪見禪法界也四眾經下明經論有廣略五明今品二義即俱略也二實法下隨釋二初明實法境二初分文二隨釋二初明苦果境三初生空境二初釋是身虛偽二初體妄計故虛二初計攬陰有身攬陰成身者五陰和合假名為身如攬五指故有拳名凡夫不了執此假名而為我等廣有十六一我二眾生三壽者四命者五生者六養者七眾數八人九作者十使作者十一起者十二使起者十三受者十四使受者十五知者十六見者今略云五我者於陰等法中若即若離計我我所之實人者於陰中妄計我人眾生者則於陰五眾妄計我生壽者則陰等法中妄計我受一期報壽命者則於陰等法中妄計我命根連持不斷以執此故計有我身名身見得起二若體下體本虛叵得妄執有生生實不生故生名虛偽既本不生故見身寂滅叵猶不可也二又檢下檢原由了偽二初正檢二初檢假名由一念妄想者謂男託胎時見母為所取境見父是所競境於母起貪於父起瞋父流謂是己有乘茲妄念故得託胎女人反是委如大經假名始者男女之名由此妄想而為始也二此赤下檢實法由二初五陰赤白即遺體也三性者謂善惡無記也二又精下六大五陰六大是所依實法原由若是二觀此下結示身是幻質名是假名既由妄想及從精血以驗所成身名虛偽二釋猶如空聚無明業力業即是行乃無明緣行也或初作業時或託胎時如向所明男女之識於父母起貪瞋以父母流謂是已有乘茲妄念故得託胎體即遺體謂赤白也二從六下體法空境二初立意分文二初立意二分文二隨釋三初釋六入四初釋六入三初釋二名二檢其下檢三事命煖識者大集云歌羅邏時即有三事出入息者名為壽命不臭不爛名之為煖即是業持火大故地水等色不臭爛也此中心意名之為識即是剎那覺知心也三法和合從生至長無增無減七日一變者謂在胎也一七名雜穢狀如凝酥二七名疱狀如瘡疱三七日名凝結狀如就血四七名凝厚漸堅硬故五七名形位四支差別故六七名毛髮爪齒位七七名具根位五根圓滿故今云五疱即形位也三結成下明六數五根并前識是意根則六根具足二識依下釋村落三塵從下釋結賊所止由塵起結能害慧命故云結賊四眼見下釋不相知伺候也二從眼下釋十二入四初約開辨數開色為十者五根五塵也少分者法入攝二種法一者心法除心王但取相應諸心數也二者非心法即過去未來色法及心不相應諸行及三無為法也今云少分即非心法中過未色也開心為二者謂意入也及法入也然於法入亦秖少分謂於法入二種中但攝心法耳今云二者且舉全數二塵入下明通別名三當一下釋各各自緣四他根下釋不行他緣三從心下釋十八界二初辨數釋名二隨文釋義三初明識遍諸根追緣過去預念未來馳騁猶奔走也如人下舉例也端坐一室而心思天下愛染塵緣名曰坐馳自非妙空莫息馳想以愚下釋六賊所害也如大經者德王品云譬如有王以四毒蛇盛之一篋令人瞻養若令一蛇生瞋恚我當準法戮之都市其人怖畏捨篋逃走王時復遣五旃陀羅拔刀隨後一人藏刀詐為親善其人不信投一聚落欲自隱匿既入聚中不見人物即便坐地聞空中聲云今夜當有六大賊來其人恐怖復捨而去路值一河其水漂急即取草木為筏截流而去既達彼岸安隱無患菩薩亦爾聞涅槃經觀身如篋四大如蛇五旃陀羅即是五陰詐親即貪愛空聚即六入六賊即外六塵河即煩惱筏即道品到於常樂涅槃彼岸二心常下明識常在根塵即對即覺者對塵便覺也引釋論證即覺義既云心欲聞則知識在根經隨行平聲三心處下明識常去還乍出乍入者對塵故乍出不對即乍入出入間關者應法師云謂出入也亦設置之貌莊子云小智間間隔礙也啄一捨一者捨一網目復啄一網目隔礙難出得論常在者以塵對即覺故三從身下結二境二初標示二身空下牒釋二初釋初二句結生空境長養即十六中養育見也妄計我能養育於他又是計我為父母養育二亦無下釋後二句結法空境二初超釋無主二初別檢心主必能制及得自在既為他惱二義不成知心非主二或時下互推主四微色香味觸也大論云地有色香味觸重故自無所作水少香故動作勝地火少香味故勢勝於水風少色香味故動作勝火心無等者心望四大以不藉微勝故為主若論被惱復不成主二追釋無諍因緣和合雖成諸法本無思念有何諍訟皆由情計故四大如蛇六塵如賊若觀本空則諸法寂爾有誰諍訟故以無諍結法空境二從諸下明集因境二初分文對辨二初分文二前三下對辨二初對假想辨前三者即此集境自立三科謂集起相等是慧行正觀之境後一即假想是行行助道觀境此九行經文既相連又俱言四大似難分別故以前三對於後一而論正助以區別之又前一者即以集境三中初一對後假想而論生滅以前一云從諸因緣和合而有及云地水火風合集成立後一乃云水火風種散滅壞時豈非四大生滅相耶而言生滅皆從種無明者彰此生滅不離迷妄也故前生云妄想故起至後滅云散滅壞時此乃死支合云憂悲苦惱斯是無明之果復是無明之因故論云老死有果所謂無明無明有因乃指老死是故生滅皆從無明二若直下對小乘辨如上所論無明生滅何教不然若欲了知須論小衍小明四大實從無明生實從無明滅衍明四大而有三教通教四大體本自空故本不生滅由無明故見有生滅如幻之生如幻之滅別教四大體是佛性由無明故四大生滅性無生滅相有生滅圓教四大體亦佛性而性本具九界四大故九四大若生若滅皆是法界是故性相俱不生滅乃不思議論生滅也故法華明世間相常其義既爾則衍三教皆得明於本不生而生本不滅而滅生滅不二而二今非通別的就圓論二從諸下隨文釋義三初明集起相二初通約生法釋三初揀苦從集苦是世間果集是世間因此之因果皆因緣生今之所辨雖然涉苦果其意乃明集之因緣二前三下分句對義三小乘下破小因緣二初敘小俱舍云極微微金木兔羊牛隙塵等小乘有門謂極微始有十方分故不破隣虛以此為因緣也二今明下斥非細塵亦盡者隣虛亦破二塵既破因緣不成二言因下別約生法釋二初假名因緣三初釋從諸因緣此中宜用起信論說無明為因生三細境界為緣生六麁方盡疏意言三細者業相轉相現相即根本不覺熏習真如生三種相故云無明內惑為因也言六麁者謂智相相續相執取相計名字相起業相業繫苦相即枝末不覺於外境界起智相等生法二執名為染愛於外觸處染著以二不覺熏二執心成起業相故云無明潤愛集業得起忽都不辨迷一法界為無明內惑等者豈能顯今中道空慧耶二以業下釋和合而有以業起者即起業相也則有下即業繫苦相也此云苦果即是攬陰成假名人也三此一下釋無有堅實由無明愛者二不覺為因即能生心也一念託胎是不覺果名所生心計此因果名為本末既皆不覺豈是真實故云都虛無堅實也二妄想下實法因緣亦是妄想一念託胎與前不異但前成於假人今則成於實法假實和合成一報身修二空故破於二執故分二境機關主者如機關木偶假人轉動主即弄機關人也故以業因喻所弄木偶以陰果喻之色陰如木偶形質故云機關具三陰如木偶動作去來識陰如看人故云以自娛樂也二隨時下明集相吞噬二初因果對釋四初釋增減殘害豎約十時者大經云一歌羅邏得異二阿浮陀時異三閉手時異四皰時異五初生時異六嬰孩時異七童子時異八年少時異九壯盛時異十老死時異又念念生滅雖在於心須知四大亦隨增減又新諸根謂生時故諸根死時又飲食資益血肉為新目淚耳矃等為故二譬如下釋四蛇同篋二初明四蛇二初約蛇報明四相蛇有力敵羸絕等報可譬身有生老病死增減四相二如此下約蛇因明四分四分煩惱皆有毒害即是蛇因此因能感四大四相二初別示四分感報二初明生四大二瑞應下明致四相經出三相疏以等分例致生相二總結集業致苦上釋四蛇雖言苦報意明集因緣故總結云集業相噬令大增損推功歸集是經正意二明同篋二初約身為篋螫知列切又音釋音郝謂行毒也經舉四蛇以喻四大意彰四分有毒害義一分具足二萬一千四分共具八萬四千無量劫來法身慧命喪壞由此大經所明身持四大大不起集蛇無毒義如鳥在籠者次文再舉疎粗釋之故注云云二又用下約業為篋宿業尚存故四大未散重舉籠鳥以明業篋須知今疏舉業持大意顯集因故云心鳥鳥喻四分外馳六塵常求生死非安法身若人念念思破戒事乃求地獄永滅五分宿人業謝泥犂長往三釋其性各異二初約一身釋性別等者雖云四大和合成身大性既異那可合成此顯成中當處即壞妄情不了於壞執成保著生集四大對四方者顯內四大有四方性四方升降驗大相違對時對維其意皆爾良由內體與外時方其性本一故依正色心感召義成是故今經特以四大明乎集業也二或言下約六根釋以其六根俱是四大造色故也四釋悉滅無餘比至必利切及也見人死滅四大分散便謂息風煖氣已歸於上骨肉血汗必歸於下及至推尋都無去處以本不來故若有來去非今教境二若果下結由集業經舉四大升沈尤甚正明集境善惡殊塗以其四大不獨是惡亦通漏善也三明集善惡境三初釋心識學斯宗者要知境觀若論觀者須明三識謂第九菴摩羅是不動識當正因佛性可為中觀第八阿刺耶是無記無明識無明之性即了因佛性可為空觀第七阿陀那是分別識是惑性故當緣因佛性可為假觀此之三識既與三德無二無別是祕密藏何法不收何處不遍修圓觀者必能了知一心一塵無非三識即是所顯妙理復是能觀妙觀若論境者唯尚近要秖以第六見思之識而為境界知妙三識未始暫離一見一思故即此心為妙三觀顯妙三諦雖唯一識未甞不用三識為觀未甞不以三識為境若謂今宗不明三識但於第六顯三諦理今之釋題及彼妙玄示其三識為妙三法將何用耶於一識心以何而為三諦三觀故無通見難議圓宗今明集境故引論文通小之說但於第六辨心意識一法三能立三名字對數名心者對通大地等一切數故名曰心王也能生名意者意是依義依之能起一切因果以具三性故也分別名識者以能了別所緣之境故名識也又言下雖秖一識約三時異而立三名不同前釋秖約一時有對數能生分別之義也前是橫釋此乃豎釋初起極微次起漸著後起彌顯豈非豎耶二釋二性夫性有二義一真理不變名性二隨緣染習名性此言性異約染習性也此之二性遍心意識一一皆二也三釋躁動二初正釋躁動二初約王數釋二又如下約業牽釋二初明業牽二明兩牽二亦是下例釋隨業即當四句也若了兩牽即知受報二水火下明假想境二初正釋相二初釋散滅壞時二釋大小不淨能破欲情令正觀立故名助道二若正下明功能二初明破欲助正二初略示二廣示三初引釋論明助正三解脫者謂空無相無作從三證果名解脫門解脫涅槃二名一體道品是開門法者小乘則以十六行觀為三脫門今品則以即空假中為三脫門欲此門開須以道品調試修之如以念處四種修於即空假中正勤四種乃至八正調試修之亦復如是小乘三脫七科調試其義亦然俱以道品為開門法九想者一脹想二壞想三血塗漫四膿爛五青瘀六噉七散八骨九燒若約小乘有二種人一壞法人但求斷苦即至燒想成慧解脫人二不壞法人來住骨想不進燒想得有流光等功德具足成俱解脫人今明菩薩見禪實相名修達禪永異於小大小雖異俱以不淨助開三解脫於助開中不淨九想破欲先鋒故名初門二示進修明力大初修不淨進入八背及大不淨所言大者但觀自他正報名小不淨即九想觀若兼觀依報名大不淨所謂舍如丘墓錢如死蛇羹如屎汁飯如白蟲衣如臭皮山如肉聚池如膿河園林如枯骨江海如注穢名大不淨亦名大背捨背謂背是淨潔五欲捨謂捨是著心三引大經顯治欲得解觀對治力強速發無漏二此不下明二空助正三初據義總示二引經別示八色流光者謂地水火風青黃赤白八種色也法界次第云見地色如黃白淨潔之地見水色如深淵澄清之水見火色如無烟清淨之火見風色如無塵逈淨之風見青色如金精山見黃色如薝蔔花見赤色如春朝霞見白色如珂貝雪三此就下結成助正為治欲故修於事禪而以二空正觀了達不淨境是法界故於骨於光不見假人及以實法此正助合而修之方是大乘助開之法二明生法二空觀二初分文立義二初分文二立義三初明諦緣本大二初明通大四初約專小問今說圓空那得却用聲聞四諦支佛因緣二約通大答佛說諦緣通被大小二乘菩薩通四教故如世大道群小同遊不定屬小三重問即通意云何四字也四涅槃下廣釋二初明四諦通我昔等者佛與三乘昔在凡時不見四種四諦真理故又流轉分段生死偈文未畢今具引之故注云云凡夫有苦無諦者雖遭大苦不以為患以不審諦知是苦故聲聞有苦有苦諦此當三藏不了無生故云有苦能審知故名有苦諦菩薩等者通等三教俱達如幻俱能解苦當處無苦而有真諦者章安疏云真是真實故知即是次第不次第二種真實也諸佛等者佛果圓極究竟實也是知四教智雖淺深皆依四諦所以下更引勝鬘兩種四諦釋成前意二乘有量者藏通不知如來藏故所觀四諦終成有量別圓菩薩了藏性故所觀四諦皆無限量而兼有量者深必知淺故別人次第觀量無量圓人一念觀四四諦二大經下明因緣通四智皆觀十二因緣智淺深故得菩提道四種高下彼經四智意彰四教故知因緣不局在小二復有下明唯大二初明獨菩薩法二初引經儒童者儒仁也謂仁賢童子也習應者謂修習與空相應也四諦因緣各舉初後並略中間故俱云乃至諦緣既是法忍菩薩相應之法驗知理深二乘不及彼通衍三今取圓教諦緣相應成今空慧二當知下結示二明二乘見淺三初明聲聞若望因緣乃以七支總為一苦仍以五支總為一集又復苦集不分過未總是現在以根鈍故法相總略二明支佛開聲聞總成別相現在五者謂識名色六入觸受未來二者謂生老死別相苦也過去二者謂無明行現在三者謂愛取有別相集也又開三世不唯現在故云略果及略因由中可比三是則三世皆有十二以福資智故能別觀三雖復下斥淺二初正斥二乘所修三學不為眾生不成佛法是故名為自調自度大論云二乘戒名自調定名自度慧名自淨緣覺雖有少分慈悲不能廣益故同名自二與菩薩下對彰菩薩未分權實但是菩薩俱異二乘二今舉下明析體有殊二初約共三乘明析觀二約不共菩薩明體觀諸文所明實有滅空為析幻有即空名體今明幻有即中為體乃以實滅及以幻空俱名為析以其未達諸法實體體義不成由謂諸法終歸無常秖是析義今明諸法一一常住既見法實名為妙體初義分二初別釋二初約二乘明觀二初生空觀二初舉譬推二我人下就法檢各推無故合之亦無以聚虛空不成色故即陰下更於即離檢令叵得二雖求下法空觀二初明法存牒前譬顯人亡法存二更須下用觀析二初正明推法空正檢法空先析色陰次前念下析四陰無想受略於行識二既不下雙結二空智雖空境智須自亡是故境智俱云不得二通菩薩下以菩薩例結前論析觀乃三藏法以對今品體觀屬圓故以通教鈍根菩薩不能體中亦屬析觀故云通菩薩亦然二是為下總結言自行為他異者以通教菩薩對兩二乘分別二行也二約不共菩薩明體觀三初總示異前言別菩薩者非是別教乃是圓人異偏小故稱為別也故云永異二如見下深明觀相四初明妙空體法二初立喻顯然鏡像喻文乍濫通須知圓意通但六界而為鏡像別圓十界而為鏡像別雖十界九是修成修成不實故如鏡像圓知十界性德本具以本具故奪修無功故如鏡像不二門云幻因既滿鏡像果圓如此解之故云懸體體秪是解鏡內鏡外者解因緣所成即鏡內拳指不實亦解能成因緣即鏡外拳指不實二眾生下就法觀二初生法雙空二初明觀若假若實皆本不生空則俱空二如大下引證我是假人色是實法二性俱空人法不異是故名如二今世下因果俱寂二初明觀五果既是因緣所生可合鏡內拳指不實二因既是能生因緣可合鏡外拳指不實二下文下引證假實當體即空假中名本性空寂無始強執謂假實生名無明故有既了因寂果那不寂二雖不二下示妙三諦智即空假中而為空觀以即空故不得六界生法以即假故不得二乘生法以即中故不得菩薩佛生法蕩十界惑是故境智俱名不得而能審諦十界生法故二境二智皆名了了通達境是妙俗以無相故故無所染智是妙空以無緣故故無所淨非染非淨稱本離念故雙亡二邊正入中道任運雙照三結三諦圓顯三德三諦即念開明舉一即三體非次第顯無前後無覺而覺稱為大覺四與此下與經體相應佛示二空顯法性體不照三諦豈稱法性無量甚深故知今解與性相應此性名為金剛寶藏若偏照之德非具足三是為下約人結示故知今體非獨是體空須體三諦方得名為別體三諸小下斥諸師失意三初正斥失二初斥小乘師毘曇有門說存隣虛成實空門說破隣虛若存若破皆為析滅見愛二惑弘者失意冬生定計起見起思故屬斷常同彼外人全非正析二斥大乘師般若等經談一切法如幻即空此空畢竟三諦宛然諸師罔窮作但空解不即假故不能遊戲神通不即中故不能解釋佛之知見非佛知故不得三智一心非佛見故不能五眼具足雖依大教理齊小乘於小乘中同壞法人進修燒想壞滅骨人既其不修觀練熏修無由成就三明六通三明者天眼宿命漏盡也更加天耳他心身如意則成六通願智頂禪以超越禪最高上故故名為頂願欲知三世事隨願則知故名願智頂也二引經示首即經初軸即經末如來法身謂果上法身智斷必具令用二空當念求之無上涅槃體具三德皆與無量甚深法性無二無別故首軸所詮窮深極廣三豈可下結不用世人邪見即是癡空外道斷見也小乘之析雖是正教以無般若方便故墮斷常中大乘之體法雖圓備諸師但作偏空之體同彼小乘慧解脫觀安能解此即邊之空耶二善女下依義釋文二初明修因二空觀二初約苦集明二空觀二初生空二初分文二釋義三初對告勸發二初釋善女二初約四悉釋四初世界二又時下為人三又男下對治四又佛下第一義二此是下結成因緣二釋當觀二諸法下指上境二初釋諸法名目雖略者秖云諸法則能攝上所說諸境無不遍也二釋如是二初標列三義正明總觀者下二空觀歷諦緣境別別明修空假中觀此之三觀盡稱諦境今一如是總示三觀如是三觀如三諦是有三義者列於三法即當三觀所如之義也二如事下指釋三義二初指釋謂指經文中上下釋三法相假想指上餘二指下上下皆是不思議境故皆指為所如之法二又事下融即初乃俗即真中次乃中即真俗後乃真即俗中以妙三德為三諦故所以此三不一不異如是之言是故得名為正明總觀也以亦一異為諸法既以不一不異為能觀觀乃以亦一亦異為所觀境境觀不二卷舒無妨三何處下正作觀二初通釋四句三初約初二句明空觀二初釋初句二初就五陰觀言點出者已用如是總示三觀今以四句明示三觀故皆言點出今檢無人義當理觀二又果下就因果觀二人既下例次句二本性下約第三句明中觀不以本性為能觀者非中觀也即一切法非理非事名為本性非別有也故法華云諸法從本來常自寂滅相般若讚云平等真法界佛不度眾生以本無無明豈有眾生本無空慧豈有於佛既無生佛何度之有非破非立雙非亦忘名本空寂三無明下約第四句明假觀二初由迷俱立二初正釋二初直約事理釋諸法雖即本性空寂由具性染故起事染由破事染故立空慧欲忘染淨故立即中此之藥病悉由無明二以有下委就迷悟釋生法是果成由惑業故云以有無明等也既有下欲空生法須論三觀助事觀者助道事想觀也即不淨流溢等是所助正道即二空契理之觀正助二修為顯一性故立非事非理之觀也是事下以今知三驗其無明是事不知三皆事者以在修故不二門云修雖具九也二淨名下引證以眾生實病生菩薩權病示病意者為明法藥也二若知下由悟俱忘若知無病用三藥為此之泯忘空品意也二但我下別釋初句二初明所破人執二初總示我相五住之初三界之主若破我者縱起結使不生四趣故云深重小乘大乘俱實無我我不復斷四教賢聖入之無路故云大障凡夫下明起我處初遍六作次遍六度二若攬下別示利鈍二初鈍攬他遺體而起者是俱生惑與身俱生名俱生惑如諸蠕動實不推理而舉𧑃張鬐怒目自大底小凡劣何甞執見行住坐臥常起我心常時自起故名疎鈍二若執下利二初明密利執法塵起者是分別惑以對意根故曰法塵因分別生迷理之惑此名利使藏之初果通之見地別之初住圓之初信皆斷此惑二明相狀二初略論十使二初正明使相二初明十為枝葉執一法者不問邪正大小偏圓隨執一句即生十使前五是利後五是鈍乃利中鈍也二十使下明我為根本二縱令下兼示其人二初明具邪禪慧長爪即拘絺羅身子舅也勤學不暇剪爪時人呼為長爪梵志根性最利是外道中高著者故舉之鍱腹者金七十論云優樓僧佉外道中有一眾首至金地國頭戴火盆鐵鍱其腹與僧論義難石等者大論二十六云薩遮尼乾子難人乃至樹木瓦石流汗至非想者如欝頭藍弗已至有頂故云將出却墮飛狸故云復還二如此下明不能破我尚非小乘內凡豈同初果破我二重廣我見謂即色是我離色有我我大色小色在我中色大我小我在色中受想行識亦復如是五陰各四即有二十二若一下明能破空慧二初通明空慧二初就境智明生空二初別示二初於陰境推還就即陰離陰陰中有我我中有陰四句推之是我不然者能破之觀也據義合須二十遍言以破二十種身見也約外境者望能觀智是其內心故所觀陰得名外境非他身也二而其下明觀智檢所觀五陰既立於五能觀之智任運成五五陰一一皆有四智悉應計我故須亦破二十身見二內外下總結以數顯觀令智不漏二毘曇下約大小觀人法三初毘曇我見是共等因者即共業別業合有四句略言共等此有門論陰中求我我空陰有我法兩分故我見思惟前後而起我即眾生思是實法故悟生空未得法空二成實此空門論攬陰成我故我見思惟起不異時是故生法二空同悟三大乘我見即具諸法者俗即真中何法不具我性如色性生空即法空二破二下別明三觀既云我見即具諸法合於三諦而破我見是故用上三句破之二初正破人我三初約理觀檢二若作下約非事非理檢我見即中豈存境智四十種執三若作下約事觀檢經文既云無明故有愛取心強須作不淨助道之觀觀邪見惡心是穢惡陰若善直心慚於義天愧於聖人入方便位真理未明是隱沒陰善惡雖異皆未破見豈有見心不依於色色須敗壞故云不淨不淨之境何處有人今方便位義當五品也二若得下更推法我二初明得悟推法破思觀雖圓修而其麁惑有除不除若以三觀檢我叵得見惑斷者得入初信更於三師修二十觀者乃破法執即思惑也從二信位進至六信也二若未下明未悟推法破見二初轉計實法二初正明度入妙觀破見見惑未除見雖未除觀己有力能於假名柔伏愛惑若其我執度入實法二引經及事屈步蟲者要因前脚得移後足方於假名伏惑又於實法起見如彼蟲也二須實下勸更修觀宜於五陰作二十觀顯我本性使空慧明隨度入處以觀逐之名處處作二明法空二初約經文釋成三觀二初正釋二初立意分文我見即具一切諸法豈觀生空不空實法鈍根未了故今重說二如是下隨文釋義三初明即法而空二初示境觀二若四下明修觀二初就法明空二初正明空逐一推檢不應動等者地動則成風性煖則成火性史記曰陽伏而不能出陰迫而不能蒸於是有地震注云蒸升也冬則地中煖故禮云古者夏則橧巢冬則營窟水堅故成地性波動故成風性貞堅也炭火貞則成地性火焰動則成風性風能持物則成地性觸壁止則成水性二引經證水性不住者不守於濕火從緣生者既賴緣而生則不能守其熱性風性無礙者以無礙故不能守其動一一下四大俱無性故皆入如實之際前之二教以空為如實後之二教以中為如實今取圓中實際為正二上檢下對生辨觀二本自下明即法而中二初二句法本自中二初明性非生滅以元中未三節顯於性是中道元無四大者非謂獨一全無四大以其大陰皆如來藏性體常住本無生相故曰元無既無法生與誰相會而為和合無和合故無可散滅故不論空如此談中之義顯矣二本自下明非觀使爾世間之相本來常住豈以觀智息乎生滅然後不生滅耶此名即事而理亦曰即邊而中也二三句顯由觀解二初正示性雖本然遣迷由觀言因緣性欲為因師教為緣因緣成觀達本三諦諸大即是空假中故從本不生二引證無明轉即變為明名菩提燈若非感應因緣之力豈滅無明故知成佛全假因緣三和合下明即法而假二初成違理之事二此法下成照性之修此法有故者即迷惑因果也體有下三諦也即空下三觀也境觀悉由迷惑因果和合而有也二三觀下結觀三段經文與三觀合知今宗旨契會佛心豈可不信二更為下為鈍根重破法執前釋生空已明度入實法或利根雖曉恐鈍者猶迷是故大師以無緣慈更說其相二初明法執二初依報起見愛心四初依大陰起四執一切外道四教行人若未伏斷見惑已來皆有此執二四執下因四執生我見四中雖云無及雙非既是執生四皆屬有見既依色合當即離色我我色見依四陰即離亦然三我生下依我見生十使如生空中說四方招下因十使招生死縱依圓教性具大陰開於四門隨執一門生我見者起惑造業招致來苦與彼外人生死不別大師正為即時行人陳四執過二惑此下指見心名污穢陰此之五陰皆成執見故悉污穢襵𧜼歸有豈名法空二心不下明空觀三初明不依是忘四執心不依陰四教皆然今明圓宗論不依者即穢污陰為能觀智何陰可依何執可破誰為能觀亦無所顯心不依陰今意略言二寂然下明契理則備眾德三種般若與金光明牟尼三身無二無別若不以此為三觀者見之無由三行人下明此觀速能復本觀生觀法皆以三觀一念而觀猶如懷璧復金光明法性之理如向本國二三世中可登圓住可以保任二明十二因緣生法二空觀二初分文立意二初分文此十二支而分生法者順此經文初支既名曰無明名即假名故屬生境無明者我執也起信論云計名字相也向下諸文但言行識等既不云名乃是直指色心也以行至老死不出五陰色心故義雖炳然猶恐不信故引釋論逐段證成誰老死者如問云誰則答言我故知誰我悉假名也經云名曰與論冥符論號生空經豈不爾是老死者則直指色心是老死法經不云名與論亦合二然十下立意二初通辨因緣相貌二初標列二三世下解釋三初三世過去破神常者過去已滅故非常也現在破神我者五果皆五陰和合故無我也未來破神斷者未來有果故非斷滅皆言神者外執身神有斷常等也此三世義世共傳之故云常塗所用二果報以前十因緣屬現在後二因緣屬未來二世合為十二而文云一期始終且據無明行在一期之始相帶而言逐云始終非謂秖在一世此果報因緣出大集經以在中陰於父母所生貪愛心為無明出入息風為行自識支已去義同三世三一念二初所憑教二如眼下明行相二初正釋相二初對塵直釋六處生貪者眼識染故潛牽諸識各有貪情故普賢觀云以貪香故分別諸識處處染著一日等者一根對塵即起十二六根晝夜數數對塵何念不起十二因緣一一成因皆須感果迴轉如輪纏縛如網二今更下更推因起因緣之觀通三世者意推過去無明為因生於現果現果之上復起惑因本欲即今無明不起是故今推過現二處起無明相文二初逆推過因從名色起者五果之初故五陰已具故識支未具五陰故不言也過去之因極於無明今觀無明意欲令觀成覺了智而謂無明定是有等則能破智翻為無明藥乃成病故云四句取者皆是無明無明為緣豈不生行生識等耶如前說者六入至老死皆如前文直示中明二又觀下順推現果於此受中等者以受支是五果之終故觀至此若生計著還成一念十二因緣或有受等者即是無明不了之心行識等支一念成就二如此下歎難知逆順推檢雖在一念其十二支宛然具足所以枝條遍滿諸有其猶大樹尚無能識況能伐耶言大樹者婆沙云過去二支為根現在五支為質現在三支為花未來二支為果布濩者文選注云布濩長多貌從言從水並通漢書云布濩猶布露謂於闕露處皆布也二今經下略示今經觀境二初明經意但舉生法為境者以假名無明為生空境以行識色心等為法空境此因緣二境通四教觀今意在圓二宜以下示境觀二初示境二初立喻二法合著於假名者不達三諦而妄起我見猶如舞燼成輪故云不息輪依火有而假名因實法而有也迷故不達色心即空假中名迷陰入言薪火者即燼也二若知下示觀二初立喻二輪火下法合觀生觀法皆即空假中乃輪火雙無二空觀也二生空下依義釋文二初出境相二初生空境二初分文二釋義四以前生空三觀釋之故疏無文二行識下法空境例應有三者行即空假中乃至老死即空假中佛言巧略比前可知故二眾苦下出觀相二初據經文示觀二初正示二初指文二眾苦下釋義三初明中觀眾苦行業指上生法當體妙故不可思議若生若法皆非空有如是體達名為中觀此觀不見生死輪轉有際有息即法界故無際皆常住故不息二本無下明空觀三不善下明假觀前不善思惟即過去二支今不善思惟即現在三支經心行者即上思惟也斯乃舉病必對於藥假觀彰矣二雖名下結勸名偏義圓名但云空而義乃是即空假中義既必當故明與經任運符契生空法空名義皆爾故勸修者息乎疑情仍須了知全祕密藏為生為法是故生法無非三德故觀生法能所皆三境觀名別其體不殊是故能所二即非二此乃今經二空觀也二為鈍人更說二初特示空觀二別指假中良以初心於假名實法起見愛增強障道事重是故大師特陳空觀不說假中此同釋題觀解三道三道正觀舉名而已但於假實三毒六作委破四性頻示二空蓋為始行我見彌隆故示真空以為要術初文二初示二初推人法二初推人若假名下對於實法推無四性今之下四性被推執情稍薄但謂有名還須四性檢今叵得所召之人既無生相能召名字四性亦忘略示人空其觀如是二觀法二初橫推以現名色對過去業推無四性羅漢有業者無始所造諸有業因其數何限無惑潤故不受後身故曰不生各有等者如合兩空豈成一色二既不下竪推計法之執如屈步蟲捨一取一生被破故便計無生還是性執雙亦雙非計皆依生既悉無理復計於滅亦成四執八句之上皆云不得即是空觀無滅無生者檢滅檢生俱不可得方乃得名實法無生二無生故下明觀成二初明二執忘攬陰成人實無生故假名則壞於假無我諸見俱亡實既無因安得不壞二既不下舉二喻示不然火喻不執法無煙喻實法不生日中舞喻燼空心秉法是亦無輪喻不生我見二是略下結二中觀下別指中假言別記云云者具如止觀假中破法行者應知今明三觀圓修二空但為鈍根見惑偏重故別指空對治此惑此惑若忘二諦自顯故中假別指而已二我斷下明果上二空用二初分文二一切下釋義二初明自行成二初明智德滿二初明人法二觀成二初約人法銷文二初明人空觀成二以智下明法空觀成別明十纏者瞋覆睡眠戲掉無慚無愧慳嫉忿恚曰瞋隱藏自罪曰覆意識昏熟曰睡五情暗冥曰眠嬉遊曰戲三業躁動曰掉屏處起過不自羞曰無慚露處為非不羞他曰無愧財法不能惠施曰慳他榮心熱惱曰嫉煩惱即思惑也雖見思通名煩惱今別以思惑當之󰊛繫也二二乘下約大小釋斷二初論大小斷盡不盡二初明二乘斷通餘別界內一切煩惱名數皆通界外但以所障空中分之則知通別淨名室中天女散華聲聞著身菩薩不著故被訶云結習未盡華則著身斯乃斷通未能斷別也二而言下明佛地通別都忘二初正示雖云菩薩能斷別見而斷未盡究竟在佛若至佛地不唯別盡通亦窮邊何者蓋由見思遍十方界六道眾生差別種習之所成就因地乃斷未盡邊涯唯佛究竟故云若通若別究竟在佛二引證性德生法體本無上通別二執染故成卑妙覺執盡二俱無上故云無上假實佛地所不惑也二經論下明佛地有斷不斷二初明經論異說二初明有斷智以悟極而惑上上惑以迷極而為上上今迷將盡唯餘微細故名下下故起信論云覺心初起心無初相遠離微細念故心即常住惑微細故難別難除故上上智方能斷盡下下之惑無明力大者惑雖微細能障妙覺故華嚴明灌頂菩薩所有功德如一塊土妙覺功德如四天下土最後無明所障若斯力豈不大非佛智發此惑不忘一念相應慧者究竟覺也正習俱盡者該於通別也二或言下明無斷有上士者等覺也此位須修清淨淨禪斷微細念故名之為斷無上士者是妙覺位修證既忘更何所斷二斯乃下用悉檀和會此斷不斷各見教文人師執之淨計莫止今以四悉逗機之意而和會之諍無由起國是境域即當世界機所居處隨處樂聞佛智有斷不斷而歡喜者時即對治隨時當有斷不斷義而破惡者人即為人隨人宜以斷不斷而生善者悟即第一義隨悟斷不斷而入理者為此四機說有二義究論佛智不可言思二證無下明正助二道滿無上生法證由二空名無上道事助之行與正合修故得稱為微妙功德二開甘下明斷德滿二初略釋甘露以命等四如次對於常樂我淨二然此下廣釋諸句四初對華嚴四位二初正對彼雖兼別今取其圓別三十位未得甘露故二下地下釋疑恐後人疑故釋也化他令同我之所得二又通下對般若四智論雖多釋猶通三教今四皆從甘露而說故的在圓以一心三智蕩一切相名道慧開門一心三智立一切法名道種慧示器一心三智雙遮蕩立名一切智入城一心三智雙照蕩立名一切種智處室由此四智住大涅槃令諸眾生得此四智名食味也三對法華大事彼佛知見是今甘露彼之開等對今四句唯有悟入與入處少殊其義不別四對涅槃四德前以四德釋甘露義今用四德對開等文有此異也二吹大下明化他成二初分文立意二初分文二餘經下立意二初明智定相成前現通者令重法樂聞後現通者令依法修證故前云開後後云成前二修因下明因果同類二空正道為智德類二空助道為斷德類即緣了二因非此二因安剋二果二說法下依義釋文二初明轉法輪化他二初明說法二初總示二吹螺下別釋二初別明螺等二初約教位釋二初釋四句四初明吹螺是故號者大經云吹貝知時是也苦忍凡性者即內兄上忍位中於苦諦下留一行一緣是凡性也聖人正性謂初果也說大乘法者唯以圓教為大乘也改凡聖偏性通教六地是聖別教十向圓教十信是內凡以中理未顯悉名偏性通教七地者至此得知圓者皆是改號之位者三人俱破無明見中道圓性也二擊大下明擊鼓誡進者軍陣之法也兵權曰聞鼓則進聞金則止鼓則嚴肅軍眾使前驅也督率也率導引也位在修道者令初果進二果也通教位在八地者前釋改號是七地破無明今進入八地是增道損生別教應言二地圓教應言二住方名進入修道今言十行初住者恐誤也或別有意真修道者即通八地別二地圓二住故云咸進地論以初地為見道二地至七地名修道八九十地為無學道彼雖別位例圓可知三釋然炬通教下皆取當教化他位也此言八地不取受接但約當教出假道觀雙流耳別約十向其意亦爾以內修中觀外亦出假故圓在初住者以百界作佛普門示現故圓從勝說乃取分真止觀名真出假位也皆是下結示三位道謂外化觀謂內行此該三教不同餘文唯就通說四釋雨雨扶疎盛茂也時澤時雨也大恒者殑伽河也二若得下例上四經二此一下以橫竪結竪擬諸經之位者即向四經名字雖殊但是住行向地圓位耳故名為竪橫論一切諸位者即攝四教凡聖諸位如向消文是也云云者部在方等故此化他必兼四益橫攝諸位旨在其中二此中下通釋大義前三云大後一云勝勝亦大也故云皆言大也通塗下若取通名唯在大法義並歸圓對於四經其義彌順二我今下明神通二初明摧怨二初明煩惱為怨二魔為下明天魔是主二明竪幢高出眾行者即法幢三昧也萬行功德皆為眷屬莫不歸宗此之三昧故為眾行之望兵望麾者手指曰麾尚書云左仗黃鉞右秉白而麾之兵權曰將軍乃秉麾眾而誓之又云聞鼓則進聞金乃止隨其指麾五陣乃理三德下出三昧體其體若非不縱不橫豈出眾行豈摧五住豈壞天魔無記神通體用如是二從度下明四弘誓化他二初牒文示義雖復等者既依四諦而運四弘四諦既常誓豈休息因人求佛意在利生今遂所求豈忘與拔四弘是下示誓有依誓即無緣慈悲境乃無作四諦無緣無作行相如何眾生誓度生死即涅槃故煩惱誓斷煩惱即菩提故法門誓學即惑成智故佛道誓成即生成滅故不爾豈能廣度永度二度諸下隨義釋文四初令度苦諦經永斷三惡即三惡道也須約十番論度論斷二令斷集諦須明五住燒十界生三令證滅諦當分而論四種甘露跨節而辨唯一圓常四令安道諦四初約檀明諦不獨行檀具於四諦五度皆然五不依諦則不動不出何度之有復須知今依無作諦二無量下略釋經文三論云下檀攝六度大論十二解檀度云若菩薩行檀度能生六度是時名檀度滿云何布施生檀度有下中上若以飲食麁物軟心布施名下能以衣服寶物布施名中檀能以頭目血肉國財妻子布施名上云何施生尸度菩薩思惟眾生不知布施後世貧窮故行惡若行布施後世有福無所乏短則能持戒云何生忍度菩薩施時受者惡罵若大求索若不時索或不應索而索是時菩薩思惟我今布施欲求佛道亦無有人使我布施我自為故云何生瞋如是思惟已而行忍辱云何生進度菩薩布施時常行精進欲行二施勤求財法以求足之云何生禪度菩薩施時能除慳貪而行一心漸除五蓋是名禪度又心依布施入於初禪乃至滅定云何生智度菩薩施時知有果報而不疑惑能破邪見無明又分別淨不淨施得報不同是名生智故云檀義攝六也餘之五度亦互相攝非今文意故且論檀六之首故攝生便故四捨身下以彼岸結生死為前際涅槃為後際身命及財此三屬事以觀此三及能施心所施之境三輪當處即空假中是故能等三德涅槃此以常因而剋常果不然豈得不壞常住如是行檀名波羅蜜三德甚深故檀竪高三德無量故檀橫廣此機樂略是以如來妙說一檀遵修諸行仍須了知既談果後行檀利物行人豈不即聞而修耶大章流通二初釋四天王品題二初因緣釋二初約處釋人二初明處二十八天皆上升之趣此當其首天分三界於下界中此復在初居半須彌者處之所依欲界六天二天依山忉利居頂四王在半梵語須彌此云妙高出水八萬四千由旬四寶所成二東黃下出人持國者護持國土故乾闥婆此云尋香行天帝俗樂神也富單那此云臭餓鬼中勝者或云主熱病鬼也增長者令自他善根增長故鳩槃茶此云甕形頗似冬瓜是厭魅鬼也薜荔多此云祖父鬼餓鬼中最劣者雜語者能作種種語故毘舍闍此云噉精氣鬼噉人及五穀精氣故亦云顛狂鬼也毘沙門此云多聞福德之名聞四方故夜叉此云輕健飛空健疾故羅剎此云可畏亦名暴惡二此四下明品來意二觀行釋三種觀法此當託事以其境智一一皆借事義而立也須知託事多兼法相如王舍城而觀五陰耆闍崛山而表三德此之五三何殊四諦然此正是託感應事明境觀也分二初示觀相四諦四智乃至諦下各論見思何教不說今釋教義既專約圓故所明觀不關三教四天須表無作諦理四王乃表無緣妙智照事即理名護諦境了縛為脫名護心數為他說此名為護世通別見思同體為障名為鬼神法花指此等者不無少異彼以鬼神但譬五利乃將蟲鳥而譬五鈍今則利鈍俱類鬼神但取分同也二若不下明利益而且先明不觀有損侵害心王妙智不發也毀損境界諦理不彰也心王至迸散示迷三德而為三障雖論三障迷由煩惱故云俱為鬼神所惱能觀下正示觀之有益無明即明為能觀智此觀觀苦生死即涅槃也此觀觀集煩惱即菩提也控御等者不動諸見而修道品不斷癡愛起諸明脫如斯控御豈獨不被侵害而能顯理備德顯理故諦境國安備德故心數民寧以轉八萬塵勞成八萬定慧也自行了達既其若此令他修證豈不然乎託護世天王之事修觀獲益其相略爾二釋十三品經文二初立意分章二初立意季亦末也翳障也二凡為下分章三初開流通七章方軌者方法軌範也二天王下出天神五段以地味膏腴請處說處者膏腴土田良沃也史記曰東割膏腴之地是也腴下多味字禳除也又天王下且從增勝備論一一皆有五能三四天下示此品六番二正釋經文七初段分五初又分六初述護國之能二初分文二敘敬下釋義二初四王白佛二初經家敘先標北方天王者西土以北方為上也偏袒者西方之禮弟子詣師必須偏袒表有執役二正白佛二初分文立義二法性下用義釋文二初歎經三初歎體佛所護理無量甚深橫攝法周竪收法盡理若不爾豈名經王問文詮此理故言經王是則經文但是能詮王惟在理釋題那云文號經王教攝眾典指文指理二處不同如何和會答若前三教文理不合此則為妨今乃從圓法皆不二文外無理理外無文釋題舉文若其孤立豈得稱王今疏指理不攝文者翻屬前教信文理合是經是王其義祕妙不可情求今經王歎體與序品不別二約體下歎經宗約體修行者體是本覺起成始覺方得名為約體修行體具佛界因果二嚴全體成修二嚴無作名非莊嚴而為莊嚴今以極果二嚴為宗世天下經云諸天包此三也然應有四恐文脫誤或可天王本是生天故疏不出此四天名義出大經德王品云一者世間天如諸國王二者生天從四天王乃至非非想三者淨天謂四果支佛四者義天謂十住菩薩以見一切法是空義故大論明三種天一假名天即世天也二生天三清淨天則兼三乘也三又下下歎經用上至菩薩者經無菩薩之言既云能滅一切眾生苦惱則通指九界方名一切經文有四初天趣能與眾生快樂者天趣眾生也次是經下三惡趣諸河三趣沈沒猶如大河焦乾枯竭者滅三惡苦也有經於枯竭上加能令二字者妄也三能除怖畏去是人趣初言一切怖畏是總次別明破三障惡三災是報障怨賊即刀兵也并饑饉疫病名三災惡星是業障業來責報故惡星現也憂惱是煩惱障四舉要下總指九界眾生也二從世下述能護二初分文二護國下釋義二初內以法護國四初護國之由二以法護國即是述其護國所以無法安能護持國土而其所以有內有外外即世法內即心法若但行說世間之法則令此經非方等教天王全是凡夫心口須知文文皆有世間出世間意但以此句顯內義便故云正與觀心相應如下散脂鬼神品中諸文且順世法詮辨及至自述得名之由則全廢事解故云現見不思議智境不思議智光乃至云我能安住一切法如性於一切法含受一切法境智若是故名為密方能外現鬼神大將豈非有理密故乃有事密今文經雖不顯大師得意乃以行說諦智之法而為護世安民所以心數不行等者心心數法全體即是方便般若心王邪故數行邪境今王既正導令不行不行而行行深般若到於彼岸三天黨護國意同向說黨謂徒黨即八部也黨輩也帥黨者帥音率導引也如轉輪王下是事釋以輪王降四方喻天王遮惡鬼七寶謂輪象馬女珠臣兵也四天眼護國以報得天眼者非修得也受天身則眼必徹障幽暗也燭照也萌種子初剖也杜塞也謂以天眼徹照防將萌之禍根塞漸起之惡源也二從若下外以策護國二初標科敘意二初標科二一若下敘意三初勸說聽因緣和合二初勸法師為外緣日出朝陽者爾雅云山東曰朝陽山西曰夕陽雰扶文切不祥氣也呂氏春秋曰冬行夏令則氣霧冥冥春秋元命包曰霧陰陽之氣也陰陽怒而為風亂而為霧今以日出喻弘經雰霧歇喻三災息也二次王下勸王者修內因秉法者秉持也一人謂王也慶善也王有善則萬方之民恃賴之即尚書曰一人有慶兆民賴之也故王受是典而致國安經饑饉者爾雅云五穀不熟曰饑菜蔬不熟曰饉國邑郡縣者王制曰凡四海之內九州方千里州建百里之國三十七十里之國六十五十里之國百有二十凡二百一十國凡九州千七百七十三國春秋左氏傳曰凡邑有宗廟先君之主曰都無曰邑又曰上大夫受縣下大夫受郡二勸供給四眾因緣經優婆塞此云近事男優婆夷此云近事女以成就戒者堪可親近承事出家二眾故也流衍者衍達也三勸能讚所讚因緣先王之德行者先王道德之行若行之於身即可以儀軌風俗法言者是出自典誥聖人禮法之言若宣之於口即可以教人民君既無此故邦民不從其令隣國不詠其德今勸下即勸王重道尊師修功補過也身意恭重謙以自牧即道德之行也讚歎在口即典誥之法言也夫高下明謙卑之意王高而民下為國者以人為本基故當勞謙以聚之辯以訥為師者訥者內照清淨故外絕矜飾即大辯若訥也故能為俗中小辯之師尋常治身理國尚當如此況今請出世之法祈人民之福豈宜倨慢乎儒禮以父事三老兄事五更屈王之尊敬卑為師儒釋一揆矣羽檄者文心彫龍云檄者皦也宣露於外皦然明白也或稱露布蓋露板不封布諸視聽也顏師古注漢書高紀曰檄以木簡為書長尺二寸用徵召也其有急事則加鳥羽插之示速疾也今云羽檄稱歎者即告之以文辭述具休明也爾雅云顒顒昂昂君之德靡偃也論語曰君子之德風小人之德草草上之風必偃草萊者萊䔧草也或作葉或作菜字之誤也二用意銷文三當以上意對經釋之故云可見二如來述成二初分文二四王下釋義二初合述歎經四王所讚經體宗用既合佛證三德妙理故佛述成諸佛從是法生者體宗用三既是法性豈有一佛不從此生二從於下述能護國二初分文二法護下釋義二初述以法護國四初述護國由發心畢竟者昔種善根是發心今日聞經得益是畢竟二心比校昔種誠難故佛述成歎其宿種然此發心等語即大經迦葉說偈讚佛故佛初心但用彼語以成今意護世下云云者此與觀心相應義如前述也三從汝下超述天眼護國四從汝下追述天黨護國二從汝下述以智眼護國前云策今云智眼互見其文策即智謀智能鑒照名之為眼言和合者即前云內因外緣因緣和合然後禳惡云云者前白佛則三段別明今則一番總述以包前別也第二番白佛述護國之事二初分文二一是下釋義二初白佛二初工奉人法天除怨患經天律治世者師古治民則天行化罰必當罪賞必當功名天律也二隣國興兵天令懅退斥逐也經四兵象馬車步也規往討罰者規求也或作親者字之誤也討誅也傳例曰有鐘鼓曰伐或作罰者非罰折辱也出金贖罪也軍者萬二千五百人曰軍天子六軍諸侯三軍二佛述成二初標科二從爾下隨釋二初述成初意無鬪訟名僧者無鬪訟即和合也二述成後意二初正以等慈述其懅退豫安也二又勸下兼勸諸國各守本業貪企者企望也佛告帝釋者大經文也經楚撻者楚一名荊可以為杖撻擊也廣雅沃濕也美也亦柔也壤土也時不越序者四時和也心無貪悋者無貪故不多求無悋故能惠施后妃婇女者天子一后三夫人九嬪妃二十七世婦八十一御女風俗通云婇女者采擇其容色之女也第三番白佛示其軌模二初分文二釋義二初白佛二初出願欲六文如疏列二示軌模六一一如疏對上六願柏梁者漢時殿名天火曰災漢方法以海中鴟魚尾安殿脊以禳之災遂息世昧其由謂之鴟吻八紘八方也休美也自勵者勵勉也四海者博物志云天地四方皆海水相通地在其中蓋無幾也七戎六蠻九夷八狄形類不同總而言之謂之四海皆言近於海也次佛下述成二初分文立意二佛告下用意釋文二初別述二初述成六方法六初述成安身方法羽儀者漢書高紀曰紀信乘王車黃屋左纛注云以黃繒為蓋裏纛毛羽幢也在乘輿車衡左方上注之蔡邕曰氂牛尾為之如斗或在騑頭或在衡以纛是毛羽幢為天子儀仗故曰羽儀經躬出者躬親也二從復下述成安國方法爾許生死之難者劫數如值佛之數也三述成安妻子方法四述成安王領方法五從常下述成宮殿方法六從在下述成上攝福方法二從汝下述成六願欲六段如疏經棘兵器也與戟字同刺殺也二從汝下總述第四白佛要其法利二初分文由第三段末者由前世尊述成云亦當迴此所得最勝功德之分施與汝等及餘眷屬四王因茲遂要法利二釋義二初白佛二初人王運心二人王下天宮相現二初事釋人王至金光者心存即三智金光明也至典即三諦金光明也智諦合即起事用金光明也以色心不二故香隨智遍迴施下天王意云若以法利迴施我等我等皆得故以光照天宮為表龍猶屬畜對天并鬼成三法界言法界者今從解脫所燒之香非法界者何能周遍三趣之體非法界者豈能承受二觀釋上之所說雖談諦智猶是約教示經力用未論觀行今之所論的就研心令觀詣理故荊谿云本雖久遠圓頓雖實第一義雖理望觀屬事此乃託事觀心借義成行三智妙解如火能然三諦融心如香離臭起三學行如煙氤氳真本覺照故曰金光行冥真故無礙而照但期觀行契金光明功用自然相周沙界唯務相現內觀不修心緣五塵魔必得便慎之慎之次佛述二初標科二隨釋二初述成香光普遍經摩醯首羅此云大自在金剛密跡者正法念經云昔有國王夫人生千子欲試當來成佛次第故俱留孫探得第一籌釋迦當第四籌乃至樓至當千籌第二夫人生二子一願為梵王請千兄轉法輪次願為密跡金剛神護千兄教法世傳樓至化身非也乃法意王子耳據經唯一人今狀於伽藍之門而為二像者夫應變無方多亦無咎摩尼跋陀此云威伏行阿耨達此云無熱惱娑竭此云鹹海經百億非非想天者夫百億即大千界也但同一四禪及四無色三禪統中千界以大千言之則有一千三禪也二禪統小千界則有百萬二禪唯四洲至初禪則有百億今非想亦言百億以下望上言之耳又恐翻譯之訛也以義淨重翻則無百億非想之言二從諸下述成施善護讚二初讚因二讚果經勤修下明修苦行善能下壞外道降魔怨是莊嚴道場也覺了下成正覺善男子下轉法輪此並果上之事如瑞應經廣明第五白佛舉興衰二初分文二釋義二初白佛三初舉興勸四初述弘經四天聽受二大梵下明釋梵八部皆集經釋提桓因者具云釋迦提婆因達羅此云能天帝三世尊下明人王為善知識四以甘下明得利護國彌勤二次舉衰勸二初分文二隨釋四初明天失法食二明天神捨離三明惡鬼興災經流星者星說曰絕跡而去曰奔星光跡相連曰流星薄蝕者案漢書天文志作日月薄蝕孟康注曰日月無光曰薄韋昭曰氣往迫為薄虧缺曰蝕京房易傳云日月赤黃為薄釋名云日月虧曰蝕謂稍侵虧如蟲食草木葉也虹者爾雅云螮蝀虹也爾雅音義云雙出鮮盛者為雄雄曰虹暗昧者為雌雌曰蜺蜺或霓江東呼為絳俗呼為美人釋名云虹攻也謂純陽攻陰義也四展轉成災三正勸二初分文二隨釋六初欲得現利二天忻法食三出過三論四韋陀者即外人典籍摩蹬伽經云初人名梵天造一韋陀次有仙名白淨變一為四一名讚誦二名祭祀三名歌詠四名禳災次名弗沙有二十五弟子各一韋陀能廣分別遂成二十五韋陀次名鸚鵡次名善道及其弟子漸漸增廣如是展轉有千二百六韋陀今言四者從其根本為名皆明梵事出離欲染故云梵天說出欲論也毘伽羅論此名記論婆尼尼造明種種經書并諸雜語又名字本河西云世間文字之根本典籍音聲之論宣通四辯訶責世法讚出家法言辭清雅義理深邃雖是外論而無邪法將不是善權大士所為也僧佉此云數論諸法從數起故劫初黃頭仙所造衛世師此云勝論謂諸論中勝故勝人所造故成劫末鵂鶹外道造勒沙婆此云苦行未知出世時節以人名名所造論此三仙所說無漏盡通故唯五通四始終獲利經如來正遍知說者十號中二號也五教主勝故經以大悲力故等者用無緣大悲普覆法界故超梵王四等之心以難思苦行積劫利物故超帝釋十善之因六諸法本故經一切眾生等者世間謂五戒十善十二門禪等出世間者四教法門者三乘修證也國事者禮樂征伐治世育民之事也造世論者如上三論及下正論等也皆因此經者乃教行理三種經也故新本云欲生人天欲得四果支佛欲得佛皆依此經懺悔滅障方得成就若探取化意即是於一佛乘分別說三但以此經部在方等教猶屬通理就人分未免異趣故欲令等言隨其五乘而得安樂也二佛述二初分文二隨釋二初舉興衰勸二正勸第六說偈頌德二初分文二夫三下釋義三初說偈歎三初歎三身三初依現文別對三身空是法身者經無空字以其日月必依於空又下文云佛真法身猶如虛空是故疏以空日月三對於三身空無明暗日月共依別喻法身體本周遍日能破暗別喻報身三惑盡淨月能盈昃別喻應身隨機勝劣此之別對為下圓融而作張本耳二通意下取喻義通具三身二初取喻顯圓若以三喻別對三身恐謂三身其體隔異故今委取能喻之事其義不局每喻各自具於三義如日一喻上必依空下必現水此之三義則顯報智圓具三身此則三般若論三身也月喻亦爾可顯應用圓具三身此則三解脫論三身也太虛空是日所依空天日水日當體含空此之三空則顯法體圓具三身月亦如是者月所依空天月水月其中含空亦顯法體圓具三身空遍日月兩說三身者乃約雙照中道而示此則三軌而論三身也二依下以結文示此結歎文凡舉三喻謂月焰化此三事義各合具三如月一喻必上依空必下現水此乃應身圓具三身文舉如焰焰必依日日必依空此乃報身圓具三身文舉如化化必有術名為化法術必在人即是化主其變化物名為化事此乃法身圓具三身三雖復下復取結文以通融別經既顯云無有障礙若非以法而定於喻一一圓融何稱此中無障礙說當以此意融身相文使一一相皆嚴三身成密藏相二歎身相二初分科釋經二初分科二釋經五初歎上二相二歎智斷者初二句總標有喻有法次四句是別歎二句是智二句是斷淵海也管子曰水出於地而不流曰淵三歎下二相四絕言歎五結歎二夫相下總示身相三初通嚴三身相好不獨在應身報法亦通等者如今所列目齒輪網例於上下二十八相通能莊嚴三種身也以身相是一隨見成三莊嚴父母生身者以藏通人但言偏空所見佛相謂由正習構造而成相非奇特但能少勝輪王而已以不知心現見從外來取色分齊故名生身此乃如來曲順凡小示現此身故名為應莊嚴尊特身者以別教人能信中道妙色妙心隨緣變造所見佛相知從心現無有分齊或現大身十蓮華藏世界塵相或現八萬四千相好或時秖於丈六三十二相令其機緣無分齊見不同藏通分齊之身故名尊特此乃如來修道所得故名為報莊嚴法門者以圓教人了大小身及多少相皆性本具修德無功相雖是色色即是心故起信論云色性即智說名智身智性即色說名法身今從即智名法門故以八萬四千陀羅尼為髮乃至定慧為足以即色故故得名為法身相好此乃相好隨解而轉故使莊嚴三身相異二此中下別示法門此乃指經智淵無邊而為智德百千三昧而為斷德此之二德能收一切莊嚴法門也學者若於色心分隔而解此義則永不識法身相好也三文下文示圓融上來分別法報應相欲令易解故須就機淺深優劣須了前前不知後後須了後後必見前前良以前麁後妙故也今四天王是大菩薩就圓稱歎見三身相與妙三德無二無別應是解脫豈隔二德報法準知欲彰此義是故特云無有障礙若知此意方是深達金光明法門也三偈初下結歎二初直銷經文二初銷文結佛月為三身者現文唯有空與水月合有天月可喻三身言佛化為四身者法身妙色而為化法報應二身照理鑑機而為化主曲順機緣現九界身而為化事今以化事顯具上三故論四身皆具三四者趣舉一身即三即四彼彼皆爾方名無礙二品初下結妙二初明始末皆三三章是法三身是人攬法為人人不離法故云辭異其義是同佛月清淨者取偈初句成今三身三歎天辯絕妙初歎三章云金光明微妙經典顯不縱橫今結三身言無障礙亦非縱橫以初以後顯於中間句句無非談祕密藏大師歎妙其意在茲二料簡機應上明三身無有障礙其義幽微猶慮學人三相不泯情有分張今明三身及以所被無非法界法界無外更何彼此三初一問答明法外無餘言法不作報非報者非報是應難云三身秖一法界豈有能作作所作耶而言依法者此同體依依而復即全體之用用還依體二一問答報即法界影是應身非影是化身以現九界非佛像故法界下注云云者更合明於應是法界三同祕藏豈有一身非法界耶三又並下一問答明機外無應三身一體人或信之其所對機多謂他境故今顯示令泯此疑二初設並顯動譬機生不能覩應不動譬機熟則能覩應水譬正因安樂性者即大涅槃既是三德性必妙融寧非法界故自他不二門云物機無量不出三千能應雖多不出十界物機應契身土無偏同常寂光無非法界若昧此意勿議今宗二又淨下引文證因感出世由生成佛人皆共知四教悉爾今從圓說始窮經意良以自他性本不二方有能感及有能資因感出世者即十界機感十界應也以生地獄與佛地獄性不二故方能感見地獄之應乃至感佛亦復如是今宗所論感應皆具十法界者為顯不二義若不然豈惟眾生不能感佛抑亦十處不成法界宜深究之宜深究之由生成佛者眾生能作成佛勝緣也若順若違並資佛行而惡逆者其功最強如無達多佛豈成道然若惡法本非佛性何能資助菩薩成佛菩薩不觀生為法界非同體悲非無作行何能成就大菩提果若其佛外有一眾生非佛法界生外有佛法界不成不作此解未超三藏何況通別二佛三偈答二初立意分文二初立意二初正立法能成佛者諸佛軌法方成因果以法常故諸佛得常例樂我淨亦復如是二般若下引證法能成立一切凡聖者以法本具十法界故隨染淨緣起成凡聖凡夫雖迷而其迷中假實依正未始離性須知染緣熏於性染方成染法淨緣熏淨人皆共知性染性淨其體本融全體而起隨染緣則染淨俱染隨淨緣則染淨俱淨故不二門云三千在理同名無明三千果成咸稱常樂性之染淨是金光明經妙體如來今說為作淨緣是故稱歎以答天王二分文二用意釋文三初歎經體二十力下歎經宗三以是下歎經用私開為四初三行通就眾生明生善滅惡二閻浮下十二行半別約人王明生善滅惡三初三行半明願欲二應當下三行半明立行三譬如下五行半明獲益三是金下二行半約上聖護念明生善滅惡四若有下四行半約師弟說聽明生善滅惡三四王歡喜發誓經悲喜者悲昔不聞喜今得聞悲他不聞喜自得聞涕淚橫流者涕音體涕即淚橫謂交橫古本皆作橫流不須改為交字大經亦爾無讖所翻多云橫流也文選王粲登樓賦曰悲舊鄉之擁隔兮涕橫墜而未禁怡解者怡謂和悅解謂舒散也二大辯品二初釋題二初釋大辯二初所住法門二初具明四辯擬於四教藏不明大但說無漏故名小辯通教出假說於界內塵沙八門名無量辯別教能說界內界外二種塵沙故名雙辯圓談十界法法皆中二邊情泯法法互遍真俗宛然三諦一諦名為大辯二此天下明所住法最勝王云大辯才天女依高山頂葺茅為室結草為衣坐翹一足空假中智一心中得破根本惑莊嚴法身心既融通說乃自在即自住大辯也二以自下能用四悉圓辯深妙能談麁淺隨機而授無有罣礙方名大辯是故疏以悅宜對悟而論四悉令得四悅乃至四悟此則一悉明於四教亦是四教各有四益大辯才天力用如是二對佛下明品意二釋文二初分文釋義二初分文二初加下釋義三初加法師加圓四辯自能該三即前四四十六益也樂說辯者於一字中說一切字於一語中說一切語於一法中說一切法隨可度者而有所益也辭辯者種種莊嚴言語善巧也義辯者知諸法義所歸趣處也法辯者智慧通達諸法名字也二若有下加化道前加四辯是能化之道今加其人是所化之機此二和合化道無窮也三從復下加聽者經技術也二結示益深第三功德天品二初釋題二初釋功德於二嚴中此當福德福能資智以嚴本理智即三般若福即三解脫所顯所嚴即是三軌若總若別皆金光明一體異名也應知大辯與功德天咸皆證入金光明法門皆能遍攝一切法也引物偏好名行不同彼攝一切以智為首此攝一切以福為首能攝所攝對智不同故當世界所須不乏能生正念即當為人思惟深義能破偏淺即當對治能令速悟本性菩提當第一義二此是下明品意二釋文二初分文二釋義六初誓給四事即經所列衣服飲食臥具醫藥也及餘資產者即四事之外一切資具產生之物也二明福德之由述過去世值佛修證金光明法門故能今日隨弘經處有求皆與寶華等八字別號也如來等通號也無虛妄名如來良福田名應供知法界名正遍知具三明名明行足不還來名善逝知眾生國土名世間解無與等名無上士調他心名調御丈夫為眾生眼名天人師知三聚名佛具茲十號名世間尊種諸善根者以照金光明微妙之智為諸善之根也璧者玉所琢器也周禮云以蒼璧禮天是也珂貝螺屬也三勸示行法二初略勸示二廣勸示私開六初示常所住處經阿尼曼陀此云有財二示稱名供養三明誦持神呪四明歎呪勸持灌頂章句者以法性水灌十地頂受法王職今密談此法故名灌頂必定是般若德吉祥是解脫德真實不虛是法身德以此三德讚灌頂義等行謂具行諸行中善根謂行一行八戒者即在家人一日一夜也於五戒上更加不著華香不觀聽妓樂不止高床此八是戒不過中食是齋五勸迴向菩提此乃奉供及誦密言邀請意也若為自身受五欲樂希望財寶即輪迴業眾聖所訶尊天寧護令為己他成菩提故其所剋獲非生死因當依此文修今行法六勸嚴處奉待阿蘭若此云無諍以其所居不與世諍即離聚落五里處也又有達摩阿蘭若謂說諸法本來清淨因名其處為法阿蘭若即華嚴經初於阿蘭若法菩提場是也今經所指該其二也四誓臨影響五要求同行六別示歸敬問大經中說功德姊主黑暗妹隨有智主人二俱不受今令奉供與彼大違兩經所談如何和會答尊經設法取捨多塗大權垂形表報非一彼對黑闇表生必死四相相隨此對大辯表福資智二嚴互顯也四相是過寧不雙驅二嚴是功理合俱進有智之福生死自亡有福之智菩提可證今為說聽金光明典故藉天資所須之物須知今用雙亡生死弘經之心感功德天所獲資財離我我所姊尚不著妹豈能來此為弘經彼專修觀用捨論益去留豈同又如國王大臣官長法華令離涅槃令近故知設法各有異門豈以彼經難今所說第四堅牢地神品二初解題二初正解名二初所表之智立四悉淨名云智度菩薩母方便以為父一切眾導師無不由是生上是天神天是陽故如父此既地神地是陰故如母一義也者父母不同故屬世界天陽上覆地陰下載卉是草之總名木是樹之都稱智度下合喻眾善合卉木也各有下如檀破主慳乃至禪主破散五屬緣因故未亡泯智破生法方無名相破惡中最故當對治智度復本破立俱忘故無等無上名第一義此於智度立四悉檀二智度法門下能召之名彰四德堅牢即常德地即樂淨無苦受故荷持一切離染著故出生無盡神即我德威德力用悉自在故二此品下明品意二釋文二初分文二隨釋三初誓涌地味三初明己身增長二初生起八事二隨事釋經當依生起次第消之經聚落者落居也人之聚居故名聚落山澤者下有水曰澤宿衛謂止宿衛護五果者即經云壽命色力辯安也此之五果由食而致二從何下明眷屬增長二初生起五事二隨事釋經五並如生起經縱廣者南北曰縱東西曰廣三從世下明報恩增長二初生起六事二隨事釋經亦如生起二佛述成二初標文二隨釋二初述成展轉增長一約聞經下為成展轉義故探取下科為出世也日夜受樂在次文耳二述成供養增長經明供養是在人世也是人下往天世也日夜下至出世也雖受天樂住樂法界故無所受是故名為不可思議微妙快樂三發誓護經二初分文二釋義三並如分文第五散脂品二初解題二初釋名并領二初翻梵名二初翻名二密有下示義密名順世界密行可為人密智能對治密理是第一義皆約三法不縱不橫非偏小凡下所知是故名等悉稱為密注云云者旨在於此二蓋此下明屬領二初明所屬二初正明所屬二餘三下兼明三將二管領下明所領二初出部數二初就方維明數六方者四方天地也四維者四隅也二又說下約五大明數此五各有主執之神故二巡游下示功能二聞經下明品來意注云云者雖三天王各有神將散脂為首故獨標名令釋此意也二文為下釋文二初分文二隨釋四初發誓護持二初經家敘二正發誓二述有能護之德二初分文二釋義三初標經唯然上聲禮對曰唯野對曰阿二述又下述二初節句立意二神既下總別釋義二初總釋三初據名標義大權所為有本有迹以智證真名之為本隨情立俗名之為迹雖分本迹但立一名昔從密本垂於密迹今從密迹顯乎密本垂迹之際此之密名但詮世俗統領神眾有於密謀今對世尊敘護經德宜須顯本此之密名合詮理智非是偏小賢聖所知稱之為密散脂本迹既於此彰以驗四王諸天神等皆是從本而垂迹化是故今釋委論密義豈獨能顯諸天本迹亦乃能彰經體宗用二智若下依名釋義二初約境智釋二初釋三智即能觀之三智境即所觀之三諦正即顯境智之非邪能所互融邪正不二密名顯德其在茲乎初初五句明智密二初揀非淺深階級者別雖三智前空次假後中此可言思何所論密二即一下顯密二初約三智互融不出三也初句即一智是三智妙空智也次句即三智是一智妙假智也後雙非三一雙照三一即妙中智也若指諸法為一切者未必盡備以空假中為一切者更無遺餘矣二若得下附文示融五句即三智配釋如下二次五句明境密二初揀非智知即可思口說即可議那成密耶二不可下示密二初正示境非智外豈以偏小智之可知識即是境豈以六凡識之可識此明絕思也境離名字豈以諸法名字名之境離言說豈以四句言說說之此明絕議也二而約下附文前三智云唯數唯密今雖五句句句皆云不可思議即唯數唯密也三後五句明正密二初揀非介爾對待皆非中正乃麁顯法密義不成二即邪下示密二初直就理示邪正中邊趣舉其一收法畢盡更欲與誰而論待對欲令解了強言中正二引思益證心通真妄今以分別有無分之言分別者分於邪正別於中邊乃令諸法不正其中其失既然得可知矣二我行下結二又此下約三業釋二初釋言一往者既智境正外傍顯此義故也散脂今就密名顯本本密必三謂身口意若其不爾何能示現神將三業令眾不知故未顯本前非同證者皆不能測此乃三密使之然也二所以下結雖在三業言且不彰復是密義如先陀婆非智臣莫曉三如此下結前生後二世尊下別釋前以五句共明智密乃至五句共為正密但以智等彰其密名故當總釋今於初五句分對三觀乃至後五句分對三身故當別釋二初大師用三法釋二初正別釋二初約離釋義二約合對題初三初約五句別對三觀三初牒文示義作觀釋者此出散脂本修之行也二知一下依義釋句二初二句示境能生所生皆言一切法者如十二支皆是能生皆是所生能生生所生所生資能生能生名因能資為緣因緣不盡生法無窮此等即是所觀境也二了一下三句示三觀三初一句空觀了達虛無者悉從因緣無性實故虛離名相故無畢竟叵得方名了法二知法下次句明假觀了無性相名曰知空不礙緣起名為非空以一切道起一切種名道種智此智分別十界假名海印森羅而有差別而或作無字必誤也三如法下後句明中觀以二觀等者出安住行相也圓論三觀若非一心觀體則縱若其不以二為方便中為真實觀體則橫今論三觀不縱不橫如此修之即能安住十界之法如於本性即修成性功由一心三觀之力也故荊谿云以正觀安故世諦方成不思議也此則雙遮中道也雙照二諦故言含受遮乃遮情照則照性邊情既泯二諦皆中中既不偏是故空假各含一切經云於一切法含受一切法不作雙照中道解之經意莫顯也三若三下結觀名密二初揀非二即一下示密即一而三故不一即三而一故不異縱橫並別非之例知欲知等者兼用口密以結此文二約次五句別對三脫此明散脂自顯本地已證解脫而兼三諦者得脫由見諦也三初牒文示義二現見下依義釋句三初一句示圓淨實智照不思議真諦者真諦體是性德般若全性起修名為實智諦非般若寧發實智此諦離縛乃成分滿圓淨解脫當知理果終始一如二三句示方便淨隨機屈曲因果廢興皆是權智照不思議俗諦俗諦體是性德解脫全性起修名為權智離縛乃成分滿方便淨解脫理果不二準前可知三後一句示性淨前云智光乃至智聚四名但召能照之智唯此智境雖亦標智體是諦理義當所照故疏引經法如如智此智與法如如冥故意彰境智如如不二然而此說人皆知之所解終成二物相合蓋以不曉境智之體故也欲知境體須簡頑境及偏小妄心假立真如此境安能與智不二今依馬鳴立境體者所謂本覺其智體者所謂始覺故起信論云所言覺義者謂心體離念離念相者等虛空界無所不遍法界一相即是如來常住法身依此法身說名本學此覺是性全性起修名為始覺論云始覺者即同本覺既云離念豈有思議既等虛空無所不遍豈有一時一塵一心而非本覺乃始覺耶是故得云三世十方生佛依正為所觀境三世一方生佛依正為能觀智境智名別其體不殊是故能所二而不二境照於境境照於智智照於智智照於境此四句說說即無說無說而說此四句照照而無照無照而照不可思議智境斯之謂歟此之智境須論六即今是分真究竟二位三若三下結脫名密二初簡非二以不下示密俱例前三約後五句別對三身三初牒文示義二正解下依義釋句三初二句示報正解能顯體等者此乃似解能顯真體真體乃是性德般若既得顯發即能觀達根本無明故名正觀而言報身者在心名觀就身名報四十二位皆得論之二得正下二句示應分別約法知藥病也解緣約機知生熟也非此解別則無應身故應身對機未熟而出乃名待時已發後出乃名過時啐啄同時是應機相三一句示法無覺等者此義須對報應簡之秖一大覺而有寂照及非寂照三種之能故名三身覺即照覺能照理故即是報身無覺即寂覺能現形故即是應身今云無覺無不覺者即非照非寂覺能雙亡雙用名究竟覺即是法身是故三身名為三佛三種之了亦復如是就身名覺就心名了三義宛然三若此下結身名密二初簡非二非一下示密可見二約正下約合對題二初合三德對題上文約正明於三身觀明三觀脫明三脫三三皆可對金光明此明離也今合三身為一法身但對金字合於三觀為一般若但對光字合於三脫為一解脫但對明字諸經諸論以三德等作修二性一說者圓人解之是合三義此意至妙學者應知二三德下明五章皆密三德是佛所證密藏以被機故說金光明微密之教散脂本因稟此密教而生密解即聞密名也住理乃是顯於密體也行行乃是修於密宗也利他乃是起於密用也不言教者同佛故也二復次下明互通雖作三身三脫三觀三節解之而十五句一一皆是金光明海體量高廣故使名義展轉相釋如涅槃中百句解脫以一一句皆是三德微密藏故大師釋句句具百成於萬句今舉正解具十四句能具成十五句合云由正解故正觀由正解故得正分別由正解故正解於緣由正解故正能覺了由正解故不思議智光乃至由正解故於一切法含受一切法以正解一句為首既然餘句為首例亦如是乃成一百七十五句以體量一貫故名義相成疏於三五皆舉頭句例於四句皆十五句注云云令此銷釋也二又作下用五性釋所用五種皆名佛者是果德故皆稱性者不改義故若將此五對今三節五句義者能顯散脂本證圓常迹用周遍護經德妙利人益深此乃今家對釋意也文二初大師對初五句二初示五性異同二初明三種不異正謂中正緣謂助緣了謂覺了此三名義諸師立同故云不異二又一下明二性出沒二初二家立異二初明異相果性者緣了所剋智斷果也境果者緣了所轉境界即陰等十種境也果及果果者果則別在智德果果者則在斷德智德之上又加斷德故重言果此之二二皆稱性者悉以常住不改為義境界不改者修惡即性惡故也二若作下明開合沒境界性為緣因所攝者陰等十境乃是正觀近方便法親發了因故可攝屬緣因也沒果果性為果性所攝者智斷雖殊俱名果故二雖開下五數不虧二今以下約五句對性二初對初家五性安樂性即正因佛性者安樂乃是涅槃之義具足三法今就合說但名正因世出世等者六道是世間因果三乘是出世因果言因佛性者境界之性但齊九界十如是法望佛是因以其佛界十如是法望九稱果皆屬能觀不名境界故起信論但以九相而為境界是故業相名細中細為佛境界又云依轉識故說名境界而此證者無有境界可說故知境界是九界法若爾何名佛性良以果人不獨成就佛界十法亦能成就九界十法是故千法眾生雖具體用不彰唯佛究竟圓融自在所以因法是果人性二若作下對次家五性境界既以合入緣因遂取知法分齊之句而為果性究盡實相名智照分明見無分齊之分齊也如云智度大海佛窮其底豈非無底而為底耶乃以安住諸法如性一切皆能舍受一切同名果果性此則果後任運永水雙遮雙照也二若然下章安例兩五句二初例上合對二師雖下準義須釋五性秖是開於三法三番五句既其番番對於三法亦合番番對於五性後之二番大師不釋意云可見章安恐後學不知故略指云義例應爾復令講者伸釋其意故云準須釋出等也第二番中智光是了因性智炬是境界性知境不濫如炬照物智行是緣因性智聚是果性智境是正因性若依次師沒境界性者則智炬是果果性斷德對機不濫也第三番中正解顯體是了因性正觀體顯既當報身合是果性正能分別是境界性正解於圓是緣因性正能覺了是正因性若依次師沒境界性則以正能分別為果果性果後應機任運分明也三世尊以是下結三從世下發誓充益二初分文示好二依此消文二初益能化經三初世尊下益口業二眾味下益身業三心進下益意業二以是下益所化經三初未種令種二若有下已種令熟三無量下已熟令脫問既得智聚又攝福聚斯乃真似二種莊嚴合居方便及實報土經那但云無量千劫人天受樂答須知十益皆悉不離二十五有此中乃是人天方便人天實報故仁王般若云出三界外更有眾生界者此是外道大有經說須知四土若橫若竪秖在三界一處而論學者宜審四從南下歸敬三寶一切眾經初皆歸敬者謂結集經者皆有歸敬在通敘前此方好略譯人省之亦有存者如薩遮尼乾子所說經初云歸命大智海毘盧遮那佛注云外國本一切經首皆有此句諸論下即造論者歸敬也如智度起信等三寶者佛法可知功德大辯即菩薩理和僧也南無此云歸命二正論善集明人王往日通經二初正論品二初解題二初正釋題二初直釋二字世聖者謂輪王也易曰備物致用立功成器以為天下利莫大乎聖人管子曰聖人若天然無私覆也若地然無私載也此皆言世間聖人出世聖謂三乘果人斷惑證理名聖也覈者說文云考事之實也覈事實則世間正論可治國覈理實則出世正論可以詣道二此品下委明四悉謂世間正論而有四益皆引孝經結成其義文為四初世界先王舊法即世間事實世世不同即世界意也二王行下為人百穀者楊泉物理論云梁者黍稷之總名稻者粳糯之總名菽者眾豆之總名三穀各二十為六十蔬果之實助穀各二十凡為百穀社稷者孝經緯曰社土地之主也土地闊不可盡敬故封土為社以報功也稷五穀之長也穀眾不可遍祭故立稷神以祭之禮記曰厲山氏之子柱及周棄為稷共工氏之子后土為社民用和穆者人民被服其教自相和睦尊卑上下無相怨者三對治內姦謂亂臣賊子孔安國曰在內曰姦在外曰宄禍亂下禍者謂善人逢殃亂者謂臣下悖逆作起也災者天反時風雨不節也害者地反時水旱傷稼也四第一義本金光明者即四王品云所作國事所造世論皆因此經也至德要道者至謂窮理之極要謂以一總眾謂茲正論是先王舊法為德之極道之要也前之三悉屬於世間且就未辨今此第四兼出世足故雙明本末之義令其聞者解悟兩種第一義故鈍者但得世間要道此從末也利者乃悟出世要道此從本也增益天德亦須兩分從末者益但生天若從本者益在義天亦兼淨天以金光明屬通教故二此文下明來意冥聖者即諸天是冥聖也故法華三昧云一切冥空二釋文二初分文二隨釋二初長行經受灌頂位者華嚴三十九云轉輪聖王所生太子母是正后身相具足其轉輪王令此太子坐白象寶妙金之座張大網幔建大法幢然香散華奏諸音樂取四大海水置金瓶內王執此瓶灌太子頂是時即名受王職位墮在灌頂剎利之數即能具足行十善道亦得名轉輪聖王二偈頌二初分文二隨釋四初集眾三如分科二次四下發問二初分文二釋義四如分文三結問開答四梵天答二初述意分文二初述意佛經釋天子義此文最顯若儒教則云王者父天母地為天子之故援神契曰天覆地載謂之天子二分文二隨文釋義二初略答四初許答二答王義經故稱人王者謚法曰德象天地稱帝仁義所生稱王白虎通曰王者往也天下所歸往也三答天下答問天義二初指出三義未入等是一義分德是一義力加是一義二以護下明答三問三初以護胎答第二問未入護者猶在中陰已入護者處在胎藏此之二時多為鬼害故假天護二以分德答第一問三以力加答三四問前第三問處王宮殿何故名天四問以人法治世那得名天故今答中雖處人宮天力加故自在如天答第三問也遮惡勸善令人生天答第四問也四從半下重答問王義二初正明人王三義三初明執樂名王王執此樂者謂持禮樂以化民也孝經曰導之以禮樂而民和睦樂記曰大樂必易大禮必簡樂至則無怨禮至則不爭揖讓而治天下者禮樂之謂也使天下去明樂之化成也京房易候云太平之時十日一雨凡歲三十六雨此休徵時若之應風土記曰擊壤者以木作之前廣後銳長尺三四寸其形如履臘節僮少以為戲也逸士傳帝堯之時有老人擊壤於路曰吾日出而作日入而息鑿井而飲耕田而食帝何力於我哉豈非至聖之德為而不宰玄功讚運是以百姓日用不知竹馬兒童所戲也人王執樂治國故得天下和平老幼俱樂其性也二明遮惡名王即經云羅剎魁膾等以能遮暴惡故亦名羅剎魁膾也以亦名二字貫下如羅剎中魁卒故眾鬼不敢為非也三明父母名王即是王為民之父母也誨示禍福等者謂違仁義者致刑罰是禍惡也錄仁義而授爵祿是福善也制禮以檢其迹作樂以和其心故樂記曰樂者為同禮者為異同則相親異則相敬民知禁者民知有禁令也二能為下兼顯天子三義因中說果者以禮樂化民必生天上故二從若下廣答二初分文釋義二初廣明非法失於六義二廣明正治得於六義此六經文前後相參故并前段皆不細分講者當以六義得失對文銷之其理自會二此中下示觀明本二初令思觀義自思之者稟斯宗人合知三種修觀之法故疏不示令其自思今恐後學未能別之不免略說此於三種是託事觀謂託世天明於諦境託於人王明於妙觀即此一念性是義天依止此天能令此觀不起邊倒名天護義中觀也觀合義天同天之德不分而分名天分德空觀也義天神力加妙觀故能歷諸境皆得圓融假觀也又託人王修理觀者全諦起觀中觀雙照即父母義空觀伏惑即魁膾義假觀立法即執樂義此諦此觀皆離縱橫秖於一心具茲六義二設問明本二初設問上四王品云閻浮提內諸國王等所作國事所造世論皆因此經豈非正論以金光明而為其本欲令答示即末之本故興此問二天者下答示二初正示方等所說豈有一事不本於理如向散脂翻為密者常所稱呼豈知召於祕妙三法今於此典自敘密名十五句義斯乃委彰世名之本此之正論是梵王說梵王之本諸經開為法身菩薩法身菩薩隨所住處是常寂光以身例口隨有所說無非祕藏今之正論既金光明而為其本豈可末事暫乖本理水波金器本末同時以金光明具世間法故即世名而可示本自此為二初明末即於本二初就天子三義示本應先了知此金光明是法非譬以法報應是金光明異名故也天者第一義天也子者無上眾生本來人也攬金光明妙三實法為此假人此人依止第一義天本離八倒是天護義此人智光冥法身金德與法同為分德義此人應益名之為明義天之力之所加也二又父下約人王三義示本此妙假人體是金故雙具權實能與一切而作父母體是光故照惑本空即遮惡義體是明故能生眾善既執樂義二以此下明末從本立如上所示本之六義因果六位皆即此義此義能作世出世間一切事本今即此本而談正論其圓教機聞治國事即達其本乃能頓治四種之國二如半下例結經於一人而立人天兩種之稱意顯此論通世出世也釋善集品二初解題二初正解題二初釋善集得名二初據名廣集六善海導師謂海中船師善法雖多不出此六二附文別集檀智二初明攝六檀能攝六智能導五成就二嚴故舉茲兩二提如下示經文二初正示經經舉此二其相深廣寶滿四洲盡奉三寶興隆事廣合掌而立聽金光明證悟理深二檀智下例餘行此王心大集善不輕檀智深廣在文既然驗餘所修皆非聊爾二此六下用悉檀立品總舉六度名數不同是世界五度望智且在事善屬為人智照五度破取相惡屬對治達六法界絕乎思議皆到彼岸名第一義此王具集四悉檀善故以其名立今品目二此品下明來意治國之論是世正見聽金光明是出世間上上正見夜睡夢中聞佛功德是感動聖及見比丘名曰寶冥是感動賢縱入分真望佛名賢二釋文二初分文釋義二初分文二釋義二初對告地神二佛以偈說二初通明因地行檀二別明善集二施謂四天下寶施財也請說此經令無量眾聞金光明施法也此別為六當如分文以義解釋經治政之勢者謂化之勢分極於海際廁雜也填塞也繒帛之總名也曼陀羅此云適意曼殊沙此云柔軟舊小大白小大赤不鼓鼓擊也熙怡悅樂也璝美石次玉琦王名耳璫釋名云穿耳施珠曰璫應作珥璫珥如志切蒼頡云珠在耳也二就此下指歸三法言就此品論金光明者就其所說論三法門疏文秖云論金光明驗直就法立此三名實不從譬以前後文悉皆如是講者學者知之知之然以諸句對三字者以此三是深廣法性當體之名法性可尊可貴名金法性寂而常照名光法性能多利益名明與諸三法無二無別若指品內事理依正即此三者乃令行人達乎所詮不縱不橫絕思絕議此典方得名為經王是知對三深有所以此自為三初就善集論翻波羅蜜名到彼岸是所歸處故名金般若翻智故名光五度是行故名明此就智行及果為三對金光明二就寶冥論窟是所依名金滿月能照名光讀誦是行名明此約依正對於三法三就二人論寶冥依正與王雨寶對於三法行者應知秖一法性名金光明豈可光明暫離於金豈可金光暫離於明今以三名分對依正自他人物為令了依不離於正自不離他人不離物以金光明舉一即三全三是一不縱不橫而高而廣物物皆是金光明海心心皆是三德祕藏若不爾者何名經王耶第三鬼神品二初釋題二初正解題二初正釋鬼神二初釋鬼歸者尸子曰人死曰歸云云者觀佛三昧經云修羅與天帝戰時空中刀輪而下修羅軍眾身支墮落即便怖畏竄隱藕絲若依俗釋者鄭玄云聖人之精氣謂之神賢智之精氣謂之鬼禮記曰明則有禮樂幽則有鬼神二釋神二此品下對上題品二此品下明來意二釋文二初分文二釋義二初長行二初正釋義二初列二釋二初舉事別佛從等者果後慈悲熏法現像說法化人此乃應身被機之佛從本覺如起始覺智合本真如名報身佛是始覺也一切諸法元是諸佛所行之處即法身佛是本覺也三佛歷別者修二性一能起所起能顯所顯條然異故事供別者四事供養資持應佛萬行功德資成報佛稱理之智顯發法佛資成顯發皆供養義三佛既異三供亦別二圓供養前有理智以歷別故貶之為事今聽經事以融即故褒之為法第一供養者不思議供也能聽所聽體不二故秖於文字了具三身能說是應解脫德也能詮是報般若德也所詮是法身德也不解新伊但論能所豈顯圓佛及圓供耶文字若非祕密之藏那生諸佛恭敬之心非祕妙者安能圓供三世佛耶注云云者令如向釋也二又別下敘重聞二初標示謂四願一勸也二若欲下釋出二初出四種願欲問經示行人欲以妙具供三世佛及知他佛甚深行處大師何故即以知字而為報佛所知是法二必垂形是則三身皆屬行者因既濫果供養義乖此解違經如何取信答前揀事別正却此情經云欲知豈非行者甚深行處既是法身能知之心寧非報佛文字之應現亦唯心若生佛條然能所永異斯出小教何預圓宗今就圓宗解四願欲若迷三世諸佛三身同在剎那法界六塵頓彰妙解是可思議正當違經二聽經下明一事滿四三世諸佛覺智為命而與眾生同一心性乏熏修故即不受供養諸佛壽命不滅而滅以隱為滅也今以聽經為供養故即是受供諸佛壽命不生而生以顯為生也行人應了生佛無差聽經智生即諸佛現以諸如來同一智故觀行相似分真之佛與究竟佛無二無別又了智生即三佛生即一而三不縱不橫此乃欲供欲知三世諸佛秖聽經一事四願俱滿三偈頌二初分文二蠱道下隨釋科節並如分文所列經若入是經者一言於經即有三種謂教行理能了此三是妙三法名入是經若不然者安得入經即入法性所入法性無量甚深三義具足名金光明稱此安住名之為如即見釋迦三身妙體須論觀行相似分真入經見佛經若百由旬滿中盛火應從中過者為法亡軀也經文殊師利云妙德彌勒云慈氏經勇捍說文云多力也五舉能致天龍以勸修二初翻現文疏從摩醯去也閻摩羅王或閻摩羅社此云雙王閻摩雙也羅社王也兄及妹皆作地獄主兄治男事妹治女事故曰雙王又苦樂並受亦名為雙那羅延此云鉤鎖力士難陀此云喜跋難陀此云賢喜兄弟二龍風雨應時能令人喜賢謂性又賢善故毘摩質多此云淨心正法念經翻為響高亦云穴居正云吠摩質咀利此云綺畫又云寶飾帝釋婦公舍支之父佉羅騫陀此云廣脾二脫因却解初段脫因等者初段文云能令一切眾生解脫度無量苦諸有大海既云一切眾生解脫度諸有海須於界內及以界外各脫三障故以因果對於業報諸有由惑故當煩惱經優鉢羅華下四句四色蓮華優鉢羅是青波頭摩是赤拘物頭是黃芬陀利是白釋授記品二初解題二初正解五初明今是二種四種記者首楞嚴三昧經佛告堅意記有四種一者未發心記或有流轉六道生於人間好樂佛法過百千萬億劫當發心過百千萬億阿僧祇劫行菩薩道乃至供養佛化眾生皆經若干劫當得菩提二適發心與記者是人久劫種諸善根好樂大法有慈悲心發心即住不退地故故發心與記三密記者有菩薩未得記而行六度功德滿足天龍八部皆作是念此菩薩幾時當得菩提劫國弟子眾數如何佛斷此疑即與授記舉眾皆知此菩薩獨不知四無生忍記者於大眾中顯露與記也今是二種者即適發心記及無生記也二授者下約訓釋二字三此中下明所記之人四亦名下釋記異名五從佛下明授非受二此是下來意昔行經者金龍尊王讚佛發願而為行經十千枯魚聞法熏修而為行經以為因方猶將也今得記莂將來作佛證驗今日若親弘經若為外護不久得記成佛下虛二釋文二初分文二釋義二初與記二初與三大士記二初同緣者集過去同緣此經不說或見彼經二正與記世界轉名淨幢者應論四句者一名轉土不轉轉名淨幢是也二土轉名不轉如往古釋迦取土名娑婆今釋迦亦名娑婆三名土俱轉如觀音補彌陀處四名土俱不轉如今銀光補金幢光照佛處世界名字如本不異此中是一者恐誤合云二也二與十千天子記二初分科二釋義二初聞經生解或相似解或分真解經無定判故須從容經心無垢累等如下釋疑疏中明二正與記既云於是世界而無別名即是還名娑婆此乃土轉名不轉一句注云云者令如向釋也二疑記二初分文二釋義二初疑問三初行淺記深二如餘下約權疑實引錐指地者謂無有容錐之地不是捨身命之處也從假入空非止一世者菩薩性地經於三祇修六度故直行等者歷別漸次其相如是三為眾發問大權解頓自必無疑為他故問二佛答二初分文二釋義二初舉現行四初明三事和合二證聽經功德順前三教上求下化亦得名為修法供養但以偏漸故經多劫一聽此經頓達妙性一攝一切名真法供既生圓覺即三世佛皆受供養能知諸佛甚深行處三身頓顯今萬天子來此聽經若不能滿四種願欲安得受於成佛記莂驗知前品所說不虛三聞記下明稱經悟人無有成佛不具三身三身之果由於今日聞金光明以為妙因從法性明生慇重心應身因也從法性光起無垢心報身因也從法性金起虛空心法身因也此金光明與其三德無二無別三德為本無量功德之所莊嚴或似或真顯此三德是故如來授與果記聽經之益其相如是四以隨下指今昔因緣經皆因緣者一聞得記豈無因緣此乃總標有妙善根別標遠因緣以隨相修別標現因緣言因緣者感應也或內心外教而為因緣何以故下釋出現因緣行隨實相而修者以十乘觀而為行也不思議境名實相也即境為觀此觀順境名隨相修非今宗意此句莫銷然此十觀修有三根上根一觀中根二至七下根具用十今萬天子一坐聞經或但用一或在二三是信行根依言而修入似真位有妙善根下釋出遠因緣善既云妙乃昔聞圓而為根種故云緣實相而種善根也二從亦下舉遠緣經誓願因緣者流水品云未來之世當施法食也乃以此文對下二品而為略廣五釋除病流水二初釋除病品二初解題二初來意即廣答遠緣四字是也意通流水文在此中二由醫下釋題方等經王標除病目不止除於果報病苦義合該收惡業煩惱十種之病故下文云治諸眾生所有病苦悉令除差文意含攝十種行人故上正論品疏云半名世論半名出世論今豈不爾又荊谿云上根即於境種而生於果故文云直聞是言病即除愈為中下根更須後法是故文云至長者所為合眾藥故知不獨除果報病二釋文二初通後品分文二就二品釋義五初緣本二從像下遠緣二初分文二釋義六初明父二善女下生子經受性聰敏敏達也孝經云參不敏何足以知之三是時下國人遇病四善女下其子請三初見人遇病二作是下思惟經衰邁說文衰減也損也廣雅邁歸往也謂壯力已往也禮記八十曰髦注云髦惛忘亦亂也顫四支動也掉振也机杖者坐則凭机行則執杖三即至下正問四初問四大增損二問飲食犯觸三問治病醫方四問病動時節五父為說二初分文釋經二初分文二隨釋四初答四大增損二初佛敘父醫欲答二正答時節五初釋時節二初依俗法謂孟仲季者孟始也仲中也季末也二依佛法一歲三時以四月為一時也何故沒秋時耶為破下凡有二一為破常計二為開迦提以秋是收成物皆結實易起保著故不言秋為開安居者為後安居人續結令成為前安居人開迦提月也律中有三種安居謂前中後也四月十六日是前安居十七以去至五月十五日名中安居五月十六是後安居若四月十六日結者至七月十五日夜分盡名夏竟至明相出十六日後至八月十五日以來名迦提月明了論云本言迦絺羅為存略故但云迦提此翻功德衣以前安居人坐夏有功五利賞德律中受此衣故一畜長財二離衣宿三背請四別眾食五食前後至他家西域記以迦提翻昴星以昴星直此月故於昴星月中得受功德衣故是知若不沒秋中後安居不名坐夏以後安居人至八月十五方解故二釋若二二說三初依俗法土寄四季者三六九十二月也各十八日者四季共七十二日也秖是陰陽二月者皆以奇數為陽偶數為陰也陽土陰土者從冬至一陽生為陽遁故十二月三月是陽土從夏至一陰生為陰遁故六月九月是陰土若論下二陽土二陰土亦是二二故加本月足滿六時二依佛法皆起於十六日者彼以十六日為朔也三又云下復依俗法皆以奇偶之數分陰陽也三釋三三本攝二初正釋二初依俗法二初以孟為本二又云下約五行說二依佛法三時三月以為其本各攝一月故云三三本攝二釋妨既三為一數是故俗法及以佛法皆約三論但以俗法本之與攝秖在三中故名三三本攝若佛法者即以三三為能攝本乃以三一為所攝月亦得名為三三本攝四釋隨時消息二初依俗法二依佛法夏之後分冬之初分隨俗名秋隨此兩間消息斟酌五釋代謝增損二初通內外釋春動肝病等者肝藏屬木木春王則可治脾屬土木剋土故脾難治心藏屬火火夏王則可治肺屬金火剋金故肺難治肺屬金金秋王則可治金剋於木故肝難治腎屬水水冬王則可治水剋於火故心難治二約佛法料簡二初問二答意者佛所制法非為養身但為修心及以禁足分二初約破常答凡夫四倒常樂我淨顛倒之計託緣而成故廢秋時令諸弟子不保常樂二約坐夏答既開後安居免於坐秋則前安居人得立迦提月廢秋之意為此二緣二從有下答犯觸二初正明犯觸其中先論六事犯觸多行倚者倚立也次若火下四大動病火少痰多者火減故水增也飲食下通明六種犯觸過量等者封君達云體欲常勞食欲常少勞勿過極少勿至虛常去肥濃節鹹酸減思慮損喜怒除馳逐慎房室苦菜別示妨食二略明六大白虎通曰府者何謂也謂大腸小腸胃膀胱三焦膽也府者為藏宮府也胃者脾之府也膀胱者肺之府也三焦者腎之府也膽者肝之府也大腸小腸心之府也疏中兩膀胱唯一藏黃帝脈經云上焦自頭已下至心中焦自心已下至臍下焦自臍已下至足廣雅云膀胱脬也脬字匹交切腹中水府三蒼云盛尿處曰脬三從多下答病起時節生與起時相不同者微發為生動用為起微著不同也夏日等者四病四時生起所以也四從有下答治病方法二初分文二風病下隨釋三初未病藥防二飽食下正以藥治也但舉病發者以病顯藥當用對病妙藥治也三風疎下病退藥補二此中下示銷文所出良以真諦善閑世術兼有神通故銷此文全憑彼疏六善女下知已遍治二初分文事釋二初分文二釋義二初病輕聞說即差二經善女下病重服藥方除此品事醫意含法藥除病不一非可卒陳次示觀心略申其意其文在即故注云云二觀釋者此品所詮是佛自敘宿命所作淨佛國因文中雖說除果報病意乃通結四教機緣是故大師事解之後示觀心法明彼流水結緣之意如觀音疏釋於七難帖文但在事中火等至觀行釋方明三障四教今豈不然問既結四教生土之機何故但約停心方便而論觀心答語似三藏停心之法意則不然何者以四分名通界內外數息等四四教行人無不修證今之觀解約此而論彌顯除病結緣之意分三初明觀之藥病三毒者謂貪嗔癡偏起也言等分者謂三毒等起也然貪嗔癡性本相反終非三心一時並作但是不定雜雜而生故云等分一分乃有二萬一千四分共成八萬四千塵勞之門此則十界眾生心病對前果報身病是外故今四分名為內病數息等四對前甜辛種種之藥皆是事治故今四觀名為法藥二宜聞下示行之根性自有眾生聞說四觀四病得差屬信行人自有研心修此四觀四病方差名法行人信行則是學讀之人法行則是坐禪人也今明二人皆通四教三眼是下明對病用藥二初明四分起相二明四觀治相初四初約五根對時此就五行對於五藏藏主五根根屬四時眼耳鼻舌偏屬一時身通四時如常所說二妙好下明五欲致病以其五欲麁妙偏總對根不同致令四分增損有異須知五欲遍界內外故使四分通別天殊迦葉斷通故稱少欲未斷別故聞琴起舞請觀音云斷除三毒根成佛道無疑既論三毒寧無等分此四亦由實報五欲麁妙偏總對根而起也三明三受犯觸違情苦受順情樂受不違不順平平受此三偏起也總三起等分名覺觀緣慮紛紜也四慢時下明四分病因五欲三受既從外境蓋是四分助發之緣今舉慢等內心惡習乃是四分親發之因慢心發嗔乃至放逸發於覺觀并前犯觸通界內外例五欲說二慈心下明四觀治相前說外緣及以內因起四分心皆所觀境即是病相今明四觀正明能觀四種法藥慈心治嗔者嗔既通於界內界外能治慈觀不獨觀於眾生作父母想與世間樂觀一切法無性無相能與眾生涅槃之樂觀一切法無非法界能與眾生究竟之樂以此治於三種嗔心是故釋論明三種慈也不淨治貪者不獨修於實想假想破於凡夫依正之染亦能破於二乘涅槃之染亦破菩薩執於次第三諦之染故起信論云始覺能破六種之染因緣治癡者不獨觀於三世無常因果破於凡夫斷常之癡亦能次第觀於三諦十二因緣破於二乘有無之癡又能一心觀於四種十二因緣破於菩薩縱橫之癡是故大經觀十二因緣具四種智也數息治覺觀者不獨數息觀於生滅而破凡夫有者散亂亦能數息修俗諦三昧深入緣起破於二乘偏空亂意又體數息息息皆中諸法趣息破於菩薩二邊亂意故請觀音於數息法得三乘道住首楞嚴身如瑠璃毛孔見佛然此四治或可四人各修一法以其四法各含三觀人人自可依次不次而治三惑或可四治秖對三觀慈心即假觀不淨即空觀因緣即雙照中觀數息雙遮中觀此三自可約次不次次復不定或可三人各一或一人前後若不次者唯是一人一念而進觀音疏中尚以三毒直對三觀而論次第及不次第況慈等四非三觀耶若其圓人四分偏總而發起者即於一心融妙三觀對病用之即止觀中勝別意也二流水品二初解題二初兼除病釋名二初釋流水二初引文標二名二接經釋二義二初釋二義二初別釋二義二初釋與水二釋流水初則大慈與樂次則大悲拔苦初又二初列二水二釋二水今此一類世樂且在果報之益出世唯明一實之益若論此時結淨國緣合遍人天及以四教二釋流水二初列二水流除者流去其水即是除義二流除下釋二水言業因者於果報外九益皆能除於業因今十號等乃以能除顯於所除十二因緣經稱甚深驗三歸十號皆是圓說讖本雖無三歸之文最勝經有真諦所譯必亦有之授法之儀闕之不可二請父下雙成二義二既有下單示題二初問二文中下答經文與題二名互顯巧不過此也二釋長者子法華疏中具十種德名長者一姓貴二位高三大富四威猛五智深六年耆七行淨八禮備九上歎十下歸子者下亦如王子公子也故經云持水大長者家中後生一子名曰流水二此文下取授記出意二釋文三初明第三結緣近由二初分文二釋義二初弄引二初行恩布德二國人稱美二善女下正近由三初明眷屬二時長者子將下見魚之緣即禽獸馳奔也三時長者子遂下正救魚私開為二初明因緣二初因流水興悲二時有下緣樹神示數二善女下與水食二初與水四初取樹枝覆日恃依也二作陰涼已下知水源決絕捕捉也決棄其水決音穴廣雅云穿也說文云下流也周易藩決不羸亦音穴也三時長下就大王借象厩馬舍也釋名云厩聚也馬之所聚也二時長下施食二初察魚飢惱徬徉上扶方切下以章切廣雅徙倚也又徘徊也二善女天下取食施與二從未下明第四結緣二初分文二釋義四初發誓願二復更下思惟說法三作如下正說法先稱十號次說因緣十號在悟在果因緣在迷在因迷悟因果其名雖殊而體不異以十號果是究盡三德十二因緣是本來三德三德不改因果寧殊故普賢觀云大乘因者諸法實相大乘果者亦諸法實相諸法是修二實相是一性此三圓融不縱不橫全體為因全體為果眾生雖迷十號無減諸佛悟極十二不虧以世間相皆常住故今先唱果果理已顯令其解生初稱寶勝者乃是別名名於一佛如來等十乃是通名三世十方佛佛皆具若以通從別合得名為寶勝如來寶勝佛寶勝世尊此三既然例此合云寶勝應供寶勝正遍知乃至寶勝天人師也此十通號大經大論出其名天台慈恩出其義相狀已顯今傍諸釋更約三三及一總結以銷十號令知一一無非祕藏此義若明則不辱於果人名字初三既以如來為首即法身中三也如來是真如屬法身應供利生是解脫正遍知具一智是般若以其法身必具二德故也次三既以明行足為首即解脫中三也三明之行是解脫善逝能趣極是般若解三世間一一常住是法身以其解脫必具二德故也後三既以無上士調御丈夫為首即般若中三也見性名丈夫故當般若天人師軌訓眾機是解脫佛是復本大覺是法身以其般若必具二德故也此九即三此三即一一無一相三九宛然三千世間九世剎那一多延促究竟自在故言世尊十二因緣束為三道無明愛取三支屬煩惱道行有二支屬業道識名色六入觸受及生老死屬苦道此雖昏迷繫縛輪轉而全體即是三因佛性皆不可思議隨人觀察顯發不同故大經說下中上智觀此乃得三乘菩提若上上智觀得佛菩提以前三教智有思議故觀十二止得三乘唯有圓教不思議智體無明等即是性染非佛天人修羅所造一一常住當處圓融方曰因中具於果性又玄文中三道三識雖本有位與果後三德無二無別得此意已方可分別十二別名無明謂不了六受即空假中行謂依不了心動作業行識謂業牽中陰識託母胎名色謂二滴為色心但有名六入謂名色增長成六入根觸謂六根對外為塵所觸受謂觸生三受苦樂平平愛謂迷三受故於樂染著取謂愛染纏綿四方求索有謂由取造業須有來報生謂有業既熟未來陰興老死等謂生須變滅悲惱縈纏此十二支或約三世或約二世或約一念雖三不同皆以十二而對三道即事而理一一究竟清淨自在不縱不橫而高而廣如是觀者得佛菩提略三歸者義已具也蓋三寶三德體本不異既稱南無寶勝十號豈非歸命果上三德復說甚深十二因緣乃是心依因中三德迷悟極際三德無差一體義備三皆具足常樂我淨真是歸依三寶義究竟成當知讖師意趣深妙四魚生天報恩四初魚報生天凡初生天以自業力有三種念一自知從其處死二自知今此處生三自知先作何業得來生天既知曩事故下酬恩二天酬恩下地經樓屋者重屋曰樓或作樓臺者誤也釋此為二初事因緣十號且就能詮屬言教故同於水食名為事也二理秖於四事而解四德故成理益以十千魚由戒緩故受鱗介身由乘急故今遇大乘真善知識故能於事深解妙理受食得命即表真常受水得樂表涅槃樂於十二棘林解自在我依十號法獲天報財於世淨命解性淨德此四法益因流水得故持四萬真珠瓔珞報恩供養食等四事既表理益四萬珠瓔豈但事供蓋表千界萬如是法一一皆具常樂我淨即四十千真珠瓔珞非嚴而嚴嚴於法身此乃財供而成法供若不爾者豈得名為有妙善根得記緣耶三時閻下王見光瑞四長者據教定答三明第五結會古今經羅睺羅此云覆障以六年在胎因立斯號新云羅怙羅此云障月然本迹事不可審知傍文思之十千今昔必是所化餘皆能化此之能化據華嚴等諸經所說皆是劫海修其實因熟其十千令今得脫若取法華久成之意皆是迹中接此等機令今得記此宗講者內心合知六釋捨身品二初釋題二初問捨多題少二此從下答從要立題受者須身虎飢所逼正須身肉壽命財位非彼所求夫行門無量根由宿熏四種三昧逐人所尚於隨自意善行六度樂行檀者於身命財無所悋惜自行教他隨喜讚歎皆在於施若於善師及依實教修檀行者體能施心及受施境所施身等即空假中事行理觀合一而修助道正修相資而進既稱本習故忻然而為或因事卒行宿緣會故或積年要誓令觀成故或顯陳所願令物効故或密遂其心息他謗故悲重故密慈重故顯心若真實四悉俱成心若詐欺二利皆失然佛談本事令人効行故疏云引昔捐軀誡今師弟勿悋法財問大論云捨身易捨心難論欲行者捨執著心故以難歎欲息事施故以易斥何不依論遠離執心今人為何好捨身命答抑揚取捨皆遵佛教悉赴人心佛談正助不同人樂理事不等今品特示捨於身命安得以論難易為譏又復空說捨心而執己見膠固自體一毛不拔毀他捨命為非既乖隨喜之心寧逃嫉善之咎願聞佛說隨力奉行二釋文二初分文二釋義四初問小人即國病者小蟲一萬枯魚魚關未來法食之誓獲成佛記例病差者定於後世為解脫機是故皆蒙二世之益感深契極者以不二解導難行行此感至深捨身命財與後際等此契唯極眾聞獲益正當此時是故樹神乘機發問二答二初分科二釋義十段悉如科列二就本下正明捨身二初分文二釋義二初長行四初明本眷屬二初分科二釋義五段如分科列二從作下捨身方便二初分科二釋義二初述觀解二起誓願願行相扶者行即觀解非此觀解莫成其願非乎誓願行則有退疏適產七日至樹神數魚等者此文追解前第四見產虎文也疏可見經從作是念言下述觀解觀有二種一助觀二正觀從初至甚可患厭是助道觀也以三藏教假想對治戀著依正之心從是故我今下正觀也至無諸塵累等即空觀也無量禪定至諸佛所讚即假觀也從證成如是至法樂即中觀也說乃前後修必一心二從是王子下述誓願先作方便次作誓言下正起誓六句不出四弘初二依滅諦發成佛願三四依道諦發悲智願第五依苦諦發度生願第六依集諦發斷惑願此依界外滅諦為首驗發圓心也三正捨身二初科二釋經六種震動者謂動起涌三種是形震吼擊三種是聲今於形聲略言其二故言震動四捨身後悲戀二初科二釋如文二偈頌二初分文二釋義三初通明昔行二我念下別頌長行二初分文二釋義五初頌上本眷屬二頌上捨身方便三頌上正捨身四頌上眷屬愁苦五頌上父母愁苦私開二初經是時王子當捨下頌見相時愁憂二初王妃憂惱二初見相二於是下述相六初正述惡相二是時下述已迷悶三王聞下王臣憂惱四爾時下國人驚愕五爾時下王妃敘德六我所下驗相失子二爾時下大王求覓二初慰諭其妃二大王下求覓其子二先所下頌知終後悲苦三初使者迴白二初前使慰王二須臾下後使告實二是時下大王悶絕三復有下王迎二子三初臣述失志二是時下王並思惟一亡二存對並思忖亡者叵尋存者宜取三爾時下迎子慰母三從佛下結會二初科二釋三初結會人經輸頭檀或閱頭檀此云淨飯摩耶此云天后調達亦提婆達多此云天授父母從天乞子天授與之是佛堂弟瞿夷此云明女悉達有三夫人一瞿夷二耶輸三鹿野各有二萬婇女五比丘者憍陳如頞鞞跋提十力迦葉拘利太子陳如十力迦葉二是母親餘三是父親舍利弗此云身子母好身形故母名身是彼之子故名身子目犍連此云胡豆姓也上古有仙居山常採菉豆而食因以命族尊者是彼之後也二經爾時下結會塔具云塔婆義翻方墳或云聚相謂累木石及寶高以為相茶毘後分云佛塔高十三層上有相輪支佛塔十一層羅漢四層輪王塔無復層級以未脫三界故十二因緣經八種塔並有露盤佛塔八重菩薩七重支佛六重四果五重三果四二果三初果二輪王一凡僧但蕉葉火珠而已雖兩經異說而凡僧並無層級邇世所立雖無露盤既出四簷猶濫初果儻循蕉葉火珠之制則免僣上聖識者宜効之舍利此云身骨三經是時下結會誓願三說是下大眾所益四樹神下結問意經怖懅其據切廣雅云畏懼也瘭必遙切疽疾也奄忽忽謂倏忽也鶵士虞切鳥子也膶如輪切目動也抆武粉切拭也躃旁益切倒也慟哀過也惙陟劣切疲也七讚佛品初解題二初明讚之能所二初大師約因人讚果釋能讚是三番菩薩者一是經初陳列之眾二是信相發起之人三是樹神善女此雖眾兼道俗形混人天既發大心咸名菩薩所讚是一佛世尊者即釋迦教主一佛也斯欲異前讚品能讚是往世金龍一人所讚是三世極果諸佛也然准前釋題品目具含四悉今文略示欲明其相者應云題標讚佛義含能所即世界歡喜也二能讚善生必托緣起緣中最勝莫過讚佛故三菩薩能讚即為人生善也三所讚為能讚乃印成三菩薩說無虛謬即破惡對治也四如來讚樹神快說果地大體大智大用即入理第一義也題含四義文理一如今疏存略不無其以蓋題讚佛實通能所以所讚果佛反讚因人生善破惡二俱不便然或以所讚為能讚生他善業破他事惡斯何不可故知略也二私謂下章安約因果互讚釋言一佛是能讚者經云善哉善哉樹神善女汝於今日快說是言經雖獨讚樹神意兼前二故云三番是所讚言三番是當佛等者釋疑也恐人疑云既讚兼能所何以獨題讚佛故釋云佛通現未皆是讚佛爾二次第下明品之次第二初明諸品所歸亦是今品之來意也何者下釋諸品次第序品敘大體等者向疏釋經敘乎五章今唯敘體者蓋指極果所游所契而高而廣法性是佛地之所證為今經之大體也下壽量洎諸品功德皆不出大智大用言窮源等者妙覺中理之源已窮邊際之事亦極故種智泯照萬行休息是唯一性更無異途故曰經之大體也壽量果地二智已圓故冥深廣之體起長短之用懺讚空導豈越大用諸品功德無違應體故下云皆金光明之力也如是下二示今文讚意明由上一十七品之利益故有下六十二行之歎辭也善始令終者序等三分既皆獲利故三菩薩荷佛深恩而興讚歎故有讚佛品也令亦善也三釋文二初標科二釋義二初經家敘疏文可見經云從此至金寶蓋國者欲張大其眾滿中菩薩皆讚釋迦教主也比見有人不曉斯旨謂讚彼佛經疏非闇一何昧哉或恐後學隨他所解謬釋經文今略引疏示之原乎讚品之來者蓋三番菩薩並由上聞經得利故讚佛及教豈關他佛況疏云一佛是能讚若謂讚彼佛者能讚一佛何指釋迦定起耶經疏冷然故不繁引二正說偈二初分文別釋二初分文即智者就題分偈故合六十五行半文為三即以如來定起三行經文合在樹神段中故云二十八行半樹神說分文可見疏不委釋故注云云應云六十五行半文為二初六十二行半三番菩薩說二後三行如來定起說故下章安總釋乃云其文有四即斯義也具如下釋二釋義三然此三番菩薩讚辭疏不分釋達者必辭意俱明恐新學者不曉今粗科釋初諸菩薩讚三初寄言讚三初讚能說教主自行功德三初讚大小相海二初如來下一行讚金色光一大相經云如來之身者標起也金色微妙等三句者讚第十四金色光微妙一大相也二身淨下二行半讚身清潔等三小相經云身淨者即讚第十一身清潔一小相也柔軟者讚第十二身柔軟小相也圓足無垢二句讚第二十身滿足小相亦是讚容儀滿足三其音下二行重讚梵音一大相也亦是兼讚言音深遠小相海也梵聲者譬佛音深遠故師子吼聲者譬佛音無畏也大雷震聲者譬佛音破迷也云六種聲者諸文皆云八音一極好二柔軟三和適四尊慧五不女六不誤七深遠八不竭譯人增減不須和會亦可先舉妙如梵聲者即八音中深遠音也師子吼大雷震即舉不女音也以佛住首楞嚴定常有世雄之德久離雌耎之心故所出音聲能令一切聞者敬畏天魔外道莫不歸伏也上既已列二種聲下但云六種聲者即舉迦陵頻伽孔雀等六種聲也以迦陵頻伽翻極好聲也二清淨下一行半讚尊特上以大小相間而讚蓋顯身相大小咸遍辭意雖含尊特未彰故今復讚身相光明俱無限齊經云威德者巍巍堂堂之相也二智慧下二句讚智斷功德上句讚智德下句讚斷德三世尊下總結尊特大論云尊特身佛者巍巍堂堂譬如須彌映臨大海所有大小相好亦巍巍堂堂然如來自行具足三身功德諸菩薩唯讚尊特者上冥下應已攝三身斯乃讚智之巧學者思之二為諸下六行半讚所說教法化他利益二初敘說教因由在文可見新經云欲利益諸眾生故常行法施乃至令得大果證常樂故二讚所說教法二初如來下二句讚經宗體體指序品如來所游深廣無界超諸因理故稱第一深義舉深該廣即甚深無量也宗指壽量極果所得過諸菩薩亦稱第一也法報體一深義可知二讚經力用三初能令下二句讚上懺品滅惡寂滅者寂諸業行之惡滅於果報之苦二能與下二句讚上讚品生善上是如來敘昔龍尊讚佛意生今日當機之善故能與無量快樂三讚空品雙導二初能演下一行讚能導空法妙經云甘露者即長生不死之藥也文詮中道妙空實相真諦能過二死迷變可生四德常身故斯理空即名甘露仍由染體本淨空名妙法從此而入復名法門二能入下二行讚滅惡生善深懺得斯空二死惡患之報即謝三德涅槃之宅可入言解脫者有二意若就解脫惑業之縛即破惡也若取無染自在之淨即生善也度三有等破惡生善可知三結讚人法者功德智慧結上讚能說教主尊妙人也慈悲精進結上讚所說教法宏深也法之宗用如是者皆慈悲精進所致也二絕言讚三初如是無量下一行絕言讚故不能稱計說喻二諸天世人下二行絕心讚故盡思度量不能得知大海一滴少分也三我今略讚下一行指廣結讚可見三若我功德下一行讚已迴向迴向有三義現文有二理含其三在文可見二信相說二初經家敘二正說偈二初世尊下一行總讚相好功德千數者舉大數也二別讚大小相海五初別讚二種光相二初色淨下四行讚色具光相色淨遠照下即第十四金色光相光明熾盛下即第十五身光相然二種光相若據生身皆有齊限如云身光面各一丈今云如日千光乃至悉能遠照無量佛土故知信相昔為龍尊讚佛尊特發願未來得值釋迦今日讚佛豈忘其本是則大相小相皆寄尊特而讚也二能滅下一行明光具與拔昔為龍尊讚佛身放大光滅盡三界一切諸苦令諸眾生悉受快樂今日讚佛還讚光明滅苦與樂在文可見二諸根下一行總讚諸根相好如大相中有身端直皮膚薄細舌大覆面齒白齊密眼如金精睫如牛王小相中有鼻高好孔不現耳輪輻相埵成身清潔柔軟等諸根皆見者無有厭足三又比讚一小相二初髮紺下一行讚髮相孔雀項蜂王等皆比髮有紺色如八十好中有髮色青珠好等二清淨下一行半具功德清淨慈悲無量禪定久皆莊嚴故髮好柔軟四復明相好功德二初明相好具功德二初相好下一行明嚴身克果之用可見二如來下二行明攝生感讚之功若相若好隨大隨小悉能調伏令心柔軟受諸快樂故為諸佛所讚二其光下二行明功德具光明功德高廣猶如須彌顯出大海五齒白下二行半又比讚齒毫二大相三樹神說二初經家敘言道場菩提樹神者即如來得道之場在此樹下然樹本名畢鉢羅佛坐其下得菩提智果立此為名故今女天依此樹住亦以為名也西域記云昔佛在世高數百尺屢經殘伐猶高四五丈莖幹黃白枝葉青翠冬夏不凋光鮮無變每至如來涅槃之日葉皆凋落頃之復故此在中印度摩竭陀國大城西南四百餘里修苦行處不遠有此樹也二正說偈四初二句總讚南無者歸命之辭也清淨者佛性論有二種一性淨本無惑染故二相淨對治離障故今總讚如來中邊智滿法報應圓故謂無上正覺也二別讚二初廣讚能說教主三初甚深下一行半就所覺顯明讚佛法身甚深妙法者法性高廣諸法融妙圓智圓覺遍一切處眾邪染障本自離故如來隨順斯理覺了其性一切魔外涅槃非法禪戒非道猶如大樹盤根厚地唯佛金剛大智獨拔而出成佛正覺者所謂出纏大法身也然準圓佛大智覺了本性非法非道應離三乘七方便涅槃非法戒定非道方曰遠離一切法者即所生果法也道者即能生因道也苟未離無明相分皆曰其非也二知有下二行半就能覺智行讚佛報身三初約法知有下二句讚報智也知者照也有即俗非有即真本性清淨即中以一切種智知照三諦則冥深契廣事理周極名佛無上報智也希有下二句讚佛助行功德重言希有者歎美之鄭重也下皆例然因中戒定萬行有排障敵惡之力名功助發大智成佛大果名德法華云久修業所得即無上報故謂如來功德也二希有下一行約喻即喻上報身智行也大海喻智也須彌喻行也其智冥理窮實相底故方之大海釋論謂智度大海佛窮其底因中萬行積功累德喻彼須彌如華嚴涅槃皆云析骨書經如彼妙高三希有下二句總合智行契理三法一如故曰無邊行也三希有下一行半就垂世形益讚佛應身優曇花者具足云優曇鉢羅此言瑞應亦云靈瑞輪王出世時感此華泥洹經云閻浮提內有尊樹王名優曇鉢羅有實無華優曇鉢樹有金華者世乃有佛故云時一現耳無量大悲者垂應本也以大悲故不住涅槃二釋迦下一行半略讚所說教法如來將欲口輪說法必須意業鑑機如日照物無所不遍為欲利益者準金光明之力用須明十種利益方盡垂世說法之意也三請佛出定二初讚今所入定為請見由三初善哉下二行就果佛讚所游定諸根寂滅者以了眼等性常具無減修諸惑死生悉已寂滅故常居寂定而復游入者將軫法輪表不妄說又三世佛說必須入定故首楞嚴經云雖知諸法常是定相而示眾生諸禪差別言善寂大城者正讚所入定也即向經初法性三昧若入此定即能善了諸法寂滅無非法性故防生死之非禦涅槃之敵即中道善寂而名大城也亦名無垢清淨三昧等既是佛之境界故受無垢清淨之名為諸佛行處也二明三昧能空行相此經雖則結歸方等說在般若時後懺讚善惡皆推空導故空品謂無量餘經已廣說空故此經中亦譚其空為入理門也佛游三昧亦從空入聲聞之人雖從空入猶為身果所纏如來空智明見聲聞身果性相皆空諸佛境界亦空如是一切無量諸法者指上自他依果國土淨穢推性推相不見差品一切眾生依正境界推求性相皆同真淨無復其異然推乎性相者即空觀遣情顯理之要門也一家明觀諸處共論其如講學之人亦多昧之今家承用則依中論智論準理準義開拓觀門故於權教實教事觀理觀悉已明之學者須知且如性相二空本是一空觀法備遣情計故有兩番行相是知若善修一空觀者必遣二種執性如法華止云知法常無性荊谿謂應無性性無相性諸文為辨性相寄前後說故以二諦分之乃云四句推性不見性是世諦破性四句推名不見名是真諦破相相破即相空也荊谿釋云若有性執世而非諦破性執已世乃名諦是以名為世諦破性性執破已但有名字名之為假假即是相為空相故觀理證真是名真諦破相空非前後二諦同時故知性執破已雖名世諦初軫其觀即須觀真四句推性雖不執性其如惑存轉計其名既不見理但名世諦仍觀法性真理破名字相相執破已方證其真故名真諦破相或初觀真諦四句推性便了陰界色心名字無四句相即名真諦破性破相豈待轉觀破相方用真諦耶若爾推性何故云不自他共等推相自謂不內外中間等句法既別顯理用觀自異何謂祇一四句空觀破二種執耶答向謂寄前後說對所破執相故推性則謂不自他等推相乃言不內外等考乎觀門豈有異途故荊谿云內秖是因外秖是緣等況止觀明性空觀畢乃引中論諸法不自生等四句為證洎明相空觀畢亦引斯論諸法不自生等四句以斯照之應無別觀又止觀但名一總空觀者即二空觀也問法華疏約真俗假實明生法二空荊谿釋云真諦即法空俗諦即生空俗假真實乃引玄文世諦破性真諦破假假破即相空性破即性空為證若以性相二空秖一空觀何引人法二空對顯二諦耶以人空時亦未法空故性相二空若例人法空者應二空須異何謂性空未顯於理相空無別觀耶答小乘得人空時容有未得法空如云見惑若破得須陀洹果名得生空此則少顯真理進破思惑方得法空其理究顯大乘人法境融觀道不異如大品云色性如我性我性如色性四陰如我用觀亦然縱有惑分麁細執破前後用觀必無異時而法華疏約人法空名二諦者為對所破寄分真俗故引世諦破性名性空真諦破相名相空為證其如用觀委明行相須於我人生境破性破相方得生空復於陰界入法寄俗寄真推此二空窮斯真理名為法空方是用觀行相委悉故止觀云於性相中求我人知見不可得是生空於性相中求陰界入不可得是法空而疏以俗諦對生空者蓋此生空體是法執故以俗諦顯此空相故云俗假假即虛妄也法執若破妄染究盡方名真諦故云真實實即究竟也荊谿體斯疏意復以玄文寄世諦顯性空等義而為證也故云真俗不二二空俱時問既云二諦不二二空俱時顯是一理一空又何分二諦及明二空耶答其實所顯理是一能觀觀亦一為對所破執故而分二空顯空淺深故而寄二諦是故性相空中性空約理理既未顯但名世諦明空空猶未盡但名性空仍於世法又觀真諦破此執名之相相若破已理顯方名真諦觀成方名相空故寄二諦顯二空相故知若曉性相二空對所破而分真俗者則寄二諦明人法二空準理亦然是則人空空未實故乃寄俗顯故云俗諦即生空也法空空既已淨而寄真顯故云真諦即法空也矧又雖用生法互融之觀而照真俗不二之境其如眾生無始多於生境計我起執不二之觀亦於生境先當其用故破人執時且名生空既法執在復觀其法本無其執離四句相方名法空故大師謂始覺人空終覺法空然此二諦顯二空相通圓之教行相亦同但通用其觀止照真理故寄俗寄真顯性顯相明斯二空唯在真理而圓實之教體生體法推性推相唯是中道法性法性無生無性名世諦破生破性此生此性即法法體本空名真諦破法破相雖寄二諦悉用中道而顯二空通無此觀學者思之然委明二空推所執能人執隨法執亡者具如前疏空品記文三狂愚下二句指凡愚不了請現上讚佛所遊三昧空智遍了諸有差異悉皆泯亡唯真智獨存更無染異樹神分曉悲愍凡迷狂亂愚癡不了性相俱空故請佛出定二騰昔常願見正請出定四初我常下五行正敘昔願行請現我常念佛者念即觀照之異名也心遊法界常照三身敘昔觀力未充欲求深證故助之以誓願跪之以合掌加乎戀慕哀泣雨淚修行大悲等並助常念之觀也言最上大悲者即無緣悲也正助合修故曰最上問樹神在會明見如來入定說經何故今方頻言欲見於佛耶答今有二意一者如來入定本為說經說經既畢要須出定欲出其定須得其請故佛出定能印三番所說皆實既一期事畢乃樹神致請殷勤故敘昔常願見復加願行欲使未來亦得見佛故云願使我身常得見佛二者樹神久已分見如來真身欲增念佛之觀更求上證故寄請佛出定頻陳欲見苟得如來酬請現身即己心中真佛顯發更明故下結云唯願慈悲為我現身二約定具慈悲請現三初世尊下二行明慈悲能護迷暗樹神自昧如來上位真身故請佛加願使我身常得見佛復愍於他迷瞽所及不見佛之真體故敘世尊常護一切是故渴仰欲見者即引己及他請佛現身二聲聞下一行半約聖凡未發性明即樹神擊請今佛出定也佛雖在定明了性淨猶如瑠璃表裏通徹照機起應皆不動於寂定如來雖久已明了其如眾生未發上定故樹神頻請出現發悟斯機乃舉六喻顯乎聲聞色體非性明體所證真理閴寂無知如空之虛無亦燈之烟焰術之所幻聲之谷響神通之化水中之月皆非實性不能即寂即現也眾生之性虛妄現在如夢所見都無實相三就佛行處明見請現正明佛所入定具慈愍照故請如來出定令我及眾得安樂故三一切下一行半愍凡聖不知請現樹神以凡夫小聖共迷佛所遊境界故請佛現身即令明見唯心佛現經五通神仙者別舉人趣中有術成仙者發得五通雖有他心宿命而不知佛所遊定照理起應不離眾生心體無漏二乘雖有三明六通亦昧佛境唯心故曰亦不能知也四我今下一行指已信不疑請現樹神述已於佛行處明了無滯雖知本無隱現上舉他眾共迷佛境實有動靜故敦請出定云惟願慈悲為我現身問今佛入定說法對告起禮舍利既有往來時會共見樹神焉知如來在定未出而致請殷勤耶答樹神大權久與佛同事昔為流水救魚樹神現半身示數長者既已成佛樹神豈猶滯凡故今一動一靜皆扶佛化何不知之有矧凡出定入定皆有其儀佛雖起坐往來其如未示出定之相樹神敦請至勤方現出相其相者必須先示微微動搖其身次乃黈氣嚬呻徐緩而起方知如來示出定相故法華謂安詳而起此經云出微妙音故知定起皆有其相也問新經自云爾時薄伽梵於日晡時從三昧起觀察大眾而說頌曰金光明妙法最勝諸經王今之讖本何故至三番讚畢方云從三昧起耶苟譯者所見不同其如集經者梵本編文安次如何耶答梵本不同豈須和會其如學者無由曉經今略試評之在理或當冀無私隱且夫此經古師謂是偏方之教即一時赴機之說也故天台結歸方等部攝斯由機分大小應赴權實赴權小者令見佛從定起說法應實大者則知佛在定而告亦如華嚴中令見女子身中入正受男子身中起出說等當時應物既殊故集經者或言定起方說或云說畢定起然佛滅度後集經者又匪一途亦有窟內窟外所集亦云梵語有賒有切等致譯經者所覩梵本不同如讖師曾遊五天必覩梵文正本見云佛在定而說必須信受敬譯淨師本弘小典晚接梵文或見云佛從定起方說正符所宗故編譯無改至列聲聞菩薩等眾皆云於日晡時從定而起到佛會所古師甞推譯者未為雅當信亦有之然聖師所為必非徒然凡流膚學莫盡考乎厥由也求過得過附贅之尤亦已甚矣學者體而思之問大師既依讖本釋經何故云入遊法性出敘經王耶答如來常在法性上定應機順物示入定相雖心遊寂理口出其言故謂出敘經王蓋寂不阻照說無妨定非謂身出其定也四酬請起定二初爾時下一行明經家敘起定爾時者即當樹神請畢之時佛示出定之相乃云以微妙音而讚歎言即微細妙好之音而悅豫四眾也二善哉下二行明佛定起能讚佛讚樹神意合前二以諸菩薩及妙幢能讚佛所說教皆是快言如來序品已來明大體大宗大用是金光明妙三法也故云快說是言若眾生聞此三法即能發解證悟明了常住故云入甘露無生法門耳二章安總釋二初約義釋二初約佛讚義二初約定果讚因二初正明讚因義二初示義私謂下總釋也其文有四者前大師分科止為三段以如來定起三行之文合為樹神段中故註云云今章安開釋方為盡理文現可見二引證二示印成讚教三番菩薩皆先讚佛次讚說教即讚如來從序品已來是說一經大體大智大用菩薩修因也何者序品明遊法性佛指所遊是諸經王等三番謂佛是說一經之大體也壽量明佛常果三番為佛是說一經之大智智即宗也懺讚空品謂佛是說一經之大用也四王至捨身品皆是說菩薩修因也三番讚教既稱佛所說故如來定起印成即讚樹神等快說是言也二讚通三業章安因明今品果佛定起能讚因人快說復考經之上文亦有果身禮舍利之義舍利者翻骨分也即因身爾上懺品佛讚大懺讚品佛讚龍尊是大讚皆言大者一懺一讚等法性大體知罪福性空也四王品能請善集品能說鬼神品等能聽捨身品能行皆是快說者共能了金光明教能詮所詮是體宗用三即一切三法故皆名快說也信相龍尊四王等並是因人故謂因口所說孱字現也身口非意不行故云任運例成也二約出定義二初據起問入二答始末在定二初明住法性定問諸經先須入定定起方說今經何故一向在定而有所說耶答若論法性上定豈有出入說默之異既示其定蓋順物機物機所宜適樂不同諸經示同往佛皆先入定履歷法緣對治散心妄有所說故須入定定起方說此經首尾在定而能說者意同向理又示金光明無量甚深自在無礙寂照融遍故說畢定起印成三番快領如來所說法也二彰法性圓融言若作入法性者顯理含容不阻出入上唱法性無量甚深一出一入有說有默豈逾法性故云法性自在言四佛者即四方佛也五佛者并釋迦耳同處各處等者信相室與靈鷲山雖異若了唯心者見唯妙土則弟子眾一故五佛同處共一身一智也是則四無來去一無住在其執權教者弟子眾異謂妙幢所居共佛耆山敻隔多里故四佛五佛匪唯各處亦見異身異智實來實去定住定在雖此殊別無離法性故云隨人所覩皆無障礙也二約觀釋二初明事三業境言觀心者標明觀釋也先明諸菩薩讚具三業為妙觀境然讚雖在口身須恭謹心仍尊重三業齊運讚義方成二明理三觀成二初明於事觀理言三觀心者寄身等境示空假中能觀三觀心也近有講人不知便謂後人妄加心字亦由向迷心為所觀致有踳駮斯之疎謬不可云也止如十六觀經本明佛觀疏云心觀為宗或不見斯意乃妄有穿鑿今之學者切宜思之觀身不得身者先明身觀推檢四大本無實性名身性空但有名字即身相也名字多種且舉六度十度等如身行布施名檀身離諸非名戒身受所辱名忍身勤前行名進身能安靜名禪身了體空名慧身行其巧名方便身立盟誓名願身利及於他名力身出生死名智身乃至身行八萬塵沙法門行者隨受名字達名無名名身相空推檢性相雖空而色心諸法宛然故空不定空假不定假非空非假皆真實妙性名顯中道也觀身既然口意例解二明事得理成三初明無觀俱失身等為境能發其觀觀成境現事理雙明猪揩金山方之可解二以衣物為例三衣者僧伽梨欝多羅僧安陀會也六物者兼尼師壇鉢多羅漉水囊也是知六外無三亦如四禪八定定外無禪蓋衣名則局物名稍通衣者遮覆之義也鉢多羅等且非遮覆故通名物也亦如無色四處受想慮亡則無支林喜樂之名故通受定名也色界四處雖通靜慮受想尚行則別受禪名故知解之則事三理六俱明昧之則三六四八俱暗三得理俱成境由觀顯理觀若成身口意三名妙色心故亦名六觀亦名事理成也無六亦無三者牒上例中若不解之文也可見
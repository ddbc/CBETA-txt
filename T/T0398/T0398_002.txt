於是法𠢕王菩薩在於彼會而白佛言唯然世尊如來境界不可思議示現建立大聖威光令諸菩薩永無狐疑各各修行唯當宣說無蓋之門大會法品所以者何其大會者今悉集此皆為菩薩一被大德鎧不可思議二以大神通聖慧娛樂三皆有功勳通於十方四所修清白心離垢穢五以明解脫多所照燿六皆為諸佛所見咨嗟宣揚功勳七於一切法得尊自在八諸度無極越終始岸九一切皆從權方便生十而悉消化魔業欲塵十一降伏一切諸外邪道十二皆能分別方便講說章句誼理十三慧無罣礙智度無極超於彼岸十四其意自由勇步無難逮聖總持十五建立無蓋辯才無斷十六曉了眾生根原所趣具足缺漏備不備者十七察諸眾生從應所解而為說法十八所宣經道除眾罪殃而無遺漏十九其音隨時柔軟和雅如哀鸞鳴猶龍海吼亦如梵聲二十慈愍眾生而示滅度亦以慈愍令眾得濟二十一心常懷執無極之慈二十二志性抱念無蓋之哀二十三所住堅固而不可動言行相應二十四修立法幢顯示十方二十五其志堅強猶如金剛不可破壞如鐵圍山二十六盡建所願不失本誓二十七暢入深妙分別玄奧十二緣起二十八蠲除兩際斷滅常見一切諸見六十二疑所習連著二十九亦如大乘群庶法王誘進牽致使入於道三十眾庶大導將致無難三十一從無央數劫好樂法寶合集智慧三十二為大醫王療眾人病滅除眾生無色塵勞蓄滯之病三十四此諸菩薩大師子王所撫育子三十五一切諸行若聽異音聞說如來秘密之誼亦不恐懼三十六而以相好莊嚴其身三十七皆以大哀具足祠祀三十八其心勇猛不懷怯弱三十九降伏四魔愛欲境界四十善施橋梁開寤眠寐四十一如是根力覺意禪思解脫定意正受以善修成所當為業四十二常以慇懃欲度眾生四十三逮得總持攬制一切四十四若利無利歎譽誹謗有譽失名若苦若樂於世八事而無所著四十五其心得入歡喜悅豫樂愛經典四十六頒宣流布道法之寶四十七充滿智慧備悉道空四十八其行鮮明猶如蓮華四十九蠲除一切諸有為法五十其光清淨覆蔽日月釋梵暉曜五十一悉已逮得海中三昧五十二道御一切諸法之寶五十三而於三寶由得自在無能斷截五十四明識解說一切諸界五十五執持諸佛經典之要五十六積累合集無量功德咨嗟之稱五十七造立無限功祚智業五十八而得親近具足佛慧五十九達了當來無央數劫本末之際六十法𠢕王菩薩白佛言如是世尊此諸菩薩大士之會功勳若茲我意大聖心自念言當令世尊為諸菩薩宣無蓋門大會法品諸菩薩眾所可由生至未曾有天中之天諸佛興出多所饒益則能悅可菩薩大士使得成具當來菩薩德本明哲其初發意菩薩清淨行欲成者令入一乘使不退轉諸菩薩眾具足佛法至阿惟顏一生補處令其果報無所遺失若有眾生所識分明志存決定懷來因緣化使入道其不決定當令仰入於無極哀其有眾生永在邪見為說處所使決其網樂三乘者因故佛興而自嚴飾諸天龍神犍沓和人與非人世人阿須輪皆得蒙濟所以者何佛興出世實為善哉如是比像至未曾有難及希有經典之要現出於世得共覩知唯願大聖斯等正士發意之頃建立化變此法高座一切聲聞及諸緣覺於百千劫所不能逮吾以是故心自念言難及難及至未曾有此人之等乃能施設如是色像神足變化誰以見此當復興發聲聞之行緣覺之心所以者何其有初發菩薩心者過諸聲聞緣覺之眾今欲引喻譬如世尊愚癡之子從生騃冥捨夜光大寶珠取水精珠所見顛倒自以為是眾人所行亦復如是捨乎大乘轉求聲聞緣覺之乘若復有人至性真實發無上正真道意若已發意甫發意者亦當不久具足成就如是法要法𠢕王菩薩說是語時彼眾會中三億百千姟天人皆發無上正真道意爾時世尊覩諸菩薩皆來大會此諸菩薩皆以法故而來集此悉以執持如來妙藏宣暢菩薩諸所行住無蓋法門所由品奧修御法典復有光明名無畏辯應時眉間大人之相放斯光曜遶諸菩薩七匝已竟因復遶於總𠢕王菩薩身百千匝尋入總𠢕王菩薩之頂適蒙此光承佛威神遶諸菩薩百千匝其光悉照師子之座其身威儀轉復光曜光明巍巍益甚加倍踰諸菩薩總𠢕王菩薩時見如來無極威變即從座起偏出右肩右膝著地叉手於世尊上虛空之中化成如來莊嚴寶蓋佛所建立琉璃為幢上至炎天瑰異琦珍帝青琉璃寶藏殊妙而以嚴飾垂貫真珠繒綵旗幡而為莊校紫金交露周匝繚遶覆諸菩薩大會之眾其蓋廣長大如三千大千世界如是比像建立寶蓋奉獻如來雨於天華威變伎樂而自然鳴尋時以頌而讚世尊光明普遍靡不見目所周悉為顯誼諸法自在權自由不可思議趣諸德大聖正士演光明其口清淨宣辯才道光繞我百千匝在吾頂上沒不現如本意志所懷念辯才照明持亦然所知百千勝於前用蒙人雄道師恩其身巍巍心清淨踊躍以時獲如願乃知正覺慧無量其大辯才入我身佛實難及威無極其羸劣者不所樂承佛聖旨今悉見當復啟問愍眾生諸菩薩眾行所入等趣世間而御眾所生光明所變處當復諮啟阿惟顏魔眾無量悉來會而獨遊步上道乘及餘志求微妙法為是等故問最勝當善執持此魔場而常諦受斯佛慧今適是時世尊說為眾生故開法藏鄙身明智無不及人中之尊慧無量能了最勝無限智今當啟問無極權世尊聖慧由自在本於長夜所修學善遵𠢕尊為法王惟為頒宣道師行總𠢕王菩薩以頌讚佛已白世尊曰如來境界不可思議諸菩薩行莫能稱限吾及眾會聽察如來至真等正覺所說經法未曾厭倦覩於眾生最勝世尊行乎大哀故問此誼何謂世尊菩薩莊嚴而自校飾以菩薩行而為應誼何謂菩薩不可思議逮法光明離於闇冥蔽礙之患以大法門而為清淨何謂菩薩在眾生尊第一大哀修行慈愍成就所行不捨眾生何謂菩薩逮佛菩薩所行諸業所尊正法不懷惱法善哉世尊願分別說諸佛菩薩之所行住等趣法門猶如菩薩降伏魔眾蠲除疑網入如來界遊菩薩境曉了一切眾生志操心行清淨攝取佛土執持魔場從如來教而於諸法速得自在無所蔽礙佛告總𠢕王菩薩善哉善哉正士乃能問於如來欲善決了諸佛菩薩仁能逮得無量如來所行了了族姓子諦聽善思念之當為汝說如諸菩薩行及餘菩薩功勳具足疾逮一切諸法自在總𠢕王菩薩及諸大眾受教而聽佛言菩薩有四事莊嚴何謂四一曰戒莊嚴未曾毀禁二曰定意莊嚴至未曾亂三曰智慧莊嚴心無蔽礙四曰總持莊嚴所聞不忘是為菩薩四事莊嚴於彼何謂以戒莊嚴族姓子知則用一事以戒莊嚴何謂一常愍眾生心不懷害矜哀群黎一切有命亦敬愛之莫不悅可復有二事以戒莊嚴何謂為二一曰杜塞惡趣二曰開善趣門復有三事以戒莊嚴何謂為三一曰身行清淨而無沾污二曰口言清淨辭不麁獷三曰其心清淨未甞壞亂復有四事以戒莊嚴何謂為四一曰如所志願必果無異二曰如所約誓則得成就三曰如所慕樂必成無違四曰如所圖畫則得超至是為四復有五事以戒莊嚴何謂為五一曰與禁戒士俱共精修二曰習學智慧未曾懈廢三曰勤志解脫不懷慢恣四曰修度見品未甞休懈五曰益加精進尊於無上無極滅度是為五復有六事以戒莊嚴何謂為六一曰無所毀犯亦不懷恨二曰無所缺漏亦不捐棄三曰不有沾污無所損落四曰不為瑕疵修一清淨行五曰而博聽受不從欲穢六曰若有所聽不載仰人是為六復有七事以戒莊嚴何謂七一曰戒品清淨二曰布施清淨三曰忍辱清淨四曰精進清淨五曰禪思清淨六曰智慧清淨七曰善權清淨而無放逸是為七復有八事以戒莊嚴何謂八一曰所處具足二曰其地究竟三曰所御備悉四曰性戒周密五曰不被燒害得至成就六曰佛興出世得無所著七曰無蓋普達八曰得從善師所問具足是為八復有九事以戒莊嚴何謂九一曰而於聖慧無所恐懼二曰有所覩見而不怯弱三曰曉了空慧四曰分別善權五曰習於清涼而無惱熱六曰將護禁戒如蜂採華七曰修治其心令無情欲八曰其心調和不懷麁獷九曰逮得調定中和之地是為九復有十事以戒莊嚴何謂十一曰莊嚴其身具足諸相二曰其口莊嚴言行相副三曰其心莊嚴而無瑕疵四曰國土莊嚴具足所願五曰開化眾生莊嚴志性清淨六曰所生莊嚴一切眾惡而無所犯七曰菩薩行莊嚴學如來行八曰聖慧莊嚴不懷自大九曰道場莊嚴勸助眾德十曰力無所畏不共法莊嚴立戒為本未曾捨禁是為總𠢕王菩薩十事莊嚴佛告族姓子何謂菩薩定意莊嚴定有一事何謂一常懷慈心愍哀眾生復有二事定意莊嚴何謂二一曰修行威儀禮節二曰性行質直而無諂飾復有三事定意莊嚴何謂三一曰無有諛諂二曰志性清和三曰無有虛偽復有四事定意莊嚴何謂四一曰為人仁調而不佷戾二曰不懷毒害見他瑕疵三曰不犯禁忌致諸患難四曰不從愚戇以趣闇蔽是為四復有五事定意莊嚴謂去五蓋何謂五一曰貪欲二曰瞋恚三曰睡眠四曰調戲五曰狐疑復有六事定意莊嚴謂六思念何謂六一曰常念於佛二曰常念經法三曰常念聖眾四曰常念禁戒五曰常念布施六曰常念諸天復有七事定意莊嚴謂不捨道心修七覺意何謂七一曰意念覺意二曰法覺意三曰歡悅覺意四曰精進覺意五曰信覺意六曰定覺意七曰護覺意復有八事定意莊嚴謂八正由路何謂八一曰正見二曰正命三曰正語四曰正業五曰正念六曰正便七曰正意八曰正定復有九事定意莊嚴謂菩薩不捨道心常立大哀亦無所住其心不捨一切眾生何謂九一曰蠲除愛欲寂滅眾惡不善之業憺怕悅安此念俱行修第一禪二曰其人寂除思念所行其內庠序而為專一無思無行憺怕悅安修第二禪三曰永觀歡悅離欲之行而常安詳其身適安猶如聖賢所說所觀其意行安修第三禪四曰斷除苦樂究盡往古憂慼歡悅觀察於斯無苦無樂修第四禪五曰皆度一切諸色之想究暢盡竟性之如地不復思念若干諸想遊於無量虛空之慧而為修行六曰過於一切虛空諸想遊無量識諸識之慧而為修行七曰皆越一切諸識智慧不計有身不用識慧而為修行八曰皆超一切不用識慧於有想無想之處而為修行九曰皆出一切有想無想之處悉入一切思想所愚定意思惟以為正受以權方便不於本際而取證也住於本願開化眾生復有十事定意莊嚴何謂十一曰心無所生不懷瞋恚二曰具足寂然之行三曰不捨所願四曰寂在閑居五曰不失德本六曰其心憺怕七曰身心休息圖度計校八曰度安諸法九曰心得自在十曰得賢聖性是為十事定意莊嚴佛告族姓子何謂菩薩智慧莊嚴計有一事智慧莊嚴何謂一於一切法而不卒暴復有二事智慧莊嚴一曰捨於狐疑二曰離諸愛處復有三事智慧莊嚴一曰斷除愚戇二曰燒盡無明壞諸陰界三曰永滅闇冥幽昧之事復有四事智慧莊嚴一曰曉斷諸苦二曰了絕諸習三曰明於造證四曰不住由路復有五事智慧莊嚴一曰戒禁清淨而無所獲二曰定意清淨精度智慧三曰解品清淨遊於眾生四曰度知見品而為清淨皆於三世無所罣礙五曰法品清淨以用成行復有六事智慧莊嚴謂淨三場施度無極淨於己場身如野馬人場清淨猶等如夢道場清淨無望報故戒度無極淨乎三場身場清淨等如影故言場清淨如浮響故心場清淨等如幻故忍度無極亦淨三場棄捐麁辭所言清淨除去冤結常喜諮嗟若有段段支解其身觀察法身清淨無穢進度無極亦淨三場清淨無厭好遊生死覩之如夢堅強清淨志如金剛故無應不應清淨行者度想著故寂度無極清乎三場愚冥清淨退入慧故棄捐清淨入於諸法無所著故勤心清淨發神通故智度無極亦淨三場四思清淨化眾生故總持清淨攝正法故所願清淨嚴佛土故復有七事智慧莊嚴將護其意一曰於四意止不起不滅二曰於四意斷身意憺怕三曰其神足者曉了諸根四曰其五根者降棄一切諸魔塵勞五曰其五力者明曉諸法自然之故六曰其覺意者無所不達致未曾有七曰其由路者無往無來無往來故復有八事智慧莊嚴謂不失聖慧行權方便一曰寂然觀慧而為憺怕二曰觀察見於諸法為憺然故三曰慧品曉法品故四曰界品其性本行等境之故五曰曉於諸入本無欲故六曰明十二緣曉無我故七曰達於誠信永無瞋故八曰一切諸法無所破壞如實觀故復有九事智慧莊嚴一曰知過去事本清淨故二曰知於當來未然清淨故三曰知於現在究竟淨故四曰知定了了報應之誼無所失故五曰知於未定導因緣故六曰曉處於邪為開化故七曰知佛平等達法身故八曰等於諸法法無欲故九曰諸聖平等修無為故復有十事智慧莊嚴一曰所有如夢為惑相故二曰了如所夢思想相故三曰了如野馬分別相故四曰了如實見因緣相故五曰了如影見形用事合故六曰了如呼響用雜會故七曰了於法界無壞相故八曰了於無本不住相故九曰了於本際無動相故十曰曉於無為其無為者自然相故是族姓子菩薩所行十事智慧莊嚴佛告族姓子何謂菩薩總持莊嚴以有一事而為莊嚴其意常達未曾忽忘復有二事總持莊嚴一曰懷來道誼二曰總攝無違復有三事總持莊嚴一曰曉了諸誼二曰分別嚴飾美辭三曰明誡所歸隨其方便復有四事總持莊嚴一曰言無所著二曰無剛𩊅辭三曰所言柔和四曰無刺譏辭復有五事總持莊嚴一曰諸所聞聲唯歸於誼二曰曉諸身識唯歸於慧三曰一切經典唯歸經理四曰了諸人響唯歸於法五曰在於方俗歸度世行復有六事總持莊嚴一曰言行相應二曰順從至誠所言清淨三曰不懷自大行無所著四曰無有諛諂言無所失五曰修於大哀如應說法六曰方便隨品而為宣說等講俗智復有七事一曰其辯才智適發尋對二曰辯才應機三曰小辯才捷疾四曰辯才無礙五曰辯才無滯六曰辯才無缺七曰辯才應誼復有八事總持莊嚴一曰曉了諸天所言二曰解識諸龍音聲三曰明察鬼神言響四曰分別揵沓和語五曰解阿須倫所詠六曰達加留羅辭七曰暢真陀羅所言八曰識摩睺勒及諸眾生口之所宣復有九事總持莊嚴一曰不猗無為二曰諸所修行而不怯弱三曰勇猛說法四曰其智慧聖不為虛偽五曰曉了所說廣普具足六曰其貢高者順為說法七曰得平正者為說質直而開化之八曰見有處者為現劫燒九曰得境界者隨其學乘而為斑宣復有十事總持莊嚴一曰從其志操不為眾生宣麁獷辭二曰聞佛說法修習慧明不復志慕世俗之智三曰言不可盡假一文辭耳四曰其無所住為說無處五曰說於諸佛諮嗟無量六曰棄除惡趣塵勞麁辭七曰說於滅度不可稱限八曰忍於眾生無礙根本九曰從佛之教十曰忍於分別超異辯才是族姓子菩薩十事總持莊嚴於是世尊欲重宣此誼令人重解即說頌曰諸大聖人有四莊嚴以此應誼尊之上乘戒禁定意及最智慧總持如是明解分別為諸眾生所見欽敬其身口意常以清淨悉斷狐疑諸所句跡其奉戒者以此莊嚴生天世間功勳流布其所志願輒得成就常修正行以行為上其奉淨戒以此莊嚴其人得近速逮定意智慧解脫聖慧若茲親近無為歸此行者戒禁清淨斯為莊嚴戒無所犯禁不缺漏不弄戒法性無卒暴名響暢溢靡不宣持戒清淨者斯為莊嚴其戒清淨布施鮮潔忍辱清淨精進亦然一心清淨智慧無異善權清淨亦無放逸所住堅固強不可動逮明諦地行不懷恨性不舒緩志常謹勅戒清淨者斯為莊嚴其戒茂盛未常退轉其心不生眾惱煩熱秉意興行未曾悔變戒清淨者斯為莊嚴不恐不懅未曾慷慨其意寂靜無能毀稱其犯禁者常被繫閉戒清淨者斯為莊嚴其心修禁功勳無極志性仁和斯意安調則為己身莊嚴相好戒清淨者斯為莊嚴如口所言身行若茲莊嚴其口所護莊嚴不以欲塵嚴飾其心戒清淨者斯為莊嚴斯人則為莊嚴佛土開化眾生使入大道此明哲者莊挍生處以是之故不犯眾惡所謂莊嚴常奉佛道修治最勝於佛道場莊嚴諸力四無所畏以為莊嚴聖慧無慢普加慈愍一切眾生其明智者所見正真無有諛諂不懷細碎不隨貪欲瞋恚愚癡志性猛毅無有五蓋修六思念而無放逸為七覺意奉道若茲稍漸皆惟一切定意親近所行修乎寂然善順隨時不失眾德住樂靜思所察入亂於道自在為賢聖種未曾猶豫不達經典無有狐疑亦無沈吟除去無明無有愚冥常處至誠明識聖慧戒清淨者無所逮得智慧最上定意清淨順從二事解脫清淨不懷慢者聖慧清淨覩見三世度眾為惠曉了離欲則法清淨斯清淨者不懷自大其智慧者此為莊嚴智慧行施以為莊嚴若能清淨於三品場己身眾生及修道教如夢幻化而無所著以戒智慧而為莊嚴又復淨治於三品行身行口言心念亦然影像幻化亦如浮響是為智慧而成莊嚴則能清淨於三品事無能屈者亦不動搖普觀一切常察法身智慧精進而自莊嚴亦復清淨於三品事未曾懈惓志性堅強未常懷應亦無不應所以智慧一心莊嚴亦以三事修行清淨其所觀察無有闇昧斯明哲者興立五通善權智慧以莊嚴者亦復清淨於三品事善受總持了平等誼示眾生法亦淨佛土於四意止志不退轉於四意斷不行二事身心憺怕斯為神足曉了一切眾生根原於魔塵欲永無所有諸法自在隨順決了無所從來及致來道是為威儀智慧莊嚴永致湛然為寂禪定所觀察者行無崖底曉諸陰衰修乎法品明識諸界猶如虛空分別情入空無所有法無吾我從緣而起曉了真諦慧無懷恨無恐懼慧因緣隨念於三世慧無所罣礙明了三聚之所歸趣曉識三寶則為一相其智慧者以此莊嚴明曉幻化為悉惑相恨從惑相譬如若夢等如芭蕉為悉惑相諸法無會猶如影相從緣合生如水中月亦如呼響因對而出其法界者慧常無壞明了無本智無所住法動無動本際常然有為無為此無有二深要智慧清淨為道是為莊嚴諸佛之法其人未常意懷惑亂懷來遭遇總持經典而常解說誼理微妙而恒遊步滅度之惠言不卒暴亦無麁獷口所宣傳無有不可諸所說音眾當察誼所仰聖慧常以了了識經誼理靡不聞達以歸於法不計有人一切諸法度世為要以此總持而自莊嚴口所頒宣常說至誠口之所言恒趣平等有所為者常講經典隨時不虛無有為事欺人興此說其辯才速及正慧常無罣礙而無所住隨順無失善自莊嚴如好華鬘聞知天龍所說言辭鬼神揵沓及阿修倫迦留真陀及摩睺勒亦復曉了眾生所說此等不來在於眾會亦復不住而就見之此勇猛者為頒宣法則以智慧而達知之其自大者見懷亂意覩斯所說順從應時自大貢高覩其所說其懷慢者無有瞋恚為分別說三乘之教斷諸狐疑令無結網則得親見佛法正真不依仰人智慧如是於一切字常曉滅盡所分別曉誼無質礙諮嗟諸佛無量功德其逮總持以此莊嚴毀諮塵欲所知無限善權方便隨時開化曉了一切眾生根本諸佛所知逮分別辯其以總持而莊嚴者斯人用此稱名普聞吾住一劫歌嘆其行不能究竟斯功德勳世尊復告總𠢕王菩薩菩薩有八光明以此光明離不可思議諸闇昧修清淨行何謂為八一曰念光明二曰志光明三曰遊光明四曰法光明五曰慧光明六曰至誠光明七曰神通光明八曰奉行光明是為菩薩八大光明於彼何謂念光明有八事為念光明何謂八往古所造眾德之本未曾忘失所未立德日日積功如所聞法未曾忘失逮知誼理分別所趣不從六界成就念門斷諸非法具足善德覩有強心諸佛世尊所為建立護持法城志懷于源逮一切法德諸光明是故菩薩八事光明曰所志光明復有八事何謂八志解誼理不懷嚴飾志在聖慧不懷識著志在於法不懷塵欲志在精進不懷諍訟志在佛道不懷聲聞緣覺志在微妙不懷小乘志在於佛不懷魔事志在大慈大哀未曾懷害加於眾生是為八事所志光明遊光明復有八事何謂為八所可遊行常頒宣法遊知眾生志操所念所遊之處分別辯慧所遊之處常解深妙十二緣起所遊之處有所宣暢亘無不通所遊之處曉了清淨前後增損所遊之處普備一切諸佛之法是為八法光明復有八事何謂八其明照世而為解說入於善本又為眾生演度世法為暢聖慧詔使令除諸罪之法無漏法光善宣道教不住無明及於眾漏見於生死罪福所趣覩已塵欲光明不墮滅盡而取證也其光明法善察所趣客塵之源無為法光心本清淨自然鮮潔諸法永寂是為八事慧光明復有八事何謂為八一曰八等光諸道二曰諸道跡光慧三曰往來光照四曰放不還明五曰演無著曜六曰緣覺威曜七曰菩薩慧明八曰如來至真正覺光明是為八至誠光明復有八事何謂為八其墮滅盡以至誠行照曜於彼其行誠諦第一道跡慧光照彼其行誠諦致第二果則以照彼其行誠諦得第三果亦復照彼其行誠諦得第四果亦復照彼其行誠諦得緣覺果亦復照彼其行誠諦得菩薩忍亦復照彼其行誠諦成佛正覺亦復照彼是為八神通光明復有八事何謂為八所謂光明靡所不曜其天眼者覩諸色像永寂諸響則以天耳普聞諸音所念光明識念無央數劫往古行事本淨光明察覩一切眾生心行如虛空無礙光明又其神足遊步無限諸佛國土慧光明者成無漏聖積德光明開化眾生使修善業慧業光明決斷一切眾生疑結是為八事奉行光明復有八事所謂奉行一曰遵修聖慧二曰志智慧明三曰行正見明四曰奉觀察光五曰照眾生性曜六曰脩其脫心七曰無瞋恚心八曰遵修其明令永究竟是為八佛時頌曰以往古淨業心初不忽忘意習無所習善勸無懈廢所聞未曾忘速得解法誼寂然界憺怕志強棄非法曉了於念門選擇所造業懷勇者覩之建立勝自在守護于法城等一眾生法智者離諸冥利益於群萌逮得光明曜無疑決猶豫志強慧自在速成至佛道志在於誼理不逸存嚴飾慧士不著想不猗於文字其志於法者善調欲離癡有志淨善權不諍安住道意常存於道不念聲緣覺常懷微妙業不念於小乘思惟於佛道不從諸魔教常懷于大哀不嬈於眾生假使所頒宣所遊無狐疑隨時化眾生所在群萌行所遊分別辯彼慧無罣礙明於因緣法無有緣起事曉了方便慧安住所步頂一切能普入諸佛所興法世間法光明悉知人民業及度世聖慧雄為智慧光所生無罪舋大慧修本淨善遵於道路常宣無罪業於漏無有漏法光明照曜斷一切諸漏利潤於眾生於有數無數法常遊於慧是無垢離冥遊入滅盡行塵勞諸諍訟其慧無蔽礙明識眾塵欲其心本清淨其智得滅度曉不起寂然如是類無限大乘光明業彼於八等慧遊達于道跡亦曉了往來分別於不逮無著及緣覺菩薩世吼護慧皆能達此所遊解聖賢至誠明無量勇猛善修行其逮得果證無恚議第一其行至誠者入寂第一果第二三第四逮緣覺之果設有能加精逮法忍平等如最勝得道至誠皆照彼又其天眼者普見十方佛成就於天耳聞十方音聲識念那術劫前世慧光明隨順知他心清淨慧悉照遊億姟佛土神足照十方輕舉如虛空逮無為之慧功德光無底神通益眾生慧界無罣礙決群黎狐疑奉行所應誼志彊法慧光至成明無限則為神通光修行聖智慧意廣辯無底等觀於正見究竟無結恨其淨於此八斯光威無極雖未成佛道常行作佛事
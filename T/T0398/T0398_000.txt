聞如是一時佛在王舍城靈鷲山古昔諸佛之所遊居如來威神之所建立其地道場諸菩薩眾所共咨嗟無極法座天龍鬼神揵沓和等咸俱歸命稽首為禮而於佛土宣暢德本如來威光慕樂法門菩薩神明等入無量無限功德如來所行成等正覺轉妙法輪為極元首善宣開化於一切法而得自在所度無極明曉眾生志性所趣覩其諸根便度彼岸曉了一切蠲除罣礙諸所止處為作佛事而無俗業堅住於行莫能當者大比丘眾六百萬人一切人民滅除塵欲無眾蔽礙則為如來法王之子行深妙法其所由生不從顛倒柔軟和雅威儀禮節而皆備悉為大眾祐如來之道而得親近諸菩薩眾不可稱計行無罣礙決了普智諸通敏慧又諸大菩薩大慈大哀興布法雲而演電明為雨甘露滿飽眾生諸久飢渴等心一切執志如地諸所妄想倚著結縛皆已除棄熙降弘恩道品之法三十有七猶如日殿聖慧之宮明智光曜靡所不照滅大幽冥顯示世間指其道路宣其德本若如蓮華開䦱之時枯竭恩愛志深淵池興立正業具大神通遊於虛空譬如月宮照乎夜闇所可遊行等心眾生得其志性靡不忻悅善權方便有益無損至於道誼亦無增減普現所行志若須彌堅住不動常修梵行供養三寶於諸境界無能移轉過諸世間之所有法毀呰誹謗現於一切諸佛國土而現親厚神曜遠照志如大海其器廣大盛滿法水修菩薩行一切眾生之所宗戴猶如師子君主最尊奉四聖諦懷於大悲心慕慈愍寂然觀察所察普顯於深妙法而無所畏壞諸外道於無央數百千諸劫究竟無抵其若菩薩行不以懈惓一切諸德悉已具足其名曰普觀見無盡菩薩皆覩諸國莊嚴遍現菩薩如來種性成就無退菩薩威儀化眾示無瞋恚菩薩無量辯才幢英變音菩薩積累清淨金光威神王菩薩分別光明辯解散句菩薩生無量福積累親業菩薩如是等類無數菩薩於是世尊班宣法門名曰生諸菩薩佛成正覺時十六年見諸梵行普皆興盛覩諸菩薩咸來集會欲演如來諸持法藏而眾開士皆悉雲至佛自念言吾寧重增諸菩薩行使得將護興立道行曾有經典講無蓋門如來所為無極變化為諸菩薩大士之眾當令進入如來境界於時世尊以佛境界變現如來三昧正受佛適以此佛境變現定意正受眾祐聖旨上虛空中自然高座如三千大千佛土廣大高遠上至欲界及無色界悉佛正行如來功德之所興化諸菩薩眾性行清淨照於十方諸佛世界悅可無量眾生意行一切諸天龍神宮殿靡不蒙曜請召十方諸菩薩等咨嗟無量名德之稱悉坐無數重閣交露或有紫金以為牆壁吉祥藏寶以為軒窓以瑪瑙寶而作戶牖明月藏寶以為欄楯離垢光寶以為戶扇以普明寶而為重閣一切眾寶而為垣障垂諸貫珠竪眾幢幡而然錠鐐懸諸繒蓋上好栴檀而用堊塗異妙栴檀可意眾香懷來越度海中名香而用然之龍所出寶若干種華而散其上眾寶之樹羅列而行諸寶香鑪巍巍微妙其所光飾普周十方諸佛世界清淨奇妙歡悅人心普悉現於高座之中其師子座不可稱數億百千姟而自然現高座粲麗廣長而峻眾所欽樂莫不忻慶此四大域所有部界則自然生四萬宮殿而甚高大又其欄楯高四丈九廣二十里以夜光珠離穢寶珠梵英寶珠懸在幡蓋而以紫金莊飾交露出自然音從地以上乃至高座又既崇妙自然化成無有作者如是此四域所興變化三千大千世界亦復如是諸有四域悉等無異皆自然生無極宮殿於時世尊安隱寂然從三昧起應時三千大千世界六反震動其大光明靡所不照佛與菩薩諸弟子眾眷屬圍遶諸天在上歌詠功德而雨眾華散諸天衣覆蓋虛空燒眾名香空集樂器而自然鳴十方佛國皆自然動光照無量諸佛國已佛大神足無極變化境界無限威神無際聖光無邊感動無底於靈鷲山忽然不現與大眾俱諸天龍神揵沓和阿須倫迦留羅真陀羅摩睺勒侍從世尊欲聽經法又四天王與諸天俱見佛世尊欲詣講經於上叉手雨諸天華供養大聖以偈讚曰日月之威曜明珠天然暉佛光悉蔽之消滅三惡趣其明遍佛土越須彌鐵圍悉歸命最勝咸各懷踊躍時四天王從諸天人各以此偈讚世尊已忻戴無量時天帝釋與忉利天見於大聖欲詣大殿至高座所則施供養雨諸天香散于佛上叉手以偈而歎頌曰神足度無極顯變化無等現乎億佛土最勝日以出降伏諸魔界普德淨莊嚴其神足自在稽首無等倫忉利諸天偈讚佛已侍從世尊時須深天王見佛欲詣宮殿高座雨於天衣叉手讚佛安住慧無量普知眾生性無著如虛空皆遠三世事一心入諸行悉曉群生性是故可奉敬三世悉戴仰時炎天王偈讚佛已侍從世尊兜率天王與諸天俱見於世尊欲詣宮殿大高座所雨天珍寶而供養佛叉手讚曰宜暢於經誼觀如幻野馬彼則無文字何有意心像興愍哀眾生故佛讚尊法歸知法自然勝曉無吾我時兜率天王偈讚佛已侍從世尊無憍樂天王與諸天俱見於世尊欲詣宮殿大高座所雨寶瓔珞供養佛上叉手讚曰顯示乎法身十方如虛空最勝現色像愍哀而開化宣法無有色最勝行普平禮法自然慧明識一切誼無憍樂天以偈歎佛侍從世尊化自在天與諸天人見於世尊欲詣宮殿講堂高座雨天寶珠而供養佛叉手讚曰禁戒離諸垢則立於清淨勸化其高尊定意不可動智慧無等倫如海無瞋恨已度於終始稽首得自在神聖之足底自然立相輪顯修乎慈哀從本此為先解脫三逕跡稽首佛德行則以悲哀故增加以平等以寂然為華解脫成其實猶如蜂之王勸化諸眷屬安住如蓮華以頭腦稽首善建立禁戒住於安諦地精進之勢力超殊無能逮稽首正品類甚尊不可動愍哀為清淨道場成光曜智慧離垢穢威明消闇冥無數百眾生咸共歸稽首則為無極覺頭面禮大聖其脫門之跡音暢於虛空智慧馳懸遠光明照十方眾生華百千令得解開彼覺了離垢穢稽首無所著察之無等倫何能有踰者求之於十方導師不可逮功勳甚眾多一切德備悉吾今而咨嗟其志無飽滿阿須倫諸龍帝主所歸禮無數諸天人僉共歎其德其所讚名稱眾多難思議舉譽禮世尊功勳皆流布化自在天偈讚佛已侍從世尊於時世尊則以無量佛之境界感動變化為百千天人所共咨嗟詣寶高座時佛世尊適昇高座四域宮殿悉知見之一切三千大千世界諸在四域皆復如是悉知見之於時大聖坐於三千寶護高座師子之床諸菩薩眾及大弟子亦復次坐於是大聖有三昧名無蓋法門娛樂以此定意正受佛適三昧聖體諸毛一一毛孔各出江河沙等光明威曜盡照東方諸佛世界靡不周至南西北方四隅上下亦復如是盡照諸界遍無遺漏所照十方諸佛國土應時諸土一切地獄懃苦拷掠悉為休息畜生解脫餓鬼得安時諸眾生諸患消除不為婬怒愚癡所惑而無瑕穢苦勞之難慈心相向共相瞻視如父如母如兄如弟如子如身無異如來光明照諸菩薩諸菩薩眾承佛威神光曜之中說此頌曰精進力無量廣普無所住又以精懃力越度億載劫十力功流布普達於十方釋迦文威光廣照於一切其欲求法誼故往百千土禮佛聽尊法而至忍世界其在兜率天十方諸菩薩斯等察此光佛演安眾生魔塵異學眾降以精進力如蓮華出日須彌照十方其身曜無底暉普於一切詣彼聽尊法最勝轉法輪今日無等倫班宣無比經十力愍眾生故轉尊法輪今日眾集會廣普難可遇篤信欲見佛今當詣忍土爾時光明普告十方諸佛國土說斯頌已動諸佛國安於眾生燿諸法界淨除一切塵勞之境滅眾幽冥蔽魔宮殿與諸菩薩無數眷屬還迴忍土在佛頭上忽然不現于時東方無量功德寶福普辭世界其佛號離垢淨光海華無斷光言王如來佛土有菩薩名首藏華諸法自在彼光所請與十江河沙等諸菩薩眾會眷屬圍遶忽沒彼土須臾之頃至此忍界詣寶高座住世尊前稽首足下遶佛萬匝雨夜光珠眾寶瓔珞供養散佛以頌讚曰十力功勳髮皆達於十方嗟嘆無等倫德祚度彼岸我等所詣土欲聽經法故一切聞名稱釋師子之號世尊為平等離垢光普曜如諸法無本亦無有瞋恨見危懼眾生輒令得解脫為諸法之王如幻師善學時諸菩薩無央數眾嗟嘆佛已各神足力悉化作座而坐其上南方佛辯世界無量德寶辯如來佛土有菩薩名寶柱與十江河沙等諸菩薩俱眷屬圍遶在於彼土忽然不見須臾之頃至此忍界詣寶高座住於佛前以白珠交露覆蓋佛上稽首足下遶佛萬匝以頌讚曰世尊悉周匝愍雨於眾生開䦱光明焰以空無吾我以八平正路消竭塵欲淵寂秘諸樹王長育清白林則以智慧光化滅陰冥母悟久夢眾生溺沒終始流為顯示正路消竭恩愛池令逮清淨眼使度如前勝時無數菩薩頌讚佛已各神足化變作其座皆自處上於時西方照燿世界普明如來至真佛土彼有菩薩名顯音契王與十江河沙等諸菩薩俱眷屬圍遶在於彼土忽然不現須臾之頃至此忍界詣寶高座住於佛前雨瑛真珠供養世尊稽首足下繞佛萬匝以讚頌曰其聖體之行猶如虛空界所願悉清淨劫數無有量其身淨無垢永無有眾漏能周於十方無思議佛土所講如時雨雷震梵妙音悅可群萌類應如志所慕其心無所行亦無有不行所演暢諸音出應眾生心時無數菩薩頌讚佛已各神足化變作其座皆自處上於時北方眾寶錦界無量德寶光如來佛土彼有菩薩號曰海覺與十江河沙等諸菩薩俱眷屬圍遶在於彼土忽然不現須臾之頃至此忍界詣寶高座住於佛前稽首足下繞佛萬匝以頌讚曰體色紫磨金覺施以寂然善照於十方快普現其身其體無儔匹眾人若觀察則滅諸欲塵忻豫長安隱最勝諸學子瞻戴世光明其志咸忻仰如須彌頂王皆諸神足力若干種變化不能見最勝頂上之威相時無數菩薩頌讚佛已各各神足變作其座皆自處其上於時東南方無憂世界除眾戚冥如來佛土有菩薩名普曜與十江河沙等諸菩薩俱眷屬圍遶在於彼土忽然不現須臾之頃至此忍界詣寶高座住於佛前稽首足下遶佛萬匝以寶交露供養上佛以頌讚曰於一毛孔裏懷無限佛土眾生不以患國土不迫迮最勝救濟行為諸無眼目諸佛為最妙識勝之光明以一之剎土暢無數佛國其諸所顯現剎土不增減隨如應方便大稱隨時入普入一切變神足所感動時無數菩薩頌讚佛已各神足變化作其座皆自處上於時西南方善觀世界大哀觀眾生如來佛土有菩薩名思於大哀與十江河沙等諸菩薩俱眷屬圍遶在於彼土忽然不現須臾之頃至此忍界詣寶高座住於佛前雨妙衣服供養覆佛稽首足下遶百千匝以頌讚曰禁戒甚清淨人尊如寶珠長夜自將護如犛牛愛尾見於毀禁者加之以愍哀不自嘆己身不呰毀他人住如須彌山意定不可動智慧如江海尊超於神靈已度一切有有為縛刑獄化億載眾生療其塵勞病時無數菩薩頌讚佛已各神足化變作其座皆自處上於時西北方離暗冥世界光淨王如來佛土有菩薩名光曜網與十江河沙等諸菩薩俱眷屬圍遶在於彼土忽然不現須臾之頃至此忍界詣寶高座住於佛前以寶瓔珞之具用覆佛上稽首足下遶百千匝以頌讚曰身覺了生死猶如幻師化示現所感動如幻無所有假如師幻化眾生皆如茲其界不可動眾生無自然如人臥寐夢覩見若干形寤則無所見諸色想無為聖說法如夢有為從念生見有所退轉不退不迴還時無數菩薩頌讚佛已各神足化變作其座皆自處上於時東北方住淨離垢世界空城離垢心如來佛土有菩薩名覺無底離垢與十江河沙等諸菩薩俱眷屬圍遶在於彼土忽然不現須臾之頃至此忍界詣寶高座住於佛前以常鼓音交露覆蓋佛上稽首足下遶百千匝以頌讚曰明識深妙法等解指自然省察諸空相一切諸所法普知一切世眾生心所趣其心如虛空清淨慧無底群黎之所行三世諸馳逸一心一時行悉知諸所有無有眾生想其心諦離念已除眾妄想善權普平等時無數菩薩頌讚佛已各神足化變作其座皆自處上於時下方照明世界深青蓮首如來佛土有菩薩名曰辯嚴與十江河沙等諸菩薩俱眷屬圍遶在於彼土忽然不現須臾之頃至此忍界詣寶高座住於佛前以明珠交露共覆佛上稽首足下遶百千匝以頌讚曰如億載佛土其中所有塵安住諸子孫來詣於最勝各欲自啟問無數億千劫則以一文字意化於一切聖慧不可喻權智無等倫總持定無量功德無崖底洪勳無能限斑宣無數劫毛孔所咨嗟不可盡究竟時無數菩薩頌讚佛已各神足化變作其座皆自處上於時上方莊嚴世界名稱如來佛土有菩薩名諸法變王與十江河沙等諸菩薩俱眷屬圍遶在於彼土忽然不現須臾之頃至此忍界詣寶高座住於佛前一切莊嚴眾寶紫金交露之帳覆蓋佛上稽首足下繞百千匝以頌讚曰一切安住業今顯無崖底於心得自在導師行亦然獨諸佛所知非眾生所行如空無邊際群庶本如此其行無儔匹今日顯無底成佛轉法輪導師滅度如猶若有所種法不失果實十方諸最勝不可稱限量時無數菩薩頌讚佛已於佛空中各神足化變作其座皆自處上彼時須臾之間十方菩薩悉會面現其菩薩眾不可稱限無能計會億百千數莫能稱載光明所勸集於忍界詣寶高座住世尊前時佛𡩷然從定意興其明晃照自然音出其自然音普告於三千大千世界令聞其教于時佛土信不信者已為應器比丘比丘尼童男童女人與非人天龍鬼神揵沓和阿須倫迦留羅真陀羅摩睺勒聞佛音詔身心坦然加敬悚息承佛威神自然而有妙寶宮殿悉共趣之須臾之間至寶高座稽首佛足遶聖三匝各就床榻又此光音告勅梵天梵忍天王梵身天王梵滿天王梵度著天王大梵天王光曜天少光天無量光天光音天淨嚴天少淨天無量淨天難還天淨身天用果天無揵天於是天善施天善所施天一善天如眴之頃集寶高座稽首足下遶佛七匝不處地上自處其座於時世尊覩見大眾僉然來會有神光曜名曰顯現諸菩薩力眉間演出於此光明遶諸菩薩七匝竟已於諸菩薩頂上而沒時有菩薩名首藏華諸法自在遇此光曜應時逮得一切莊嚴定意適三昧已其寶高座自然為佛有師子座高八十億姟百千之尋妙寶為足眾珍欄楯妙衣敷上一切諸華以散其上悅意諸寶以為嚴飾一切菩薩覩此緣變斷絕所慕皆令眾會自覩其明可悅一切眾生現其心意所欲求願尋時皆了無可猶豫時首藏華諸法自在菩薩復以劫嘆施諸惡趣三昧正受別化如來大師子座庠序安隱從三昧起恭恪欽敬叉其十指以頌讚佛其日光明者但照世俗耳天帝威神德營從樂忉利其梵天尊王慕戀梵天上佛之聖威化變動界若此觀察法自由自然如虛空若幻野馬比亦如水中月諸所作所造悉為無有主曉了如誑詐見眾生清淨其心慕於色斯色何所在其心為自然所由皆不實一切雖清淨此亦如幻化其於自然者虛偽何有處能分別本淨執御心鮮潔其境從容來彼無有塵欲思想念諸念其心已脫此則見若干種幻化之所為虛空無所有從地而出生顯示國土地若干明珠寶向者為法王建立師子座當處於此座開化億眾生跱立繒幡蓋大幢諸嚴飾此無所從來亦無所越至若能曉諸法無所從來者便能為眾生現諸勝變化大聖梵音聲所演善哉快為世巨錠燎威神德無極愍傷吾之故當昇處高座講說於經典斷生老病死其清淨眾生十方來會此各各次第坐欲聽愍法誼本所因發舉願解於此慧聖在師子座安詳頒宣法於是世尊見首藏華諸法自在菩薩志性清淨即便處於大清淨法師子之座尋時講說諸菩薩行當所立趣又有經典名無蓋門淨菩薩道諸佛法力成就寶身聖明屋宅於一切法而得自在入總持中分別解說剖判入門大神通慧入於微妙不退轉輪無能迴還導御一切諸定意乘入於一乘無毀法界說眾生性根原所趣為之唱導解發諸法毀壞諸魔入應順法去諸塵勞六十二見開化當入柔順之法令諸愛欲邪見亂律入無礙慧勸眾德本普無不接頒宣權慧皆入一切佛平等聖悉無陰蔽無處所門所宣諸法分別如誼入於諸法無念不念無應不應覺了深妙十二緣起聖慧功德乃達魔天佛身口意皆令莊嚴所念志趣智慧明達而不可蓋入乎聖諦開化聲聞曉心所歸緣覺之律普得一切諸慧境界諸菩薩律一切所入於法自在頒宣如來功勳名稱時佛講說如是比像無極法典說是語時教化告勅諸菩薩德所願至誠悉已具足示現如來變化感動解諸眾會狐疑結網降攝一切諸魔之場光顯如來訓誨之誼備佛本業欲使具足是故世尊處師子座宣無蓋門於時寶幢菩薩承佛聖旨用佛莊嚴三昧正受令普眾會致佛莊嚴建立威神時名聞力菩薩承佛聖旨用紅蓮華三昧正受建立眾會一切諸華令成法華以此眾華散於世尊一切菩薩三昧時海覺菩薩承佛聖旨以眾香定三昧正受使諸毛孔建立演出妙味栴檀四明網菩薩承佛聖旨以光明定三昧正受令一切光建立眾會靡不蒙安五大哀念菩薩承佛聖旨以無眴定三昧正受建立眾會瞻戴如來目不敢眴六離垢察無底菩薩承佛聖旨以法悅定三昧正受建立眾會慕樂正法好法志法樂以法樂七辯嚴菩薩承佛聖旨以願跡定三昧正受建立眾會皆令蠲除五蓋之患八變諸法王菩薩承佛聖旨以無忽忘三昧正受建立眾會志在佛道慕如來行九心勇菩薩承佛聖旨建立眾會使伏諸魔及外怨害靡不從化十降諸魔菩薩承佛聖旨以毀魔場三昧正受適三昧已應時三千大千世界所有眾魔其數百億及諸魔兵速疾速疾各從宮殿忽然不現詣寶高座住於佛前稽首足下遶於世尊無央數匝不可稱計奇異妙物供養大聖恭敬悚息一心叉手勸助天師頒宣經典唯願以時開化說教吾身今日降魔菩薩威神所建故來勸助唯天中天吾當放捨所作魔事不亂眾生今以法故來至於斯由是大聖當察吾身志操所趣於時世尊察魔心念讚曰善哉善哉諸仁者等汝黨乃能放捨魔事勸助如來令說經法緣是之故汝等之身因此獲報皆當越度一切魔業所以者何猶百千歲屋室闇冥一燈入中尋即消昧如是諸人於百千劫興發塵勞闇冥之欲一善本心力之所變消滅眾患令無有餘譬如諸人一日之宮一月之殿一大寶珠一一各出光明之曜消除眾冥如是諸人一心善本觀其修行而念應順皆除一切無明眾冥六十二見九十六逕眾患之難以是之故今日諸仁來覲如來加復勸助因此德本稍漸蠲除一切無慧愚癡之冥當獲無極導法之門於是法𠢕王菩薩在於彼會而白佛言唯然世尊如來境界不可思議示現建立大聖威光令諸菩薩永無狐疑各各修行唯當宣說無蓋之門大會法品所以者何其大會者今悉集此皆為菩薩一被大德鎧不可思議二以大神通聖慧娛樂三皆有功勳通於十方四所修清白心離垢穢五以明解脫多所照燿六皆為諸佛所見咨嗟宣揚功勳七於一切法得尊自在八諸度無極越終始岸九一切皆從權方便生十而悉消化魔業欲塵十一降伏一切諸外邪道十二皆能分別方便講說章句誼理十三慧無罣礙智度無極超於彼岸十四其意自由勇步無難逮聖總持十五建立無蓋辯才無斷十六曉了眾生根原所趣具足缺漏備不備者十七察諸眾生從應所解而為說法十八所宣經道除眾罪殃而無遺漏十九其音隨時柔軟和雅如哀鸞鳴猶龍海吼亦如梵聲二十慈愍眾生而示滅度亦以慈愍令眾得濟二十一心常懷執無極之慈二十二志性抱念無蓋之哀二十三所住堅固而不可動言行相應二十四修立法幢顯示十方二十五其志堅強猶如金剛不可破壞如鐵圍山二十六盡建所願不失本誓二十七暢入深妙分別玄奧十二緣起二十八蠲除兩際斷滅常見一切諸見六十二疑所習連著二十九亦如大乘群庶法王誘進牽致使入於道三十眾庶大導將致無難三十一從無央數劫好樂法寶合集智慧三十二為大醫王療眾人病滅除眾生無色塵勞蓄滯之病三十四此諸菩薩大師子王所撫育子三十五一切諸行若聽異音聞說如來秘密之誼亦不恐懼三十六而以相好莊嚴其身三十七皆以大哀具足祠祀三十八其心勇猛不懷怯弱三十九降伏四魔愛欲境界四十善施橋梁開寤眠寐四十一如是根力覺意禪思解脫定意正受以善修成所當為業四十二常以慇懃欲度眾生四十三逮得總持攬制一切四十四若利無利歎譽誹謗有譽失名若苦若樂於世八事而無所著四十五其心得入歡喜悅豫樂愛經典四十六頒宣流布道法之寶四十七充滿智慧備悉道空四十八其行鮮明猶如蓮華四十九蠲除一切諸有為法五十其光清淨覆蔽日月釋梵暉曜五十一悉已逮得海中三昧五十二道御一切諸法之寶五十三而於三寶由得自在無能斷截五十四明識解說一切諸界五十五執持諸佛經典之要五十六積累合集無量功德咨嗟之稱五十七造立無限功祚智業五十八而得親近具足佛慧五十九達了當來無央數劫本末之際六十法𠢕王菩薩白佛言如是世尊此諸菩薩大士之會功勳若茲我意大聖心自念言當令世尊為諸菩薩宣無蓋門大會法品諸菩薩眾所可由生至未曾有天中之天諸佛興出多所饒益則能悅可菩薩大士使得成具當來菩薩德本明哲其初發意菩薩清淨行欲成者令入一乘使不退轉諸菩薩眾具足佛法至阿惟顏一生補處令其果報無所遺失若有眾生所識分明志存決定懷來因緣化使入道其不決定當令仰入於無極哀其有眾生永在邪見為說處所使決其網樂三乘者因故佛興而自嚴飾諸天龍神犍沓和人與非人世人阿須輪皆得蒙濟所以者何佛興出世實為善哉如是比像至未曾有難及希有經典之要現出於世得共覩知唯願大聖斯等正士發意之頃建立化變此法高座一切聲聞及諸緣覺於百千劫所不能逮吾以是故心自念言難及難及至未曾有此人之等乃能施設如是色像神足變化誰以見此當復興發聲聞之行緣覺之心所以者何其有初發菩薩心者過諸聲聞緣覺之眾今欲引喻譬如世尊愚癡之子從生騃冥捨夜光大寶珠取水精珠所見顛倒自以為是眾人所行亦復如是捨乎大乘轉求聲聞緣覺之乘若復有人至性真實發無上正真道意若已發意甫發意者亦當不久具足成就如是法要法𠢕王菩薩說是語時彼眾會中三億百千姟天人皆發無上正真道意爾時世尊覩諸菩薩皆來大會此諸菩薩皆以法故而來集此悉以執持如來妙藏宣暢菩薩諸所行住無蓋法門所由品奧修御法典復有光明名無畏辯應時眉間大人之相放斯光曜遶諸菩薩七匝已竟因復遶於總𠢕王菩薩身百千匝尋入總𠢕王菩薩之頂適蒙此光承佛威神遶諸菩薩百千匝其光悉照師子之座其身威儀轉復光曜光明巍巍益甚加倍踰諸菩薩總𠢕王菩薩時見如來無極威變即從座起偏出右肩右膝著地叉手於世尊上虛空之中化成如來莊嚴寶蓋佛所建立琉璃為幢上至炎天瑰異琦珍帝青琉璃寶藏殊妙而以嚴飾垂貫真珠繒綵旗幡而為莊校紫金交露周匝繚遶覆諸菩薩大會之眾其蓋廣長大如三千大千世界如是比像建立寶蓋奉獻如來雨於天華威變伎樂而自然鳴尋時以頌而讚世尊光明普遍靡不見目所周悉為顯誼諸法自在權自由不可思議趣諸德大聖正士演光明其口清淨宣辯才道光繞我百千匝在吾頂上沒不現如本意志所懷念辯才照明持亦然所知百千勝於前用蒙人雄道師恩其身巍巍心清淨踊躍以時獲如願乃知正覺慧無量其大辯才入我身佛實難及威無極其羸劣者不所樂承佛聖旨今悉見當復啟問愍眾生諸菩薩眾行所入等趣世間而御眾所生光明所變處當復諮啟阿惟顏魔眾無量悉來會而獨遊步上道乘及餘志求微妙法為是等故問最勝當善執持此魔場而常諦受斯佛慧今適是時世尊說為眾生故開法藏鄙身明智無不及人中之尊慧無量能了最勝無限智今當啟問無極權世尊聖慧由自在本於長夜所修學善遵𠢕尊為法王惟為頒宣道師行總𠢕王菩薩以頌讚佛已白世尊曰如來境界不可思議諸菩薩行莫能稱限吾及眾會聽察如來至真等正覺所說經法未曾厭倦覩於眾生最勝世尊行乎大哀故問此誼何謂世尊菩薩莊嚴而自校飾以菩薩行而為應誼何謂菩薩不可思議逮法光明離於闇冥蔽礙之患以大法門而為清淨何謂菩薩在眾生尊第一大哀修行慈愍成就所行不捨眾生何謂菩薩逮佛菩薩所行諸業所尊正法不懷惱法善哉世尊願分別說諸佛菩薩之所行住等趣法門猶如菩薩降伏魔眾蠲除疑網入如來界遊菩薩境曉了一切眾生志操心行清淨攝取佛土執持魔場從如來教而於諸法速得自在無所蔽礙佛告總𠢕王菩薩善哉善哉正士乃能問於如來欲善決了諸佛菩薩仁能逮得無量如來所行了了族姓子諦聽善思念之當為汝說如諸菩薩行及餘菩薩功勳具足疾逮一切諸法自在總𠢕王菩薩及諸大眾受教而聽佛言菩薩有四事莊嚴何謂四一曰戒莊嚴未曾毀禁二曰定意莊嚴至未曾亂三曰智慧莊嚴心無蔽礙四曰總持莊嚴所聞不忘是為菩薩四事莊嚴於彼何謂以戒莊嚴族姓子知則用一事以戒莊嚴何謂一常愍眾生心不懷害矜哀群黎一切有命亦敬愛之莫不悅可復有二事以戒莊嚴何謂為二一曰杜塞惡趣二曰開善趣門復有三事以戒莊嚴何謂為三一曰身行清淨而無沾污二曰口言清淨辭不麁獷三曰其心清淨未甞壞亂復有四事以戒莊嚴何謂為四一曰如所志願必果無異二曰如所約誓則得成就三曰如所慕樂必成無違四曰如所圖畫則得超至是為四復有五事以戒莊嚴何謂為五一曰與禁戒士俱共精修二曰習學智慧未曾懈廢三曰勤志解脫不懷慢恣四曰修度見品未甞休懈五曰益加精進尊於無上無極滅度是為五復有六事以戒莊嚴何謂為六一曰無所毀犯亦不懷恨二曰無所缺漏亦不捐棄三曰不有沾污無所損落四曰不為瑕疵修一清淨行五曰而博聽受不從欲穢六曰若有所聽不載仰人是為六復有七事以戒莊嚴何謂七一曰戒品清淨二曰布施清淨三曰忍辱清淨四曰精進清淨五曰禪思清淨六曰智慧清淨七曰善權清淨而無放逸是為七復有八事以戒莊嚴何謂八一曰所處具足二曰其地究竟三曰所御備悉四曰性戒周密五曰不被燒害得至成就六曰佛興出世得無所著七曰無蓋普達八曰得從善師所問具足是為八復有九事以戒莊嚴何謂九一曰而於聖慧無所恐懼二曰有所覩見而不怯弱三曰曉了空慧四曰分別善權五曰習於清涼而無惱熱六曰將護禁戒如蜂採華七曰修治其心令無情欲八曰其心調和不懷麁獷九曰逮得調定中和之地是為九復有十事以戒莊嚴何謂十一曰莊嚴其身具足諸相二曰其口莊嚴言行相副三曰其心莊嚴而無瑕疵四曰國土莊嚴具足所願五曰開化眾生莊嚴志性清淨六曰所生莊嚴一切眾惡而無所犯七曰菩薩行莊嚴學如來行八曰聖慧莊嚴不懷自大九曰道場莊嚴勸助眾德十曰力無所畏不共法莊嚴立戒為本未曾捨禁是為總𠢕王菩薩十事莊嚴佛告族姓子何謂菩薩定意莊嚴定有一事何謂一常懷慈心愍哀眾生復有二事定意莊嚴何謂二一曰修行威儀禮節二曰性行質直而無諂飾復有三事定意莊嚴何謂三一曰無有諛諂二曰志性清和三曰無有虛偽復有四事定意莊嚴何謂四一曰為人仁調而不佷戾二曰不懷毒害見他瑕疵三曰不犯禁忌致諸患難四曰不從愚戇以趣闇蔽是為四復有五事定意莊嚴謂去五蓋何謂五一曰貪欲二曰瞋恚三曰睡眠四曰調戲五曰狐疑復有六事定意莊嚴謂六思念何謂六一曰常念於佛二曰常念經法三曰常念聖眾四曰常念禁戒五曰常念布施六曰常念諸天復有七事定意莊嚴謂不捨道心修七覺意何謂七一曰意念覺意二曰法覺意三曰歡悅覺意四曰精進覺意五曰信覺意六曰定覺意七曰護覺意復有八事定意莊嚴謂八正由路何謂八一曰正見二曰正命三曰正語四曰正業五曰正念六曰正便七曰正意八曰正定復有九事定意莊嚴謂菩薩不捨道心常立大哀亦無所住其心不捨一切眾生何謂九一曰蠲除愛欲寂滅眾惡不善之業憺怕悅安此念俱行修第一禪二曰其人寂除思念所行其內庠序而為專一無思無行憺怕悅安修第二禪三曰永觀歡悅離欲之行而常安詳其身適安猶如聖賢所說所觀其意行安修第三禪四曰斷除苦樂究盡往古憂慼歡悅觀察於斯無苦無樂修第四禪五曰皆度一切諸色之想究暢盡竟性之如地不復思念若干諸想遊於無量虛空之慧而為修行六曰過於一切虛空諸想遊無量識諸識之慧而為修行七曰皆越一切諸識智慧不計有身不用識慧而為修行八曰皆超一切不用識慧於有想無想之處而為修行九曰皆出一切有想無想之處悉入一切思想所愚定意思惟以為正受以權方便不於本際而取證也住於本願開化眾生復有十事定意莊嚴何謂十一曰心無所生不懷瞋恚二曰具足寂然之行三曰不捨所願四曰寂在閑居五曰不失德本六曰其心憺怕七曰身心休息圖度計校八曰度安諸法九曰心得自在十曰得賢聖性是為十事定意莊嚴佛告族姓子何謂菩薩智慧莊嚴計有一事智慧莊嚴何謂一於一切法而不卒暴復有二事智慧莊嚴一曰捨於狐疑二曰離諸愛處復有三事智慧莊嚴一曰斷除愚戇二曰燒盡無明壞諸陰界三曰永滅闇冥幽昧之事復有四事智慧莊嚴一曰曉斷諸苦二曰了絕諸習三曰明於造證四曰不住由路復有五事智慧莊嚴一曰戒禁清淨而無所獲二曰定意清淨精度智慧三曰解品清淨遊於眾生四曰度知見品而為清淨皆於三世無所罣礙五曰法品清淨以用成行復有六事智慧莊嚴謂淨三場施度無極淨於己場身如野馬人場清淨猶等如夢道場清淨無望報故戒度無極淨乎三場身場清淨等如影故言場清淨如浮響故心場清淨等如幻故忍度無極亦淨三場棄捐麁辭所言清淨除去冤結常喜諮嗟若有段段支解其身觀察法身清淨無穢進度無極亦淨三場清淨無厭好遊生死覩之如夢堅強清淨志如金剛故無應不應清淨行者度想著故寂度無極清乎三場愚冥清淨退入慧故棄捐清淨入於諸法無所著故勤心清淨發神通故智度無極亦淨三場四思清淨化眾生故總持清淨攝正法故所願清淨嚴佛土故復有七事智慧莊嚴將護其意一曰於四意止不起不滅二曰於四意斷身意憺怕三曰其神足者曉了諸根四曰其五根者降棄一切諸魔塵勞五曰其五力者明曉諸法自然之故六曰其覺意者無所不達致未曾有七曰其由路者無往無來無往來故復有八事智慧莊嚴謂不失聖慧行權方便一曰寂然觀慧而為憺怕二曰觀察見於諸法為憺然故三曰慧品曉法品故四曰界品其性本行等境之故五曰曉於諸入本無欲故六曰明十二緣曉無我故七曰達於誠信永無瞋故八曰一切諸法無所破壞如實觀故復有九事智慧莊嚴一曰知過去事本清淨故二曰知於當來未然清淨故三曰知於現在究竟淨故四曰知定了了報應之誼無所失故五曰知於未定導因緣故六曰曉處於邪為開化故七曰知佛平等達法身故八曰等於諸法法無欲故九曰諸聖平等修無為故復有十事智慧莊嚴一曰所有如夢為惑相故二曰了如所夢思想相故三曰了如野馬分別相故四曰了如實見因緣相故五曰了如影見形用事合故六曰了如呼響用雜會故七曰了於法界無壞相故八曰了於無本不住相故九曰了於本際無動相故十曰曉於無為其無為者自然相故是族姓子菩薩所行十事智慧莊嚴佛告族姓子何謂菩薩總持莊嚴以有一事而為莊嚴其意常達未曾忽忘復有二事總持莊嚴一曰懷來道誼二曰總攝無違復有三事總持莊嚴一曰曉了諸誼二曰分別嚴飾美辭三曰明誡所歸隨其方便復有四事總持莊嚴一曰言無所著二曰無剛𩊅辭三曰所言柔和四曰無刺譏辭復有五事總持莊嚴一曰諸所聞聲唯歸於誼二曰曉諸身識唯歸於慧三曰一切經典唯歸經理四曰了諸人響唯歸於法五曰在於方俗歸度世行復有六事總持莊嚴一曰言行相應二曰順從至誠所言清淨三曰不懷自大行無所著四曰無有諛諂言無所失五曰修於大哀如應說法六曰方便隨品而為宣說等講俗智復有七事一曰其辯才智適發尋對二曰辯才應機三曰小辯才捷疾四曰辯才無礙五曰辯才無滯六曰辯才無缺七曰辯才應誼復有八事總持莊嚴一曰曉了諸天所言二曰解識諸龍音聲三曰明察鬼神言響四曰分別揵沓和語五曰解阿須倫所詠六曰達加留羅辭七曰暢真陀羅所言八曰識摩睺勒及諸眾生口之所宣復有九事總持莊嚴一曰不猗無為二曰諸所修行而不怯弱三曰勇猛說法四曰其智慧聖不為虛偽五曰曉了所說廣普具足六曰其貢高者順為說法七曰得平正者為說質直而開化之八曰見有處者為現劫燒九曰得境界者隨其學乘而為斑宣復有十事總持莊嚴一曰從其志操不為眾生宣麁獷辭二曰聞佛說法修習慧明不復志慕世俗之智三曰言不可盡假一文辭耳四曰其無所住為說無處五曰說於諸佛諮嗟無量六曰棄除惡趣塵勞麁辭七曰說於滅度不可稱限八曰忍於眾生無礙根本九曰從佛之教十曰忍於分別超異辯才是族姓子菩薩十事總持莊嚴於是世尊欲重宣此誼令人重解即說頌曰諸大聖人有四莊嚴以此應誼尊之上乘戒禁定意及最智慧總持如是明解分別為諸眾生所見欽敬其身口意常以清淨悉斷狐疑諸所句跡其奉戒者以此莊嚴生天世間功勳流布其所志願輒得成就常修正行以行為上其奉淨戒以此莊嚴其人得近速逮定意智慧解脫聖慧若茲親近無為歸此行者戒禁清淨斯為莊嚴戒無所犯禁不缺漏不弄戒法性無卒暴名響暢溢靡不宣持戒清淨者斯為莊嚴其戒清淨布施鮮潔忍辱清淨精進亦然一心清淨智慧無異善權清淨亦無放逸所住堅固強不可動逮明諦地行不懷恨性不舒緩志常謹勅戒清淨者斯為莊嚴其戒茂盛未常退轉其心不生眾惱煩熱秉意興行未曾悔變戒清淨者斯為莊嚴不恐不懅未曾慷慨其意寂靜無能毀稱其犯禁者常被繫閉戒清淨者斯為莊嚴其心修禁功勳無極志性仁和斯意安調則為己身莊嚴相好戒清淨者斯為莊嚴如口所言身行若茲莊嚴其口所護莊嚴不以欲塵嚴飾其心戒清淨者斯為莊嚴斯人則為莊嚴佛土開化眾生使入大道此明哲者莊挍生處以是之故不犯眾惡所謂莊嚴常奉佛道修治最勝於佛道場莊嚴諸力四無所畏以為莊嚴聖慧無慢普加慈愍一切眾生其明智者所見正真無有諛諂不懷細碎不隨貪欲瞋恚愚癡志性猛毅無有五蓋修六思念而無放逸為七覺意奉道若茲稍漸皆惟一切定意親近所行修乎寂然善順隨時不失眾德住樂靜思所察入亂於道自在為賢聖種未曾猶豫不達經典無有狐疑亦無沈吟除去無明無有愚冥常處至誠明識聖慧戒清淨者無所逮得智慧最上定意清淨順從二事解脫清淨不懷慢者聖慧清淨覩見三世度眾為惠曉了離欲則法清淨斯清淨者不懷自大其智慧者此為莊嚴智慧行施以為莊嚴若能清淨於三品場己身眾生及修道教如夢幻化而無所著以戒智慧而為莊嚴又復淨治於三品行身行口言心念亦然影像幻化亦如浮響是為智慧而成莊嚴則能清淨於三品事無能屈者亦不動搖普觀一切常察法身智慧精進而自莊嚴亦復清淨於三品事未曾懈惓志性堅強未常懷應亦無不應所以智慧一心莊嚴亦以三事修行清淨其所觀察無有闇昧斯明哲者興立五通善權智慧以莊嚴者亦復清淨於三品事善受總持了平等誼示眾生法亦淨佛土於四意止志不退轉於四意斷不行二事身心憺怕斯為神足曉了一切眾生根原於魔塵欲永無所有諸法自在隨順決了無所從來及致來道是為威儀智慧莊嚴永致湛然為寂禪定所觀察者行無崖底曉諸陰衰修乎法品明識諸界猶如虛空分別情入空無所有法無吾我從緣而起曉了真諦慧無懷恨無恐懼慧因緣隨念於三世慧無所罣礙明了三聚之所歸趣曉識三寶則為一相其智慧者以此莊嚴明曉幻化為悉惑相恨從惑相譬如若夢等如芭蕉為悉惑相諸法無會猶如影相從緣合生如水中月亦如呼響因對而出其法界者慧常無壞明了無本智無所住法動無動本際常然有為無為此無有二深要智慧清淨為道是為莊嚴諸佛之法其人未常意懷惑亂懷來遭遇總持經典而常解說誼理微妙而恒遊步滅度之惠言不卒暴亦無麁獷口所宣傳無有不可諸所說音眾當察誼所仰聖慧常以了了識經誼理靡不聞達以歸於法不計有人一切諸法度世為要以此總持而自莊嚴口所頒宣常說至誠口之所言恒趣平等有所為者常講經典隨時不虛無有為事欺人興此說其辯才速及正慧常無罣礙而無所住隨順無失善自莊嚴如好華鬘聞知天龍所說言辭鬼神揵沓及阿修倫迦留真陀及摩睺勒亦復曉了眾生所說此等不來在於眾會亦復不住而就見之此勇猛者為頒宣法則以智慧而達知之其自大者見懷亂意覩斯所說順從應時自大貢高覩其所說其懷慢者無有瞋恚為分別說三乘之教斷諸狐疑令無結網則得親見佛法正真不依仰人智慧如是於一切字常曉滅盡所分別曉誼無質礙諮嗟諸佛無量功德其逮總持以此莊嚴毀諮塵欲所知無限善權方便隨時開化曉了一切眾生根本諸佛所知逮分別辯其以總持而莊嚴者斯人用此稱名普聞吾住一劫歌嘆其行不能究竟斯功德勳世尊復告總𠢕王菩薩菩薩有八光明以此光明離不可思議諸闇昧修清淨行何謂為八一曰念光明二曰志光明三曰遊光明四曰法光明五曰慧光明六曰至誠光明七曰神通光明八曰奉行光明是為菩薩八大光明於彼何謂念光明有八事為念光明何謂八往古所造眾德之本未曾忘失所未立德日日積功如所聞法未曾忘失逮知誼理分別所趣不從六界成就念門斷諸非法具足善德覩有強心諸佛世尊所為建立護持法城志懷于源逮一切法德諸光明是故菩薩八事光明曰所志光明復有八事何謂八志解誼理不懷嚴飾志在聖慧不懷識著志在於法不懷塵欲志在精進不懷諍訟志在佛道不懷聲聞緣覺志在微妙不懷小乘志在於佛不懷魔事志在大慈大哀未曾懷害加於眾生是為八事所志光明遊光明復有八事何謂為八所可遊行常頒宣法遊知眾生志操所念所遊之處分別辯慧所遊之處常解深妙十二緣起所遊之處有所宣暢亘無不通所遊之處曉了清淨前後增損所遊之處普備一切諸佛之法是為八法光明復有八事何謂八其明照世而為解說入於善本又為眾生演度世法為暢聖慧詔使令除諸罪之法無漏法光善宣道教不住無明及於眾漏見於生死罪福所趣覩已塵欲光明不墮滅盡而取證也其光明法善察所趣客塵之源無為法光心本清淨自然鮮潔諸法永寂是為八事慧光明復有八事何謂為八一曰八等光諸道二曰諸道跡光慧三曰往來光照四曰放不還明五曰演無著曜六曰緣覺威曜七曰菩薩慧明八曰如來至真正覺光明是為八至誠光明復有八事何謂為八其墮滅盡以至誠行照曜於彼其行誠諦第一道跡慧光照彼其行誠諦致第二果則以照彼其行誠諦得第三果亦復照彼其行誠諦得第四果亦復照彼其行誠諦得緣覺果亦復照彼其行誠諦得菩薩忍亦復照彼其行誠諦成佛正覺亦復照彼是為八神通光明復有八事何謂為八所謂光明靡所不曜其天眼者覩諸色像永寂諸響則以天耳普聞諸音所念光明識念無央數劫往古行事本淨光明察覩一切眾生心行如虛空無礙光明又其神足遊步無限諸佛國土慧光明者成無漏聖積德光明開化眾生使修善業慧業光明決斷一切眾生疑結是為八事奉行光明復有八事所謂奉行一曰遵修聖慧二曰志智慧明三曰行正見明四曰奉觀察光五曰照眾生性曜六曰脩其脫心七曰無瞋恚心八曰遵修其明令永究竟是為八佛時頌曰以往古淨業心初不忽忘意習無所習善勸無懈廢所聞未曾忘速得解法誼寂然界憺怕志強棄非法曉了於念門選擇所造業懷勇者覩之建立勝自在守護于法城等一眾生法智者離諸冥利益於群萌逮得光明曜無疑決猶豫志強慧自在速成至佛道志在於誼理不逸存嚴飾慧士不著想不猗於文字其志於法者善調欲離癡有志淨善權不諍安住道意常存於道不念聲緣覺常懷微妙業不念於小乘思惟於佛道不從諸魔教常懷于大哀不嬈於眾生假使所頒宣所遊無狐疑隨時化眾生所在群萌行所遊分別辯彼慧無罣礙明於因緣法無有緣起事曉了方便慧安住所步頂一切能普入諸佛所興法世間法光明悉知人民業及度世聖慧雄為智慧光所生無罪舋大慧修本淨善遵於道路常宣無罪業於漏無有漏法光明照曜斷一切諸漏利潤於眾生於有數無數法常遊於慧是無垢離冥遊入滅盡行塵勞諸諍訟其慧無蔽礙明識眾塵欲其心本清淨其智得滅度曉不起寂然如是類無限大乘光明業彼於八等慧遊達于道跡亦曉了往來分別於不逮無著及緣覺菩薩世吼護慧皆能達此所遊解聖賢至誠明無量勇猛善修行其逮得果證無恚議第一其行至誠者入寂第一果第二三第四逮緣覺之果設有能加精逮法忍平等如最勝得道至誠皆照彼又其天眼者普見十方佛成就於天耳聞十方音聲識念那術劫前世慧光明隨順知他心清淨慧悉照遊億姟佛土神足照十方輕舉如虛空逮無為之慧功德光無底神通益眾生慧界無罣礙決群黎狐疑奉行所應誼志彊法慧光至成明無限則為神通光修行聖智慧意廣辯無底等觀於正見究竟無結恨其淨於此八斯光威無極雖未成佛道常行作佛事佛復告總𠢕王菩薩菩薩有十六事常以大哀加於眾生何謂十六於是菩薩除見貪身眾生處在若干邪見則為斷去迷惑疑業為說經法是為菩薩興發大哀愍於眾生眾生處在虛偽顛倒非常想常苦想為樂無身想身空有淨想當為蠲除此顛倒行菩薩於彼興發大哀為說經典眾生處在計有吾我一切無形而想有形當為除去吾我之事菩薩于彼興發大哀頒宣經道於此眾生處在五蓋而自覆蔽墮在欲瘡多所危害睡寐無明虛偽狐疑因緣所覆不了深法吾當為彼除諸陰蓋菩薩于彼興發大哀為說經法眾生處在六情罣礙眼見色而想著為文飾耳聲鼻香舌味身觸意法而懷想著猗受文飾當為此等滅除六情菩薩于彼興發大哀為說經道眾生處在貢高自大憍慢求敬是我自由咄吾志邪懷害虛偽餘人卑賤我為尊貴自說我所行正於尊復尊經道又勝加復𠢕乃強綺於容色自計有識而自放恣永無所獲自謂成就不賢嫉賢不聖嫉聖處於邪見想住正道吾當為此說除憍慢貢高自大菩薩于彼興發大哀為說經道眾生處在迷惑邪逕離於聖路當為除邪顯示聖道菩薩于彼興發大哀為說經道眾生處在虛偽恩愛之著貪於妻息男女家居產業夙夜汲汲無有懈廢當為除此令脫恩愛菩薩于彼興發大哀為說經道眾生處在各共諍訟恚恨不和懷結瞋怒多所訟理當為除此鬪諍瞋恚菩薩于彼興發大哀為說經道眾生處在惡友所攝離於善友興造惡業當為除此諸惡知識使從善友菩薩于彼興發大哀為說經道諸天處於慳惜貪餮不知懈倦離於聖慧當為除此慳惜貪餮興隆聖慧菩薩于彼興發大哀為說經道眾生處在非誼之業存有常計斷滅之見當令入於深奧緣起之業菩薩于彼興發大哀為說經道眾生處在無明愚冥猗著我人壽命當為除去一切邪見令逮賢聖清淨之眼菩薩于彼興發大哀為說經道眾生處在娛樂生死設受五陰五體之賊當為除去一切三界之所猗著菩薩于彼興發大哀為說經道眾生處於魔見繫縛處於思想計是我所應與不應當令解脫魔網繫縛依猗所著菩薩于彼興發大哀為說經道眾生處在塞無為門開惡趣戶故當為闡泥洹之門菩薩于彼興發大哀為說經道佛言總𠢕王菩薩是為十六事菩薩大士興發大哀愍加眾生也爾時佛告總𠢕王菩薩復有三十二事所修善業除不順教罪惡之業何謂三十二眾生在於自大睡寐立見己身則以智慧而化導之使入道義是為菩薩第一之業志樂於小卑劣之乘計吾我人則開化之入於微妙無極大乘眾生若處非法邪見計有身者則開化之以己所樂正法之義勸助誘之覩於眾生戒不清淨身業鮮潔本性和調則以此業開化眾生見諸眾生墮于邪見六十二疑則以正見賢聖之業化導羣黎而建立之見於眾生存在無明所念顛倒則開化之顯示道明思惟柔順亦復自立於清和義見於眾生遠離法行身自修法亦開化人住於正法而復隨時為演經義見於眾生慳悋所蓋身心不貪一切所有皆能惠施亦能化人惠諸所有見諸眾生犯於諸惡住不謹慎身奉淨戒亦化於人立於淨業見於眾生多所諍訟瞋恚茂盛身修忍辱行慈心力亦復化人奉于慈愍見於眾生處在懈怠多所廢落身不厭倦勤行精進亦復化人夙夜勤力見於眾生其心憒亂而志放逸身自攝意一心禪思令不馳逸其意安詳亦開化人立於庠序見於眾生處於邪點憍慢自大身修智慧離于愚冥則以大智而開化之令除闇昧眾生處於非時之行身則自壞善權方便修平等行亦化於人權謀隨時奉平等業眾生處於塵欲所危思想多不淨行應在不應身已永除恩愛之源亦以化人除諸瑕穢見於眾生而處貪身來致刑獄繫縛之患身除貪己眾結之難亦化眾人捨於貪身一切顛倒見於眾生不調無寂不順律教亦未得解身寂調定解隨律教亦化眾人調定順律見於眾生不奉孝順而無反復壞諸德本身承孝道亦修恩義將護善原勸立眾人使修孝事常念反復不失德本眾生處於罣礙諸蔽順從惡教身度蔽礙亦化眾人使離罣礙眾生處於非惡之教不歸先聖不順眾祐身奉善命從明智教亦化眾人順從舊德咨受先達眾生處於多為無義虛偽之行汲汲怱怱身順義理務眾德本亦復化人令勤修行立諸善源眾人處於貧匱之行離賢聖財身修無窮遵於七財信戒慚愧聞施智慧亦勸立人聖賢七業眾生處於常遭疹疾攝載四蚖身修無患安隱無欲亦化眾人使除諸病永令無難眾生處於若干闇冥離慧光明身修明曜化立眾人無極大光眾生處於三界罣礙生死五趣輪轉無際身自斷除三界之著而化眾人隨時拔去三界之結眾人處於左道之業離於右路身修正道亦立眾人住于右路眾生處於貪身壽命不覩患難身不惜命見患所由亦化眾人不猗身命察知眾難眾生處於離佛法眾身自修德不斷三寶化立眾人隨三寶教見於眾生捨于正法身護經典亦化眾人將護大典宣傳佛教立乎正法見於眾生住遠世尊六思念教身隨六念亦化眾人奉六思念見於眾生從於塵勞罪福之業身離罪塵亦化眾人使捨殃穢見於眾生而從一切不善之法普離眾善身修善法捨於非法亦化眾人住於正真柔順之法是族姓子菩薩所行平等之業當可所立能順如此則奉正真無上大業佛告總𠢕王菩薩言又族姓子菩薩之業不可稱載所以者何計如眾生貪欲諍門菩薩修業積功累德合集眾行至初法門正使族姓子江河沙等諸佛世界滿中眾生皆令成立聲聞緣覺悉令此等一切眾生所立善業不如發意菩薩功勳百倍千倍萬倍億倍巨億萬倍不任為喻所以者何自斷本性所習塵欲聲聞緣覺住於緣合菩薩大士蠲除一切眾生塵勞所住緣合故族姓子一切眾生所可造業聲聞緣覺所立德本比菩薩業為尊為最無有儔匹所以者何凡夫愚人習從顛倒不順之業聲聞緣覺亦隨緣習菩薩業者有顛倒功勳無量以是之故菩薩大士過於眾生越於聲聞緣覺之上於時總𠢕王菩薩聞佛所說歡喜踊躍善心生焉勸助讚善世尊所演至未曾有難及難及如來乃宣菩薩莊嚴菩薩光明菩薩大哀菩薩化業唯願世尊如來至真垂恩廣覆重復解說何因諸佛而於眾生興立大哀大哀何所比像其事云何以比之瑞應云何住在何所諸佛世尊造業云何善哉世尊如來皆知亦能普見於諸所造業而覩悉達惟為我等而分別說佛告總𠢕王菩薩諦聽善思如來當說如來大哀如來造業所可斑宣族姓子知諸佛世尊不興大哀亦不奉行也所以者何諸佛世尊常加大哀不捨眾生從無數功積累已成猶是之故不行退轉不捨眾生是則名曰如來大哀其哀無量不可稱計難不可當無可容處從始至終無能稱載所以者何如來得道常懷大哀愍於眾生如其佛道大哀亦如是何謂如來得至佛道無本無住乃致大道於彼何謂而住於本已計身本立在不誠思想之源以是之故如來隨時合成於道名曰無本亦無所住以是如來成最正覺因此達知一切眾生無住無本解其所處當為宣傳如此之誼令其曉了以故如來於諸眾生常懷大哀又族姓子道者寂然亦復澹泊何謂寂然云何澹泊於內寂然於外澹泊所以者何其眼者空察無吾我亦無所受眼耳鼻口身心亦復空耳亦無吾我亦無所受是為眼空識別除此不為色逸是謂寂然耳鼻口身意亦復空耳識別除此不為諸法所見驅使是謂憺怕眾生之類不能曉了此寂憺怕使明識斯以故如來於諸眾生而懷大哀又族姓子道者本淨亦復顯曜所謂淨者心本清淨何謂言曰其本清淨亦復顯曜所謂淨者無所著故亦無所犯等如虛空空本淨故與空合同等如虛空故曰空等聚究竟本淨又極顯曜以故名曰本淨顯曜愚癡凡夫不覺其實反為客塵而見染污吾當解彼本淨顯曜是故如來於諸眾生而懷大哀又族姓子道無精進亦無不精進何謂無精進亦無不精進攝一切法是則名曰為無精進已能受習一切法者如來于彼亦無精進亦無不進則度諸瀆又如來者於流諸彼不見此跡彼岸以故名曰離此彼中如來至真皆解諸法故成正覺由是名曰為如來也是無精進亦無不精進愚戇凡夫亦不曉了吾當斑宣令解其意是故如來於諸眾生而懷大哀又族姓子道者無想亦無因緣何謂無想亦無因緣其眼於識而無所得其無想者不見諸色則無因緣耳鼻口身意亦復如是亦無所得亦無思想不見諸法則無因緣是無想無緣為賢聖行何謂聖行其於三界而無所行是賢聖行其此無行為賢聖行愚戇凡夫不能曉了此賢聖行吾當開悟使分別此是故如來於諸眾生而懷大哀又族姓子道者無往無來現在等於三世斷於三場何謂三場其心不退遊於過去亦不馳騁於當來慧亦不退念於現在事於心意識而無所住不想過去不念當來不戲現在等於此三則淨三場愚癡凡夫不能曉了此賢聖行吾當開悟使分別此是故如來於諸眾生而懷大哀又族姓子道者無身亦復無數亦無明識亦無耳鼻口身意識所識者無為無數所謂無為不起不壞亦無處所是則名曰離於三相是以無為如其無為解了有為亦復俱然所以者何一切所有皆為自然悉無所有其無所有彼則無二以故無身亦復無為愚戇凡夫不能曉了吾當開悟使分別此是故如來於諸眾生而懷大哀又族姓子道者無所壞跡何謂為跡何謂無壞無本為跡其無所住曰無所壞界則為跡無我無壞本際為跡無動無壞空則為跡無獲無壞無想為跡無念無壞無願為跡無處無壞泥洹為跡無毀無壞是無壞跡愚戇凡夫不能曉了吾當開悟使分別此是故如來於諸眾生而懷大哀又族姓子道不從身而成正覺亦不從心所以者何身者愚騃如草木牆壁瓦石影譬心者如幻其以身心覺了如此是名曰道假有言辭而言興盛又其道者無有言辭亦無身心法與非法無道不道無誠無欺所以者何道者無言於一切法而無有道何所是處其於言辭而無所說猶如虛空無有處所亦無所住無有言辭道亦如茲則無所住亦無文辭如是其於諸法審實求道則無文辭法亦無言若能曉了諸法無言是為諸法之所生也愚戇凡夫未能曉了吾當開悟使分別此是故如來於諸眾生而懷大哀又族姓子道者無取亦無所依何謂無取而無所依斷於眼識而不受色亦無所得不依耳鼻身口意斷無識者亦無所受亦無所得諸法無獲是謂無依如來以此無受無依懷來於道致最正覺眼於受色不以為依識不退從耳聲鼻香口味身更意法亦無所依識不退從已不住識則能分別此一切眾生心之所處何謂眾生心之所處眾生心處則有四事何謂為四一曰色心之處二曰痛痒三曰思想四曰生死之處所彼於處所而無所住如來明此於無住際愚戇凡夫不能曉了吾當開悟使分別此是故如來於諸眾生而懷大哀又族姓子道者則空謂空者道則為空所以空者諸法皆空如來於彼達無本空解一切法而致正覺空亦復空故成正覺以此一慧則別空事彼則無二其無二者空與道慧則無有二已無有二法則無二已無有二則無有名無想無底無行無所流布所可謂言所依受者是為歸趣非真諦誼何所有法而逮色者空者曰空猶如虛空所言虛空虛空無言故曰空空無言亦空諸法處所為若此也至於無名不言有名如是無慢無言處所亦無處所已無慢說無處所已名亦若茲所說法者又計彼法無有言教亦無不教一切諸法亦復如斯生亦復然無正無邪如來無生曉了無本如來所知所解脫者不解不縛是謂平等愚戇凡夫不能曉了吾當開悟使分別此是故如來於諸眾生而起大哀又族姓子道等如空其虛空者無等無邪道亦如茲無等無邪計於諸等無成道者彼無有等亦無有邪如來以此無等無邪解一切法而悉無本成最正覺又於諸法而不受正亦不受邪如其法數慧數亦如承佛聖旨何謂佛聖法有所受者故曰為有是則歸趣無所受者斯無所有則無有主以是自然而得逮成離於自然後無遊行亦無有進亦復無退是謂進行有所除斷如來說法斷如是行愚戇凡夫不能曉了吾當開悟使分別此是故如來於諸眾生而懷大哀又族姓子道如真跡何謂真跡計如道者色復亦如無本不退又如道者痛想行識亦復無本而不退轉又如道者地水火風其種亦如而不退轉又如道者眼種色種及眼識種耳鼻身口意法雜種亦復無本而不退轉諸法所絕使了三際種諸入如來于彼覺了真諦而成正覺所曉了者不從顛倒又如去本中後亦如其無本者而不退轉其本種者則無所生其他種者亦復無為中種澹泊是則名曰如真諦跡又如一事一切亦如如一切事一事亦如如一事者眾多亦然而不可得是為真諦愚戇凡夫不能曉了吾當開悟使分別此是故如來於諸眾生而懷大哀又族姓子道者入室則入無室何謂為室何謂無室修行一切諸德善法是曰為室於一切法而無所獲是曰無室所以無室心無所住無有處所故曰無室無想三昧至解脫門故曰無室觀察想念稱量計校越度稱量故曰有室其無識業是曰無室觀察有為故曰有室觀察無為此則無室察於無為是則無室得入無室則為道矣愚戇凡夫不能曉了吾當開悟使分別此是故如來於諸眾生而懷大哀又族姓子道無穿漏亦無所受何謂無漏何謂無受離於四漏名曰無漏一曰欲漏二曰有漏三曰癡漏四曰見漏離此四漏所謂無受離四事受一曰受欲二曰受有三曰受見四曰猗戒離此四受彼此四受悉歸無明恩愛所纏依猗於內從內發起如來至真除于內受所生根本於內清淨歸趣一切眾生清淨其內淨者彼無想念已無想念除於顛倒唯念柔順不住無明已不住無明則不復住十二有數已能不住十二有數則無所生其無所生彼則寂然其寂然者彼則無誼其無誼者乃第一誼其第一誼乃為究盡其究盡者彼無人誼其無人誼無所獲誼其無獲誼則如來道是十二緣已了十二則曰法誼其法誼者是則名曰覩見緣起其覩緣起則見於法其見法者則見如來如是觀者則無有本性極本末有見想乎何曰所有於諸所想不興因緣此謂於想而無因緣如是察者乃為正覺如來所解如是像法普行平等其所等者亦無偏邪如是平等無有諸漏亦無所受愚戇凡夫不能曉了吾當開悟使分別此是故如來於諸眾生而懷大哀又族姓子道者清淨無垢無染何謂清淨無垢無染空則清淨無想離垢無願無染無生清淨無污離垢無起無染本性清淨解脫無染無遊逸則清淨亦無輕戲為離垢寂調則無染無本為淨法界顯曜本際無染虛空清淨虛無無垢慌惚不染除內為淨於外無逸則曰無垢無內外行則曰無垢不習諸入則曰無染慧盡過淨了淨於當來不起無垢分別現在住於法界則無所染是謂清淨無垢無染而平等御於一法矣至寂然跡其寂然者則為憺怕寂然憺怕是謂仁和是族姓子猶如虛空道亦如之如其道者法亦如之如一切法眾生亦如又如眾生國土亦如如其國土泥洹亦如如泥洹等見於諸法究盡寂然此已辯矣於諸部黨而無部黨是為清淨無垢無染如來於彼於諸色像了一切法而無色像遂成正覺觀於一切眾生之界無淨無垢於此諸數是則名曰悟寐眾生而懷大哀如來則以善權方便感致梵天不以無請而轉法輪於彼應時六萬八千梵天之眾自於天宮忽然不現在波羅奈鹿苑之中住世尊前稽首足下勸請世尊令轉法輪唯願大聖班宣經道若說法者多所救濟梵天爾時歎此頌曰正使諸法寂然憺怕清淨鮮潔無垢無染既不可獲無音無作則以道慧最勝悉了於無數劫造立愍哀勤行難量精修長久欲得開化眾生迷惑睡眠來久大愚所蔽眾生多有曉了積德本以曾修故詣最勝必當識別殊異尊法唯願如來時轉法輪已得攝伏魔所處場尋時開闡於甘露門為眾廣演賢聖句跡唯願導師顯示道逕假使正覺矜哀無盡垂愍眾人轉無思議我身今日勸請至尊唯聞最上道法之輪設使大聖懷乎恩慈猶拘那鋡佛講說教亦如迦葉轉其法輪唯願世尊頒宣經道譬如天雨多所潤澤生於藥草及茂五穀以大哀雲普周世間如來為雨正法之水從始生時口宣妙言聖自發生當度眾生群庶悉集渴仰飢虛唯以法味除其痟渴佛言如是族姓子其梵天王勸請如來慇懃若茲又佛正覺不捨大哀在波羅㮈仙人所止苑園之中尋時即轉無上法輪沙門梵志諸大魔神梵天王世人所不能制所講經道出非常音告於三千大千世界比丘拘輪第一解法於時世尊宣乎讚頌深妙不可獲第一無所作拘輪解本際不懷於結恨如來說此法輪之經不可稱計無央數人眾生之類受教隨律見於如來興闡大哀無量無限難不可計會群黎之黨皆發無上正真道意是族姓子諸佛世尊以十六事愍念眾生而懷大哀常以慈愍未曾忽忘彼亦無業不懷恐怖如來所修無極之哀不可稱載為一一人而造立行江河沙劫忍在地獄初不退還以是方便使諸眾生隨律受教賢聖之法以此比像如來至真為諸眾生各各一一受形命者為一一人各各恒河沙劫忍於地獄勤苦之患欲使眾人隨律受教入賢聖法如來不以懈倦而厭不違大哀族姓子知諸佛世尊愍哀眾生巍巍如是常懷大哀又族姓子諸弟子眾聲聞種類志懷恐懼其所愍哀畏怖如魚慈猶肌膚菩薩之慈猶如骨髓諸佛世尊懷無極哀常當勸助求於佛慧化聲聞哀令入道心奉菩薩哀諸佛世尊決於道慧故懷大哀聲聞哀者察於慈心瞻察開化為菩薩哀究盡啟導為佛大哀厭造立行為聲聞哀精勤轉上為菩薩哀超越諸行為佛大哀是族姓子諸佛世尊而於眾生常懷大哀一劫百劫千億萬劫為一人故住在世間劫數難計不可稱載而於泥洹不永滅度也必當濟之故族姓子當解知此其佛大聖如來至真在於眾生而懷大哀佛言族姓子乃往過去久遠之世不可計會無能稱載長遠懸曠不可議劫爾乃有佛名栴檀香如來至真等正覺而出乎世世界曰香土劫號上香其佛壽命千二百六十八萬六千歲其聲聞眾亦八百六十八萬六千人諸菩薩眾不可稱限其如來至真有一毛孔所演妙香熏周三千大千世界其熏巍巍資美難量彼佛世界曾無穢氣其土所有牆壁樹木山陵谿谷所有形色以如來香皆被蒙熏香氣芬馥不可為喻以故世界名曰香土其有人眾生彼佛土皆悉被荷如來聖香使身口意不被殃舋若有出家在其佛所作沙門者聞此妙香皆得四禪其土已更曾與千佛悉同一字號曰栴檀香以故其劫名曰上香栴檀香作佛事竟然後乃當取般涅槃臨滅度時察眾生界何許是人吾應當化令隨律教則道眼見有想無想天而有所化異人宿世曾以殖眾德本志在微妙佛應所化在彼天上八萬四千劫在於彼境乃生人間無有欲塵聞大乘德當發無上正真道意志不退轉時栴檀香如來至真以權方便懷抱大哀故示因緣告諸比丘今是吾時當般泥洹欲取滅度於時其佛興隆大哀有三昧名曰無厭定意正受現大滅度然後廣布舍利靡不周接其正法住千八百四十八萬四千歲斯法開化多所救濟當爾之世無有像法彼佛世尊以三昧力等以神足建立神聖八萬四千劫在彼沒形而不自現如是族姓子於八萬四千劫多所開化其彼天人在有想無想天竟八萬四千劫壽已還生人間生尊者家年適八歲是栴檀香如來至真乃從三昧起在尊者家顯佛身形住諸子前又其家中餘人不覩八歲童子獨見之耳其童子者曾志大乘如應說法演家患難咨嗟大道不可稱載于時童子至心淳和發於無上正真道意尋時得成不退轉法佛見彼心則授其決過七萬二千阿僧祇劫當成無上正真之道為最正覺名曰寶上如來至真等正覺明行成為善逝世間解無上士道法御天人師為佛眾祐其餘人者不聞授決獨此童子一身知耳本應器故時萬二千天子聞所授決淑淳一心發無上正真道意各自興願寶上如來成正覺時吾等當生於彼佛土其佛所說必當如願生乎彼土寶上佛所時栴檀香佛授諸菩薩莂已乃就泥洹而取滅度諸天人民供養舍利故族姓子諸佛世尊大哀具足巍巍若斯非聲聞緣覺地所能及又族姓子諸佛聖教若斷絕時故尋復續立諸天中天所發眾祐其等功德益加熾盛所化轉茂至不滅度思報功祚終不相違而亡失也如來講此大哀誼時於大會中三分江河沙等眾生之類皆發無上正真道意減半江河沙等諸菩薩眾逮柔順法忍江河沙等諸菩薩眾成立大哀逮得總持如佛世尊又其法忍名阿惟顏逮成此忍于時眾會聞說此言歡喜踊躍善心生焉俱共咨嗟世尊之德便雨天華供養世尊樂器自鳴當是之時莫不亘然佛告族姓子何謂如來所作事業如來事業有三十二何謂三十二則以佛無上之慧處處如有知非處如有知有限無限有為無為靡不通達彼何謂處何謂無處所言非處無家救濟身行惡口言惡心念惡欲得可意所欲必獲歡悅之報生於善處未之有也所謂處處如有所望得護身行善口言善心念善欲得可意歡悅安隱恩德之報歸於善處此事必果其慳貪者欲得財富犯於禁戒而作眾惡望生天人懷毒瞋恚欲求端正懈怠得道其志迷亂眩惑放逸欲入寂滅其懷邪智馳騁不正欲得壞除罣礙正處懷來真正此不可果施望大富持戒生人忍辱端正精進得度禪定入寂正慧聖達蠲除罣礙所止之處此事必果又復豫知其犯逆者心不存定禁戒清淨心常寂然如行顛倒不能逮得柔順法忍如篤信空逮得法忍如狐疑者心不休息如除結網心得止息知於女人不以此身成轉輪王天帝梵天魔王之主在世尊前佛知於女人轉女形已成轉輪王釋梵魔天在世為佛如轉輪王以正治國慈愍萬民不行邪惡民知轉輪王不行抂橫以邪治邦侵怨萬民知欝單越人終不犯惡墮苦地獄知其域人必生天上快樂之處知殺生者欲得長壽盜竊不失婬妷化生妄言求辯醉酒不亂兩舌求和惡口咨嗟綺語求名瞋求好顏諍頌求安邪見望度此事未果慈人不殺欲聖長壽清廉不盜欲望不失貞潔不婬忠信不欺聖慧不醉不鬪彼此言和不麁辭質不飾忍辱不瞋放捨不貪正見不邪必得長壽財安不失妻息貞良口氣香好黠慧講誼眷屬和穆眾人讚揚聽採其言財寶豐饒莫不瞻顏世世識道此事悉果豫知八等不得不至於果證也知得果證得入於時知於道跡不復往來八反生死又知往還不復三反而周旋知於往來二反周旋棄於五陰而取滅度知於不還不復還反歸於此世知所在處而取滅度知無所著不復牽連而有處所知無所著無餘終始知賢聖士不捨佛道歸於異學知賢聖士當歸命佛不信外道又豫覩知菩薩逮得不起法忍終不退轉還就小乘無所從生法忍菩薩必成其道不復迴還豫知菩薩坐佛樹下不成正覺終不起也坐於樹下成於無上正真之道必果不疑豫知如來道慧廣遠而無罣礙欲求如來慧不通達而有蔽礙未之有也欲令如來聖慧損耗而不周普未之有也世尊道慧懸曠周接靡不通達豫知假使有人欲見佛心未曾有也如來心者天上天下無能見者知天上天下欲見佛頂無能堪任覩佛頂者豫知如來常定心未曾忘普見一切眾生所念豫知佛心未曾罣礙心常一定見於本際豫知世尊從本已來而無有失所說至誠言滿十方常無口過豫知欲求世尊使有闕漏諸佛大聖身行清淨超明月珠日月釋梵虛空清淨無能及者佛天中之天道慧超殊巍巍無侶不可為喻是族姓子如來處處力無限量所說無際所暢文字真諦無欺佛於是頌曰地尚可擘裂空無動使動欲使佛所說無能令有處丈夫尚能化令空為五色世尊所說處無能令有處佛之所宣暢上下并中間一切悉至誠莫能令不及若說非處處上下及中間此事悉真正終無有變異曉了其處處而為講經法是故實無虛悉見心志性異學外道士所在皆馳逸用不達處處佛正覺無此其知處非處隨時度眾生諸佛名稱廣尋為說其處眾生無應器佛亦觀於彼隨時而觀察以何能將養是為第一業諸佛殊勝道所作無殃舋則以度眾生無量不可計說處及非處是為大仙力外道無能逮佛復告族姓子如來別知當來過去今現在諸所行業所在因緣處所報應云何別知於是如來悉解過去所可作者諸善報應若不善事當來所作善不善事報應之方現在所作亦復如是當來之世兩當所作殃舋功德當悉分野如來悉知當來所作與眾殊特當來所作方損耗者當來所作有增益者如來悉知假使現在所立造業而有增益於當來世而復損耗如來悉知設於現業如有損耗復於當來亦復折減如來悉知若於現在有所增益於當來事亦復增益如來悉知若於過去修習瑕疵卑賤之業於當來世又習微妙正士之業如來悉知其所行者因薄少功報以大德或行大業殊異之德致超異功不可稱載或以聲聞之故而有施與或緣覺故或佛道故因其施與如來悉知若於現在所遭苦痛若過安隱若現作安或現得苦或現在作惡尋遭惱患或現作惡未來致樂或現作善輒獲安報如來悉知一切眾生過去當來今現在罪福因緣所致報應此皆如審而無有異罪福之應亦無殊別如來悉知以知之故則為如本而為說法是為如來第二之業佛於是頌曰如來曉因緣明眼別報應三世無罣礙知眾生所行因當報安樂福趣天世人緣其致苦患安住悉知之善惡所造業因獲其果實安住亦了此如明珠在掌或為少事業所獲無限量是廣若薄淺佛悉知本末或為聲聞施若住緣覺乘立於最勝業安住悉知之所因造苦行或復成安樂從樂而獲苦因復住於業或復苦惡行反成住於樂或有行善惡報以苦勝患或從苦致苦從樂而作樂罪福為自然佛悉知報應三世所展轉眾生因緣報佛了以聖慧不虛無有異佛告族姓子如來曉於眾生他人異種所好不同志學各異於脫未了悉知如審云何知之或時有人住於貪欲志好恚脫或復有人住於瞋恚因貪欲脫或復有人住於愚戇信欲恚脫如來悉知或復有人住於善德好不善脫或復有人住於不善志信善道如來悉知或復有人專精下劣信微妙脫如來悉知或復有人專精微妙志好解脫或復志好專精下劣住於殊特超異之誼或復住在殊特專精墮在下劣所可好信永在邪業不決了界或復信樂在不決定成於正業或有好樂向正定門而得解脫如來悉知或有信樂當度欲界或因信樂得度色界或有好信超于三界或從信喜耗減緣致殊特或好殊特致於損耗如來悉知所可生處其色若干財業各異所受不同所信樂致頂相或得住限如來悉知如其心所知輒為說法令斯得解是為如來第三之業佛於是頌曰世間志不同意所好各異志操不可限佛悉知無際佛知志所趣或之於信樂住欲瞋恚貪或住怒愚戇或住癡而欲住於善不善所行特不特安住悉知之因下劣微妙志性好幽玄或從殊異業專精信解脫或從信下劣因致上微妙或從超殊行便獲下勝智猶邪不決了從不了正受好信度三界佛知志所樂所生色若干其在中各異從頂異發相因信得解脫三界諸眾生佛悉知說法隨其應得受是為十力業佛告族姓子如來悉知世間眾類若干種形不可計身云何知之其身所為積於罪舋如來悉知若以其身積累功德如來悉知若以其身種于穢惡致無擁護不獲濟界如來悉知又如來者悉知境界眼界色界眼色識界了其本末根源所起云何知之其內則空於外亦空內外亦空耳鼻口身意亦復如是意法識一切諸界了其本末所從出也云何知之內空外空內外皆空地種水種火種風種亦復悉空云何知之了如虛空是故知之亦知欲界色界及無色界云何知之知從想念而致注此有為界無為界知有為界無行為想知無為界不以非行而造想矣知塵勞界因從客塵致欲之相知瞋恨界其本清淨鮮潔為相知於行界從不順念無明為相知泥洹界因從順念顯明為相世間眾人身所猗界為如是也所可住界所催迫因界現儀專精其界從志性界因界而住由界而生如來悉知隨其所知而應說法是為第四之業佛於是頌曰其人中師子皆曉了諸界於斯世間人從身之所行其界所興起廣普不可限安住一切智根源所從出罪福所從生諸身所因出由緣所可歸及身之所生由是界所立因得脫諸種咸知如是身最勝為大聖眼種亦如是色種并意種最勝悉知空本淨無憂慼耳鼻亦如斯舌種及身界其意法諸種當知悉為空地水火風種此諸界適等其人中師子等解如虛空欲界亦如此色無色界然別知是諸界因思想成立佛知因客相起欲為自然安住解瞋恚亦復為本淨分別覺於此諸行及無行又復計泥洹則無有三想所因界出相猶從不解明一切所因出如巧師合散是世身無數其形為若干佛僉曉了知不自念我知猶如於虛空十方無邊際其人中師子普知諸境界彼最勝聖慧極上無崖底眾人所不及不能知涯際是為第四誼聖人離垢穢善明識諸界因開化眾生以律啟悟意所作罪福業不復起瞋恚其志悉有別佛告族姓子如來悉能曉了他人眾生諸根精進云何曉了知於眾生軟劣根者若中間亦復有人諸根通利若殊特根若下劣根所因其根緣猗思想其根本際而興情故從瞋恚際起愚癡原如來皆知諸根想念為何等類雜碎之穢起婬怒癡如來至真亦悉知此諸根想念為何等類其婬怒癡因緣諸根而有所為從不善緣而有此根或從無智而有此根或從諸念而有此根如來悉知又復如來知眼諸根耳鼻身口意亦復如是男根女根命根樂根苦根歡根恐根觀根信根進根意根定根慧根無異根所當知根悉知此根其根所由眼根因緣耳根所住鼻口身諸所根本有所立處如來悉知因耳之緣而有鼻根之所立處從鼻因緣有立舌根從舌因緣而立身根從身因緣立於眼根如來悉知何所眾生因從施根而致應戒如來悉知此等諸根增減進退各為分別演布施事或有眾生因從戒根而行布施應戒如來則為演戒本末或有眾生從忍辱根而應精進如來即為演忍本末或有眾生從精進根而應忍辱如來則為演其精進之本末也或有眾生因一心根而應智慧如來則為分別禪思或有眾生從智慧根而應一心如來則為分別解說諸根增減進退之原宣暢智慧根力覺意八由正路三十七品亦復如是具足周審演其本末靡不究暢各為一切而令判了或有眾生從聲聞根學緣覺乘如來知根演聲聞乘或復有人從緣覺根學聲聞乘佛知此等諸根所趣則為解說緣覺之乘或有眾生從大乘根學於聲聞緣覺之乘如來悉知此等諸根之所歸趣而為斑宣大乘之業或有眾生各緣異根而學大乘如來悉知此等諸根各各別異則為解說無修行根眾生之徒不能修根不應法器如來見此不應器者因令學觀或人修學根順應器如來覩之懷來應器則以慇懃為說經道如是族姓子如來悉知一切眾生他人身根及其異身諸根所趣所念不同識其本末若不念者曉知諸根從其比類知諸人根志操所應因緣所為而可化者方便從誼坐起經行進退之誼咸達其根如來悉暢靡所不通而為宣經是為如來第五之業佛於是頌曰知根廣無極了眾生志性其根為何類最勝悉知行下劣中上妙諸根佛所知無等倫如是從所應解意其際欲惡塵其根若薄尠若復性卒暴假使懷麁獷勝知之何因曉了其本末其不善無別所依當解脫從眼意男女亦復曉眼根苦樂及歡悅何從致憂惱所因觀義道精進意慧定及知他餘事意勇復如是眼因緣耳處成致鼻耳舌因身至因緣得興立眼耳施根志戒禁為說布施事戒根學布施為說戒法誼忍根現精進為演忍辱事精進現忍辱為宣精進事從智根致禪為人說智慧從精進致忍為人說勤力從禪根致慧為人說禪思從慧根致禪為人說聖智其聲聞乘根而至於緣覺最勝演聲聞為捨緣覺義若志緣覺行學習聲聞行佛便捨聲聞為講緣覺事其根在尊業斯人學下劣佛說度無極分別捨緣覺見處處有行勝觀為分別降以純熟根十力為解說眾人以何緣諸根所應行知其志性趣報應之所為從其盡諸根如坐成實本自以智慧明是世尊分別佛復告族姓子如來皆知普由一切靡所不達密如有知云何知之眾生必救於真諦界知眾生界或在邪業矣悉復分別此群生界必定不定處於邪事報應之力彼亦如是其眾生界必在決定前世宿命報應之果致此功勳明識精勤諸根通利應當被訓如來則為廣說經典此等之類於賢聖說當為應器如來則觀宿本緣迹尋為如應為演經道眾生之界在不決定存因緣力為教授相宜以戒度尋為訓誨如應禁戒不得解脫不致濟度如來則為誘入無本因緣報應病與藥若從如來聽聞經典奉順道教便致德果諸佛世尊由此等故興出世間眾生沒溺永在邪業未立德本意劣弱顏不為應器如來至真為講經道其不應器令得解脫如來覩此不應器者觀察護之以是之故菩薩大士被弘誓鎧而救濟之又復如來則以三事了貪欲者世尊或以貪欲人故而興出矣又以貪欲而見繫縛欲令出家故興出矣或以宿命貪悋緣故而為興出又知瞋恚復有三事或以瞋恚而見繫縛思想之故故興出世或有所願不具足故故興出世或有宿世陰蓋所纏故故興出世知其愚戇當有三事或有愚戇行無明事或有貪見身故或有沈吟之故如來悉知又如來知則以苦行了本神通諸根明者因從苦行加痛致神通懦劣根者以安隱行速成神通根通利者以勤苦行成神通定懦劣根者亦因加痛而致神通以捨因緣行於調和了別神通不信於道而不休息當本加杖令成神通佛悉知之心性不和其行促暴知疾可化令致神通使無暗冥而歡喜悅或有行者因集道力使具足成如來所知不復勤學或有所行從修道力而具足成不因集力或有所行不因集力不行道力而具足成或有所行從合集力亦行道力而具足成如來悉知或有所行志性和雅其行不應如來悉知或有所行應機成就性不和雅或有所行性不和雅所行不成或有所行志性和雅所應成就如來悉知或有所行其身清淨心口不淨或有所行口言清淨身心不淨或有所行身口心淨或有所行其身口心俱不清淨如來悉知如是之類所可行者因緣報應所可依倚所從出生一切眾生之所行者如來悉知慧無損耗普達悉見是為如來第六之業佛於是頌曰其有因行者如往悉知之決定之種類識別眾生界其不決定者所行動虛偽不應器如是隨邪見之業其貪欲行者則有三因緣瞋恚行復三愚戇亦如是斯塵欲之界無量雜種類世尊悉知之所行因緣應所行勤苦事謂意聰達者其懦劣之根亦復當如是諸根通利者因行安隱來世吼悉護知如是等無異而行調和者而住寂清淨則以因此故速得致清淨亦疾成其行究竟道調和亦復加疾使寂然尋歡悅合集諸所行積累其功德或不以行道而達於道慧或有從行道而獲於成就俱知其二事從殊特行成或有修行者志性而和調或有應所行而不順應行有大人之行兩事俱清淨佛普見一切無所不曉了或有人作行其身修清淨其所言心念而不能清淨或復有修己身口行清淨其心之所為未曾行清淨或有在世間身口心清淨眾生之所行佛皆見普達或有能成就或不能究竟是為安住佛第六所了業佛復告族姓子如來至真知其一心脫門定意正受之業塵勞瞋恚之所從發審如有知云何知之眾生塵欲之所繫縛所因報應而致此緣當復何緣而致清淨如來悉知何謂緣報何謂事業從不慎念而致緣報從無明事眾生之類而致欲塵從無明事而致行矣從行致識從識致名色從名色致六入從六入致所更從更致痛從痛致愛從愛致受從受致有從有致生從生致老從老致塵欲為報應因致事業因見致愛從結愛處是為緣報是為事業緣致愛欲塵勞之縛彼復何謂緣報云何事業令其眾生致於清淨有二報應及十二事眾生因此而致清淨何謂為二一曰因從他人聞柔順誼二曰內自己身如應念法復有二事而致清淨一曰而一其心專志學問心不憒亂二曰曉了方便寂然之誼觀察其源復有二事而致清淨一曰知無所來發動所起二曰知無有來亦無所至復有二事而致清淨一曰觀無所生本無處所二曰致於滅度亘然寂靜復有二事而致清淨一曰其行成就無有不辦二曰明慧之事造其正證復有二事而致清淨一曰志修道法順入脫門二曰其本清淨至度知見復有二事而致清淨一曰至滅盡慧而無所著二曰無所生慧常無所猗復有二事而致清淨一曰則以至誠而致道德二曰常以審實獲於成就是二報應及二業清淨眾生如來悉知又塵勞結方便無量清淨方便亦復無限又其塵勞而致清淨便近成就因審觀故又淨方便隨塵勞行而漸近法攝其慢者如來聖慧悉達知此拔其因緣此族姓子如來之慧寂然於欲澹泊諸惡不善之法興行俱念忽靜安隱行第一禪以能一心住寂滅界靜然正受從第一禪起修八解門反覆逆順而修正受所見皆知三昧正受顯示平等又現定意如來三昧無所畏難無能壞者如來三昧無有因緣不從方便如來常定一心不忘於諸三昧最為上尊常住一定普見一切三昧正受其心不退未甞增減其所顯現無有不定如來三昧初無所生無能觀察聲聞緣覺所不能及過諸菩薩及正真覺如來三昧無能越者卓然殊絕巍巍無量一切眾生所不能知如來之慧亘然無際無窮無極無可為喻以權方便開化聲聞令得定意如來悉知了諸緣覺菩薩行事隨其應時而教誨之是為如來第七之業佛於是頌曰眾生因緣事其塵勞愛欲自在悉知之其慧無崖底如其行清淨及復不清淨佛大慧自在悉能曉了此不慎念報應因緣生明慧事業無明行及其所造作識名色如是其本情六根世尊悉達之因緣所事業其緣勞塵欲所貪諸所作覩見其因緣事業於欲行思想所縛結因是為緣起眾人所住處從是致因緣眾人所誓願則有二因緣因從人聽者慎省受其言內已如應念觀諸法悉空彼人致解脫生死之江海寂然而觀察精勤蠲除二思惟而覩之無來無有去稱量省其源無生亦無終彼寂滅入道爾乃為清淨常住於正行慧者修行三其無放逸者遵崇三脫門成於滅盡慧至誠逮無生是緣報事業清淨興上願最勝一心知常三昧正受逮成於寂滅意勇復起立觀察而思惟一切諸逆順其佛大法王八解門正受則以一定意致無量億定無等倫悉見其行而普平其心定所行道法無窮極由是之行故勝心無所定若聲聞緣覺定意亦如是諸菩薩若茲若干種定意安住之意定皆超越其上如來所修業隨時慧教化佛告族姓子如來見己及他眾生知於往古不可稱計本所行業一世十世百世千世百千世無數世不可計載百千億世天地成敗劫立劫盡亦不可計無能限量天地及劫之反數也而悉知之靡不徹了本於某處名字種姓居止飲食顏色形容壽命長短所更苦樂善惡之事於某處沒生於某處於某處沒復生彼處言語學問音辭章句而悉說之己身本末一切眾生皆以了了為眾生講如來咸知眾生因所從來本末根源所更苦樂隨其應時察其本末而為說法識其過去心所執懷心所抱緣使其罣礙或無朽廢所因興緣本為何從而有是心如來皆知其一人心所行如是因其行而起陰蔽如來能悉頒宣無數恒河沙劫所行本末亦復觀察一切十方眾生心之本末等無差特說其本際當來亦然心之所緣如來所覩而演本無有過於此而無窮極是為如來知其往古過去眾生之心不可思議不可稱量佛之聖智不可稱計如來察於眾生之行心懷恐懼擾擾不安周旋生死某在某處某從某來本殖德本志在佛道或為聲聞緣覺之乘緣其種德承佛聖慧悉識念之是為如來而知眾人所殖德本因緣之報應其根源而為說法而令聽者立不退轉各從本行心所信樂使得其所是為如來第八之業佛於是頌曰其劫之數無底億姟世之錠燎悉識往古又察己身及知眾生所觀了了如掌中珠名字種姓顏像亦然住此終沒所周旋處因何所緣而受其身其平等乘演說彼法其有過去無量無底眾人之心所想念法所可由從而其發心最勝大慧而皆知之其中間心從古過去因人所行安住悉知恒河沙劫稱量本末諮嗟講說不得涯底當來無底本際之源而為頒宣往古所行其無儔疋慧不可盡世尊如是聖慧如海若有眾生立德求佛設於過去奉敬最勝住佛神足力無所畏悉念於此前世所作世尊皆知眾生所念如其往本所種眾德悉識於此住三乘者成不退轉解脫淨道安住別識過世善行一切眾生無能思議是為大聖第八之業以化眾生所度無底佛告族姓子如來至真以淨天眼過於凡俗皆見眾生生者死者微妙瑕穢善惡禍福好顏醜姿趣安趣苦如其眾生所興禍福報應之果如其本末悉知斯實其人如是身行惡口言惡心念毒害謗毀賢聖墜于邪見以此邪見所行事業壽盡身壞墮於惡趣危害地獄苦惱之中於是民人其身行善發口言善心所念善不謗賢聖隨其正見則因正見所行快事壽盡身散便趣安處快樂世生如來於彼則以天眼如其方面觀諸佛土等如空界無邊無際思其法界而不可得亦無所著超過一切諸所句跡其有眾生受形類者敢有現世皆見終沒而復生者其諸佛土今現在者皆見有外散壞合成又復所現諸菩薩眾悉復覩此盡終沒來就其生而復出家或復所現坐於樹下成最正覺轉于法輪捨其壽命而取滅度聲聞解脫滅度皆復見此緣覺之法顯示神足而為眾生作祐或有眾生形不現者外道異學五通仙人明所不覩聲聞緣覺及諸菩薩所不能逮如來至真則以天眼悉覩此類如來見於眾生所有微神根如車輪多於三千大千世界其不現者不可稱載眾生之界如是無量浩浩昊昊無有崖底如來天眼巍巍如茲悉覩一切諸佛國土眾生種類本末源界何許眾生佛所應化而隨律者從其人本修行佛戒尋立其前便化其人餘人在邊猶不見知是為如來第九之業佛於是頌曰如來之天眼清淨無垢穢嚴治無量劫功德威神聖覩見於十方諸佛土眾相所有及與無諸所可興衰彼所有眾生有色并無色歸於善惡趣生上下中間退沒來受胎行惡墮苦惱積德則安樂最勝悉知此其諸菩薩眾一切諸佛土遊步所作行出生棄家去若在佛樹下降伏魔官屬諸佛皆知此天眼悉覩之若佛為法王逮上最正覺所可轉法輪度脫諸天人為作尊佛事或復放壽命若復現滅度佛亦悉覩彼其聽導師法思惟而修行致尊清淨業興立無惱熱自聞於經道毀呰於生死已度至彼岸最勝悉見之其外道聲聞緣覺及菩薩天眼之所覩不究見生界如來之天眼清淨無垢穢普見於眾生微妙身神處所現如車輪眾生細妙身多於三千界諸天人民形生死若干種眾生界如此悉知天人想普為現佛道如來所開化眾生根通利世雄在前住為說尊上法餘人在其邊不見如來化是為導師業天眼之勢力佛復告族姓子如來至真皆盡諸漏以無漏心而修解脫以智慧度已證神通而尊其行生死已斷建立梵行所作已辦知名色源如來於彼以無漏慧清淨無垢鮮潔顯曜蠲除一切諸所止處罣礙之蔽諸聲聞眾諸漏所盡而有限礙未至止處其緣覺者所盡諸漏若有限礙於大哀行而無辯才如來至真所盡諸漏眾行普會而悉備足皆除一切諸所止處執懷大哀辯才勇猛而無所畏威神巍巍無能諦察一切世人所不能逮一心一時而僉平等如來至真亦無罪業罣礙止處威儀禮節亦無缺漏猶如虛空而本清淨一切諸魔及諸外道所不能當功德名稱是為如來諸漏盡慧不與一切塵欲罣礙而俱合同是無漏慧住於堅固為諸塵漏眾生之類講無漏法除諸所著而說經典從不誠思而出生矣眾生由此而成眾漏則受陰入以故汝等觀察而審如來則為興喻示本而現其前如應說法令知塵欲虛偽無實使知如審以了真諦無受法者是族姓子如來至真第十之業佛於是頌曰其導師者為無漏慧明闡廣普清淨無量所以十方以勢超殊堪任於此篤信遵道諸漏盡慧謂聲聞眾不除止處縛在罣礙人中之上為眾導師已除止處獨無限礙其得緣覺亦復如是無有大哀及與辯才有佛世尊諸漏已盡以無盡慈辯才無量清淨尊人住無盡慧知其眾人諸漏所因緣其好此而與眾生不能曉了其應真跡最勝則為愍哀此三講無常法苦空非身今此諸法本從無出了是若干致尊佛道亦無有人及與壽命號名為人所作亦然一切眾生猗此若干世尊興愍故說解脫又其安住不以懈惓亦復未曾減損佛智以故最勝常懷慇懃心恒憐傷頒宣經道佛業如是倫匹若茲是為十方降伏外道十力所住建立勢強轉無稱量殊勝法輪佛告族姓子如來至真有四無畏諦住勇猛所作業者吾為至真平等之覺自了如此諸天世人沙門梵志魔王釋梵不能障塞如來之法言不曉了成最正覺未之有也何故如來名等正覺了一切法悉為平等無有偏黨其凡夫法及與佛法則悉平等故成正覺其所學法及不學法緣覺之法與菩薩法至諸佛法悉亦等之故曰正覺其計世俗及於度世有罪無罪有漏無漏有為無為有數無數此二諸法亦悉等之故成正覺彼何故等以空故等故曰為等諸見自然以無想等想自然故以無願等三界自然故以無想等所想自然故以無行等行自然故以無起等所起自然故以無依等所依自然故能如審等三世自然故以慧等無明恩愛自然之故以泥洹等生死自然故又族姓子如來至真於一切法如是平等故成正覺是故名曰平等正覺如其如來曉了諸法成最正覺如是建立住於大哀便為眾生若干方便種種因緣各為如應而分別說則歸命法因法而生尋時滅盡苦惱之源其此非師自稱為師不尊稱尊未成正覺自謂正覺是故如來於此儔類獨無所畏超絕無侶而無倫匹是為如來十一之業佛於是頌曰於諸法平等由已成正覺是故平等覺如來而普現其凡夫之法佛法則亦等所學不學法及諸緣覺乘諸有世俗法及與度世法諸善不善行泥洹一等類解空及無相棄捐於諸願無生無所行等見於此事等明如是業所說亦如茲因此度眾生是為大仙法佛復告族姓子如來自知諸漏已盡彼諸天人天上世間無能譏謗如來至真敢言諸漏不盡者所謂如來諸漏盡者如來已脫愛欲之源心解諸欲無所罣礙又佛心者已度諸漏蠲除一切塵勞之行無所罣礙是故名曰如來至真諸漏已盡故顯現世以賢聖慧第一真諦無敢當前能遮蔽法雨當令除滅穢修之行使其造證以故曰盡無有不盡未曾生盡以此名為盡如來所盡謂真諦者無所復盡已無所盡此則無為其已無為彼則無受無在不在此無處所是謂興立成諸如來住無所生是諸法住如法界住此為應慧如是應者則無所應亦不滅度亦無所成如是像法則不可得諸漏形色亦不除漏如來大哀住權方便皆為眾生而演經典使除諸漏是為如來十二之業佛於是頌曰最勝已盡諸漏欲未曾復有貪罣礙人尊皆脫諸生死已斷瑕穢無有餘安住皆棄諸無明未曾可得愚癡冥人中師子諸餘見是故無礙無欲塵安住所說隨其時皆盡諸漏無死生究察諸法無所有豈能使盡復令長其所盡者無伴黨若已盡者假名盡其有盡者二有為計彼又無於三相住於此界無取作佛以聖慧度彼岸曉了是以應說法是為安住十二法佛復告族姓子如來悉了蔽礙塵欲諸罣惑法而無罣礙天上世間諸天人民無能堪任毀於如來言不應法於彼何謂廢退於法又有一事令法廢退何言毀於如來為不為一謂心憒亂不能專精復有二法一曰不慚二曰無愧復有三法一曰身行惡行二曰口出麁辭三曰意念毒害復有四法二行於四至不可至一曰𢤱悷二曰瞋恚三曰觸忌四曰愚癡復有五法一曰殺生二曰盜竊三曰貪婬四曰妄言五曰醉酒復有六法一曰無恭恪心二曰祕惜經典三曰輕毀禁戒四曰不隨定意五曰不懷法念六曰憍慢法師復有七法一曰自大二曰甚慢三曰重慢四曰是我五曰邪慢六曰過諸貢高七曰無能及我復有八法一曰邪見二曰邪念三曰邪言四曰邪業五曰邪活六曰邪便七曰邪意八曰邪定復有九法謂九害惱一曰我所敬者而輕蔑之二曰今現輕蔑三曰將來黨侵四曰我所憎者而敬愛之五曰今現欽敬六曰將來欽敬七曰曾侵毀我八曰今現侵我九曰將來侵我緣是之故起惱害心復有十法謂十惡業一曰殺生二曰盜竊三曰婬妷四曰妄言五曰兩舌六曰惡口七曰綺語八曰無明九曰鬪諍十曰邪見是為所行從不順念見應順法而不愛樂墮於顛倒立在陰蓋依倚邪見恩愛之弊則失正法違遠妨廢身口心行如來悉知如其所知知諸蔽礙所說如審如是法者致於蔽礙當除此法已能除去故為說法令諸眾生去諸陰蓋超然則出是為如來十三之業佛於是頌曰諸最勝曉了法其習此不得脫著心懷不能捨謂不知羞慚者身口意亦如是初未能將護斯貪瞋恚癡恐懼犯殺生偷竊人犯人妻妄語醉六失行七憍慢說於八邪脫門皆妨廢解脫跡若不能制其意乃及十不善句由不捨不順念是等類未解脫見隨逐顛倒著而依猗放逸誼不當習如是法可成茲人中尊佛復告族姓子如來曉了賢聖所行尋造平等盡苦惱眾生習善因是得生若造平等便滅患害假使諸天世間人民不能障蔽如來正法謂於至尊不應眾聖之所宗奉不任大道佛永無畏何謂所宗謂一乘道淨眾生有二法一曰寂然二曰所願復有三法一曰空二曰無想三曰無願復有四法謂四意止一曰身意二曰痛痒意三曰思想意四曰法意復有五法一曰信根二曰精進根三曰意根四曰定根五曰智根復有六法一曰念佛二曰念法三曰念眾四曰念施五曰念戒六曰念天復有七應法一曰意覺意二曰法覺意三曰精進覺意四曰歡悅覺意五曰信覺意六曰定覺意七曰護覺意復有八應法一曰正見二曰正念三曰正言四曰正業五曰正活六曰正便七曰正意八曰正定復有九應法一曰第一禪二曰第二禪三曰第三禪四曰第四禪五曰虛空慧正受六曰以慧正受七曰不用慧正受八曰有想無想而為正受九曰滅於一切諸痛思想正受復有十應法一曰離殺生二曰離盜竊三曰離貪婬四曰離妄言五曰離兩舌六曰離惡口七曰離詈罵八曰離綺語九曰離瞋恚十曰無邪見住於正業是謂應行離於所生是為諸善三十七品合集戒品成於定品合於慧品究竟解品通達度知見品成賢聖諦離於所生復次所謂離於所生謂修行平等賢聖之事所謂應賢聖者彼無法品若二不二有權無權有進或退若生不生無受無捨道所越度諸不平等二事之行諸法無二則如審慧修所依生如來以此無所生行為眾生說若能行此眾生歸斯尋盡苦惱是為如來第十四業佛於是頌曰近斯清淨至不可量人所依猗逮到清淨最勝普聞而悉知之已知經典樂說甘露至乎眾善無數諸法道品清淨為佛世尊勇猛習此而得解脫十力所演無有所處如應順念滅盡塵勞方便等法無憂豐茂不依於法不猗非法逮平等脫精進平均其緣善德不依道法慌惚虛無如空無念猶如幻化如夢所見彼則得度生死所趣是為十力所行之業人所獲致於所周旋是以大哀而度脫之興隆慈愍故無等倫佛復告族姓子如來至真而無缺漏智者愚者得未誤失所行正法所以者何如來至真身行無闕則為至真平等之覺威神巍巍端正殊絕威儀禮節視瞻舉動順於等行被服法衣手執應器行步進止往來周旋經行坐立猗臥出入郡國州城大邦縣邑聚落足不蹈地千輻相文自然輪現柔軟殊妙香潔蓮華而現乎地如來之足踐於其上其有蟲蟻含血之類遇如來足晝夜七日而得安隱壽終之後復生天上其法衣被自然四寸不󰍺其體隨藍之風不能動衣其傍眾生皆得獲安是故言曰如來之身無有缺漏又族姓子如來至真有所演辭未曾有短智者愚者不能得便求瑕闕者所以者何如來至真所言以時演辭至誠如實無虛應誼合法順如律教所言平等言行相應語無違失應不應時口所說者皆悅一切眾生之心無有復重誼理美要成就莊嚴口演一音悉應眾生志性所念各得聞知忻然解達是故名曰如來至真言辭無短又族姓子如來至真心之所念亦無誤失而令智者及與愚者求得便者心念法失所以者何如來常定無有不寂懷眾生類得其心本除諸誤失而為說法是為如來十五諸業佛於是頌曰其尊大人無有闕漏身行口言勝心所念其世吼護無短無罪愍哀入中憐傷等現欲求佛失一切悉無以此經法示人令寂使皆棄此諸瑕闕行是為最勝十五之業佛復告族姓子如來至真無有麁教所宣音響而令諸魔及與官屬并外異學裸形露精殊別異術而得便者如來無言亦無有聲離諸猗著如來難說一切眾生咸皆啟受不以有為亦復不處在於無為如來身行靡不究暢口言無短而今所行人得其便不與世諍是故如來無有音響常順空行如來無我亦無所受復無貪業離一切趣是故如來無有諍訟設無音響因此蠲除眾生音響而為說法是為如來十六之業佛於是頌曰若聞諮嗟不以動悅若聞毀呰亦不愁慼除諸所著亦無猗望本修善行行無所著最勝諦修常順空行無我無受彼無憎愛如其所住講說經法是為至誠所說尊業佛復告族姓子如來常念未曾忽忘亦無憒亂意不迷慌而違遠法也如來常定為一切智諸通之慧則以脫門定意正受以無能忘普見一切眾生心行之所住處觀察其本便以應誼而為說法不違法誼辯才開明隨順無逆其不忘者去來今慧無所罣礙咸見三世因其己身自以其心未曾忽忘慈愍十方一切眾生亦復如是慇懃念濟而為說法是為如來第十七業佛於是頌曰導師所念未曾忽忘順從法禪脫門為行一切眾生志性所行應其所之而為說法所分別了未曾忘失達於三世應無所犯設無所忘應其說法是諸大聖所行之業佛復告族姓子如來至真心常靜然無有不定坐起行步臥寐飲食言辭寂然常以一心如來至真三昧微妙所度無極越乎彼岸禪思一心初無陰蔽普察眾生諸有形類行定者不定者永無敢覩察如來思惟念所見心也除其如來神聖所建作其威靈乃能見耳設如大聖常定一心三昧亦然不可上下為人說法不復觀察所以者何常見一切眾生心故佛之聖慧巍巍如是不可攀逮玄如虛空無有表裏靡不通達是為如來第十八業佛於是頌曰佛無進退心常永定行步住止坐臥寢食言辭寂然無能亂者最勝常定莫敢迷惑八方上下終無得便亦無敢知其心所定因其所定為人說法常演道誼是最勝業佛復告族姓子如來至真無若干想亦無眾念而令其心迷惑忘也所以如來無若干想如虛空土不可窮盡不察眾生而各各異用其本淨無若干故察於諸佛無若干種用其法界不可破壞慧平等故亦於諸法無差別想用無欲故如來不壞奉禁戒者偏愛順念亦不毀呰於犯戒者覩修道者不往肅敬不尊道者不以棄忽不計律教是我所也永處邪見不輕忽之如來至真所行平等於一切法是故名曰如來至真無若干想設無若干則便宣此無若干想開化眾生令不各異眾想消除而為說法是為如來十九之業佛於是頌曰諸安住道無若干想一切最後見諸佛土計於經典無各各異諸大名稱所行普等設奉禁戒若毀失者眾生易化若不可化諸兩足尊彼心平等開度眾生各懷貪相佛復告族姓子如來至真無有猶豫所觀察者悉見根源不復思惟所以者何如來大聖道德已成莫觀不成身行謹勅心懷柔軟戒禁鮮明智慧殊絕不當瞻覲如來聖明不有超異也佛以智慮常察普護不從愚冥則由度世不墮方俗迷惑之行如來所護因從賢聖不從不聖賢如來所護轉於清淨無上梵輪愍哀眾生而得自在獨步十方不從他人而有所譽無有偏黨又其如來所觀護者無卒不暴常順庠序而無錯謬若有所往得無受捨已離於二諸所氾流已度四瀆稱量一劫思惟本末不能究盡各各異所不念所不知過去念無所嬈觸不自現功如是審實而無有異佛悉究暢靡所不達是為如來觀察大哀巍巍若此護諸眾生具足說法是為如來二十之業佛於是頌曰如來所觀護未曾有懈惓善修其道誼卓然殊特行其心身如是禁戒及智慧尊上為大人所行常至誠如來未曾懷猗著諸危害亦無想諸念不為虛偽事其所觀護者真諦無華飾便則以此誼為眾生說法佛復告族姓子如來至真無有貪損何謂為貪唯樂善法其善法者為何謂乎如來大哀未曾損秏亦不猗貪咸於大哀所說經典亦無誤失不令眾生從律貪欲而致迷秏開化眾生初不謬惑不捨閑靜亦無所啟而有違廢勸諸菩薩未曾喜忘而於三寶恒不斷絕如來至真無所貪著聖明至真道德為樂是故名曰如來正真無有貪欲而致損秏為諸眾生頒宣經典令其慕樂無上正真具諸通慧是為如來二十一業佛於是頌曰最勝常不貪慕樂善德業慈哀施以法度脫於眾生喜樂濟群萌隨時而開導最勝不損道勸不斷三寶無貪嫉瞋恚不從愚禁忌由因諸通慧善慕經典教見眾生懈怠最勝化勤修積無量慧業以此度群黎佛復告族姓子如來至真於精進事而不損秏所謂如來精進云何謂開化眾生觀察慇勤求之所在因而度脫不遺一人於聽經典常令清徹是為精進如來至真如是比像得諸聽經為諸應器一劫不倦因而聽採甚深法者大聖宣之一劫不廢為說經典離於食饌將護眾生如來至真以一人故於恒河沙諸佛國土而獨遊步從如開化令發道意如來身心及口所言不以懈倦身心靜然無有閑據如來方便精進勤修靡不諮嗟因隨平等則以精進化乎眾生至聖解脫其致道真乃至申暢如來功勳是為如來二十二業佛於是頌曰其人中師子因精進之力以此精進力常而諮嗟之其精勤勢力未曾有損秏所演說經法用應法器故安住所精進無能究暢者其身口及心初未甞勞倦已精進平等一切無罪舋其意懷愍哀常為眾生說佛復告族姓子如來至真意之所念一切未曾而中忘也亦不損秏如來所念竟無中廢所以者何族姓子從初得成至最正覺道以普見一切眾生過去當來今現在心之所懷念悉憶識之不中忽忘永存普達眾生之行如來未甞復重惟極遣慧往察如來所念實無損秏入於眾生三處諸性入諸人根觀眾生行如來所興不有觀察亦不思惟而為眾生講說經典豫知時節進退遲疾而為分別授其決矣所以者何其意永存不中忘故如其心定因無所忘識念眾生尋為說法是為如來二十三業佛於是頌曰世雄所念心未曾忘又最勝尊不憶重思其所遊步如成正覺知眾生心無有遺漏亦復未嘗猗於識知見於眾生久長性行令其建立無有事業人中之尊為眾法王佛復告族姓子如來至真無失定意三昧正受一切諸法無有偏黨諸法如審何故如來不失定意用修平等無卒之故三昧亦等故如來等於欲際無欲之際亦復等矣如生死際等泥洹際亦復如是以平等故故能正受此之謂也讚於如來三昧不忘所以者何則於平等無忽無忘亦不退轉如來定者不合於眼亦復不合耳鼻身口意而同塵也諸根不定其三昧定不依地種亦復不依水火風空亦復不怙欲界色界無色界不慕今世不恃後世無所著故故不損耗是故名曰如來至真定意不忘亦為眾生講說經典令應法器致乎定意是為如來二十四業佛於是頌曰最勝為常定定意不損耗等順一切法正從佛定意不猗地水火風欲色無色大聖不著此故不損三昧佛復告族姓子如來智慧未曾損耗何謂為知敬達諸法無所不通慧不仰人為他眾生班宣聖智方便隨時所決無盡明了一切章句顯跡令入一品住所說經億百千劫假使來問去來進退為決疑網靡不坦然其慧遍入宣暢三乘剖判歸趣以諸眾生八萬四千行則為講說八萬四千諸經法藏是為如來智慧無極無量無盡所說無限慧不損耗亦為眾生顯示如是無盡智慧而為說法是為如來二十五業佛於是頌曰佛正覺智慧現在志慕乘善宣分別解自在度無極為眾生說法從本性所樂則以一文字入無底章句知於眾生行所察無邊際則為此等班八萬四千藏安住之所宣智慧無損耗是為十力業故號人中尊佛復告族姓子如來解脫無有損耗何謂如來說諸聲聞因聲而脫其緣覺者由了因緣而得解脫諸佛世尊皆離一切罣礙諸二而得解脫所以名曰解脫者何無過去界不與當來諸界合同不住現界其眼於色離於二受名曰解脫耳聲鼻香舌味身更心法離於二受而得解脫心所依倚心本清淨而悉了之故曰發心之頃成無上正真道如來隨時為諸眾生講說經典使離猗受令無所著是為如來二十六業佛於是頌曰諸聲聞眾依音解脫諸緣覺學因緣為慧過諸罣礙無垢如空是為諸佛無依所猗其心繫在於過去事清淨解脫是為執心如應解脫察眾生根開度眾生不令損耗佛復告族姓子如來至真知於過去一切身行所可造業其本明識而不廢退如來所覩諸勝所行因其隨時而化眾生有所講說而度群黎默然亦度飲食亦濟威儀禮節顯示眾生令隨律教或復現於三十二相因而得救或以自示八十種好因而得度或復欲觀如來頂相威神巍巍不得諦視光踰日月超絕無侶因益喜悅而從得度或有眾生趣來見佛輒隨律教或演光明覩其曜暉而得濟度或見經行舉足下足悅而得濟或入城郭從其還出令受開化諸佛世尊舉動進止威儀禮節皆以此事益於眾生靡不受化未曾唐舉是故名曰如來至真一切身業本慧𤳖黨靡不有益而不損耗是為如來第二十七業佛於是頌曰其目覩見威儀禮節行步所入若復還出諸相種好及頂威曜以此開化而度眾生導師假使演其光明無數群萌億載安隱見其威曜則隨往教諸兩足尊常修此業佛復告族姓子如來至真口所演業皆為慧黨曉了自在所以者何諸佛世尊所說經道悉為應時所說無虛善哉隨宜所可宣言至誠無欺無有罪舋舉動安詳而不卒暴離於麁踈未曾荒迷常懷質直無有諛諂初不惡口不演麁辭無所猗著口言柔軟進止應法不為羸弱性不飄颻亦不狹劣不為雜碎行步安諦發言和雅其聲柔軟音響香美擇言徐語舒緩時出辭章粲麗滋味具足無有獷䩕言無疾病思而後語自護己身所為應節心念隨時滅其貪欲而除瞋恚燒其愚癡降伏諸魔危害眾惡療治諸疾別其義理悅智者意音如哀鸞聲如天帝其響哀和亦如江海聲靖如地如鵰鷲王命諸眷屬其意安隱如須彌山所發言辭殊赤觜鳥其聲慈愍猶如鴛鴦相呼和時亦如鴈王將導營從亦如鹿王鳴呼官屬又如箜篌琴箏簫瑟皷吹應節吹唄吹笙發音斯音相和各各悲快佛之音響柔軟清和過於彼節百千億倍深奧微妙聲無穢濁聞者入耳心中歡然積累德本所宣章句不可窮盡隨時應宜前後相副不失句義合於法句各從方便不違時節見一切人諸根增減而為說法布施莊嚴將養戒禁常令嚴淨合集忍辱精進超殊究暢聖業觀察智慧雲集慈心不厭愍哀其喜顯曜不釋所護建立三乘不斷三寶別三峻聚淨三脫門所修至誠斑宣智慧為諸明者不見誹謗諸賢聖所咨嗟志玄曠如虛空一切功勳悉為備足告族姓子如來言辭發教應節巍巍如是復過於此無可為喻是故言曰一切所說如來言辭慧響超殊越諸言聲三界無逮最為慧上靡不應命而順從者是為如來二十八業佛於是頌曰無等倫言辭和以無垢超諸德發一響入諸聲響周遍諸三千令聲聞聽其教緣覺乘亦如是或有聞廣其志發其心求佛道其聞慈如次第各暢辭不錯亂若講說殊勝法又其心無退念猶如山之呼響應其音而來報人中上言如是所演說悅眾心佛復告族姓子如來至真皆如一切眾意所念取為慧黨靡所不達所以者何察於如來無心意識初無想念而有進退以慧照曜消化眾冥其如來慧普至一切眾生心念亦復遍入存一切意超諸群生其識所念諸消化法其三昧定無所依仰越于陰蓋離十二緣起之行永捨三念去於臭穢降伏魔事去虛偽列諛諂之穢捨乎吾我除去無明愚冥根株淨修道業心如虛空而無想念不壞法界告族姓子如來至真其心意業慧黨若茲是為如來二十九業佛於是頌曰不當稱最勝兩足尊聖心積累眾聖明導師業清淨此安住之慧處在眾生性普入靡不周在自然法界禪定意如是一切善備悉其察心意識一切無想念已過諸魔界超於危害業自然如虛空離垢無所在佛復告族姓子如來至真知於過去慧無罣礙其所覩見智無損秏所及云何其諸過去諸佛國土合者成者皆知其數多少進退其土所有草木山谷諸藥叢林悉分別之其佛國土所有眾生蚑行喘息身形種類悉識知之人民言語音聲種類蜎飛蠕動悉曉了之彼土前後諸佛興出多少之數悉亦演之諸佛之所斑宣經典卷數多少有所顯照亦悉暢之化諸聲聞其限若干開諸緣覺入其律乘悉亦識之敢可勸導為菩薩學使發大乘無上正真亦悉具足其佛國土所有好醜言教行迹轉相瞻侍亦悉恤之其比丘眾言行舉動上下相順進退之宜亦悉別之有覩壽命長短久存中夭亦復曉之復知隨法建立年歲亦識喘息長短好醜飲食衣服所止居業如來悉知過去眾生終始周旋所當往生諸根若干其行不同志性各異所懷心意境界殊特其心悉暢而不中忽心念多少好醜善惡如來悉知其數之限則見目覩不以二慧而復再思如來至真亦不遣心追推過事而推知之以慧心悉覩豫見不復重念其慧如是巍巍無量見眾生性不中有廢而為說法是為如來三十之業佛於是頌曰佛之聖明慧無限無罣礙在諸佛之土而斑宣經典勸諸眾生界令篤信佛道諸佛國土中其所行進退諸人民根原志性所歸趣所有藥草木音響之好醜過去心名何諸所可造行平等覺悉達覩見如所有佛復告族姓子如來至真知於當來而無損秏慧無罣礙皆覩悉達云何知之於當來世所當興成若復毀壞其合若散如來悉知劫起所燒其水色何等像類其佛國土當還復者其地廣長闊狹遠近塵埃之數一一佛土諸佛所興教化群黎諸聲聞數緣覺之眾諸菩薩等飲食衣服所止居澤出入喘息行步舉動所可遊居威儀禮節一一如來所化眾生立於聲聞緣覺之乘若學大乘如來悉知一一佛土諸眾生類當往生者其心生念若干之數諸念所滅如來悉知皆達此已如來不復而重思念心察懷抱觀於當來常覩悉見而為眾生廣說經道是為如來三十一業佛於是頌曰於當來世世之所有當所合成若復毀散剎土眾生諸佛之數其佛正覺皆成此數其心未曾而有忽忘其意觀察普達當來而為眾生應時說法是兩足尊之所行業佛復告族姓子如來至真或見現在而不損耗其慧所覩無所罣礙所見云何知於現在十方世界一切國土所有多少之數諸現在諸佛所現在一切菩薩聲聞緣覺之數多少星宿形像進行運轉為有幾所現在一切樹木藥草山林谿谷十方土地境界遠近國中塵數悉明其限十方諸水以執一毛搵取水知有幾渧十方諸火境界興焰若復衰滅存亡所在亦悉達之十方諸風所由形色所從因出往來周旋成敗增益亦悉知之十方虛空逈遠悠邈其里億數無邊無際佛悉知之無有不及如毛塵者知於現在三品之行眾生之界進退難易根本深淺受教遲疾佛知現在地獄眾生所犯殃舋罪適歸此其所因由從其中出當所生處復知方便所用除殃又知現在眾生之種蚑行喘息蠕動之類所因行業而墮此難了其所便可除殃罪當所生處復知現在餓鬼之界所因慳貪而墮此患所當因由方便除罪決所當生知於一切現在眾生心所懷念所為塵勞愛欲之病復知離欲無塵穢者又知現在一切眾生當以何律而受開化或復有人不從往教緣知諸天生天上意退沒所歸佛悉知之如是本末初未曾念二慧重思入於無二而為眾生廣說經法是為如來三十二業佛於是頌曰諸最勝慧普靡不周無限無量不可思議等如虛空虛無無喻一切世間所不能逮其於十方一切眾生諸所現在當所造行如來悉知覩其根原是諸佛業見悉究暢佛復告族姓子是為如來所行道業如來以此所行道業開化眾生以無言辭而演文字難當難成又族姓子如來至誠無有䩭學能禁制者其業無量不可思議諸天龍神及世間人無能計會稱載所知初無所言而文字現難是難及無能抑制遍諸佛土定意周普現諸正覺皆已超越無諸邪業無所想念猶如虛空三昧平等察諸法界而無差異所以者何諸佛世尊所可宣說無有若干所因興出無有偏黨等諸眾生國土亦然所說悉同道神不別解脫無異所至滅度亦無若干又族姓子如來至真有諸法界為一種味成最正覺於眾生界無所蔽礙善權方便以無礙法而悉明了則為眾生轉其法輪令不退轉阿惟越致譬如族姓子上工珠師修於清淨無垢寶珠重治令曜手執此珠寶舉著濁水令水凝然去濁就清不復勤而勞其功然後則出著於食味上於瓶甕若於鉢器令其中水皆使清澄所勞功夫不足言耳然後服著大藥味中以微細重而重洗之所洗已淨去諸刺蕀是則名曰夜光寶珠如來至真亦復如是察諸眾生瑕穢境界為演無常苦空非身悲哀辛酸苦毒之烖眾生迷惑愛樂生死苦惱患厭爾乃令入賢聖法律如來精進於彼無難然後乃達空無相願如來以慈而開導之所勤精進而無所著便次得成於不退轉斑宜經道三場清淨何謂佛界而令眾生來入其境已得越度入如來法故曰無上眾祐之要是族姓子以此因緣當作此觀如來至真所入三昧不可思議修乎平等達於三世不斷三寶如來於彼不可思議住於道業猶如是空其身自然無能逮者現形一切諸佛國土而於諸法永無所獲不擇自在隨其音響而教化之若為眾生宣經典時皆離一切心諸所緣而悉知見眾生心行志性所趣諸菩薩眾志操清淨諸佛世尊以此等故興出世間是族姓子是為如來至成之誼由無本業謂無所住而不違遠亦無懈息授菩薩決不斷言教是利名曰如來道業佛講說此如來業時十方無量不可計會無數佛土六反震動其大光明普照諸界雨天華香其寶清淨佛師子座諸來集會大聲聞眾天龍鬼神犍沓和等阿須倫迦留羅真陀羅摩睺勒比丘比丘尼童士童女咸共聽聞如來宣此道業法典歡喜踊躍不能自勝善心生焉各各齎持若干種華名香雜香華鬘塗香衣服幡蓋及大幢幡鼓諸伎樂琴瑟箜篌供養如來取頭上寶而以散之或齎麻油或執雷音或取其髮或脫寶瓔以珠挍飾或明月珠或懷月珠及解脫華或持無瑕精潔之供或獲印綬原赦之養或有寶果或以鷹鳥或以綖縷或寂然物不猗空物或頭寶瓔或頸著珠或手或脚所有莊嚴而供養佛悉遍散之或復又取夜光寶珠或復又取紫磨寶飾以散其上或馬藏寶天帝殊紺大青寶珠火色寶珠月光寶珠若干種色璝異奇寶以供養散紫磨粟金雜碎白銀本榓雜香儋堂雜香栴檀雜香黑妙雜香丹赤真珠似人雜香而自退漏雨散及諸天華加雨意華無極意華月度月華柔軟音大軟響華其華曜目大地陸地諸華其輪離垢而有百葉或有千葉或百千葉其光遠照香悉周遍其香美妙洋溢所觀靡不欣樂其光照曜執持其焰其色無量文飾交露青蓮芙蓉諸所雜華而自然墮又復雨地須蔓那華思怡無憂華瓶梧桐捨著徐詳平順而雨此華箜篌樂器簫成鼓吹鼓舞諸伎自然而鳴又復加雨諸天華香雜香眾寶瓔珞寶珠衣服臥具其諸十方來會菩薩踊住空中自投其身用供養佛適各投身不惜軀命應時空中周遍自然覆寶高座有寶交露垂無央數諸珠瓔珞周遍挍飾紫金雜廁其飾殊特誠非世有出若干種諸寶蓮華一切所有珍寶瓔珞一一枚珠各有無數不可稱載化菩薩現咸悉共見諸菩薩出適來出已繞佛七匝則復還坐於寶蓮華十方無量諸異國土不可稱計諸佛世尊一一諸佛各各一切共嗟嘆之其供養以經典之要以供養故致於清淨各共嘆德窮劫不竟供養法故佛以威神遣諸弟子詣此忍土所齎供養入此忍界其寶莊嚴超踰於此嚴飾寶座殊絕難及彼時大會無數眾生見是變化皆發無上正真道意不可稱載諸菩薩眾逮得無所從生法忍於時世尊周匝遍察諸菩薩眾汝等正士誰能堪任如是比像清淨莊嚴菩薩所住所當建立如來至真意所遣使在遍止宿將護視之無有思想亦無音響所敷氍㲣𣰅㲪之具彌勒如來成佛已後十六年中當坐於此淨寶高座是為菩薩行願歸趣名無蓋門大會法品經典之要亦當廣布分別其誼彼時所會一切菩薩亦當興發供養此法彌勒如來及於賢劫諸菩薩眾於時會中有一菩薩名變動諸法王即從座起於蓮華上右膝長跪叉手白佛唯然世尊我能堪任將護於此清淨挍飾止息其邊無有思想精勤一心而不懈廢侍於彌勒至成如來常供養之及於賢劫諸如來眾至真等正覺等時有魔天名曰所作所立堅強處將四域來在彼會謂變動諸法王菩薩族姓子其器云何為何等類而用其器受此嚴淨令不毀散變動諸法王菩薩答所作魔族姓子知一切諸器皆歸壞敗無常存者無所堪受唯有空虛而可不毀無所妨廢於諸器中最為高尊仁行當宜諦察我身目無得眴必能覩見於無極器時所作魔觀察變動諸法王菩薩諦視其身而目不眴即見變動諸法王菩薩䐡中有水王光明世界何故名曰水王光明其佛世界悉滿眾水周遍國土若有遙視如一大海彼有如來名曰樂蓮華首至真等正覺於今現在淳諸菩薩為說大乘其水界中又有蓮華名寶莊嚴其彼如來及諸菩薩而坐於上時所作魔叉手而立稽首歸命變動諸法王菩薩變動諸法王菩薩謂所作魔仁君豈見諸菩薩器答曰已見其器無極報曰是水君能任受如是像無極天器億百千劫那術諸劫數之報壞於此莊嚴挍飾終不枯竭無能消化時所作魔稽首禮佛唯願世尊我本億念志在雜碎未見於此諸正士等未得聞是經典要時欲得成聲聞緣覺而取滅度今日又見變動諸法王菩薩威神巍巍聞此經典感動變化諸建立至意當發無上正真道心如今所作不敢違廢於最正覺愍傷眾生多所安隱多所將護假使吾身於江河沙劫地獄見煑然後乃成無上正真雖遭此厄不以為患不捨佛道時佛咨嗟所作魔曰善哉善哉汝身乃為大道之故一心被服弘誓大鎧今仁如此建立志願所誓必果時有菩薩名師子英在會中坐問總𠢕王菩薩唯族姓子菩薩所立於何總持而皆受持諸佛所說所演經典不可窮盡則以善教悅可眾生靡不忽然如冥覩明總𠢕王菩薩報師子英菩薩所住此八總持悅可眾生使得開達其慧無窮何謂為八有總持一名淨光音二名無盡法藏三名無量退進四名海印意五名蓮華嚴六名入無礙印七名入分別辯八名建立佛莊嚴是為八菩薩住此有所暢說悅可眾生時師子英復問總𠢕王菩薩仁族姓子寧可屈意垂哀一切復重解此八總持誼廣演其旨設諸菩薩聞此總持所得辯才必當勤學總𠢕王曰族姓子聽今為仁說八總持誼廣散所歸何謂淨光音假使菩薩住此總持其所入門無所罣礙甚為鮮潔歸乎堅要其意正立而說經典其音通徹聞一佛國或二或三或四或五或十二十三十四十五十諸佛國土或百或千其音教告諸佛國土或十二十三十四十五十百千億諸佛國土聞其音教或復通徹無量無際諸佛國土從意所樂欲令音教通乎幾何諸佛國土多少無極悉能堪任恣意所欲一師子坐而為十方一切眾生講說經法欲令二十里眾人得聞或三十里或一須彌或至梵天從其眾生本意應說處師子床建立其志為諸眾生講說經法悅可其心靡不開解身適處於師子座已十方諸佛皆現其身諸佛說法皆得聞之適聞已後得總持力悉識念之未曾復忘以斯法典解達其誼其所說法諸可聽受無能遏斷入於一文音響之事皆能演說一切文字普入諸響諸因緣句入文字故入無量門說於諸法無有來相諸法無處無所住故諸法自然無反覆故諸法懷來無所到故用清淨故諸法無根用無有處所生無生故諸法無邊無所成故諸法無盡無所住故諸法無生無所行故諸法不起無所作故諸法不有無因緣故諸法不亂無等御故諸法不滅無有生故諸法無行無所願故諸法無戲無有想念應不應故諸法無言永入無行故諸法無教用有所說而有失故諸法無瞋無有恨故諸法無想無所著故諸法無念無有虛故諸法無猗無所望故諸法無誨於空等故諸法無辭用無思故諸法無究無師主故諸法無生無有教故諸法悉淨無有來故諸法無我我自然故諸法無人甚清淨故諸法無壽無長存故諸法無命入於誼故諸法實空於內寂故諸法無想其本際者無有際故諸法無願無所受故諸法無行用無為故諸法無為以越所起章句行故諸法不堅無所依故諸法無著無所習故諸法自然用無身故諸法無作所作淨故諸法無業無所入故諸法無報無所合故諸法無合無所壞故諸法無捨無所取故諸法無眴不可捉故諸法無獲無所指故諸法無觸無所造故諸法無漏無流處故諸法無有志無成故諸法清淨無𤳖黨故諸法無屬無若干故諸法無色四大無常故諸法無痛無所遭故諸法無想越眾念故諸法無行離諸欲故諸法無識無所慕故諸法無界如空等故諸法無捨越諸界故諸法無境無所由故諸法無貪無所想故諸法無像無處所故諸法無形無所降故諸法無濁除諸憒故諸法無憶無所執故諸法無想無有二故諸法無岸度界跡故諸法無怙離所在故諸法無常緣不諍故諸法無名無所恠故諸法無雜各隨行故諸法無住無所存故諸法無爛無所燒故諸法無惡離諸惡故諸法如水洗諸垢故諸法無災甚清淨故諸法甚清淨不可數故諸法無計無所著故諸法無求無有動故諸法無搖不可震故諸法無為與空等故諸法虛無無所為故諸法無根無所行故諸法無現無所曜故諸法無照捨諸明故諸法無比無有邪故諸法無偏等慌惚故諸法無冥無所視故諸法無晃無部黨故諸法無罪離於舋故諸法歌頌作善業故諸法入虛用侵欺故諸法無進無所立故諸法無見無有類故諸法無有甞無有味故諸法無柔無細滑故諸法無識無諸法故諸法無緣離心意識故諸法無惟道平等故諸法本淨以滅諸入不復生故如是族姓子菩薩已逮淨光音於諸因緣文字章句咨嗟其誼若於一劫復過一劫頒宣經典不捨諸緣文字章句隨時所應不以為難取要言之一切諸文各各諸字以一一文為眾說法於彼文字而無窮盡善住法眼諦演辭誼其言粲麗於是菩薩住於總持究暢清淨威儀隨時辯才鮮明其心顯曜遵修慈心其所布施亦復清淨法施衣食俱無所悋其戒清淨行無缺漏忍辱清淨心不懷害精進清淨造安隱業一心清淨寂然無冥智慧清淨捨於闇昧廣有所照其業清淨無所違失其目清淨三眼無垢其耳清淨得天耳聽聞諸如來所講說業其鼻清淨聞於如來戒法之香其舌清淨無可意味志道法味其身清淨所生一切不為胎垢之所沾污其心清淨善權隨時普入諸法其色清淨相好莊嚴所聞清淨悅耳之音而無亂響其香清淨戒聞施香所見被熏其味清淨味味復味成大人相細滑清淨手脚柔軟猶如幼童其法清淨逮法光明其意清淨所聞經法懷憶不忘其志清淨越魔徑路行步清淨普入深妙無極經典菩薩已住於此總持自恣從志告誨教授幾何佛土光明所照其數亦然又其光明演出一切十方諸佛所演法教以用逮致於此總持因得殊特無言辭故是族姓子淨光音總持也所可演出若有所入所可稱說不可限量此淨音總持分別所趣不可思議言辭無極所決無限所搖方面曠而無際入無罣礙佛言族姓子何謂無盡法藏總持謂色無盡以色無常故曰無盡說色無常以色苦故亦說苦惱色無我故亦說無我色寂然故亦說寂然色恍惚故亦說恍惚色如沫故亦說聚沫色如幻故亦復說幻色如野馬故亦說野馬色如水月故亦說水月色如夢故亦說夢色如呼響故亦說呼響色如形影故亦說形影色如照面像故亦說面像色無有故亦說無有色無學故亦說無學色無究竟故亦說無究竟其色空故亦說於空色無想故亦說無想色無願故亦說無願色無行故亦說無行色無生故亦說無生色無起故亦說無起色本自然故亦說本自然色用本無故亦說本無色過去自然故亦說過去自然色當來自然故亦說當來自然色中自然故亦說中自然色憺怕故亦說澹泊色靜嘿故亦說靜嘿色無遊故亦說無遊色無戲故亦說無戲色不可思議故亦說不可思議色無貌故亦說無貌色無體故亦說無體色無人故亦說無人色無壽故亦說無壽色無命故亦說無命色無養故亦說無養色愚騃故亦說愚騃色不仁故亦說不仁色無神故亦說無神色如束薪故亦說束薪色如草木牆壁瓦石之類故亦說草木牆壁瓦石之類色如誑相故亦說誑相色為四大故亦說四大色無聲故亦說無聲色無教故亦說無教色不可得故亦說不可得色念淨故亦說念淨色緣起故亦說緣起色無斷故亦說無斷色非常故亦說非常色如屋故亦說如屋色無痛故亦說無痛色從罪福生故亦說罪福色法界苦故亦說法界色住法界故亦說住法界色於本際法界而無動故亦說本際色無我故亦說無我色無受故亦說無受色無載故亦說無載色無念故亦說無念色無怯故亦說無怯色無量故亦說無量色無邊故亦說無邊其色於道本清淨故亦說道淨色空等故亦說空等色於泥洹本清淨故亦說泥洹清淨舉要言之五陰六衰諸法諸名身形句跡徑路偏章及諸識身悉入一音之所顯曜說無盡慧計是四大寶藏之篋所諮啟慧亦不可盡其寶藏篋聖法經典亦復遊入於無盡慧所頒宣智是為無盡法藏之總持也一切諸所講說宣傳若於一劫復過一劫咨嗟此德無盡法藏猶不可盡佛告族姓子何謂無量退進總持於彼迴旋斷絕計常而反其流十二緣起從無明緣而自致行從行致識從識致名色從名色致六入從六入致更從更致愛從愛致痛從痛致受從受致有從有致生從生致老病死從死致於哀泣憂慼所不可意從致五陰大惱之患已除無明行識名色六入更愛痛受有生老病死啼哭愁慼不可陰意大患永除彼從無量宣無限門入於無底是故名曰無量退進之總持也亦受亦捨故曰迴旋無受無捨此之謂也亦起亦滅所以迴旋不起不滅此之謂也與塵勞合而致諍訟所以迴旋反本清淨無著放逸此之謂也於一切法而有所行受應不應念與不念所以迴反無想無念無應不應此之謂也因緣諸見所以迴反斷因緣見此之謂也名之與色所以迴反無名無色此之謂也有為無為所以迴反淨於三場此之謂也有內有外所以迴反不住於識此之謂也罪福報應所以迴反無罪福報此之謂也善與不善所以迴反永無所行不處善惡此之謂也有漏無漏所以迴反無有二事此之謂也殃舋所蔽塵勞之冥所以迴反本淨自然此之謂也計我不我所以迴反其際清淨此之謂也生死泥洹所以迴反諸法泥洹其源靜然此之謂也是族姓子說無量總持進退無底若有菩薩住是無量進退總持志無所生達法無起於無央數百千劫中講說經典不能究盡總持之慧其誼微妙此無量退進總持若入中慧有所宣暢則能覺了清淨道門照曜幽冥靡不亘然佛告族姓子何謂海印意總持猶族姓子諸四方域世界之中諸有形色又其像貌山谷樹木諸所生草眾藥之類所有形貌日月光明明珠水曜焰電諸有像貌州城大邦郡國縣邑居舍屋宅所有像貌園觀浴池川流泉源入流行色生活之業自覩形像好醜善惡中上下貌一切諸色及與歸之皆依大海而不別異是謂大海菩薩若住此海印意總持等印一切眾生之身亦復等演文字之教以等心印而印眾生十力諸佛口演所宣無極大法此典皆從菩薩口出佛印見印所說法者忻而無限講諸法印慧無所印所可講說悉如來印分別眾諦其無印者永無所行心自然寂其離印者得離欲法清淨之行其度印者所演究竟靡所不通其號印者皆宣名物各各暢了其樂印者除去欲貪放逸恩愛其十印者具足十力其被恐印者淨除諸意其燒咤印者捨於燒熱其六印者成六神通其左披印者棄捐左道其審印者說於真諦其如印者所行如實其哆印者蠲除一切諸所根本其迦印者離所作業其娑印者宣暢至誠其現勢力故其生印者度生老死故其志印者謂意清淨故其界印者不壞法界故其寂印者具足憺怕故其虛印者虛靜空無無不可盡故其盡印者消化盡想慧無起故其立印者覺意諦住故其知印者別知一切眾生類故其普印者而悉頒宣諸所興衰其有印者覺了分別所有無有其貪印者消除貪婬瞋恚愚癡之忌難也其己印者己身已通而成正覺其自印者身自解故其旦印者旦自釋捨諸所猗相其數印者滅遣根源其處印者則於處處如有悉知其無印者無有若干其果印者逮得果證其陰印者除諸陰蓋其疾印者離邪疾故其施印者得成施戒香熏故其堅印者已逮斷堅剛強性故其究印者究暢文字攄其根源如是族姓子菩薩說法演若干文悉知一切文字印說是為海印入總持門佛告族姓子何謂蓮華嚴總持菩薩大士若入眾會在所住處輒為說經設有所宣于時於彼即生蓮華其色殊妙菩薩適坐於蓮華逮虛空中則雨蓮華又諸蓮華各各演出若干種音講說經法唯說深誼無有雜句嚴飾之教攀引典喻正典上要分別誼歸十二部經一曰聞經二曰得經三曰聽經四曰分別經五曰現經六曰應時經七曰生經八曰方等經九曰未曾有經十曰譬喻經十一曰住解經十二曰行經其所演法若有聽者輒盡眾苦菩薩如是自然精進不釋常定于時蓮華所演經典適斷眾苦便行佛事又其菩薩一切毛孔悉出光明化為蓮華諸蓮華上各化菩薩詣於十方不可涯底無數佛土奉現諸佛是族姓子名曰蓮華嚴入總持門佛復告族姓子何謂入無礙總持門假使不捨一言辭已至二三四乃至乎千所生之處常不忘之或億百千種種之說悉能識念為眾宣暢世世不忽諸根和悅顏色殊絕與眾超異悅可眾人無有恨亂或能所說聞於無量江河沙等諸佛剎土或能通暢如佛國塵諸佛國土於是所演諸法門者隨時方便又彼法門一時悉遍諸佛國土滿中塵數諸世界也或二三四或五至十百千無量所說應聲亦無所著則無所住其音柔和合眾人心辭美隨時其誼雅妙不失其節莫不忻豫入無礙門佛復告族姓子何謂入分別總持曉了其誼所宣旨慧而不可盡分別法者所宣正慧亦不可想隨時分別所說明慧亦不可窮分別辯者所宣正智亦無涯底菩薩已獲如此慧者其於東方所有眾生悉能合會集在一處各各隨意言語各異音聲若干從其宜便所知多少來難菩薩悉能發遣申暢其誼南方西方北方四隅上下亦復如是來難菩薩各各問誼一時各各盡為發遣隨音清濁若干種言悉得開解各隨本心而得入道各聞其言音不錯亂則以一音入無數音以無數音則入一音是為名曰分別莊嚴總持佛告族姓子何謂建立佛想總持若有菩薩得此總持處大法座在於眾中常於虛空值其頂上變交露帳化佛處上紫磨金色三十二相眾好嚴身自承其德頂近如來右手所在化佛舉手適著頭上應時菩薩其身即變成為佛形莊嚴相好建立其口言辭如佛被蒙其意亦如佛意適能成就建如是法則入一切眾會心念從其本行而為宣法一日二日至乎五日半月一月半歲一歲五百千歲從意自恣至乎無窮不可計歲離於飲食為諸眾生而講說經所宣經典而無有窮盡其身不懈心亦不怠悉是如來之所建立聖感所接彼則成致於四大慧何謂四一曰慧解一切眾生志操二曰分別章句靡不通暢三曰則以聖智所宣無窮四曰則從其人本而所學乘了其意歸而解說法是族姓子如來相建立總持所入門者有所宣說又此總持可演誼不可稱載無有邊際通佛境界爾時總𠢕王菩薩覩於如來說如斯誼以讚頌曰安住已宣說於八總持行此乘所宣獲分別得解暢說億載經典辭不得邊際其誼所分別說者無所損佛音甚柔和其聲微妙快宣告江河沙無量千佛土眾生得聽聞逮成得滅度此總持清淨所暢音無際講說無數劫其法無窮盡一句之言辭宣布不可說一切諸文藻智者得隨時是為法篋藏覺意無涯底皆棄諸非受其行甚清淨亦不著中間不隨退轉界斯勇普惟法專精而奉行其逮得總持蠲除眾根源其於四域界諸所有形類一切悉等印江海無思惟其有逮得此海印之總持彼行者印門所說無思議若在中眾會大人講說法逮於虛空中廣雨諸蓮華又諸蓮華者演億千法教蓮華嚴總持清淨德若茲一音所演句二三及五六諸音各各聞聲而不錯亂千億百那術言辭不可盡有逮得總持所覺無罣礙其所宣辯才法誼說應時十方眾生來各各共難問悉為發遣之決了所疑律其逮得總持意所覺如此其大人正士若坐於高床諸佛以右手而摩著頂上其人得辯才如佛無有異用逮此佛化妙上總持故假使此菩薩逮成總持者彼意所懷德無際不可念講說億千劫猶如江河沙咨嗟其功德境界不可盡如蓮華自然踊處於三世堅住如須彌所部無能動假使有逮得無上之總持其慧則普流周遍於三世若在眾會中勇猛如師子調御諸外學降伏令成就假使有逮得此上之總持在所遊行處悉棄諸恐懼其光踰大明所照而隨時其行若如水洗除眾垢穢其行亦如火無相無有念其行亦如風不著諸境界其行亦如醫療治諸疾厄隨時給法藥湯火而救濟其有逮得者極上妙總持彼慧無瞋恨隨根而解說其行如月明能除夜眾冥心等光明正而演大暉曜其有逮得此總持最無覺眾生來觀瞻視之無厭極其行喻日光照曜於闇冥開三界眾生使得其悟解若逮得於此最上之總持枯竭於眾庶愛欲塵勞源其行亦如王典領其國土如息意王教以法施所聞其有逮得此最上之總持一切無所受不著於諸有其行猶如龍意強有神變興雲雨眾生亦復出電焰其有逮得此最上之總持此放諸法雨消滅眾惱熱其行如天帝不為諸容色而見所迷惑心廣而思法其有逮得此最上之總持諸來眾會者悉瞻戴其顏其慈之所行等遊如梵天一切無等倫來生於此世其有逮得此最上之總持彼生於梵天所在常清淨則成大五通常與眾超異遊百千佛土難計無思議其有逮得此最上之總持彼供養十方無央數諸佛諸佛所咨嗟隨所止方面悉共愍哀之念之如一子其有逮得此最上之總持計如是不久當逮佛功勳其辯甚廣遠所演無窮盡說種種微妙無數諸經典其有逮得此最上之總持嚴行如華鬘辯才如流泉在眾意堅強所覺而通暢其慧無涯底所行如虛空其有逮得此最上之總持彼則無憍慢離諛諂自大其智慧善權所遊而自恣能精進奉行當修慈愍哀其有逮得此最上之總持一切皆蠲除有為之瑕穢知眾生言辭所說之善惡了眾人所好一切諸根行其有逮得此最上之總持本所可宣暢其誼不可盡精勤神定意諸根及五力覺意路如是其寂然最上其有逮得此最上之總持彼則觀諸法所獲甚清淨於諸度無極已逮至彼岸意強而明達慧了諸四思其逮得於此最上之總持其人自然解安住諸所行寂然成澹泊仁和無放逸威儀禮節行分別住安諦其有逮得此最上之總持其人未曾有不與諸塵勞以成如法幻志性離瑕穢所在胎生處不能垢所染其有逮得此最上之總持則住於蓮華立在諸佛前其人身口意威神無缺漏普興一切慧周流歸眾生其有逮得此最上之總持諸佛所建化說法而自立已成大智慧為眾生行道於無數劫中歎德不可窮其有逮得此最上之總持若有欲歎譽無能得源際於是世尊讚總𠢕王菩薩善哉善哉仁快說此咨嗟總持之所入行所以然者此法自然無所依怙不仰他人入已曾往過去諸佛更問深妙總持門故以是之故汝族姓子當作斯觀等無有異佛告族姓子乃往過去久遠世時劫數無量不可計會懸曠極遠不可思議爾時有佛號離垢光如來至真等正覺明行成為善逝世間解無上士道法御天人師號佛世尊世界曰善離垢劫名照明其界清淨地紺琉璃淨如明鏡地平如掌其界之土琉璃之土生七寶樹枝葉華實皆亦寶成又自然生眾寶蓮華大如車輪其色若干見者心歡其形微妙香潔甚美寶為交露屋宅精舍諸天人民被服飲食猶如第六自在天上人民鮮潔行步安詳其婬怒癡尠而薄少舉動言教其佛世界無有日月其佛離垢光明身出大暉遍諸佛土晨夜常明昧爽不別蓮華合者則知為冥蓮華開者則知為明其離垢光如來至真諸菩薩眾有八百億出家菩薩居士菩薩無能限量不可稱載建立無上正真之道其佛土地不聞異學無有異乘唯修大乘行悉淳淑立不退轉世尊云何為彼說法唯演空慧空無相教佛壽半劫眾人居宅若干種寶佛即行步皆隨時節諸天亦然其於地上立交露帳舍宅居中名之為人其處虛空而立屋宅柵閣名之為天起止飲食等無差別又其佛界無復國君唯離垢光世尊則為無上大法之王諸天人民無各各異皆來事師無各異名所作不別無有異念唯奉如來諮受經典思惟其誼彼無女人無罪處名無犯塵欲其土眾生唯學三度一曰禁戒二曰守心三曰學智何謂為戒習諸通慧心念不捨棄捐諸行何謂守心住於定意逮得神通何謂為智住智度無極得分別辯如是族姓子有學如此名曰學度是諸菩薩不受禁戒其土清淨巍巍如是世尊說法嚴妙殊絕卓然無喻時彼佛土諸菩薩中有一菩薩名曰光首即從坐起偏出右肩右膝著地叉手白佛唯然世尊所言總持為何謂也菩薩何住諸佛所說皆能執持為眾生演令心歡悅佛告光首又族姓子有總持名為寶曜菩薩住此悉受諸佛之所講說悅眾生心光首又問唯願如來宣寶曜總持其中誼理我等聞之奉之如教逮此總持離垢光佛尋為光首菩薩歎此頌曰欲逮得寶曜永除諸塵穢於垢而無垢捨諸一切染心常淨離著是寶曜總持逮得此持者其明無不照其身口清淨光明性離垢等意行慈心是寶曜總持已脫三十二解諸一切想則離眾悕望是寶曜總持所遊入懷勇大德如虛空解明如虛靜是寶曜總持不斷乎三寶絕三垢三世窮盡眾苦源是寶曜總持害貪婬恚癡除塵諸穢濁寶樹受欲意寶曜總持尊諸所有音響世間上中下入於一切聲寶曜持離垢精勤深奧法無數妙句誼不著吾我人總持離此二逮得分別辯堅住於四道四禪震于梵是寶曜總持第一法藏義啟受四等行尊修五神通寶曜總持尊諦住四意止常順四意斷奉于四神足是寶曜總持已受持五根而立於五力無能七覺意是寶曜總持奉於八由路化寂然所觀至於明解脫是寶曜總持遊戲所住地近順解脫道斷除一切惱是寶曜總持照明一切世寂光之道場眼清淨廣照是寶曜總持天眼淨如此智慧眼曜冥眼淨為法目是佛眼清淨是塵淨於魔此五陰消害亦淨於死魔歸命力降魔住於此總持至億那術土見姟數諸佛得聞上經典以聽廣妙法意力懷總持分別其義趣為天世人宣心明發意知解了所報應其法入於慧住總持逮此辯才無罣礙三達三眼淨逮得三脫諠精進逮總持無數諸總持無限說無量逮此總持勝便獲一切所其禪及脫門正受極三昧神通自娛樂當入此總持若海諸水王萬川流河歸是勝總持然諸法門無量入於無盡意悉解無窮慧其福無涯底行總持逮此色像眾相好種姓慧清淨珠寶離垢掌逮總持如此入乎深要藏懷無從生忍在不退轉地說是總持者無數諸菩薩求於無上道已逮此總持成佛不為難十方諸最勝說法愍眾生逮此總持者辯才無斷絕悅億姟眾生知根意所信口未有所說逮此總持者則轉於法輪度百千眾生立之於尊乘勇住此總持無數那術劫嗟嘆其功勳逮此總持者不能盡究暢如是族姓子離垢光如來至真說此總持竟諸大眾中三萬二千菩薩逮此總持光首菩薩亦復逮得此寶曜持於族姓子所憶云何爾時光首菩薩豈異人乎勿作斯觀所以者何則爾身是以是之故總𠢕王於今堪任度諸穢惡亦復於此諮問如來章句通利無猶豫心決其疑網由是之故今世勇猛具啟前問不難如來是決總持宣照世間令意亘然仁者修法目觀達故會此復重獲此總持意懷勇猛心自頒宣於是智積菩薩時在彼會前白佛言菩薩云何逮寶曜時已能獲致不復忽忘益於眾生以總持力而自立業佛告智積族姓子其有菩薩住於智本而為智慧業爾乃逮得寶曜總持不復忽忘益於眾生智積菩薩復白佛言善哉世尊唯為解說何謂智本何謂慧業佛言且聽善思念之當為汝說智積菩薩受教而聽佛告族姓子諦聽義旨思存心懷是為智本如所聞法則以具足為他人說是為慧業觀察分別是為智本啟發眾會令得開解是為慧業隨順觀察知其根源是為智本隨時開化建立眾生是為慧業修平等行而無偏黨是為智本奉平正行不為邪疑是為慧業心無所生都無所著是為智本雖心不生能宣經典是為慧業閑處靜思其心寂寞是為智本身心宴然而無憒亂是為慧業心常樂一萬事不起是為智本識一乘道而不違捨是為慧業專修憺怕而普觀察是為智本得明解脫蠲除眾冥是為慧業遵乎專一三脫之門是為智本證明三達去來今事是為慧業篤信道議而無疑惑是為智本度於一切諸所罣礙是為慧業其心不怯志懷勇慧是為智本身心休息離於汲汲是為慧業其意安詳而不卒暴是為智本思惟懸曠而悉識念是為慧業如有所毀尋即覺制是為智本心常正定而得其所是為慧業遵修意止申暢意法是為智本意無所存亦無所念是為慧業奉四意斷令捨根源是為智本則已淨本蠲除眾瑕曉了諸法是為慧業修學神足忽然輕舉是為智本已無所行而遠神足是為慧業習化五根根源常寂是為智本分別諸根之所歸趣是為慧業住於五力勢不可動是為智本降魔塵勞令欲不起是為慧業曉了七覺逮柔順忍是為智本分別諸業一切自然是為慧業合集由路勇暢無滯是為智本若以識別浮筏譬喻其非法者立之於法是為慧業明識苦習而修道業是為智本明證盡諦智本無盡是為慧業諷誦經典識其句誼是為智本已通經典而能奉行是為慧業一切所聞皆能執持是為智本道御眾義不違其理是為慧業於受音響而無所著是為智本順其經典而識正旨是為慧業觀諸萬物一切無常是為智本而悉曉了於無所行一切諸法是為慧業觀諸萬物一切皆苦是為智本一切諸法計本空無是為慧業察一切法而無吾我是為智本觀諸眾生本悉清淨是為慧業聞真諦法不懷恐怖是為智本分別諸法之所歸趣是為慧業觀察寂然泥洹憺怕是為智本一切諸法本淨寂滅是為慧業聞於經誼不懷猶豫畏懼之難是為智本曉了義理知其正歸是為慧業聽如審法不疑深洽是為智本分法辯才剖判其本是為慧業於一切音聽不恐懼是為智本隨時宣暢各令得所是為慧業聞佛辯才不懷弱怯是為智本識其辯才而遍頒宣是為慧業為眾生故慈奉法行是為智本不捨慈愍以慈加眾是為慧業自為己身亦為他人而興愍哀是為智本俱於二事而無所著發無蓋哀是為慧業愛喜道法而懷悅豫是為智本不舉不下無所違失是為慧業離於結縛危害之事而以觀察是為智本曉了己身舉動進止是為慧業常念於佛心無他思是為智本明識法身而無所猗是為慧業常念經典識其義理是為智本而能分別離於欲法是為慧業常念聖眾供養諸道是為智本逮於無為觀察無塵是為慧業常念惠施濟諸窮厄是為智本捨一切塵而順道意是為慧業常念戒禁而自謹慎是為智本而已習行於無所識行別禁戒是為慧業常念於天使意開解是為智本其法清淨離於穢塵是為慧業若有所聞覆疏其議是為智本與諸世俗無所覆挍是為慧業所作事業安諦無失是為智本而悉曉了無作無報是為慧業不懷貢高而不自大是為智本得無極慧而成大智是為慧業所行為已自省其身是為智本為已亦及二事俱興是為慧業若能執持八萬四千諸法經藏是為智本分別八萬四千諸行是為慧業曉了隨時而宣經典是為智本如應講經無所違失是為慧業開化眾生建立於道是為智本智度無極善權方便教誨眾生立不退轉是為慧業未曾畏懼五趣所生是為智本所生之處多所將護是為慧業精勤自修逮音響忍是為智本常以修行無所懷生是為慧業自將其節得柔順忍是為智本若以逮得不起法忍是為慧業發意勤修不退轉地是為智本超然進前阿惟顏地是為慧業其已行成坐佛樹下是為智本所當曉了斷除疑礙解是平等皆以一時發心之頃隨時順誼成於無上正真之道為最正覺是為慧業佛欲重解宣暢此誼爾時頌曰若聽受其法啟問無放逸斯清淨眾人諮奉於智本聞之則能演慈心布諸民其菩薩殊勝為造慧之業善意而思惟是為明智本分別說所行是為慧之業行如所順念是則為智本此行為人說是為慧之業逮心無所生此則智之本心行無所趣是為慧之業淨修正真行是則為智本宣轉造所行是為慧之業專一寂道行是則為智本身心不計我是為慧之業畏難生死習是則為智本愛樂一乘道是為慧之業好樂寂然觀是則為智本思惟明脫事是為慧之業精勤三脫門是則為智本明證三達智是為慧之業精修四意止是則為智本念無意無我是為慧之業棄惡修善行是則為智本本淨除此法是為慧之業勤致四神足是則為智本不貪習神足是為慧之業篤信淨解脫是則為智本度一切罣礙是為慧之業精進不猗息是則為智本身意已休息是為慧之業其志了安詳是則為智本不住一切處是為慧之業自覺識定意是則為智本行本淨正受是為慧之業善建立五根是則為智本知眾生諸根是為慧之業奉行於五力是則為智本慇懃得聖慧是為慧之業覺意柔順忍是則為智本解了一切法是為慧之業勤修道精進是則為智本棄捐法非法是為慧之業方便苦自然是則為智本於證不滅盡是為慧之業修持隨誼典是則為智本導御從誼理是為慧之業不厭惓諸聞是則為智本履順其要行是為慧之業如應求其議是則為智本奉行於聖達是為慧之業不猗於壽命是則為智本所念如法教是為慧之業求觀物無常是則為智本於是知無生是為慧之業信脫萬物苦是則為智本諸法悉無為是為慧之業解諸法無我是則為智本其性以清淨是為慧之業信脫泥洹寂是則為智本眾生永滅度是為慧之業觀察其誼理是則為智本覺誼而分別是為慧之業若篤信經典是則為智本暢達於經法是為慧之業不畏一切音是則為智本曉了諸歸趣是為慧之業不離佛辯才是則為智本曉了自恣說是為慧之業建立眾生慈是則為智本得無緣之愍是為慧之業哀己及他人是則為智本不想著我人是為慧之業常得歡喜悅是則為智本不悅無所起是為慧之業不造為恩愛是則為智本心不得二脫是為慧之業其意常念佛是則為智本若隨法身教是為慧之業常思惟經典是則為智本明識法報應是為慧之業念聖眾功勳是則為智本若覺了無為是為慧之業若心好布施是則為智本設捨一切塵是為慧之業思戒具清淨是則為智本住無漏之禁是為慧之業念於大神天是則為智本若念淨復淨是為慧之業所聞而覆疏是則為智本不與世同塵是為慧之業善修謹勅業是則為智本於作無所作是為慧之業謙遜不自大是則為智本不計吾有慧是為慧之業己身常精勤是則為智本為眾生造行是為慧之業若持諸法藏是則為智本曉了眾生行是為慧之業度一切諸惡是則為智本歸三處眾生是為慧之業惠施為仁愛等立益眾生開化使離穢是為慧之業皆以等利之視如佛功德正士則如是是為慧之業畏所有然熾是則為智本思惟生於彼是為慧之業不瞋得盡慧是則為智本興無所生慧是為慧之業若得音響忍是則為智本其行如所念是為慧之業致柔順法忍是則為智本無所從生忍是為慧之業住不退轉地是則為智本得阿惟顏地是為慧之業坐於佛樹下是則為智本已逮諸通慧是為慧之業計其智之本是曰為道心依怙於此心所作為慧業常諦住道心則能不動轉是業為慧事所行常隨時若修行佛道是心道之本佛神力如此亦分別辯才若於無數劫諮嗟此功勳佛德及光明不可得邊際其過去諸佛現在亦如是若當來安住十方不可計其有欲供養此無量最勝當順隨道心則成無放逸佛說於此智本慧業時十方無量諸佛國土六反震動寶嚴高座亦復如是於是智積菩薩前白佛言唯然世尊今者何故十方世界不可計會無數佛土六反震動其虛空中所立高座亦復如是佛言族姓子是智本慧業經典要品過去如來之所歎說往古世時智積菩薩在於虛空多所持護啟問如來佛為解答是故地大震動光明普照爾時有菩薩名逮分別辯前白佛言智積菩薩何故號曰為智積耶佛告族姓子乃往過去久遠世時有佛號名首寂如來至真等正覺明行成為善逝世間解無上士道法御天人師為佛世尊世界曰精勤劫名阿摩勒其佛世界安隱快樂眾生無患首寂如來諸菩薩眾四萬二千諸聲聞眾八萬四千皆悉恭恪謙卑順教其佛辯才以方等經為諸菩薩興百億難歌頌悉周告諸菩薩汝等正士誰能堪任受百億難一一解說而發遣之彼諸菩薩又報佛言過今夜已當發遣之或言七夜或言半月或言一月思惟然後乃能發遣各各自思白世尊義時彼眾會有一菩薩名曰覺意前白佛言唯願大聖我不起坐不整威儀無所思察於如來前令尊證明悉當發遣所可難誼時此正士適師子吼三千大千世界六反震動其大光明普照世間以此威光告地上神四天王天忉利天炎天兜率天無憍樂天化自在天上至魔界天梵天梵身天梵滿天梵度著天大梵天光曜天尠光天無量光天光音天嚴淨天尠淨天無量淨天難及天善見天善勝天離果天一善天空慧天識慧天不用空慧天有想無想天悉來集會諸比丘比丘尼童士童女不可稱計亦皆來會及諸十方諸所千界悉來住立於高座前時覺意菩薩見諸大眾悉來集會承己福力意強󰊉力及總持力分別辯力無所畏力奉佛威力在於佛前諸眾會中取百億難一一諸難興百億義而發遣之不轉其時不移其坐亦不起立不動膝脚所說流滑義不差錯聞者亘然若冥覩明因時會中六萬人眾皆發無上正真道意八萬四千菩薩逮得無所從生法忍首寂如來則讚之曰善哉善哉其音應時遍告三千大千世界其地上神上至淨身諸天之眾皆聞其聲悉共諮嗟今此菩薩乃能發遣百億眾難當號名之為智積也族姓子智以是之故故曰智積欲知爾時覺意菩薩豈異人乎莫作斯觀所以者何則是智積菩薩也於是總𠢕王菩薩前白佛言未曾有也世尊諸佛世雄乃能善決於是淳淑無上正真之道暢其文字不可限量入無限誼難受難持解了深妙十二緣起不能勤學亦為甚難其二行者無能及者是六情難滅坐有所著權不能解非是下度聲聞緣覺地所能逮者是菩薩行印一切法覆挍法界則以平等猶如虛空無有作想悉無所著越所悕望別眾生行曉了一切報應之緣而復頒宣智度無極廣修善權奉靜寂句逮得神通以等行故入佛一門無有差特不為若干等定如空黨無等倫等無所等諸佛平等離於二事修行滅寂去諸文字導御於義令分別解暢其音響於義無獲所得等習奉行三寶講三脫門度於三界曉了三達興發自在譬喻定意則能建立諸佛之法懷來佛慧饒益一切諸佛所歎唯然世尊若族姓子及族姓女有能信此去來今佛如是比像所講道誼無量之慧以信樂至發無上正真道意將護正法聞如此比經典之要持諷誦讀具為人說得福無底則於如來為有反復孝順報恩佛言如是如是族姓子如爾所云若族姓子族姓女佛目覩見十方諸佛所現國土滿中七寶持用奉施如來至真等正覺若復有人持是經典勤諷誦讀具足講說為眾宣傳慇懃精進啟受正典懷之而行而不違斷三寶之教如是行者德超乎彼不可稱限於時世尊說此誼已歎此頌曰吾以佛眼覩諸國土諸如來等如積紫金供養如來福尚尠少若聞此典功德乃廣其有應器得聽斯經深奧玄妙第一至真已具即受持諷誦讀計此功祚為最上尊最勝若此常住於法從法養生不從衣食是故當奉安住之法則為孝順報諸佛恩爾時世尊告眾一切諸會菩薩誰能堪任受是過去當來現在諸佛世尊無上正真道法之護吾滅度後於五濁世時俗憒擾能傳此經使廣流布令其正法住在久存應時彼會六萬億姟諸菩薩眾同時舉聲而歎頌曰吾等世尊僉共堪任將護如來無數億劫百千那術所集無上正真道教於後來世當廣宣布又復大聖唯加威恩建立神德令此經典於後末世使廣流布令眾生類咸共奉命宣令人民得殖德本已積德者耳得逮聞於時世尊即歎頌曰正覺言至誠住於真諦法以此建誠言順立於斯經彼於無盡哀而住無極慈演愍傷眾生故建立斯經成就功德品越諸聖慧黨普入諸所行故建立斯經降伏一切魔消化諸異學壞一切邪見故建立斯經四王天帝釋梵王演布施天龍犍沓和故建立斯經地神虛空天雜碎諸小天見佛名所建當奉持此詔修於四梵行四諦自莊嚴將護於所部故建立斯經虛空無色像令無色有色佛之所建立無能動移者於時四天王異口同音則於佛前以頌讚曰吾等順此典佛威所將護子孫及眷屬還逮而侍衛若有受持者精勤於道教我等當奉事四面營翼之於時天帝釋則於佛前歎此頌曰吾等報佛恩當護導師法是神妙經者行者得成佛我等為諸佛孝順報護經將養如是典以此奉持法於時梵三鉢天王則於佛前歎此頌曰其不習放逸越度一切乘悉從是經生深奧誼殊絕當捨梵天安設此經所在故當往聽受亦當隨營護於時兜率天王則於佛前歎此頌曰其一生補處從兜率天下便當奉持此佛所說經典世尊我堪任棄捐天安樂遊住閻浮提聽說此經典於時魔子導師則於佛前歎此頌曰以畢魔罪業不復從害教其受持此經識誼而奉行我當擁護此如來之經典令興其精進普使具足獲於時魔波旬於世尊前歎此頌曰吾於眾生類不復為敗亂其有受持此攝壞眾欲塵諸魔不得便說此經典者諸佛所建立吾當將護之於是須深天子於世尊前歎此頌曰諸佛之正道此經悉演說若有持斯經則奉一切佛我當執此典為億數天讚勸助發道意聞者則遵行於是彌勒菩薩於世尊前歎此頌曰若有志有道其慈不須屬擁護一切法自出意布施吾詣兜率天佛之所建立如是正像經當令普流布於是耆年大迦葉於世尊前歎此頌曰吾等慧薄少聲聞之所說當任其勢力執持世尊法若有受持此當往侍衛之堪以宣辯才讚之為善哉於時舍利弗於世尊前歎此頌曰法猶如虛空世護之所說吾當將養之奉敬斯正典若所在方面奉持如是經住在於後世將念一切族於時耆年大目犍連於世尊前歎此頌曰世尊今現在清淨諸眾生以持此經典察誼觀奉行於百千劫中終不歸惡趣已授於佛決得為法王子於是賢者阿難於世尊前歎此頌曰我面於佛前聞無數千經從本未曾更聞如是比經今已遇此典親從聖諮受當令普流布為求佛道者爾時世尊諮嗟釋梵護世四天及諸天子菩薩聲聞善哉善哉仁等正士汝等乃能擁護正法又如是比演師子吼今我重囑於正士等慇懃委累其有眾人志於大乘未得法忍若遇如此建立經典受諷誦讀常與如來而面相見如是不久當得其決成於無上正真之道若聲聞學受佛此經當於彌勒如來至真第一會數若緣覺乘以此經典持諷誦讀吾滅度後雖無所聞成緣覺道佛說於此總𠢕王菩薩所問經典義時無央數人皆發無上正真道意不可計會諸菩薩眾立不退轉地不可稱載諸菩薩等逮得無所從生法忍無限世界六反震動其大光明普遍十方天雨眾華其於十方來會菩薩啟供養佛奉敬正典普及一切寶嚴高座化作寶華而俱舉聲宣暢功德吾等善利獲無極慶身自親近得至於此逮聞如是決疑經典當令世尊釋迦文尼延命久壽長存於世使此經典在閻浮提永普流布其比丘比丘尼童士童女受持如此比像經者是等亦令當蒙擁護亦使長壽常以弘恩加益眾生悉緣得度於是總𠢕王菩薩前白佛言至未曾有世尊善分別說此經典義所演微妙其辭粲麗菩薩元首所當行者降制一切諸魔異學方便隨時導御諸典而復悅可得眾生心出生一切諸乘之行悉入如來無極功勳親具諸願顯現大道是經典者所名為何云何奉行佛告總𠢕王菩薩是經號如來大哀佛所宣教當奉持之聞如來善莂未曾虛妄當奉持之佛說如是總𠢕王菩薩十方世界來會開士諸大弟子釋梵四王天龍鬼神犍沓和阿須倫迦留羅真陀羅摩睺勒比丘比丘尼童士童女一切眾會諸天世人聞佛所說莫不歡喜
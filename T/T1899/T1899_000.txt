經律大明寺之基趾八十頃地百二十院准的東西近有十里南北七百餘步如近有傳云昔佛在時須達祇園同共造立經中迹致如前所聞經二百年則當此土周姬第十三主平王之三十一年也被燒都盡其故何耶祇陀太子保愛此園須達逼買不辭金費太子情悋殷殷重悔須達志堅確乎不動太子見其不悋黃金情欣供養告長者曰吾自造寺不假於卿須達不許太子立願樹金不須可以供養後若荒廢願樹還生恰至被燒屋宇都盡所立樹者如本不殊須達昔為凡時賣肉得財居賤出貴常願荒儉雖獲巨富財由穢心以此造寺終遭煨燼太子力淨心樹生業行雖虧不思議也於後四百年有稱育迦王依地而起十不及一經千百年被賊燒燼經十三年有王六師迦者依前重造屋宇狀麗皆寶莊嚴一百年後惡王壞之為殺人場四天王及娑竭羅龍王忿之以大石壓殺毀者九十年荒無人物忉利天王令第二子下為人正又依地花造飾嚴好過佛在時經百五十年魔天王燒滅則當此土漢末獻帝時二十九年以事往徵顯宗已後和安桓靈之代西域往來行人踵接則見天王葺搆之作祇樹載茂之緣後雖有者脫基至于今日荒涼而已寺名祇樹給孤獨園此上十名依經釋相各有其致如彼誥中今依諸經初造此園其地南北周徼八十餘頃東西長列在舍衛城南五六里許大院有二西方大院僧佛所居名曰道場或金剛場其基出地別置階陛四面龕窟竝安神怪守護此場院大牆有三重高可二丈施步檐椓廡相架朱粉相暉案寺誥云外面重院牆外表三歸依止外護相內一重院牆內表三寶因果歸鏡相內院高出外院五尺以表三寶因果出過五道故也餘有佛法寶僧院堂房多少圖繢相狀類例殊倫梵王天王之別座野鬼餓鬼之殊室具繕供待常以八王之與六齊財施法施隨時少食之與大食各有其致廣文如彼此寺大院但列三門於三方北方不開案裕師聖迹記寺開東北二門遶祇洹院有十八寺又案寺誥云祇洹一所四門通徹十字交過據今上圖北方無門以事詳之則前後起造制度各別隨時聞見即而列之不足疑怪此之圖經最初布金繩之作也南面三門中央大門有五間三重高樓映奪者祇陀太子所造此三重者表三空門明於佛法三空也為本創入佛理衣為初宗故立三重表三空也門外渠水飛橋北跨亦有五道彫飾之異特非人有東西二門三重同上俱有三間門外飛橋三道亘入外有林樹清淨旋繞及至三邊花樹接見者發於敬重深心入大中門左右院巷門戶當對水樹交加大院東門對於中道東西通徹此門高大出諸院表上下重沓一十二重橫閣布地十七門莊飾之奇挺冠空野四方道俗初來禮覲未敢北面多歷此門在院已方乃謁現案寺誥云此門宏壯者表始信入道之處也其門重閣表裏素畫作大梵王像天帝釋像四大天王人王大鬼王神龍王諸像所以圖其形相者表同影響通護三寶之住持也大院西門其狀未聞行事在於無常故使相量不顯也大門之東自分七院南畔西第一院名他方白衣菩薩之院院開北門其內有堂花樹充滿每有他方俗士菩薩遠來朝覲初止此中後方見佛其院中有頗梨師子兜率天王手自作之形如拳大至時口出妙音如命命鳥音中說八萬波羅蜜諸菩薩聞法登位地每至臘月八日舍衛城中士女各執香華來聽法音及命命鳥金翅鳥子鵷鶵鳳凰皆來相人及諸鳥或得初果及入大乘法眼淨者次小巷北一院名他方菩薩之院門勒南開其內堂房林樹如前中有健槌是散脂大將所造作一銅龍屓石蓮花日出花開日沒花合󱏓至時花合󱏓諸葉皆動猶若風吹龍即出聲維那聽音即鳴揵搥西院之東南畔一院名比丘尼來請教授之院一門北󱏓對東門街一門東󱏓內有堂樹如西院中每月晦望尼來請教誡時依住於此院有剎干高三丈許阿修羅王所造其剎干有鳳口衘銅鈴尼若來時鈴即自鳴不如法者鈴即惡鳴罵詈以醜詞有精進事出聲讚嘆又說六度諸法次以巷北一院名教誡比丘尼院內有堂樹門對南開一門東開如前院相每月二時受尼往教誡前西北有一大院名他方諸佛之院為通化故時來此中內有林池花樹充滿東西二門對大街開大梵天王化作十二方石清淨光潔佛坐上中有摩尼天鼓時至自鳴和修吉龍王所造其聲遠聞下至水際上至有頂地獄人聞離苦生天亦有入果小乘人聞得至大乘初發心者得入七地他方佛院巷北又分二院西邊一院名佛香庫院門向西對大街開其中天童所執次東一院名諸仙之院門向南闢堂樹充滿中有一部天樂三千種七寶所成一一皆有七寶人擎持此樂仙人若集諸樂自鳴奏神仙曲佛入仙院為說法時諸七寶人便奏六度四諦之曲諸五通仙我慢山崩或得三果或入初地不可具說其樂聲聞一四天下維衛佛時香山中摩利大仙所造佛去世後文殊持來清冷山中釋迦佛出持詣祇洹如來滅度此樂自飛往清冷山金剛窟中上七院者竝在大門之東東門之西其中渠流交過通徹清潔復廣觀毘傾仰忘告勞疲南面東門如上三重直北跨橋有烏頭門五道亘入又至五門方達中街東門之東自分九院初南西有一院名大梵天王之院東西二門中有天螺一十二枚諸梵集時先止此中解脫衣常裳嚴飾欲參佛前螺即自鳴聲聞三千大千世界梵王欲問六度四諦螺如所會便為吐音諸聞聲便集佛所又院內有玉池池內有金蓮花中復有十三天童擎螺蘃常含佛至花開佛涅槃後大梵天王將歸天上次東一院名知時之院其門西開諸院維那看相觀時在于斯院其內曾有漏剋院中復有黃金須彌山海水山中奇事不可述盡上有金城白銀七寶以為樓橧高三丈餘大梵天王第三子所造四角四樓四面合十二門四中門上亦皆有樓其四樓內各有寶人時至即出却歒打一鼓於斯城上露處已有一十二人各執白拂唱午時至南門即開馬從中出時過即縮門便還閉隨十二時獸之出沒其例亦爾夜中別有多人行更一一分明佛臨涅槃山動出聲所作時節並皆不著寶人涕泣或有手折滅度之後經十二年大梵天王收歸天彌勒下生還來本處二院之北有一大院即於此大院更分為四院初西南畔一院名魔王施物之院門向東開魔天初下先且入此院中內有一鐘七楞七角摩尼寶作受三十萬㪶人天大集祇洹之時馬星比丘令喜見魔子擊鐘聲聞大千界魔王聞之即領八百億魔天子下又有百億魔王亦同時至擎寶獻佛地獄者皆即離苦此鐘器是星宿劫前古佛所作佛去世後龍收入海又次東一院名大佛像院門向西闢於中莊嚴堂宇寶城花果池林言不能述兩院北畔復有兩院次西一院名龍王之院門向東闢中有大堂又內一瑠璃寶瓶瓶內善七金雞龍至便鳴聲聞三億里娑竭龍王來時七雞俱鳴自餘龍至但一雞鳴其缾內外映徹金雞形如此山雞音如笙聲諸龍聞者嗔心便歇如來臨滅諸雞飛去迦葉結集二雞還來阿難涅槃飛去不返昔日諸大龍王來覲佛者在先詣此院中捨其龍相乃至佛所又有玉磬三重龍大集時富蘭比丘令摩那斯龍子打之聲聞大千世界其中龍王各持寶物來供於佛磬是星宿劫中娑竭龍王所作佛滅度後龍收入宮又次東一所名󱏤殿之院其院向西開門院內所有花樹如前次北有一大院名居士之院門向南巷開中有一堂諸居士俗等初入伽藍先止此院有四銅鐘各重三千斤形如此土周敬王之所鑄者四邊皆有白銀隱起之像又作如來為太子時槃馬角力諸像鐘鼻鑄銅龍形有仙人騎背上手執金槌向下擊鐘聲聞一閻浮提四時分音春如天琴聲中說聲聞四諦法夏如天笙聲中說菩薩六度及菩薩四諦法秋冬二時如天雷聲中說諸佛初成道法其鐘大是四大天王各造一口祇洹本院地下鬼神藏之有緣便現諸居士等聞鐘聲者即解如來所說法要春得三果夏得地前四十心秋冬證得二地居士院北別有兩院西畔一院名文殊師利菩薩之院其門向南巷開此大菩薩時處其此中內有佛堂具足莊嚴花池林竹天人集會弘揚正化度脫有緣有大鐘臺并有大鼓銀口金面文殊為諸菩薩說六度者鼓說六度餘法亦爾其鼓從他化天來此供養佛涅槃後還返天上振聲聞三千大千世界地獄聞者離苦解脫文殊菩薩院東一所名為僧庫院門向南巷開僧家財寶資具並積藏中大門之西又有七院最南東邊第一名菩薩四諦之院內有大堂門向北巷林池充滿諸菩薩等詳述四諦詞理博約有空縛解凡聖通塞並集其中諸院學宗例此不備廣述院有金鐘三重鼻有九龍形至時龍口多吐雲氣鐘即自鳴聲如天琴聞二十里和修吉龍王所造施昔拘樓秦佛因地時佛工巧師自運思造願我當來得金色身恒令此鐘供養諸佛次小巷北一院名菩薩十二因緣之院門向南巷堂樹莊嚴中無有鐘有金猶子如小倭子至時作聲如天箜篌音中所說菩薩四諦十二因緣無常苦空其聲遍滿舍衛城若欲止時以物約口其聲便止此猶子是摩那斯龍王所造如來欲涅槃時㺃子眼中血沷出唱言奇哉世尊却後三月當涅槃最先唱告信人天聞咸懷悲悼次菩薩四諦院院西又有一院名緣覺十二因緣之院東對菩薩四諦院堂樹同之門向北巷中有金鐘形如三箇牛角小頭相連上有昆崙子形作金鐘鼻至時微風吹動聲聞八里此迦葉佛時毘沙門天王所造每至四月八日鐘能誦迦葉佛涅槃經四眾成聽次小巷北一院名緣覺四諦之院門向南開緣覺性人樂聞二法佛隨根性而為說之中有大堂林池清淨此極幽栖之處中有銅合鑊鐘人扣發聲聞齊百里造此院時掘地所獲地神堅牢子之所施也此四院北有一大院名無學人問法之院門向北巷諸大阿羅漢來問法者同集其中有大佛堂極望高顯林池交灌見者欽重佛來說以為常唯有一竹鐘形相如鈴本是乾闥婆王所造鐘鼻有金崑崙手自提槌至時便扣聲如人琴聞止當院音中所說十二部經每春花敷舍衛城中諸童子等悉來觀聽受五欲樂聞法獲果又小巷北東西自分二院西畔一院名學人住止聽法之院門向南巷堂池林映如上不殊大梵天王造天箜篌純用銀置此院中至時忉利天吹聲至非想諸天聖人聞說六度凡夫聞如箜篌聲舍衛城中諸婬女等多未觀聽得五欲樂由獲樂故悟初聖道次東一院名佛油庫院東隔大街對佛香庫沙彌所執四部獻油供養佛者咸集其中西門之西自分六院南初東第一院名他名他方三乘學人八聖道之院東西二門堂房林池眾具備足有鐘一口可容二十石形如此土晉州出者身有八楞下有一百二十角角有一百二十寶珠鐘形三分下分黃金作口紺瑠璃隱起中分白銀頗梨隱起上分瑪瑙天金雜作鼻上金作象形二頭又作三十三天形其天居象頭上天形五尺以綠頗梨作戴銀天冠天人手中各執白拂至時象便鳴喚諸人眾舉拂作舞唱八聖道曲歌詞釋提桓因作之曲即八萬四千曲詞亦有八萬四千詞一曲治眾生煩惱病三十三天唱此歌曲及舞一邊然後舉拂唱奏菩薩六度歌詞竟鐘即自鳴聲聞中千世聲中所說菩薩行八聖道斷煩惱一一智數行八聖道菩薩聞鐘皆起位地王舍城及舍衛城有八千童子菩薩年八歲日別三時來此院中聽佛說法說法之時鐘聲變為天琴清如無比諸修八正聞此聲聽佛說法自開解此鐘拘樓秦佛時兜率天王所造彼佛滅後須彌山神收入金剛窟中釋迦佛出世時至祇洹供養至夏三月安居之時二十八天天諸童子有八百億各奏天樂從天而下至此院中聽佛說法每年不絕至今諸天猶至故奏天伎樂佛臨涅槃告天童子曰我度女人損我正法五百年我滅度後惡比丘尼不行八敬速滅我法汝當來此常奏天樂令我正法久住於世諸天童子聞皆涕泣不自勝持咸曰不敢命如何當來有惡比丘尼致令囑累我等年年至此供養不欲令法因此滅故次小巷西一院名學人四諦之院門向東巷中有堂樹餘如上說有大銅鐘須彌山形舍衛城中長者子須繼那造為自出聲如破盆響年如十歲發心希敬飛至三十三天梵天王知其心至使天竺工匠指授儀則鐘既成已其人獲得雷聲勝報鐘上有帝釋四王宮殿日月星辰四海之像聲如龍琴聞千里內近聽如江南尼眾贊唄之聲次小巷北一院名學人十二因緣之院南東二門並向巷開堂樹如前中有銅鐘外似鉾形內有七楞鼻有金師子下有三十七角時至自鳴不待人扣娑竭龍王第三子所造由悉鼻有血因緣竟比丘教化令造使龍工巧匠是毘婆尸佛時人鐘既成已鼻血便滅聲至三百里次小巷東一院名角力之院門向西巷諸四天下我見之及諸魔王欲與佛角道力者住此院中內有黃金須彌山山上有日月星辰諸論議者多聞陰陽及以諸論初伏光味大仙在此院中佛涅槃以法付囑百億四天下日月星辰二十八天並在於此又有十二金鼓形長五丈面經二丈一尺有十二金銀蓮花上擎此鼓若有異論邪見外道俗人誡捔智術五通神仙捔誡陰陽日月算數相陵侮者鼓即自鳴一一鼓上有九金龍自相繞結金龍口上皆銜金翅鳥王鳥頭各有信相菩薩像皆高丈二手執寶拂戴紅頗梨冠至論難時菩薩拳拂口聲如雷鼓鳴所及振大千界地六種動十方諸佛十地菩薩莫不集中諸論義者先有辭辯聞皆忘失驚怖智塞鼓音又放大光明遍十方光中又說菩薩不可思議神化法門諸欲角者聞悟地位此鼓摩尼跋陀大將所造於迦葉佛時以持供養彼佛滅後收在金剛窟中至迦葉佛出還後將來佛滅度後收入龍宮據此為證賢劫諸佛悉應同矣次北有二大院名外道來出家院南門對巷諸異見人創歸正化先止此院有一銀天箜篌又一銀天人坐七寶蓮華上彈此箜篌天人頂上有一摩尼寶王若諸外道來入此院天彈箜篌放光明外道聞音光明畢身受清涼樂所有邪惑因此消除證第三果此樂是楞伽山羅剎鬼王於迦葉佛時所造彼佛滅後文殊持往清涼山中至釋迦佛世持祇洹佛滅度後經十二年猶在此院過此年已文殊聖者還持清涼山金剛窟中又小巷北有一大院凡夫禪思之院南門向巷修十一切入者之所止住內有石磬迦樓羅神所施拘樓秦佛時物石如青玉而非真寶形如鈴舌聲聞二十里上諸院內各一大堂林流交濩如諸院說自上已來總有二十九院在中永巷之南其北大院東西通徹大橋連隔但有三門巷中二渠並向西流行樹欝映冬夏常茂地土平正淨如瑠璃地有草葉人神除屏凡有禮覲來履此地莫不戰懷小有慢墮非人呵毀故有至者惡心不生中院端門在大巷之南有七重樓樓有九間五門高廣可二丈許佛當來往向南不遠有烏頭門亦開五道又南大橋高峻崇麗下水西流清潔澄淨又南即至寺大南門故有來者自北面觀重複綺麗驚神悚污拭目瞻視五情俱解道之左右列種奇花菓異樹莫識其名覩者同怪中院南門面對端門亦有七重橫列七門櫛枇高敞以表七覺意也言意此中院唯佛獨居不與僧共分有擇法故佛覺知常為弟子說令明了覺故名佛門七表烏入門不遠有大方池池中蓮華四時遍滿四色殊絕香氣芬郁駿烈未開池南有九大金鑊下施足跡周外怪獸填突羅烈合沓勇猛相狀紛綸鑊內外中諸奇花葉紛披重香光色相暉熟視目亂不敢久住方池正北有大佛塔高下七層狀麗宏異純以異石次玉相狀重曾異態不可名目上有殊盤金鈴無數微風常動清響和徹塔下有迦葉佛爪髮舍利當時備說骨相及述迷忘故不具論塔傍左右立二鐘臺左邊是他化天王第三子名無畏所造鐘及臺並頗梨所成右邊是兜率天王所造鐘及臺並金銀所成二鐘各受五十斛不常鳴每至十方諸佛集始鳴聲聞百間百億世界次北有大佛殿高廣映奪諸院飛廊兩注及宇憑空東西夾殿大樹莊嚴冬夏常榮重陰蔽日殿內簷下角內有二香山是往古毘婆竭羅龍王所造初成之日始由乾陀山高凡夫所見止高一丈二尺其形一同須彌半要以下全用金銀頂有大池四面獸頭狀等阿耨達池山有樹林花菓山王四面莊嚴皆用四寶所成山色多有紫檀牛頭沈水等樹花如車輪凡夫見者止如錢大至六齋日花悉開水流下地都不見山所有樹木皆能說法山下九龍常吐香雲出水香潔於六齋日病者飲之無不即愈如來有時與十方佛來集說法感百億諸佛菩薩天龍八部悉入山中聲聞眾中十大弟子亦得從入諸餘事相說不可盡殿內有蓮華藏高一丈三尺狀若此間明堂形臺下九龍盤結為脚紫磨金作龍頭上有七寶蓮花花中有摩尼跋陀大神將立身用黃金作之白銀彫鏤項以七寶頭戴七寶蓮花之上以白銀為七層臺臺有八楞八面有窓窓下有門以金為扉有黃金鎖形如師子自然開開不以人功以紅頗梨為瓦瓦頭皆有金師子師子口中皆銜金銀鈴臺上相輪如今塔上者然有八角角別金鎖具之鎖上懸金師子如上銜鈴皆八楞珠王為舌珠王如雞相輪上珠如金翅鳥鳥上普賢菩薩乘白象王覆以寶蓋上敘蓮花藏相每六齋日四眾禮敬九龍口中先頭吐香煙大將口中訶責破戒八門鎖碩瓦頭諸師子及諸鈴或讚持戒功德又說十善等法諸欲受戒比丘先來臺所致敬祈請是金翅鳥王便出大聲初如摩尼天鼓後如百千天樂音中所演正明持戒功德故有聞者得大歡喜心志勇銳普賢菩薩放眉間光說一實道教之以平等大慧誨之以無相持戒行者聞法得果登地往業障累一無聞見如是請已方往戒壇依法受具普賢光明先照戒壇然後遍照十方世界百億佛剎彼受戒已還來禮臺若獲上品戒者臺門自開見百千佛為說普賢諸大行願或登諸地便見臺中八萬四千白銀樓觀隨觀皆有百億金臺隨臺皆有百億化佛其銀觀內各有八萬四千普賢菩薩其金臺內各有百億佛土於土中心有蓮華藏世界隨界皆有蓮華臺內皆以七寶莊嚴謂之寂滅道場隨場皆有百億盧合那佛說平等法身當說華嚴於此臺中大梵天王移臺在摩竭提國以梵王為請法主故也上諸九龍是娑竭羅龍王自手造之大神將諸蓮華皆大梵王目運手造臺身者是金剛齊菩薩造諸寶寶廁填亦是娑竭所施此華藏相所覩惟是賢聖隨其業行如上見聞凡夫下劣都非境界至佛滅時龍王收之藏諸海殿殿內大佛座兩角各有玉塔是迦葉如來因地時作塔高丈六楞一百三十層通身一收玉也塔中諸佛菩薩八部形相各有一百一十億其像彫飾希世難論第十三層以下同須彌山層四王下作釋迦佛初成道像度五比丘思惟三世諸佛皆此塔中說毘尼藏我今亦請樓至比丘說大毘尼藏凡八百億偈昔佛在時布薩說戒及以受戒此塔常放光明直照戒壇化為臺蓋應臺蓋中十方佛現呵責破戒讚持戒者有得遇者咸登九地便入塔中正法念處經此塔中說至佛滅後娑竭羅龍王收將在海當陽殿中大立像者碧玉為身金銀彫鏤往昔文殊菩薩在拘樓秦佛時自運手造普光趺高一丈八尺如來遊化不在此像便為人天說法大像東畔兩鋪立像紫磨黃金所造白銀七寶以填鏤之天人龍鬼一切功思所不能及舉高丈八諸有侍衛及供養具有三百事乃往維衛佛臨涅槃時手自造立兩金師子踞在像前若有天魔外道興惡難問者師子大吼地六種振動魔等怖懼懷欣而退往者釋尊在忉利天此像在殿為諸比丘教戒說法乃至諸王之不見佛思慕釋迦此像為王三度說法祇園初立戒壇成時此像領前徒眾至戒壇所遶三匝已步步皆生金色千葉蓮花每受戒時花自然開中有天童奏於天樂餘時便合至說戒日花復開敷天童作樂讚佛功德此像眉間有一珠玉形如鳳鳥維那鳴鐘珠便放光照維那身唱言時至無其所造娑竭羅龍及佛滅後經十三年還收入海於彼供養大像西畔兩鋪坐像一是瑪瑙用金銀玉三種鏤之一是白銀以黃金鏤之二像並用七寶填之各坐寶蓮花亦高丈八是金剛幢菩薩於維式佛時造之釋迦如來成道經十五年問此像曰過去諸佛說何經現在有古佛經盡無此像答云過去有十三億佛說毘尼教一一不同修多羅阿毘曇諸陰陽書數工巧算計隨其事理各各不同今並見在三藏正典在娑竭龍宮陰陽書數在須彌山金剛窟中今共世尊往至彼處可集百億諸大菩薩爾時釋迦放眉間光集諸菩薩從二世尊至彼龍宮取前經論又至窟中取陰陽等書於祇園中隨院安置二像侍衛八部眷屬有四百二十一種前二師子一白銀一瑪瑙有二天童子騎上手執白拂有諸比丘欲受戒時此二天童乘師子至戒壇上舉拂歌持戒功德轉身盤舞師子蹀趺遶壇而歌清妙無比飛鳥住聽遊者應節諸受具者聞則皆獲聖位或登七地像又放光至天童所光中天樂以應歌舞六曾讚歎持戒功德受戒既了各返故處佛將涅槃此像送佛至闍維地彼二天童於金棺上歌涅槃樂聞證無生又歌無常苦空等曲人天聞者多證四沙門果既闍維已隨龍還宮不返祇樹前佛殿東樓上層有八萬白銀佛坐七寶蓮華於銀像內有八萬四千七寶樓觀一一樓觀各各有如來成道降天魔轉法輪入涅槃等像七寶寶樓內有一寶池寶花莊嚴花上諸佛各說妙法其像多少白玉作之池中蓮花院內有十六億白銀寶塔於諸塔心有天真殊塔百二十角層數亦爾塔下有三百二十頭盤龍上承珠塔塔表有大珠王其形如鳳鳳上文殊師利乘之每月布薩殊王放光至戒壇所照諸比丘光呵破戒有覆罪者光觸其身又見頭上犯重比丘珠光射心發熱燒身交受苦惱至誠悔者珠光出水清泠灌注身心得清涼樂戒根還生大悲文殊放白毫光又照比丘呵責破戒讚持戒者是珠塔者又從地出飛至壇所遶壇行道塔中天樂皆說諸平等大悲歎譽持戒諸大功德此珠塔中有釋迦多寶二像說法華經第七會者在此塔中大眾八部入不相障將欲制戒時金剛幢菩薩為請主塔中先有迦葉維衛二佛毘尼藏釋迦如來十二年後制戒之時於此塔中披討古律阿難比丘常在習誦此殊塔上四面百億天人皆乘殊風手執樂器常以供養大毘尼藏每受戒時塔至壇所諸天樂遶塔供養有功德者塔門自二開見世尊手摩其頭受已此塔返於故地其中微妙不思議事不可說盡已前諸相總是金剛智菩薩於維衛佛時所作其珠寶者娑竭龍王也釋迦如來將往涅槃前塔中像樓觀池塔乘空送之至闍維所天人便奏常樂我淨曲闍維事了珠塔放光蔽諸大眾又出大聲塔門即開見二世尊爾時寶積菩薩為諸大眾請決所疑過去諸佛入涅槃時如何教戒諸弟子等闍維起塔分布等相佛皆隨答因菩薩請遂名其經名大寶積其經三分一與涅槃經相似既說經已塔門還閉娑竭龍王收還海宮妙法華經事同華嚴般若多會說之今此所翻當第三會佛華嚴經亦數度說一一說各有七處八會教主不同寶樓中層內有十六介七寶樓觀隨觀有多彌勒菩薩像經中善財童子遇彌勒菩薩於斯觀中又五百白銀臺臺內各有五百金臺隨臺各有七寶池各有千葉金蓮花隨花有佛復有七寶蓮花小小諸天童子等作天伎樂中有碧須彌山山上作釋迦如來度諸龍像上來寶樓並是無言菩薩於維衛佛時造而供養逮至于今如來涅槃忉利天主收往天上寶樓下層作牛頭栴檀大梵王像并梵眷屬又作帝釋四王部眷等像佛成道後三十一年之文殊師利告之像形音言動止與真無異中央有大金鐘帝釋像每日擊之振三千界及佛滅後經十二年大龍收入海殿供養前殿西樓臺內上層有六十四須彌山並以青白碧玉三色共成山下周海七寶為岸大山中有八十億真珠樓觀隨觀各有佛成道降天魔轉法輪般涅槃等像隨山王上各有百千諸佛國土中心山頂有大寶樓迦葉如來於此樓觀說勝天王思蓋華嚴各十萬偈此樓臺中有星宿劫中諸佛所說修多羅藏臺之中心有白銀幢三千級幢三千級上百億天童乘金師子常作天樂供養前經樂中多說平等大會普賢行幢頭有大金翅鳥珠王口銜金鐘七枚至時珠王自鳴鐘聲即發聲振大千召集九地菩薩并十方佛都會此臺多說諸佛神通變化迴動天地古昔諸佛種種畫算咸集此臺珠王背上普賢菩薩乘白象王每有受具放眉間光三道亘列一照諸佛制戒壇二照比丘尼戒壇三照大僧受戒壇光至三壇上化為眾寶花臺隨臺百千諸佛說普賢行願願讚歎持戒功德此臺觀者佛成道已十一年中彌勒維摩之共所造及佛滅後三年猶在過此娑竭羅龍王收將入海寶臺中層內有大寶蓮花居七寶池池中金龍銜花盤住花上又有十三億七寶樓樓中有白玉寶塔塔有維摩文殊對談之相塔表有大摩尼珠至時出聲遍至大千音如天鼓又放光明與聲俱往他方佛剎光中化佛說諸如來無生大慧有聞法者或得法忍至三四果於六齋日蓮花即開有福者見見餘合時便為薄福人每受具戒時金龍吐水直至戒壇化為香雲雨諸香雨事已便絕此諸功德是拘那含佛所造前在龍宮娑竭羅龍王將來供養佛滅將焚蓮花及池乘空來現闍維既了金龍如上吐雲注雨滅所焚火又隨迦葉至戒壇所金口中出大音聲摩尼珠王放大光明光中出聲音作十三問尊者阿難如問而答三日已後隨娑竭羅龍王還其所至寶臺中層下立大龍王各有龍屬沈吞為之大梵天王然所造也有八金鐘諸龍王像有時龍王手自擊鐘聲至小千地獄聞者眾苦暫息佛滅度後帝釋將上歡喜園中親所供養第二大複殿高廣殊狀信加前殿詹相屬嵬峩重沓朱粉金碧窮寶彈工天下第一旁有飛廊兩接樓觀亦以眾寶間廁莊嚴殿飾嚴殿內詹下有四銀臺兩臺內有黃金疊修多羅白玉為疊黃金為字兩臺內有毘尼黃金為疊白銀為字律是龍王書經是魔王書此並星宿劫前古佛經也閻浮州中此兩部書最為第一佛滅度後娑竭羅龍王收將入宮殿內以瑠璃為地底岸布以金沙有大蓮花三十二遶龍之花中坐佛一身四面頂戴圓冠南是七寶黃金鏤填西是白銀北面青玉東面黃金此像常為人天說諸法要蓮花蘂中復有十萬小花花中又有天龍八部聲聞菩薩像都合十萬總用寶網遍覆之遶大蓮花邊有十億金龍各銜寶花花中有金銀白玉三色佛像相間而列隨佛像所亦有十方八部二乘遞相圍繞於一一佛後有萬種蓮花花中天童作天伎樂於池四面各有八行寶樹四角各有金山多有齋林吞池池水流注入大地中又有諸鳥自然而現不以人功每六齋日作佛說法大童奏樂四金山上各有六所祇園精舍像上諸功德普賢文殊共所造之至佛滅後迦葉結集已龍收將去複殿化壁釋迦如來自書八相變像圖此書是佛臨滅時當殿大像自然發音請釋迦曰後代眾生若為圖像佛因此問便為畫之複殿東臺五重皆七寶作娑竭羅龍王所造上施寶珠夜望如日故此大殿晝夜常明複殿東樓臺上層有星宿劫中第二佛全身七寶塔一千三百級六十四楞白玉為臺塔內有彼佛入涅槃像八部侍衛次下始有金身遶塔四邊有八萬金臺觀中有化佛能說法塔上大寶珠王形如白象上有普賢菩薩像佛去世後六年入金剛窟中第二層有千葉金蓮一一葉上皆有十六金觀觀中多有普賢菩薩花心有盧舍那佛於中說花嚴經百萬偈是第四度說又有迦葉佛時此震旦國一人書大毘尼藏及修多羅藏修多羅銀紙金書毘尼金紙銀書書此經時在今荊州大明寺處經蓮花東南臺內律在葉上西南臺內莊嚴供養不可說盡百億四天下文字與此同者斯人承一雖鍾張王衛之儔未足為比如來在日諸國聖人來者若文字與同佛多以此經示之佛去世後文殊收入此清涼山金剛窟中第三層內有七寶海海有十六億金龍各銜一大寶蓮華華上金銀共作一臺內有過去佛說毘尼書有三萬八千種百億四天下同此方書最為第一一一臺內各有摩尼珠王以為燈明每至受戒珠放光明照戒壇上化百千金觀觀中各有普賢菩薩像為受戒人說過去諸佛戒律不同相又說菩薩持戒法門諸受戒聞得發初地佛滅度後迦葉持往狼跡山修羅窟中彌勒出時便將來本處依前安置此是金剛慧菩薩於星宿劫中第三佛時所造第四層有牛頭旃檀塔十六枚一一塔各有一千三百級塔內多有釋迦成道轉法輪像一一塔上各有七寶納覆四角大金鈴鳴聞小千世界聲中多說造塔功德佛成道已十五年令彌勒菩薩將迦葉菩薩往由乾陀山採上檀香造之佛滅度後龍收入海第五層有釋迦化迦葉兄弟像是耆婆童子請忉利天人工琢玉作之如來滅後毘沙門王將住北天宮中複殿西臺五重上層有大摩尼珠六楞如此國舍利塔形面有一門白玉臺三重樑瑪瑙作之此珠過去諸佛曾於中說法花三變淨土隨經所有於中具現人無見者文殊神力開塔方現西臺亦爾四天王造頗黎瑪瑙兩國成之自上已來敘諸功德並是諸佛淨業所為隨機利見種種化導知諸淨土何可具之蹤極思尋終在時日故隨所見聞略述三五諸院事相例亦同之故存益闕余聞天人垂迹南方天王第三子張璵者撰述祇園圖經凡一百卷在天上有綸綜此之所出梗概而已有惰學者見猶謂繁斯人不足綸大方也天人云北方天主第十六子造立精舍記有五百餘卷亦在彼天故知諸佛設化深有所由形既反俗住殊國邑故別立寺宇駭常人之所宅儀像標奇動凡心之所見致使聞便傾搢識歸信之言蹤覩即解形曉津途之有奇極北重閣三重又高前殿花飾秀峙晃朗太虛此三殿閣次第重映北望極目殆非人謀並是古仙住所有形像各施寶座極世珍奇如來隨時集眾而止故廿五載多住不移至於夏中住於重閣經中所謂重閣講堂即其處也或登上下機轉待緣不定恒准閣中但有諸座無餘形像莊嚴之事如常所云閣北桓牆周匝四面皆覆廊廡朱粉莊嚴之無有闕處東西二庫在牆兩角重閣東西有大寶樓大梵王造與閣相扶即花開也莊飾彫刻天工所營既非人匠故絕言象樓西飛廊連注重閣鏤檻文棍亦非人有天人聖眾經過旋樓並處其中閣西寶樓天帝所造高廣花麗同諸東梵飛廊連閣如前不殊大院南門內東畔有壇大梵王造西對方池名曰戒壇樓至比丘請佛立之初欲結戒乃集十方諸佛于時有八百億同名釋迦十方諸佛同名亦爾創立戒壇壇既成已諸佛登之共論戒法其壇華麗非世所有狀若須彌旁置龕窟皆安神像常有天神恭敬守護四周花林眾相難識惟佛所登人不敢上門西內有壇魔王所立莊飾之舉亦等東方初度尼時恐滅正法乃集諸佛登壇籌議理義百度遂有四部故此兩壇惟佛行事自上已來並述佛院棟宇壇池樓觀殿閣其外所有並列植奇花異樹四時常榮地若淨鏡片無草穢故來至者但聞香氣淨境遂依此相號名道場依境立目不徒設也佛院之東西北三邊永巷長列子無門戶南從大牆依方開戶通於大巷永巷三方樹林八行交覆枝葉光陰不睹僧眾前佛左邊遶為常東迴北轉天常也地上騰轉准而可知次明僧院三方遶佛重屋上下前開後開房中所有但是床敷樓送被枕曾未至此從西為始號稱眾道房有九間二重三隔他方菩薩之所居住非凡所宅次北一房兩重一隔是大迦葉舍利弗住次北一房同上重隔是憂婆離房恒所栖止次北一房是羅睺羅富樓那目揵連三人所住次北一房是阿羅周利所住西行所極東轉北行諸房西半是無學人所居東半是三果人所住南轉東行諸房南是遠方凡僧所居北是內外二凡僧住此則遶佛房都盡僧房院外三周大巷通徹無礙兩邊開門南邊通中街三門廣闢兩渠雙列亦植奇樹交陰相接二門東西各有院巷四面周牆各旋步詹兩不連及中院東門之左自分五院南頭巷南又分兩院西名持律東曰戒壇律院三門惟不開中有大堂律部律師多集住中房遶三匝諸持律眾於此諮受有銅鐘重三萬斤四王共造欲集大千聖眾目連以神通力擊之臺高七丈鐘形如漢地者四面多有日月星辰山川河海之像又有升󱐎秤尺等像四眾常集凡僧打者亦聞三千界也然目連所擊隨所為事立中造知凡夫打者出聲而已次東戒壇院有三門如前院相中立戒壇狀亞佛院創立之時有八百億同名釋迦十方諸佛同名詹舉花樹周渠南流而出合外大渠每有冠受有踐斯壇然此具戒聖道因基佛所堅立其緣周備後之作者徒有其名至於行事綴旒而已今敘昔緣知所為之重也往昔明王佛形長五丈立戒壇法制以五肘為基表五分法身釋迦如來告曰娑婆眾生小見小聞恐大難成或起疲怠故減成之為二肘半制三重者表於三空下佛舍利於壇心內時天帝釋於舍利上加覆釜形大梵天王以無價珠置覆釜上以供舍利今以前壇三重加覆釜珠還表五分法身是以制量同迦葉二肘半也其壇相量下之二層四角並安石柱四天王像當角而下層高佛一肘不得過過則地裂制心專一故一肘第二層高佛一肘半者同轉輪王灌頂之時踞坐壇上令諸小王以四海水灌大王頂而受位也即類比丘初登此壇紹繼佛種位法久固如佛時也取佛肘量者欲令比丘持戒如金剛也其戒壇牢固經劫不灰事同金剛故以肘為量故也其壇兩重並安釣欄其堅柏以上加金珠臺又金翅鳥衘龍同於上擬新受戒者以戒自防繼除煩惱如鳥吞龍故置此像下層二重類須彌座並安色道用級相覆當要四面分龕安神釣欄柱下師子神王相間而圓隨狀彫飾盡思壯嚴上第三重但高二寸用表二諦於座四角各安師子背上有九孔擬安帳柱下之二層四周階道各有四神上層三面各立二階北面一階下層南面二階東西北面各一階階有三坎壇外周匝一丈內種四時花草已外種花樹八行其梵王寶珠大如五升福德人見光明照百由旬薄德見者猶如聚墨佛入涅槃珠自然隱迦葉結集此珠復現阿難滅度亦潛亦沒帝釋二珠結法既了便在天上歡喜園中供養般若初立戒壇每有法事必說遺教於壇西南頭置坐說之次明登降壇儀初十師依位正儀席地露足從下層東階上東出北轉迴南東遶二重匝了當佛禮三拜運想請十方現在諸佛諸大菩薩羅漢聖僧降臨壇上天龍八部遍滿空中又請現在三上座行受戒法者一名豆田那二名樓至三名馬蘭那並是菩薩比丘原請佛立戒壇結戒受戒者今並請之願降臨此十師却行取南面上層西階而上東轉北迴遶佛匝已留三上座於下次坐其欲受人將聽遺教維那列下層東階道頭面西而立威儀師從上東階下列向西階道上下層已即東迴面北禮佛三拜已䠒跪聽經竟取東階却行接足而下出戒壇外立然後維那一一列入至問遮處正當東階面北而立威儀師從上東階接足而下問遮難已從下層東階上西迴從上層西階上東迴當佛前禮三拜已東轉北迴至羯磨師前作白和已便喚受戒者登壇如威儀師法三上坐前禮已次禮十師一一三禮拜威儀教其乞戒羯磨者白和問遮難白四受戒已隨次東面䠒跪餘者受已總赴至佛前䠒跪重聽遺教已立修威儀懃理衣鉢立待指授十師從西面北階下南出東迴正北佛前禮佛三拜已新受戒人從東面階下北出遶壇至南面下層西階下東迴北面禮佛竟十師方從下層東階下躡履南出新受戒者從後而行而華林間方令受者在前十師從後還所止戒壇院內有大鐘臺高四百尺上有聖鐘重十萬斤形如須彌盃上立千輪王像輪王千子各各具足四面各有一大摩尼寶珠大如三升陷於鐘腹足有九龍相盤之像龍口吐水具八功德至受戒時將欲受者至鐘四面九龍吐水灌諸僧如頂生王受轉輪王位金鐘灌頂之像今令受戒人新受佛戒如佛法王受法王位不徒設也又梵王摩尼珠放光照受戒人光觸身時清涼樂將使戒珠明淨如摩尼寶珠塵不染前之大鐘劫初時輪王所造聖人受戒令得通者擊之聲振三千一切聖人聞皆證果惡趣聞者皆識宿命智凡夫受戒則使摩坻比丘擊之人中力士擊者聲聞小千世界隨界新受比丘咸識宿命因緣善惡之事皆護禁戒如持浮囊其鐘臺相須彌山形在大池中有九金龍向上盤結一龍九十一頭於諸頭上構架金寶千梁萬柱純諸名珍瓦用頗黎晃曜心目初受戒者創登壇時其臺即轉諸龍口中皆出香其兩足上龍口吐香雲色如黃金蓋覆壇上其摩尼珠放大光明又遶戒壇上有天樂讚持戒者所獲功德其臺及龍是羅矆阿修羅所造頗梨瓦者帝釋所造其下地者和修吉龍所造其池四面砌以白玉下布銀沙池水水者散脂大將施水色清甘如乳不異諸持戒者有病飲之無不除愈破戒若飲如吞熱鐵佛將涅槃水先枯竭屋瓦飛去佛滅度已供養舍利經于一月方始闍維焚了即日分舍利竟往至祇洹具問事已經十三日結集三藏方往王城至結集時大迦葉集僧僧上使目連鳴鐘集百億四天下凡聖僧眾便白四羯磨罰賓頭盧及阿難已令阿難上高座披如來麁布僧伽梨阿難受教先誦遺教如佛約勅諸大菩薩大阿羅漢一切比丘天龍八部皆悉悲號涕泣尊者大迦葉從座而起披麁布僧伽梨捉尼師壇至高座前敷尼師壇禮阿難已又遶三匝大梵天王持寶蓋覆阿難上天主帝釋進七寶案置阿難前魔王波旬持七寶拂受與阿難魔王帝釋夾侍兩邊四天王侍高座四脚三十二使在迦葉後䠒跪而止時大迦葉禮阿難已右遶三匝至前問訊如佛無殊便問阿難汝隨如來二十餘年世尊所制毘尼教門先於何處若布薩時當用何籌籌為長短說戒之時作何方法最初受戒師僧弟子若為昇壇最初戒壇若為集眾高下闊狹何依何時肘量安舍利不四面周匝周用何物砌開幾階道遶壇四面作何形像無石國中得作壇不無土國中得用沙不伽藍院宇何方相邊方受戒幾僧得受末法時中無清淨僧初受戒者若為能具比丘尼戒先無尼眾比丘得不如是次第三千八百問阿難如問次第答曰最初成道於鹿野苑中度五拘倫便說法答戒壇初上集佛諸佛之中須彌登王最為長宿釋迦佛問往古諸佛何方法教諸比丘登壇布薩用何作籌登壇如上往古諸佛布薩之時金剛為籌比丘用於香水欲令持戒心如金剛智一一簡擇煩惱惡覺令絕滅故籌相者當用檀等諸香木作之內外寶者竹草中空皆不可作又不得畫繪及以漆塗為損眾生迦之飾好應以素函盛之籌極長如佛一搩手半短者一搩手說戒之前當先悔過對手懺已維那差一好音比丘誦遺教經諸比丘各䠒跪聽如對法佛自前誦已維那方營說戒眾具先洗足香水洒地勿作聲然始出籌至上座前上座受已維那灌水上座浴籌先以清水次以香湯淨巾拭乾勿令有聲及以為地是故說戒時比丘寂靜不得亂語當念世間無常早出生死維那執籌至檄所立鳴槌唱沙彌入令誦五德十數已方如常唱白或誦戒序已唱沙彌出依法誦戒竟維那又命經師令誦遺教了方散又答最初受戒善來鹿五拘倫於鹿苑中白四羯磨於竹園迦蘭陀精舍為狗睒彌國難提比丘有一犯重比丘在十僧數難提受已白佛為得戒否佛問沙彌未受戒時知彼犯不答知佛言不得戒不知者得佛為難提於祇洹戒壇集僧更受又答戒塔土之與沙任時得作又答尼受先無尼者僧獨得受若後尼至進二部僧更為重受僧尼足數離見聞疑得充為用如是次第阿難答竟池水還出色白如乳然失乳味以表佛法正法衰微漸漸薄淡如涅槃中如水乳譬結集都了大鍾寶臺飛上兜率池之四周砌玉銀沙龍王收去水便枯竭次巷北院又分為二西名論院論及論師皆集其中中有大堂周房四遶三面開門唯西不開有一銅鐘形如要鼓乾闥婆王之所造也上有梵王帝釋魔王四天王娑竭龍王及阿修羅宮殿部位男女等像若諸異學外道繫論則使神通無學擊之聲振三千世界諸論議者將欲拒抗聲聞訥鈍無敢發言有好心者欲聞解疑聞聲登惠開菩薩萌動神智得不退轉次東一院名修多羅院門向西北開中有三重高閣周房遶之蓮池流渠林樹交影經部經師皆所同止有一石鐘形如漢樣如青碧玉可受十斛鼻上有三十三天像四面以金銀隱起東西兩面有大寶珠陷在其腹大如五升八角分曜杜若花形周匝作十方諸佛初成道像至日出時鐘上諸佛皆說十二部經舍衛城中童男童女悉來聽之聞成聖果犯欲之者則不聞誨每至說前摩尼大將以金剛杵擊之聲聞百億世界寶珠光明遍照十方其光明中百千釋迦說修多羅此鐘是拘樓秦佛所造彼佛滅後娑竭龍王收去釋迦佛興龍復將來及佛將滅珠光唱言釋迦如來却後三月當般涅槃鐘鼻諸天聞皆涕泣龍復將去次北大院名佛洗衣院南開一門中有大堂周房三匝方石圓池天之所作花林交植香淨充滿佛樂洗衣天人同集釋提桓因施以天樂一部若佛不至樂音之中但說無常苦空佛若臨者乾闥婆王自來鼓之六時奏樂初不斷及佛滅後娑竭羅龍王收將入宮供養經典此樂有三千餘器迦樓羅王之所造也次北大院名為佛經行所南開一門中有大堂前二珠柱帝釋所作晝夜常照佛多遊此院中莊嚴特高諸處名花奇樹倍勝於前院有兩部天樂帝釋所施樂器純以七寶作之形小前樂天諸童子六時常鼓有三萬餘種未奏之前諸樂音中多說六波羅蜜行又說持成功德讚嘆受行者舍衛城中根不具者聞音得具破戒人聞悲泣發露戒根還生及迦葉登壇殯二聖已阿難昇座已諸天童子還奏此樂音中所說過去諸佛行毘尼法又說釋迦如來教勅弟子行戒律事諸天龍八部聞皆悲泣至結集了兜率諸天將上天去今在彌勒佛所次北一院名曰佛衣服院堂房如上南門向巷阿難所止常護佛衣有一銅磬可受五升磬子四邊悉黃金鏤作過去佛弟子又鼻上以紫磨金為九龍形背上立天人像執玉槌用擊磬聞三千世界音中亦說諸佛教誡弟子法磬是梵王造之及佛滅度娑竭羅龍王收入海宮佛院之東自分六所下之諸院南門向巷巷中花樹如上已陳東頭第一名曰違陀院外道同宗以為極教佛許比丘一時讀之為伏外道故中有周閣四天下中韋陀之文普集其中院有七寶小鼓子若有比丘欲讀韋陀典者鼓即自鳴僧伽藍人執鑰匙開院此鼓是王舍城人工匠所造次西第二院名為書院大千界中不同文書竝集其中有大重閣安置書籍佛開擊讀不依其見為伏俗故中小銀鼓石人頭戴若欲入院石人舉手向上擊鼓僧伽藍人即來開戶其鼓聲者如人琴音比丘讀書鼓聲不絕自然開解鼓是弗波提州無施王所造次西第三院名陰陽書籍院百億天下陰陽群籍總集此坊佛開比丘一時有閱為惟異術有六小鼓三金三銀形如五升鉢蓮花三莖用承此鼓鼓上有日月天子像手執金銀二搥時至便擊僧人如前聞聲開戶比丘讀書鼓聲不絕便自開解不勞人授鼓音又說日月星辰宮殿廣狹度數之法及百億世界陰陽異術其白銀鼓者月天子所造黃金鼓者日天子所造及佛滅後上兜率宮本院昔時有百億世界渾天圖及漏剋法尺寸升󱐌升合秤兩釐撮籌量水為機關竝是天龍人功共造諸渾天圖日月星像竝用金銀佛臨滅度諸機關等竝竝皆墮落天文乖佛滅既已收入龍宮次西第四醫方之院諸天下中所有醫方皆集坊中有銅鈴狀如麥角可受三斗以金師子為鼻比丘入院鈴鳴門開不勞寺人音如琴音聲比丘聞之自然開解諸業通塞三果已上有病來入此院聞鈴便愈凡僧病聞不能有差鈴是耆婆用藥所作佛滅後耆婆收隱當取銅時三門選銅除北有洲洲六處亦來震旦江南牛頭山取之用藥合成次西第五院名僧家淨人坊十八以上二十已下諸子等常止此中掃洒諸院清潔無勝次西第六名天童院諸天童子常有三百為供佛故止此院中大院西巷門西自分六院南第一院開於三門西塞名無常院中有一堂但以白銀四面白廊白華充滿畫白骨狀無處不有諸欲無常皆舉至此令見白骨諸非常相既命終已從南門出西大牆之西門一切無常皆由此路院有八鐘四白銀四頗梨銀鐘在院四角起臺置之頗黎鐘者在無常堂四隅銀鐘四口各重十萬斤形如須彌九龍盤遶壇鍾鼻在臺上仰銀蓮華中一一鐘邊一白銀人戴天冠摩尼寶王在頂上高一丈二尺手執銀槌比丘將逝四角銀人一時打鐘音中所說諸佛入涅槃法他化天人聞此鐘天童將白華幡來下供養比丘死屍兜率諸天便持天中十六種花下投院中是病比丘聞於鐘聲不失本心得生善道其頗梨鐘形如腰鼓鼻有一金毘侖乘金師子手執白拂病僧氣將大漸是金毘侖口說無常苦空無我手舉白拂鍾即自鳴音中亦說諸行無常是生滅法生滅滅已寂滅為樂病僧聞音苦惱即除得清涼樂如入三禪垂生淨土若大德人四頗梨鐘腹放大光明光中所說菩薩六度病人見光生諸佛國而是鐘光隨亡神往所生之處奪日月光弊諸天光上銀鐘者帝釋所造頗梨鐘者月天子所造其聲所至百億世界至佛滅後二鐘上去各還本土裕師又說次小巷北第二院名聖人病坊院開門如上舍利弗等諸大聖人有病投中房堂眾具須皆備有醫方藥庫常以供給但擬凡聖非所止次北第三院名佛病坊開門如上堂宇周列花樹兩列耆婆阿難在此瞻侍大梵天王施八部樂一一樂器有十六種皆以金銀七寶所成佛為眾生示疾凡此諸樂出音以娛樂佛如來聞音病即除愈若病不除樂音便奏六度神足等曲聲遍三千初地十住有現疾者聞音除愈如來滅後經十六年猶在院中過此梵收今在色界次北第四院名四天王獻佛食坊亦南北東開堂房如上花樹亦爾四天梵王來獻食者皆至此院佛為受之佛受人衣天食者為表人天大福田故准常乞食為物受之非佛所食諸天受之皆作佛事以化身故不受不食無有便利與天不殊亦有佛廁示知而已病院之中有一鐃樂黃金為舌四王所造佛示食時四王便搖至于食訖鐃放光明奪於日月遠照百億世界中光所說施食功德語四王我滅度後有諸弟子破戒無戒無有威德不能自活我以白豪百分滅一光明汝施三分光明共汝供給末法比丘四天王敬諾一如佛教又誡四王我滅度後可將此鐃入此院中日別一搖令我弟子易得供養四王流涕如佛所勅乃至於今日日常下祇洹故地搖鼓此鐃順佛遺命次北一院名為浴坊三門如上浴室之諸具充足溫冷稱情便訖即流方入大院次北第六院名為流廁有大高屋三重而立飛橋雙上甚自清淨下施廁坑砌以伏竇天帝手作上無臭氣大渠從大院北西注南入廁院伏流入竇北出會於大河人無見者一切比丘皆此便利余聞此說深為獲相故江淮已南諸古寺者皆設都清一所中已北周屏澆院臭處蓬勃伊何可言曾至并州城北置一都清樓道登上類同天竺斯則閣舍未足為高但為寺居塗泥不穿漏故設斯宇非同大臭但置一清斯言必虛妄咎者彼者則武德諸房多少屏豈是尊尚援不立周清者乎自上至此東西粗了又寺大院四角內各有一院西北角地神堅牢云是女神部屬八十億當門立大神像神問佛曰自古諸佛皆有鬼神形像世尊來年滅度何以不教作之護持伽藍弟子遺法佛命淨居天作地神堅牢散脂大將用天金作形如真神佛滅度後二十六年龍剋木代之金像將入大海宮後三院像亦爾東北角院諸龍王像純以碧玉作百億天下龍部位並擬之是婆稚阿修羅共大梵天王第二作東南角是大千世界力士院部位八十億化樂天王用銀作之西南角是大千世界大梵天王摩王帝釋部位百四十萬七寶所成金剛慧菩薩造寺大院東大路之左名供僧院路闊三里中有林樹一十八行花菓相間東西兩渠北流清駿西邊渠者從大院伏竇東出北流此之大路巖淨潔車馬不行路之南北左右各置一大石神地神堅牢之所造也手執戟足蹈鬼威嚴猛毅不可仰瞻有行者過低目急步僧淨厨院自有三所南北而列是佛滅後十二年中為病比丘制斯地諸比丘等從四大院東門而出門對淨厨中院南巷厨院南橫二大院中開一巷南北施門南門極大題曰寺大園門門西一院自分南北兩院中央開巷南邊東西又分二所各開一門西畔一院名諸聖人諸王天眾出家處門東開大碧玉石縱廣一里出地二尺金為界道南北而列東畔一院名凡下出家處門向東開當出家時忉利天王將上宮殿下來布置兩院莊嚴次北一院名曰果園或曰佛經行地門向南開波斯匿王之所造也山池極多各施異狀渠流文轉繚遶泉林清淨香氣充滿斯地佛多經行遊歷於此門東一院名曰竹菜園門向西開與向果園巷門相對翠竹眾蔬分畦列植不可傳盡竹菜園之東北別有一院名解衣車馬處門向北開通於大巷是諸國王解衣車馬所園宇連亘皆以石作天帝所為凡有王至從巷東門來至此院解散王服釰履諸儀車馬侍從並居此然後西出入於寺院次西一院名諸王夫人解衣服院門向南開末利等諸王夫人來欲禮佛先於此中解衣嚴服然後入大院中見佛次北中大院名供食院自分兩所各橫分三大門南北門入食厨院隔以大牆中開二門通於三所中央大院惟受天供中立□大堂東西極闊有大功德事諸天輒下為營具膳堂北大井東西各一青石甃砌涌注無竭東是梵王西是帝釋一開已後終無竭敗院西南角有一小院中有小堂是維那者監護住此院東南角有一小院名牛馬坊中院西坊是淨人住周遍三面列房開戶院門南東開諸造食者常止此中唯是男子十八已上修飾客儀入於中院北入食厨造生成熟其房次北有一佛堂鍾臺周廓是上淨人常禮事房中院東坊有倉碾碓磑南西北方各開門日有米穀食調營理頻煩人物榱丙此院尤甚其北大堂名造食厨橫置一舍廣極眺矚有三十六竈東西而列銀同所成中諸食器為是天有人非所議厨東一院門向南開是米麵庫眾具藏此院東北角有一小院中有房宇典座所居凡日造食維那厨舍之前典座居厨之後院更有職司不相攝屬最巷北大院名僧食所自開三門中門之北有大食堂堂前列樹方維相對交陰相接渠流灌注甚可觀閱凡僧食者多止此林值雨依堂故有兩設林南院北門之右食厨之地置一食堂凡造訖淨人持之來置此堂不入北院時至行訖量此堂中僧但取食曾不見諸食具故有僧制東厨食房非知事者不得輒至斯則淨穢兩別各有其途淨地所置事不獲已故在寺東三里而置別結大界於上加時若依教中大小乘經皆所不許僧厨淨厨縱有結者是佛前制後勅廢前自有常則得安樂然行於廢教甚可畏也後竹園寺依教立厨三里里中荒林竦峻有黑師子殺諸比丘佛又開教阿難狹制限至三間巷開無權不許遮礙用斯諸地可不鏡乎食林之東有一小院門向南開是僧淨人常行食者小便之院東北角有小便處若大便者出大院外別有處所院北藥庫是供凡夫病比丘者庫北二院西是凡僧病人所居東是病者大小便處故寺僧院有凡僧病皆詣此中食院西方又分二院各不相通南邊一院南東北門名脫著衣院堂屋充滿北有一院名浴室坊中有兩堂東是衣堂西為浴室浴具豐足南開一門與前相對佛在世時乃至後立老病比丘不堪乞食方入此厨佛為法王常入城乞食返住常所示受飯食諸餘侍從何得安坐故諸老病每日食時從大寺院東門雁行而出北至厨院北巷西門北入解脫衣院脫大上衣置此院中又著故衣從東門出入林食訖在浴室院脫故衣入浴室洗訖入衣院中著入寺禮從南門出西巷南入大寺明日來時脫著還爾又東院僧之淨人男女大小皆止其中亦有田業事不可述裕師聖迹記總集諸傳以法顯為本余以近聞亦未見諸錄如經往述叵相符會至於戒壇凡聖僧房異設院宇雖廣莫顯別之所由層架單重熟明立之緣遘今所圖傳備矚源流尋諸聖意略可知矣有人不信謂是幽冥幻夢之傳何足希仰余為幻夢影響凡聖同之俱是性空知何准的但凡素識有若霧遊昏迷方所妙假津導導之有漸或天或人詞理可從無越前軌如可承寄隨凡則行忽與理乖聖亦須擲豈有雷同都無情誨故佛大聖人也堂堂相狀天下獨尊有邪見者敬而不敬佛亦隨性任其誹之如有所說與法不違佛亦聽之隨而受學故文云所謂法者佛說天說化人所說據斯論說幽顯咸陳余以亦以此事門之所聞則同天人說恐凡莫信不受斯述彼日為信者施自然獲福彼不信者目覩佛經尚不能用聞此不信何足涉之置之言外不胥述彼余聞斯告情事壑然故備出之非無遺囑擬重祈請庶覿聖跡有若面焉
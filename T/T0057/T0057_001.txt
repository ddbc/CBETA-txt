聞如是一時佛在拘留國行治處名為法時拘留國人會在時佛告諸比丘比丘應唯然比丘從佛聞佛便告如是比丘聽當為說法上起亦利中起亦利遍竟亦利有利有方便具足現意行當為聽真諦受為念聽說比丘應唯如是比丘便從佛聞便說是比丘當知漏亦當知漏從本有亦當知從漏受殃亦當知漏分布亦當知漏盡亦當知受何行令漏畢比丘當知痛亦當知痛從本有亦當知從痛受殃亦當知痛分布亦當知痛盡亦當知受何行令痛畢比丘當知思想亦當知思想從本有亦當知從思想受殃亦當知思想分布亦當知思想盡亦當知受何行令思想畢比丘當知愛欲亦當知愛欲從本有亦當知從愛欲受殃亦當知愛欲分布亦當知愛欲盡亦當知受何行令愛欲畢比丘當知行亦當知行從本有亦當知從行受殃亦當知行分布亦當知行盡亦當知受何行令行畢比丘當知苦亦當知苦從本有亦當知從苦受殃亦當知苦分布亦當知苦盡亦當知受何行令苦畢比丘當知漏亦當知漏從本有亦當知從漏受殃亦當知漏分布亦當知漏盡亦當知受何行令漏畢何等為當知漏謂有三漏一為欲漏二為有漏三為癡漏如是為知漏何等為當知漏從本有謂癡為漏本從是本有如是為知漏從本有何等為當知從漏受殃謂從癡行漏所行如從殃亦如行受或墮好處或墮惡處如是為知從漏受殃何等為當知漏分布謂墮地獄是為行異或墮畜生是為行異或墮餓鬼是為行異或墮天上是為行異或墮人中是為行異如是為知漏分布何等為當知漏盡謂癡已盡漏便盡如便盡如是為知漏盡何等為當知受行令漏畢謂是八種道行一為直見二為直更三為直語四為直行五為直業六為直方便七為直念八為直定如是為知受行令漏畢若諸比丘比丘已知漏如是知漏從本有如是知從漏受殃如是知漏分布如是知漏盡如是知受行令漏畢如是是名為比丘悔厭世間行清淨得道令漏盡畢比丘當知痛亦當知痛從本有亦當知從痛受殃亦當知痛分布亦當知痛盡亦當知受何行令痛畢何等為當知痛謂有三痛一為樂痛二為苦痛三為亦不樂亦不苦痛如是為知痛何等為當知痛從本有謂本思望如是為知痛從本有何等為當知從痛受殃謂有所思更是為苦如是為知從痛受殃何等為當知痛分布在比丘比丘樂痛更樂痛更知苦痛更苦痛更知不樂不苦痛更不樂不苦痛更知樂痛身更樂痛身更知苦痛身更苦痛身更知不樂不苦痛身更不樂不苦痛身更知樂痛念更樂痛念更知苦痛念更苦痛念更知不樂不苦痛念更不樂不苦痛念更知樂痛望得樂痛望得知苦痛望得苦痛望得知不樂不苦痛望得不樂不苦痛望得知樂痛不望得樂痛不望得知苦痛不望得苦痛不望得知不樂不苦痛不望得不樂不苦痛不望得知樂痛家中居樂痛家中居知苦痛家中居苦痛家中居知不樂不苦痛家中居不樂不苦痛家中居知樂痛離家中居樂痛離家中居知苦痛離家中居苦痛離家中居知不樂不苦痛離家中居不樂不苦痛離家中居知如是為知痛分布何等為當知痛盡謂念思却痛便盡如是為知痛盡何等為當知受行令痛畢謂是八種道行一為直見二為直更三為直語四為直行五為直業六為直方便七為直念八為直定如是為知受行令痛畢若比丘比丘已知痛如是知痛從本有如是知從痛受殃如是知痛分布如是知痛盡如是知受行令痛畢如是名為比丘悔厭世間行清淨得道令痛盡畢比丘當知思想亦當知思想從本有亦當知從思想受殃亦當知思想分布亦當知思想盡亦當知受何行令思想畢何等為當知思想謂有四思想一為少思想二為多思想三為無有量思想四為無所有不用思想如是為知思想何等為當知思想從本有謂本為思想如是為知思想從本有何等為當知從思想受殃謂如思想為如思想行是名為行如是為知從思想受殃何等為當知思想分布謂色思想為異聲思想亦異香思想亦異味思想亦異身更麤細思想亦異如是為知思想分布何等為當知思想盡謂思想已盡思想便盡如是為知思想盡何等為當知受行令思想畢謂是八種道行一為直見二為直更三為直語四為直行五為直業六為直方便七為直念八為直定如是為知受行令思想畢若諸比丘比丘已知思想如是知思想從本有如是知從思想受殃如是知思想分布如是知思想盡如是知受行令思想畢如是是名為比丘悔厭世間行清淨得道令思想盡畢比丘當知愛欲亦當知愛欲從本有亦當知從愛欲受殃亦當知愛欲分布亦當知愛欲盡亦當知受何行令愛欲畢何等為當知愛欲謂愛欲為五種欲得欲最在心欲愛色隨意可貪相近何等為五一為眼可色欲得欲最在心欲愛色隨意可貪相近二為耳可聲欲得欲最在心欲愛色隨意可貪相近三為鼻可香欲得欲最在心欲愛色隨意可貪相近四為口得味欲得欲最在心欲愛色隨意可貪相近五為身得麤細更知欲得欲最在心欲愛色隨意可貪相近如是為知愛欲何等為當知愛欲從本有謂本為思如是為知愛欲從本有何等為當知從愛欲受殃若為所愛欲已生欲望諍待向待便如殃思待便從是致殃隨或好處或惡處如是為知從愛欲受殃何等為當知愛欲分布謂色愛欲為異聲愛欲亦異香愛欲亦異味愛欲亦異身更麤細愛欲亦異如是為知愛欲分布何等為當知愛欲盡謂思已盡愛便盡如是為知愛欲盡何等為當知受行令愛欲畢謂是八種道行一為直見二為直更三為直語四為直行五為直業六為直方便七為直念八為直定如是為知受行令愛欲畢若諸比丘已知愛欲如是知愛欲從本有如是知從愛欲受殃如是知愛欲分布如是知愛欲盡如是知受行令愛欲畢如是是名為比丘悔厭世間行清淨得道令愛欲盡畢比丘當知行亦當知行從本有亦當知從行受殃福亦當知行分布亦當知行盡亦當知受何行令行畢何等為當知行謂所思念向不離是為行如是為知行何等為當知行從本有謂從愛欲有為從愛行有本如是為知行從本有何等為當知從行受殃福謂有黑行為黑殃令致墮下有清白行令清白福行得上上是為知從行受殃福何等為當知行分布謂有黑行從黑受殃有清白行從清白受清白福有黑白行令致黑白殃福有亦非黑亦非清白行令從是受福行行盡畢如是為知行分布何等為當知行盡謂愛已盡行便盡如是為知行盡何等為當知受行令行畢謂是八種道行一為直見二為直更三為直語四為直行五為直業六為直方便七為直念八為直定如是為知受行令行畢若諸比丘比丘已知行如是知行從本有如是知從行受殃如是知行分布如是知行盡如是知受行令行畢如是是名為比丘悔厭世間行清淨得道令行盡畢比丘當知苦亦當知苦從本有亦當知從苦受殃亦當知苦分布亦當知苦盡亦當知受何行令苦畢何等為當知苦謂當知生為苦當知老為苦當知病為苦當知死為苦當知近不相於為苦當知愛別離為苦當知所求不得為苦當知卒五陰為苦如是為知苦何等為當知苦從本有謂本為癡癡為苦本如是為知苦從本有何等為當知從苦受殃謂癡未聞經世間人已身中更苦痛劇劇苦最痛所不可意應當從是念斷為從外求念外有為依外從求為有沙門婆羅門一言二言三言四言五言百言持呪祠令從是能得解身苦如是求苦殃或苦殃如是為知從苦受殃何等為當知苦分布謂有苦少受殃久或有苦少受殃疾解或有苦多受殃久或有苦多受殃疾解如是為知苦分布何等為當知苦盡謂癡已盡苦便盡如是為知苦盡何等為當知受行令苦畢謂是八種道行一為直見二為直更三為直語四為直行五為直業六為直方便七為直念八為直定如是為知受行令苦畢若諸比丘比丘已知苦如是知苦從本有如是知從苦受殃如是知苦分布如是知苦盡如是知受行令苦畢如是是名為比丘悔厭世間行清淨得道令苦盡畢佛說如是比丘受著意佛所說樂行從行致清淨無為
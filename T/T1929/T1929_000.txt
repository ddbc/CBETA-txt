夫眾生機緣不一是以教門種種不同經云自從得道夜乃至泥洹夜所說之法皆實不虛仰尋斯旨彌有攸致所以言之夫道絕二途畢竟者常樂法唯一味寂滅者歸真然鹿野鶴林之文七處八會之教豈非無頓漸之異不定祕密之殊是以近代諸師各為理釋今所立義意異前規故略撰四教門用通大師漸頓不定祕密之蹤若能達斯旨者則如來權實信矣無方至人本跡淵哉難究況復此漸頓不定祕密之跡皆無滯也今明此義略開七重第一釋四教名第二辨所詮第三明四門入理第四明判位不同第五明權實第六約觀心第七通諸經論也第一釋四教名四教者一三藏教二通教三別教四圓教此四通言教者教以詮理化物為義大聖於四不可說用四悉檀赴緣而有四說說能詮理化轉物心故言教也化轉有三義一轉惡為善二轉迷成悟三轉凡為聖故教以詮理化物為義也略為五意一正釋四教名二覈定四教三引證四料簡五明經論用教多少不同第一正釋四教名即為四一釋三藏教名二釋通教名三釋別教名四釋圓教名第一釋三藏教名者此教明因緣生滅四聖諦理正教小乘傍化菩薩所言三藏教者一修多羅藏二毘尼藏三阿毘曇藏一修多羅藏者修多羅此或言有翻或言無翻言有翻亦有多家不同然多用法本出世善法言教之本故云法本即是四阿含經也二毘尼藏者毘尼此翻為滅佛說作無作戒能滅身口之惡是故云滅則是八十誦律也三阿毘曇藏者阿毘曇此翻云無比法聖人智慧分別法義世所無比故云無比法若佛自分別法義若佛弟子分別法義皆名阿毘曇也然此三法通名藏者藏以含藏為義但解者不同有言文能含理故名為藏又言理能含文故名為藏今言三法之名各是一句三名各含一切文理故名藏也阿含即是定藏四阿含多明修行法也毘尼即是戒藏正明因事制戒防止身口之惡法也阿毘曇即是慧藏分別無漏慧法不可比也此之三藏教的屬小乘故法華經云貪著小乘三藏學者問曰如此對當義理可然而何名乖詮次耶答曰說時非行時教起之次四阿含為先修行之初木叉為首又如八正道正見正思惟為先次復正語等六法皆名為正如人行法眼前瞻路然後發足故大智度論云目足備故入清涼池問曰佛於三藏初開三乘大乘最勝何不以大乘為正小乘為傍耶答曰鹿苑初說四諦法輪俱隣等五人見諦成道八萬諸天得法眼淨但有小乘得道未有大乘之益故以小乘為正也大智度論云佛於阿含中雖別為彌勒授記亦不說種種菩薩行故大乘為傍也問曰外人亦說戒定慧此有何異耶答曰外人所說戒定慧即是舊醫如彼蠱道舊醫戒有二一邪二正一邪者即是鷄狗等戒也二正者即是十善道也舊定有二一邪二正一邪定者即是九十六種外道經所說鬼神邪定之法或能知世吉凶現神變相也二正定者即是四禪四無量心四無色定及發五神通也舊慧有二一邪二正一邪者即是因身邊二見心發諸邪智撥無因果食糞裸形等也二正者即是因身邊二見心發諸世智說有因果修諸善法也今佛說三藏教所明客醫戒定慧即是新醫從遠方來曉八種術初說四枯正術即是三藏教門所明戒定慧也一戒者即是十種得戒發一切律儀無作如是五部毘尼所明身口諸善法也二定者即是依八背捨入九次第定師子奮迅超越三昧願智頂禪六通四辨等也三慧者即是生滅四諦破身邊二見六十二見發真無漏成十一智三無漏根也此戒定慧外人尚不聞其名況有少分譬如驢乳牛乳乳之色雖同若停驢乳則成臭糞若停牛乳便成酪蘇醍醐也二釋通教名者通者同也三乘同稟故名為通此教明因緣即空無生四真諦理是摩訶衍之初門也正為菩薩傍通二乘故大品經云欲學聲聞乘者當學般若欲學緣覺乘者當學般若欲學菩薩乘者當學般若三乘同稟此教見第一義故云通教也所言通教者義乃多途略出八義一教通二理通三智通四斷通五行通六位通七因通八果通也教通者三乘通同稟因緣即空之教理通者同見偏真之理智通者同得巧度一切智斷通者界內惑斷同也行通者見思無漏行同也位通者從乾慧地乃至辟支佛地位皆同也因通者九無礙因同也果通者九解脫有餘無餘二種涅槃之果同也通義有八而但名通教者若不因通教即不知通理乃至得成通果也故諸大乘方等及諸般若有二乘得道者為同稟此教也問曰何故不名共教答曰共名但得二乘近邊不得遠邊若立通名近遠俱便言遠便者通別通圓也三釋別教名者別者不共之名也此教不共二乘人說故名別教此教正明因緣假名無量四聖諦理的化菩薩不涉二乘故聲聞在座如聾如啞法華經明迦葉領解自述往昔聞方等大品淨佛國土成就眾生心不喜樂即其義也所言別者義乃多途略明有八一教別二理別三智別四斷別五行別六位別七因別八果別也故名別教也教別者佛說恒沙佛法別為菩薩不通二乘理別者藏識有恒沙俗諦之理別也智別者道種智也斷別者塵沙無知界外見思無明斷也行別者歷塵沙劫修行諸波羅蜜自行化他之行別也位別者三十心伏無明是賢位十地發真斷無明是聖位之別也因別者無礙金剛之因也果別者解脫涅槃四德異二乘也別義有八種但名別教者若不因別教則不知別理乃至得成別果也問曰何故不說為不共教而作別教之名答曰智論明不共般若即是不共二乘人說之如不思議經今明別教如說方等大品二乘共聞而別教菩薩故用別名也兼欲簡非圓教亦別雖異通猶是未圓之名也四釋圓教名者圓以不偏為義此教明不思議因緣二諦中道事理具足不偏不別但化最上利根之人故名圓教也華嚴經云顯現自在力為說圓滿經無量諸眾生悉授菩提記此經云一切眾生即大涅槃不可復滅也大品經具足品云諸法雖空一心具足萬行法華經云合掌以敬心欲聞具足道涅槃經云金剛寶藏無所減缺故名圓教也所言圓者義乃多途略說有八一教圓二理圓三智圓四斷圓五行圓六位圓七因圓八果圓教圓者正說中道故言不偏也理圓者中道即一切法理不偏也智圓者一切種智圓也斷圓者不斷而斷無明惑也行圓者一行一切行也大乘圓因涅槃圓果即因果而具足無缺是為一行一切行位圓者從初一地具足諸地功德也因圓者雙照二諦自然流入也果圓者妙覺不思議三德之果不縱不橫也圓義有八但名圓教者若不因圓教則不知圓理乃至得成圓果也問曰教理若圓何得更有行位因果之殊答曰只依教理圓故便有智斷行位因果殊如世間法書極能之本修學之者得有階差雖復初修劣於後修本未曾異也第二覈定者明此四教通而為語於一教中各有四教雖有四教覈定其實三義不成故各從一義以受其教名也即為四意一覈定三藏教二覈定通教三覈定別教四覈定圓教一覈定三藏教者問曰如三藏教說無常三乘同稟入道即是通教別為菩薩說弘誓六度此即別教若為說一切種智令求佛果豈非圓教答曰今覈定此教三義若言說無常通教三乘是通教者二乘聞無常發真斷結一世便入涅槃可是稟教見無常理菩薩雖稟無常之教三阿僧祇劫不發真斷結豈見無常之理故知無常理通教之義不成雖說願行化物別教義不成者本論別教詮別理斷別惑初三藏教所明願行猶約生滅四諦而起見生滅四諦不及二乘豈是別教雖說一切種智勸菩薩慕果行因不名為圓者菩薩因中不得即具一切種智豈得論圓又此種智只照二諦不照中道豈得圓也是則雖有三教覈義不成但名三藏教也二覈定通教者問曰通教說戒定智慧豈非三藏教說道種智豈非別教說一切種智豈非圓教耶答曰雖有此三教覈義不成所以然者通教說無生戒定智慧一相無相不同三藏戒定慧別異相也復次一得不失從勝受名故不設三藏之名受通教名也雖說道種智只是照界內俗諦非是說如來藏恒沙佛法之道種智故別教義不成雖復說一切種智止是照界內二諦明一切種智非照中道不思議二諦之一切種智故圓教義不成是則三教義不成但名通教也三覈定別教者問曰別教亦說戒定智慧何故不名三藏教亦說無生空理何故不名通教亦說中道一切種智何故不名圓教也答曰別教說恒沙佛法無量戒定智慧異前生滅戒定智慧故非三藏也雖說空理是不可得空非是但空不與二乘同見故非通教也雖說中道一切種智非初住發心即具一切種智故非圓也是則三義不成但名別教也四覈定圓教者問曰圓教亦有戒定智慧何故不名三藏亦有真空之理何故非通亦有歷別階級法門何故非別答曰圓教所說戒定智慧皆約真如實相佛性涅槃而辨豈同三藏偏淺戒定慧乎佛性真空平等之理聲聞辟支佛所不能知何況得入故非通也種種法門位行階級無不與實相相應攝一切法從初一地無不具足一切諸地是故非別三義不成但名圓教也是則四教四名雖復互通而研其理實當教立名不可混濫若圓教攝三即是又多僕從而侍衛之也第三引證者夫欲申通佛法事須經論明文但佛教浩漫玄旨難尋若不立名辨義何以得知旨趣也今明此義略為三意一明無文立名作義以通經教二別引經論證三總引經論證一無文立名作義以通經教者問曰立四教名義若無經論明文豈可承用答曰古來諸師講說何必盡有經論明文如開善光宅五時明義莊嚴四時判教地論四宗五宗六宗攝山單複中假興皇四假並無明文皆是隨情所立助揚佛化其有緣者莫不承習信解弘宣問曰何意不依半滿五味幸出經論文答曰佛教具有漸頓不定半滿五味各據一邊豈得通釋此諸教也但使義符經論無文何足致疑大智度論云法施者依附經法廣作義理為立名字皆名法施今一家解釋佛法處處約名作義隨義立名或有文證或無文證若有文證故不應疑無文證者亦須得意譬如神農編鵲華他皆古之聖醫所造藥對治世撰集諸經方當時所治無往不差今人依用未必皆愈而即末代凡醫雖約古方出意增損隨病授藥少有不差若深解此喻通經說法覩時事所宜作義立名亦有何失今釋此經一部前後作義立名此非一條若不體此意者何但四教之名而生疑也經論正是趣前人機緣末代學問執見千端行道障起非一寧可守株待㝹必貽斯責且佛教無窮恒沙非譬東流之者萬不一達智人君子希更詳焉二別引經論證四教者前釋名中以已具引經文今更略出如戒心云應學修多羅毘尼阿毘曇佛在世時豈無三藏之教故成實論云我今正欲論三藏中實義次證通教者此經淨名為迦旃延解說五義二百比丘心得解脫大品經三慧品明薩婆若智三乘同得中論云諸法實相三人共入次證別教者此經明以無所受而受諸受未具佛法亦不應滅心受而取證也無量義經云摩訶般若華嚴海空宣說菩薩歷劫修行即是別教文涅槃經明五行正是別教意也大智論云結使有二種一者共二乘斷二者不共斷不共斷者不共般若斷於別惑次證圓教者華嚴經云為說圓滿修多羅此經云諸佛解脫當於眾生心行之中求大品經云欲以一切種智知一切法當學般若法華經明多寶如來歎言善哉釋迦牟尼佛能以平等大慧教菩薩法為大眾說如所說者皆是真實涅槃經云復有一行是如來行所謂大乘大般涅槃智度論云三智其實一心中得如是尋討大乘經論四教義文處處有之也三總引經論證者今影傍大乘經論立四教名義者如大涅槃經明四不可說有因緣故亦可得說四種之說以此化前緣即是四教意又涅槃經云四種轉四諦法輪即是四教意又法華經明三草二木稟澤不同譬方便說即三教也一地所生一雨所潤譬說最實事即圓教也中論破諸異執既訖復說因緣四句通佛四說即是四教之意如此等四說法隨機化物即四教義四說即是四教之異名也第四料簡者問曰法華經云佛平等說如一味雨何曾有四說之殊答曰上來處處引四不可說有因緣故亦可得說者尚未曾定有一說何曾定有四教耶故此經云佛以一音演說法眾生隨類各得解隨類異解者即是四教不同之相也且諸經明義不同自有說異解異說一解一說異解一說一解異說無說無解故此經云其說法者無說無示其聽法者無聞無得若達此意四教點定立義何所疑哉問曰四教從何而起答曰今明四教還從前所明三觀而起為成三觀初從假入空觀具有折體拙巧二種入空不同從折假入空故有藏教起從體假入空故有通教起若約第二從空入假之中即有別教起約第三一心中道正觀即有圓教起問曰三觀復因何而起答曰三觀還因四教而起問曰觀教復因何而起答曰觀教皆從因緣所生四句而起問曰因緣所生四句因何而起答曰因緣所生四句即是心心即是諸佛不思議解脫諸佛不思議解脫畢竟無所有即是不可說故淨名杜口默然無說也有因緣故亦可得說者即是用四悉檀說心因緣所生之四句赴四種根性十二因緣法所成眾生而說也四種根性者一者下根二者中根三者上根四者上上根赴此四種根性故因此教觀無礙而起普利益眾生得成信法兩行之益此即若聖說法若聖默然之義也問曰大涅槃經云根有三種一者下根二者中根三者上根為中根人於波羅奈三轉小法輪為上根人於拘尸那城轉大法輪若為下根人如來終不為轉法輪今何得言有四種根性為下根人說三藏教耶答曰諸佛教門隨緣不定或說一根或說二根或說三根或說四根或言為下根者說或言不為下根者說言為下根者說者如法華經三草二木稟澤皆得增長言不為下根者說即如引涅槃經文也問曰提謂經說五戒明人天善何意不開為五教義耶答曰人天教舊醫所說世之常道不離生死法王出世欲化眾生令出火宅是以鹿苑三轉法輪人天得道以此為實故有三藏教此經大品法華涅槃諸大乘經皆云於波羅奈轉四諦法輪又大智度論明結集法藏亦從鹿苑而起不取提謂經為初也問曰若不開人天善何得法華經明三草二木稟澤也答曰三藏教明世間布施持戒禪定即是人天之教並是正因緣所生善法此已為三藏教所攝故不須為五也問曰四教義與地論人四宗義同不答曰若人問言四諦即是四大不此為非問今不依四宗立四教者意乃多途略出三妨一四宗明義言方似滯二細尋研覈立名作義似如不便三四宗雖言富博一家往望攝佛法意猶有所闕一四宗明義言方似滯者彼不約四不可說用四悉檀趣緣而說即成滯也二細尋研覈立名作義似如不便者彼之四宗毘曇見有得道可許因緣為宗三假品是世諦何得為宗成論見空得道何不以空為宗且智度論明三藏教有三門入道一是有門二是空門三是假名門也又智度論彈方廣義云取十喻直說一切法不生不滅失般若意豈得用夢幻為不真宗也今諮曰不真宗即是通教真宗即是通宗者宗則通真不真不真何意沒宗而用教真宗何意無教而立宗宗若無教何得知真真宗若沒宗有教則同名通教若俱沒教留宗則同名通宗若俱安教則同名通宗教若留真不真則名通不真宗教通真宗教通不真宗可為三乘通修通真宗亦應三乘通修也若言此通是融通之通者通教亦是通真之通也此則兩名混同義無別也答曰楞伽經云說通教童朦宗通教菩薩故以真宗為通宗也又諮曰若爾是則前因緣假名不真宗皆是教童朦不應悉立宗名也覈却並決意邪謂立四宗名義不甚便也今言四教者佛從初得道至大涅槃顯示一切法門無非言教也三設巧救四宗名義得立若比古今雖為富博一家往望攝佛法意猶大有所闕今採諸經論立四教義一教各有四門合十六門彼因緣假名兩宗似與此所明三藏教有空二門相參猶闕昆勒門及非有非空兩門也彼不真宗明諸法如幻如化似與此通教有門相參餘三門彼所不明彼真宗似與此別教有門相參餘三門彼所不明此則四宗明義但得與此三教四門相參此圓教四門彼所不明四教猶有十二門明義彼四宗之所不明也又護身法師用五宗明義彼四宗如前長立法界宗似與此圓教有門相參四教猶有十一門彼所不明也耆闍法師用六宗明義三宗似與此三門相參如上分別彼真宗似與此通教空門相參彼常宗似與此別教有門相參彼圓宗似與此圓教有門相參四教猶有十門彼六宗之所不明也故知四宗五宗六宗雖言古今以來明義富博今一家往望攝佛法意猶大有所闕也所以前明四悉檀義者正是述一家通經說法與古今所說通用不同也故前明三觀竪破諸法略為數十番其尋覽者則知與諸禪師及三論師所說意有殊也今明四教一教各有四門四教即有十六門又開三藏教四門如五百阿羅漢各說身因即是五百門也故經說泥洹真法寶眾生從種種門入道但三藏教四門尚開無量門入道何況通教別教圓教各有四門而不得各明開無量門也故華嚴經明善財童子見四十二善知識各言我唯知此一法門如是見一百二十善知識乃至無量善知識皆各云我唯能知此一法門是則大乘法門無量無邊也此經三十二菩薩各說入不二法門乃至八千菩薩皆說入不二法門故法華經云以種種法門宣示於佛道如此法藏於不可說用四悉檀而起教門令一切眾生以佛教門出三界苦若留此意比決四宗五宗六宗自知殊別也第五明經論用四教多少不同若華嚴頓教用別圓兩教若漸教之初小乘經但用三藏教若大乘方等則具有四教若摩訶般若用通別圓三教妙法蓮華經但用圓教大涅槃名諸佛法界四教皆入佛性涅槃諸論隨經用教多少義類可解問曰四教遍通眾經何故偏於此經文前廣辯答曰一切漸頓諸經未必皆明四教唯方等大集及此經典具有四教之文故約此經意略明四教義也但每嗟末代弘經之人採眾經義用通一論遂致使後生皆謂論富經貧輕經重論今採眾經論立四教義以通諸大小乘經者意望後賢敬重佛言棄其枝末若能專心大乘方等聽說受持讀誦書寫如說修行非但功不唐捐亦能契理之要也大門第二辨所詮者夫教是能詮理是所詮故因理設教籍教顯理即理非教即教非理離理無教離教無理故思益經云菩提之中無文字文字之中亦無菩提離菩提無文字離文字無菩提以離菩提無文字故約理而施教以離文字無菩提故施教即能顯理是則教為能詮理為所詮意在於此所言理者即是所詮諦也今約諦明理理能起教教能詮理教是能詮理是所詮今明所詮義略為四意一約四諦之理以明所詮二約三諦之理以明所詮三約二諦之理以明所詮四約一諦之理以明所詮也一約四諦明所詮者即為三意一明所詮四諦之理二明能詮之教三明約經論一明所詮四諦之理者有四種四諦一生滅四諦二無生四諦三無量四諦四無作四諦也問曰何處經論出此四種四諦答曰若散說諸經論趣緣處處有此文義但不聚在一處耳大涅槃經明慧聖行欲為五味譬本是以次第分別明此四種四諦勝鬘亦有四種四諦之文所謂有作四諦有量四諦無作四諦無量四諦但涅槃勝鬘明無量四諦詮次不同義意少異問曰前明生滅四諦是三藏教半字之義此事可然次明無量無作云何分別答曰若作滿字明義三種四諦同是滿教不須分別若五味明義三種四諦義即不同無生四諦此雖大乘猶通二乘無量四諦但是菩薩之所行之道無作四實諦乃是佛之境界此為異也初約生滅四諦之理明所詮者即是因緣生滅以明諦理故法華經云昔於波羅奈轉四諦法輪分別說諸法五眾之生滅生滅即是起作故勝鬘經明有作四聖諦也所言四諦者一苦諦二集諦三滅諦四道諦也所言苦者逼切為義無常三相逼切色心故名為苦審實不虛名之為諦所言集者招聚為義煩惱業合能招聚生死苦果故名為集審實不虛名之為諦所言滅者滅無為義無有子果二縛故名為滅審實不虛名之為諦所言道者能通為義戒定智慧能通至涅槃故名為道審實不虛名之為諦此是生滅四諦故涅槃經云聲聞有苦有苦諦有集有集諦有滅有滅諦有道有道諦也問曰道滅聖人行因得果可言審實苦集虛妄何名審實答曰凡夫虛妄因果實是虛妄非不虛妄是則有漏無漏因果皆悉審實不可混監故遺教經云日可令冷月可令熱而佛說四諦不可令異釋此生滅四諦義備如數人成論分別今不具明二明無生四諦者如思益經云知苦無生名苦聖諦知集無和合相名集聖諦以不二相觀名道聖諦法本不生今即無滅是名滅聖諦即苦集滅道四法名字事相是同而諦義有異前以生滅之理為諦今明不生不滅真空之理為諦亦名四真諦也故涅槃經云菩薩解苦無苦是故無苦而有真諦解集無集是故無集而有真諦有滅有真有道有真故名四真諦也三乘共觀得第一義證二種涅槃亦是勝鬘經明有量四諦也問曰若是三乘通學涅槃何故解滅諦明常樂我淨耶答曰若方等般若所明無生真諦三乘共見而二乘通教菩薩不見佛性不明滅諦是常住也至大涅槃為三乘人同說佛性故無生四真諦通別通圓故明滅諦四德異於方等大品意在此也三明無量四聖諦者如大涅槃經說知諸陰苦名為苦諦分別諸陰有無量相悉是諸苦是名無量苦諦無量集滅道至下自當具出經文如是四諦之理涅槃經云悉非聲聞緣覺所知故知皆是別教所詮之理也問曰此無量四聖諦是何等四諦無量耶答曰今明四教所詮菩薩學道種智並得無量四諦但此無量四諦的屬別教也問曰若爾涅槃經明四諦無量相何得定知是別教所詮無量四諦答曰若不明佛性而說無量即是前二教所詮之無量也若明佛性說無量相者即任運自成後兩教所明無量也若圓教亦名無量四聖諦者即是無作四實諦之異名也四明無作四諦者如涅槃經明約一實諦而辨四諦即是無作四實諦明四實不作四故名無作觀四即得實故名四實諦也涅槃經云所言苦者為無常相是可斷相是為實諦如來之性非苦非無常非可斷相是故為實虛空佛性亦復如是無作集滅道諦在下當具引涅槃經此文即無作四實諦之明說也若能依經解此四諦即一實諦是為圓教所詮之理勝鬘經明無作四諦無一實結成涅槃經不云無作皆用一實結成四諦義既相關今合兩經立名故言無作四實諦也問曰勝鬘經明無量四聖諦無作四聖諦涅槃經亦有是說二處經文為同為異耶答曰有無量四聖諦雖依藏識非無作有無量四聖諦亦依藏識即是無作所以者何若約無明恒沙四諦法事數論無量即是別教所詮無量非無作若約法性明四諦無量即是圓教所詮無量無量即無作也大涅槃經答迦葉明無量四諦正約事數無量此別教所詮也若答文殊明四諦即是明無作四實諦也勝鬘經明二種四諦一異未可定判問曰勝鬘明無量四諦何故在無作四諦後答曰勝鬘經云依無作說無量但依義有三種一依果說因因無量即是無作因也二明依理說義無作之理不可思量即是無量也三依體說用無量即是無作之數量也若解此三義次無作後說無量四諦不足致疑也問曰無生無作何異真之與實何異答曰若覈名論義一往難者恒強取意通釋佛意不無名有所主二明能詮之教者即是四教能詮四種四諦之理即為四意一初三藏教詮生滅四諦之理但生滅四諦之理即是涅槃經明生生之義生生既不可說云何說三藏教能詮此理又涅槃經云有因緣故亦可得說即是四悉檀善巧故能詮也若是世界對治為人用此三悉檀說生滅四諦此約隨情辨能詮用第一義悉檀說生滅四諦即是約隨智辨能詮也若無隨情智之機則不可說此二機發則可以方便赴機善巧說生滅四諦故法華經云諸法寂滅相不可以言宣以方便力故為五比丘說是名轉法輪便有涅槃音及以阿羅漢也二次明通教詮無生四真諦之理無生四真諦即是大涅槃經明生不生義生不生既不可說云何說通教能詮此理又涅槃經云有因緣故亦可得說即是用四悉檀因緣說也若世界為人對治三悉檀故說無生四諦此約隨情辨能詮也若用第一義悉檀說無生四諦即是約隨智辨能詮也若無情智之機則不可說此機若發則以方便赴機善巧而說三乘向道之人聞說即入第一義諦無言說道斷見思煩惱也三明別教能詮無量四諦之理無量四諦之理即是涅槃經明不生生義不生生既不可說云何說別教能詮此理又涅槃經云有因緣故亦可得說即用四悉檀因緣說也若用世界為人對治三悉壇故善巧方便而說無量四諦即是約隨情辨能詮也若用第一義悉檀說即是約隨智辨能詮若無情智二機發則不可說若此二機發則可以方便赴機而說別教菩薩聞說即入十住十行十迴向登初地也四次明用圓教詮無作四實諦理無作四實諦理即是大涅槃經明不生不生義不生不生既不可說云何說圓教能詮此理又涅槃經明有因緣故亦可得說即是用四悉檀因緣說也若用世界為人對治三悉檀說無作四實諦此乃約隨情辨能詮耳若用第一義悉檀說無作四實諦即是約隨智辨能詮也若無情智之機即是不可說此機若發則可說也利根大士聞說即開佛智見見佛性理住大涅槃也三明對諸經論者即為二意一對經二對論一對經者若華嚴教用別圓兩教詮無量四諦無作四諦之理小乘三藏漸教之初但詮生滅四諦之理大集方等及此經用四教詮四種四諦之理摩訶般若用三教詮三種四諦之理法華但用圓教詮無作四實諦理大涅槃通用四教詮四種四諦之理事如前引涅槃經文即其義也二明對論者別通經論類經可知若通申經論如中論破一切內外顛倒執諍競論外人問曰若一切世間皆空無所有者即應無生無滅以無生無滅故即無四諦四沙門果三寶若受空法有如此等過論主答曰汝今實不知空因緣諸佛常依二諦為眾生說法若不知二諦則不知真法以有空不空義故則一切法得成若無空不空義一切法則不成一切法成者有四諦四沙門果三寶也今釋此語論主破執見既盡明有四諦四沙門果三寶者即是申摩訶衍中三種四諦三種四沙門果三種三寶也問曰云何得知答曰論主說偈故知有也偈云因緣所生法我說即是空此偈申通教大乘詮無生四諦四沙門果三寶也偈云亦名為假名即是申別教大乘詮無量四聖諦四沙門果三寶也偈云亦是中道義即是申圓教大乘詮無作四實諦四沙門果三寶也破申之意大乘三教亦用一偈作論之巧妙在於斯次後說兩品初品云問曰已知摩訶衍入第一義今欲聞聲聞法入第一義答曰論主具明生滅十二因緣破六十二見入第一義即是為鈍根聲聞弟子說因緣生滅因緣即是生滅四諦四沙門果三寶也中論前申摩訶衍通別圓三教三種四諦四沙門果三寶後兩品申三藏生滅四諦四沙門果三寶者以後世人根轉鈍應須還用此教是則中論文略而義富申佛四教既明於四諦之理已顯故言有四諦也乃是如意珠論非唾水精論也若不解此義單複織假恐虛棄功夫四假通佛大小乘經意終難見也第二約三諦明四教所詮之理者即為三意一明三諦所詮之理二明能詮四教三約經論一明三諦所詮理者三諦名義具出瓔珞仁王二經一者有諦二者無諦三者中道第一義諦所言有諦者二十五有世間眾生妄情所見名之為有如彼情見審實不虛名之為諦故言有諦亦名俗諦亦名世諦如涅槃經云如世人心所見者名為世諦二無諦者三乘出世之人所見真空無名無相故名為無審實不虛目之為諦故言無諦亦名真諦亦名第一義諦故涅槃經云如出世人心所見故名為第一義諦三中道第一義諦者遮二邊故說名中道言遮二邊者遮凡夫愛見有邊遮二乘所見無名無相空邊遮俗諦真諦之二邊遮世諦第一義諦之二邊遮如此等之二邊名為不二不二之理目之為中此理虛通無擁名之為道最上無過故稱第一義深有所以目之為義諸佛菩薩之所證見審實不虛謂之為諦故言中道第一義諦亦名一實諦也亦名虛空佛性法界如如如來藏也故涅槃經云凡夫者著有二乘者著無菩薩之法不有不無即是三諦之理不同之義此理並為四教所詮故約三諦之理明所詮也問曰所言三諦之理為是隨情理為是隨智之理答曰今約一家明義所辨諦理有三種不同一者隨情二者隨情智三者隨智此義別當料簡今且用一途依涅槃判三諦之理也是則一是隨情之理二是隨情智之理三是隨智之理也又云二是隨情智之理三是隨智之理也又云二是隨情之理一是隨智之理情智合說以為三諦之理也二明能詮之四教詮三諦之理者即為四意一三藏教但詮二諦之理所以稟教之流不聞佛性常住涅槃三乘猶存灰斷之果也二通教亦但詮二諦之理所以稟教之流亦不聞佛性常住涅槃三乘猶存灰斷之果也三別教別詮三諦之理所以稟教之流三十心但成二觀智之方便道登地方乃見佛性入法流也四圓教圓詮三諦之理是故稟教之流初心即開佛知見自然流入薩婆若海也三明對經論華嚴但詮假名俗諦中道或云華嚴教詮別相三諦一心三諦三藏漸教詮真俗二諦方等大乘之教詮三諦一往同華嚴摩訶般若亦具詮三諦一往同華嚴法華但詮一心三諦涅槃備詮三諦一往亦同華嚴也諸論隨經類之可知中論偈云因緣所生法我說即是空此即詮真諦亦名為假名即詮俗諦也亦是中道義即詮中道第一義也此偈即是申摩訶衍詮三諦之理若下兩品明聲聞經入第一義此即是別申三藏教詮二諦之理第三約二諦明所詮之理者亦為三意一正明所詮之理二明能詮之教三約經論一明所詮之理者即是二諦之理也二諦有二種一者理外二諦二者理內二諦若真諦非佛性即是理外之二諦真諦即是佛性即是理內之二諦也一理外二諦有二種一者不相即之二諦生滅二諦也二者相即之二諦無生二諦也故大品經云即色是空非色滅空色滅方空是不即之二諦即色是空相即之二諦也二明理內二諦亦有二種一不即之二諦二相即之二諦一不即之二諦是無量二諦也故涅槃經云分別世諦有無量相第一義諦亦有無量相非諸聲聞緣覺之所知也二相即之二諦無作之二諦也無作苦集滅道名為世諦即一實諦故名第一義諦二明能詮之四教者若三藏教詮於理外不即之二諦若通教詮於理外相即之二諦別教詮於理內不即之二諦圓教詮於理內相即之二諦也三對經論者華嚴經詮理內二種二諦三藏教詮理外不相即之二諦方等大乘詮理外四種二諦摩訶般若詮理外相即二諦理內二種二諦法華經但詮理內相即之二諦涅槃經通詮理內理外四種二諦諸論通經類之可解中論偈云因緣所生法我說即是空此申理外相即之二諦亦名為假名亦是中道義此申理內相即不相即之二諦後兩品明聲聞入第一義即是申三藏教理外不相即之二諦也第四明一諦之理辨所詮者亦為三意一者正明所詮之理二明能詮之教三約經論一明所詮之理者即是一諦之理也何等名為一諦諦名審實審實之法即是不二豈有三諦二諦皆名審實今明真俗說為諦者但是方便實非諦也故涅槃經云所言二諦者其實是一且如來方便為化眾生故說為二譬如日月不轉醉人見轉當知唯有不轉之日不醉之人同見豈別有迴轉之日若實有轉日者不醉之人亦應並見也一諦如真日二諦如轉日真日審實可名一諦轉日不實何有二諦方便說二實義不成故非諦也今此以一實諦為所詮之理也二明能詮之教者若三藏教通教正是煩惱惡酒未吐唯詮轉日說有二諦不能詮一實諦也若別教詮一實諦如離轉日圓教詮一實諦轉日即不轉日也三對經論者若華嚴教詮一實諦帶理內世諦不即之方便若三藏教一向不詮一實諦也若方等教詮一實諦同華嚴有偏真會一實諦之方便摩訶般若教詮一實諦亦同華嚴亦帶偏真會一實諦之方便故無量義經云佛成道已來四十餘年未顯真實今謂何有不說實諦但或時赴緣開二諦三諦不即一諦之方便所覆法華教詮一實諦無覆不即之方便但詮一切即一實諦也故法華經說二萬日月燈明佛皆云諸法實相義已為汝等說今佛放光明助發實相義諸佛法久後要當說真實正直捨方便但說無上道若涅槃經同方等通釋入佛性為異諸論隨經類之可解如中論偈云亦是中道義此即是申一實諦之教也故青目釋云遮二邊故名為中道即是遮因緣空邊假邊非此二邊則非遮真俗二諦名一實諦也故涅槃經云一實諦者則無二也又云無二之性即是實性也無二之性即是入不二法門又一實諦者即是不生不生不生不生不可說故是故淨名居士默然杜口文殊稱歎意在於此也大門第三明四門入理者尋真性實相之理幽微妙絕一切世間莫不能契但以大聖明鑒通理之門乃於無言之理赴緣以教為門是以稟教之徒因門契理故法華經云以佛教門出三界苦又云其智慧門難解難入淨名經明諸菩薩各說入不二法門即其意也今略以五意解釋一略辨四門相二正明四門入理三明四悉檀起四門教四約十法成四門義五明信法兩行四門不同第一略辨四門相者門者以能通為義佛教所詮正因緣四句法通行人至真性實相之理故名為門若外人邪因緣無因緣法四句因此四句各見四種邪法之理因此生十四難六十二見起諸結業沈輪生死此是邪道四門今所不述若佛法四門即是正因緣四句法能通行人同入第一義涅槃也故大智論云四門入清涼池又般若如大火炎四邊不可觸又云般若波羅有四種相即四門別義仰尋佛法既有四教不同今約四教明門各有四門別一三藏教四門二通教四門三別教四門四圓教四門一明三藏教四門即為四一有門二空門三亦有亦空門四非有非空門一有門者即三藏教明正因緣生滅之有若稟此教能破十六知見見陰界入一切有為諸法悉皆觀無常苦空無我得世第一法發真無漏因有見真有即第一義諦之門也故大集經云甚深之理不可說第一義諦無聲字陳如比丘於諸法獲得真實之知見此即諸阿毘曇論之所申也二明空門者即是三藏教明折正因緣假實法生滅入空若稟此教能破假實之惑見假實空發真無漏因空見真空即第一義之門也故須菩提在石室觀生滅無常入空因空得道名見佛法身恐此是成實論之所申也三明有空門者即三藏教明正因緣生滅之有空若稟此教能破偏執有無之惑見因緣有空發真無漏因有空見真有空即第一義之門也此是迦旃延因此入道故作昆勒論還申此門也四非有非無門者即三藏教明正緣生滅非有非空之理若稟此教能破有無邊邪執見因緣非有非無發真無漏因非有非無見真非有非無即第一義之門也惡口車匿因此入道未見論度有人言犢子阿毘曇申此意也彼論明我在第五不可說藏中我非三世即非見有非無為法即是非見空也此恐未可定用二明通教四門者即是智度論明一切不實一切亦實亦不實一切非實非不實佛於此四句廣說第一義悉檀中論明此四句皆名諸法之實相即通教明正因緣法如夢幻響化水月鏡像體法即空之句也若三乘共稟此教而根緣不同各於一句入第一義故四句皆名門也此具如青目注解又注云諸法實相有三種故知此四句門即是三乘同入此四門得見第一義也三明別教四門者若用中論亦名為假名而辨四門者即別教之四門大智度論四句亦得也此別教四門意正出大涅槃經但多散說約乳明四句譬即是別教四門也若明佛性如乳有酪性石有金性力士額珠即是有門若明石無金性乳無酪性眾生佛性猶如虛空大涅槃空迦毘羅城空即是空門也涅槃經又云佛性亦有亦無者即云何為有一切眾生悉皆有心故云何為無從善巧方便而得見故又譬如乳中亦有酪性亦無酪性即是亦有亦無門也若明佛性即是中道百非雙遣故經譬云乳中非有酪性非無酪性即是非空非有門也別教菩薩別稟此四門之教因見佛性住大涅槃故此四句之教即是別教之四門也今一往約涅槃經文分別別教四門之相但此經文或可是圓教四門至下圓教四門自當料簡同異也問曰若別教四門但出涅槃經若爾前諸摩訶衍經何意無別教四門也答曰大涅槃經是解釋前教之經此前諸摩訶衍豈無別教四門具出經文事盛繁也四明圓教四門者四門明入佛性第一義一往與別教四門入第一義諦見佛性得常樂涅槃名義是同細尋意趣有異問曰以何相知異耶答曰分別有異意乃多途今略約圓教七義分別即知別教四門與圓教四門有殊也七義者一若明一切法即真性實相佛性涅槃不可復滅而明四門者即是圓教四門也二若初心即開佛知見圓照而辨四門者即圓教四門也三若明不思議不斷煩惱圓入涅槃而辨四門者即是圓教四門也四若明圓行而辨四門者即是圓教四門也五若明圓位而辨四門者即是圓教四門也六若明圓體而辨四門者即圓教四門也七若明圓用而辨四門者即是圓教四門也第二正明四門入理者若外人四門心行理外諸顛倒想與顛倒理相應不得入真性理所以者何隨心異故見理亦異是故各說謂得一究竟道因起諍論也今明佛法四門皆得入一理但有二種不同一者三藏通教兩種四門同入偏真之理二者別圓兩教四門同入圓真之理一明三藏四門通教四門同入偏真之理者各因四門同入偏真第一義得二種涅槃是同也理雖是一而門有異者既有巧拙兩度之殊故有兩種四門能通之別也真理無二故所通至理是一也譬如州城開四門使君是一而從四門入者門雖有殊而所見使君只是一也三藏教四門如從州城四邊偏門而入通教四門如從四正門而入偏正雖殊入見偏真第一義諦得二種涅槃是一也二明別教四門圓教四門同入中道實相真性理者各因四門而入見實相佛性得常樂涅槃是一也理雖是同而門有異教門既有偏圓之殊故有兩種四門能通之異也佛性真理不二故所通之真性理是一也譬如臺城有四門門雖不同所見天子是一也別教四門如從臺城四邊偏門而入圓教四門如從四正門而入偏正雖殊入見真性解脫實相之理是一也第三明用四悉檀起四門之教者若外道四門皆不見根緣執心取相定說如舊醫常用乳藥治一切病此不因四悉檀而起四門也今佛法四門皆因四悉檀而起也一明悉檀起三藏教四門二明悉檀起通教四門三明悉檀起別教四門四明悉檀起圓教四門一明四悉檀起三藏教四門者即是生生不可說有四悉檀因緣亦可得說一明用四悉檀起有門者若眾生心樂有法即用世界悉檀說毘曇有門若宜聞生善即用各各為人悉檀說於有門若執無因緣邪因緣或執空取著起諸結業即用對治悉檀為說有門若聞即是悟見第一義即用第一義悉檀為說有門如拘隣等五人聞說四諦即見第一義諦得須陀洹果若不能用四悉檀赴緣而說法者即是差機說法是眾生怨天魔外道一手作諸牢侶涅槃經云說法者諸佛之境界非諸聲聞緣覺所知也二明用四悉檀起空門者類前有門用四悉檀起空門義即成也而諸成論師云毘曇有門但是調心不能得道成實見空乃得道耳諸數論師云我用小乘明義見有得道汝採用大乘明義故說見空得道今謂此並不得三藏教意大集經云常見之人說異念斷斷見之人說一念斷二見雖殊得道無異大智論云聲聞經中處處明法空義豈得言見空得道明大乘今約此四悉檀意作成壞義數人四義成成論四義壞成論四義成數人四義壞是則成壞敵等何者是成論成何者是數人壞若解三藏教巧拙度則成論空門義成數人有門義壞三明用悉檀起有無門者類前有門用悉檀意則有空門得道故為毘曇論之所通也四明用悉檀起非有非無門者亦類前有門用四悉檀意可見也二明用悉檀起通教四門者通教四門雖如幻化但有名字即是生不生不可說而眾生四種根緣不同若用四悉檀赴緣即得起四門也用四悉檀起通教類前可知也三明用四悉檀起別教四門者不生生不可說以四悉檀因緣故得赴緣起教說四門也但地論師明阿梨耶識是如來藏即是用別教有門入道三論人云汝是不見真空亦是唼水義三論師明諸法畢竟無所有此是別教空門地論師云汝是外人冥初生覺義亦是黃蜂黃𧑀義執諍不穆何可融會也今謂此是不得別教四門之意不知四悉檀說此有空兩門義也四明悉檀起圓教四門者不生不生不可說以四悉檀因緣起圓教說四門也第四明約十法成四門義者外人亦說四門但不為十法所成故諸顛倒流轉生死不得解脫今佛法四門皆為十法所成必得涅槃故不同外人也就此即為四一十法成三藏教四門二十法成通教四門三十法成別教四門四十法成圓教四門一明十法成三藏教四門者四門即為四一明用十法成毘曇有門見有得道者十法名目具如前出但知正因緣法成見有得道者知無明因緣生一切法破一切外人計無因緣邪因緣生一切法也二真正發心成見有得道者知無明因緣有三界一切生死苦覺悟心生欲斷無明結業正求涅槃此心真正過一切天魔外道之心也三止觀進行成見有得道者因止觀能發無漏定慧不同外人不知攢搖乳酪猶難得況復生蘇四破法遍成見有得道者用生滅無常破身邊二見單四見複四見具足四見六十二見無量諸見皆知從無明因緣生心不愛著涅槃經云是諸外道無有一法不從緣生從緣生法悉皆無常云何外道有常樂我淨如此諸見四顛倒悉能遍破不同外道也五善知通塞成見有得道者知無量諸見皆有道滅故為通悉有苦集故為塞不同外道如彼蟲道不知是字非字也六善修三十七品成見有得道者三十七品調適行對涅槃開三脫門不同外人如佛為須跋陀羅經中作獅子吼八正道外人尚無一分決定不得四沙門果也七對治助開成見有得道者五停心觀發諸禪定背捨勝處不同外人根本味禪定起愛見慢之三病也八善知次位成見有得道者知七賢七聖之位心不叨濫起增上慢不同外人戒取見取計生死法為涅槃也九安忍強軟兩賊成見有得道者能忍八風內外三障四魔心不退轉不同外人不能安忍微細遮道法也十順道法愛不生成見有得道者四善根人發得善有漏五陰大涅槃經說我弟子有外道則無若不生法愛則不頂墮進入忍法成世第一法發苦忍真明十六剎那證須陀洹果若入超果即成羅漢故知十法成見有得道聲聞乘辟支佛乘乃至大乘故知毘曇見有得道此非虛說也二明十法成空門三明十法成有空門四明十法成非空非有門悉得見第一義證二種涅槃類有門有十法所成意可知也今佛法中義學坐禪若不深得此意但言見有見空得道與外人有何殊也故大智論云若無方便入阿毘曇則墮有中入空門即墮無中入昆勒門即墮有無中中論云若非有非無即是愚癡論也二明十法成通教四門三明十法成別教四門四明十法成圓教四門皆得入道類前可知若偏取四門執諍戲論不得十法入道意者為邪見之火所燒也故大智論云般若波羅蜜譬如大焰四邊不可取邪見火燒故是事前於四教中已處處分別也第五明信法兩種四門不同者外人不信三寶不學佛法邪信邪行雖有四門非佛弟子豈成信法兩行今明佛弟子深信佛教修集佛法能發無漏故成信法兩行若信行人即是四種教門若法行人即是四種觀門是則信行人以佛教門出三界苦約四教各有四種教門一往則有十六種教門十六種信行人約四教各有四種觀門一往即有十六種觀門十六種法行人若細分別四教則有能所信法兩行教門無量無邊信行亦無量無邊觀門無量無邊法行亦無量無邊宜論三藏四門五百羅漢各說身因即是五百觀門況復此經諸菩薩各說入不二法門善財入法界見無量善知識各各說所得法門皆從四教三十二門顯出也若四不可說故文殊師利說一切法無言無說盡諸戲論名入不二法門淨名杜口默然無說文殊稱歎是真入不二法門當知一切法門皆不可說也大門第四約四教位分別淨無垢稱義者即為六意一約三藏教位明淨無垢稱義二約通教位明淨無垢稱義三約別教位明淨無垢稱義四約圓教位明淨無垢稱義五約五味以結成六明約經論辨位多少第一約三藏教位明釋淨無垢稱義者尋佛三藏夫趣緣多種最尋其正要不出四門入道其四門者一者有門二者空門三亦有亦空門四非有非空門但四教各明四門雖俱得入道隨教立義必須遂便若是三藏教四門雖俱得入道而諸經論多用有門通教四門雖俱得入道而諸經論多用空門別教四門雖俱得入道而諸經論多用亦有亦空門圓教四門雖俱得入道而諸經論多用非有非空門也今明三藏教四門入道正用毘曇有門以判位也若論逗機化物赴緣而說四門豈可偏用明義隨便事須如此四門義至下辨體中當略解釋今就三藏教有門明入道階位即是毘曇論主之所申也約此有門明位釋淨無垢稱義即為三意一略開三乘二明三藏教三乘位不同三釋淨無垢稱義一略開三乘者佛於生生不可說非三之理用四悉檀約苦集滅道開三乘教門赴三種行人之根緣令同得滅諦涅槃也故法華經云為求聲聞者說應四諦法度生老病死究竟涅槃為求辟支佛者說應十二因緣法為求菩薩者說應六波羅蜜法令得三菩提成一切種智若聲聞小乘教門苦諦為初觀四諦入道發真無漏斷正使盡位證羅漢具足三明及八解脫既無慈悲而不能度物現身而入涅槃故大智論云如麞在獵圍驚怖跳出都不顧群今不約此判淨名位也若緣覺中乘教門集諦為初觀十二因緣發真無漏斷三界結盡侵除習氣具足三明及八解脫雖有小慈悲不能度物亦於一世即入涅槃故大智論云如鹿在獵圍驚跳自出雖顧盻群怖不停待今亦不就此判淨名位若菩薩大乘慈悲弘誓不捨眾生為物心大教門以道諦為初修行六度化一切眾生共出三界至成佛果利益功圓方入涅槃故大智論云如大香象在獵圍雖遭刀箭擁待群共出此是大士位懷物故須約此判淨名位也問曰此說不思議大乘瞻蔔之教何須說小乘除糞器乎答曰今欲明小乘法遠因以明除糞之器者不無諸所為今略出十意一為用故如維摩大士為諸國王長者說無常不淨苦空之法二為破故如破十大弟子五百羅漢如先有砧方可用鎚三為攝受故如室內所明說身有苦而不樂求涅槃又云亦不可與聲聞支佛而相違背四為會通故如大品經廣乘品會宗品所明五為開密故法華經云決了聲聞法是諸經之王涅槃經云為諸聲聞開發慧眼故六為末代世聽學小乘經論觀行之人未善通達若為外人邪見人內邪見人所破即便退沒七為破末世僻說小乘大乘教人壞亂佛半滿正教所以者何如有人言毘曇見有得道成實見空入道道非有無何得言見有見空得道也是則兩論申佛小乘有空教門便成無用中論何故言欲聞聲聞入第一義也是則翳佛四枯之教八為破末世坐禪內證豁虛解慧開發或同尼揵破戒行惡食糞裸形謂是大乘或復持戒坐禪同彼欝頭藍弗是且空修梵行也九為令今一家義學善別內外猛浪之說明識大聖枯榮教門十為令一家坐禪學別識一切內外邪非精通大小乘觀取捨得真正入佛道也二明三藏教三乘位不同者即為三意一明聲聞乘位二明緣覺乘位三明菩薩乘位一明三藏教聲聞乘位者但三藏教具有四門今正約毘曇有門解釋次下別略明空門辨位就有門明位即為二意一明七賢位二明七聖位一明七賢位者一者五停心觀二別想四念處三總想四念處四煗法五頂法六忍法七世第一法是為七賢位也通言賢者隣聖曰賢此七位者皆是非學非無學等智似解能伏見惑因此似解能發苦忍真明故云隣聖曰賢今解賢者名直善也一切天魔眷屬及諸凡夫皆以愛著之心修善一切外道皆以邪見心修善此等雖復修善虛偽邪曲不名為直今佛弟子七種行人皆明識生滅四諦理知愛論見論皆邪曲伏此愛見邪曲之心用正信直心修諸善法故名直善也復次一切愛論所詮皆有生滅之理天魔眷屬及諸凡夫所不能見是故流轉生死猶若輪環又一切見論所詮皆有生滅四諦之理六師外道悉不能見是故流轉生死猶若輪環故涅槃經云我昔與汝等不見四真諦是故久流轉生死大苦海今佛法七種行人從聞生解解明識此二種生滅四諦故得信心正直以此直心修諸善法即是直善故通名賢也問曰云何名為屬愛生滅四諦之理答曰行人一期果報即是屬愛之果具有三苦故名為苦苦理審實不虛名之為諦若於此苦果無明不了愛著此果起諸惡業能招聚三途劇苦之報又愛著此果起諸善業能招聚修羅人天生死之報此二結業能招六道二十五有生死苦報通名為集集理審實不虛名之為諦若能觀此報身修戒定慧四念處三十七品通至涅槃名之為道道理審實名之為諦屬愛煩惱善不善業三界二十五有因滅名子縛滅捨此報身永更不受三界二十五有苦果名果縛滅此二種滅名之為滅滅之理審實名之為諦問曰云何名為屬見生滅四諦之理答曰眾生一期報身具有三苦名之為苦苦理審實不虛名之為諦迷此報身起身邊二見四見六十二見即是無明愛取因此若起惡業則能招聚三途苦報又因此若起善業則能招聚修羅人天生死報果此二種結業能招聚六道三界二十五有生死苦果故通名集集理審實不虛名之為諦若能觀此諸見污穢善不善五陰修戒定慧四念處三十七品則能通至涅槃名之為道道理審實不虛名之為諦若身邊二見滅則一切八十八使煩惱業滅得須陀洹果超過之人三界思惟十使滅則九十八使業煩惱滅是則三界二十五有因滅名子縛滅捨此等業報畢竟不生三界二十五有名果縛滅此二種滅名之為滅滅理審實名之為諦今明此諸見四諦並長爪所迷末代講說橫釋四諦名義審實為委悉竪而明之未必深見此意故以邪為正以正為邪以淺為深以深為淺世出世法混濫無分別聽講坐禪若明識此意即於佛法得正信分明歸依三寶道心自然而發專求離苦涅槃終不染著文字語言無益諍論貪世名利眷屬果報也此之七賢三是外凡名乾慧地四是內凡則是性地若外凡已前未必能歸心三寶豈識愛見四諦修五停心耶皆名為邪定聚眾生也若乾慧地名不定聚眾生若性地名正定聚眾生也一明初賢五停心觀者一阿那般那觀二不淨觀三慈心觀四因緣觀五界方便觀此五通言停心者停以停止為義亦名五度門觀若人歸依三寶受佛戒法名佛四眾弟子若聞生滅四諦之教因此發聲聞心欲觀四諦離生死苦求涅槃樂但此以五種煩惱散動不定如風中燈當修五種觀法五種觀法者一數息觀二不淨觀三慈心觀四因緣觀五界方便觀問曰何不依數人說不淨觀為先答曰今依禪門辨次第也以病增先後隨人不須定執前後次第也問曰此五種觀法為對五人為對一人答曰橫對五人竪對一人一人隨病多少對不定也此五種觀法對治五不善即有五意一對治二轉治三不不轉治四兼治五亦對亦轉亦不轉亦兼治一對治者若覺觀多者對治數息二貪欲多者對治不淨三瞋恚多者對治修慈四愚癡多者對治修因緣觀五者著我多者對治修界方便觀若行者覺觀等分煩惱偏重攀緣不住當修數息隨息觀息對治相應則三種覺觀煩惱止息心不動散發諸禪定定法持定心入出安穩故名停心也所以者何修安般念定有三種一名始習行二名已習行三名思惟已度一數即是始習行二隨即已習行三觀即已度復次數隨觀皆名始習行得三種欲界未到地定名已習行發諸初禪定名已度餘不淨觀等四停心法亦當如是分別心既調停乃可習觀猶如密室之燈入道根本無過此五法也若心不住或須轉治不轉治等及發諸禪功德具如次第禪門內方便明也行人隨成一觀心得停住即入初賢位也問曰此處何故不說念佛三昧為五種耶答曰開因緣觀生界方便代也界方便與小乘念諸佛相同亦破境界逼迫障也有人言若作五度門無念佛名若作六度門即明念佛度治等分障道也問曰若以數息不淨等心得停住為初賢者今世人修數息不淨等觀非但心住乃發種種禪門境界是初賢位否答曰若以愛見之心修初禪乃至非想尚非初賢何況數息不淨等心不得停住乃發淺近諸禪而名賢也所以者何如經所說多修福德禪定不修智慧名之為愚多修智慧不修福德禪定名之為狂豈可說狂愚人為初賢也今明賢者本是直善人耳問曰何等名直善人相答曰此應四義簡別一者若人隨愛見破戒此非直非善故非賢人如無目無足之人不能到清涼池也二者持戒禪定而生邪見此善而不直亦此不名賢如有足而無目亦不能到清涼池也三者生信心正見而破戒心亂此直不善亦不名賢如有目而無足亦不能到清涼池四者若人信解直正得佛教意持戒清淨修阿那般那不淨觀等得心停住乃名直善初賢之位如人目足備故入清涼池問曰云何名為信解直正得佛教意分別之相答曰如中論說佛去世後後五百歲像法之中人根轉鈍深著諸法求十二因緣五陰十二入十八界等決定相不知佛意但著文字今謂不知佛意者佛知生生不可說有因緣故亦可得說也佛說生因緣生滅教門赴緣化物者意欲令眾生離生死苦得涅槃樂也若著文字分別諍競則為三界火宅所燒此不得佛意也今明欲知佛意者若知三藏教門十意分明必定出生死苦得涅槃樂也十意者即是十法名目具如前三觀中辨今略就此三藏教門解釋一信解正因緣法者即是知不可說說無明因緣出生一切法破外人說無因緣生一切法破外人說邪因緣生一切法種種顛倒妄計邪僻也二真正發心者驚覺無常之火燒諸世間一心樂求涅槃不念世間名聞利養如麞在獵圍欲跳出也三巧修止觀出世之行者如人乘馬亦愛策也四破諸法遍者觀因緣生滅破一切愛見戲論諸法遍也五善知通塞者知一切愛見之法皆有道滅之理名之為通悉有苦集名之為塞也六善修三十七品調適者於諸愛見不動而修性念處及八正道也七善修助道法者即是修五信入十二門禪九想八背捨深入共念處緣念處等諸善對治助道觀法也八善知次位者善識七賢之位心不混濫破增上慢成慚愧有羞僧也九安忍成就者能忍內外強軟二賊三障四魔也十順道法愛不生者發外凡內凡種種之順道善法心不愛著也末代求聲聞乘行人知此十法信解分明不著一切文字戲論為求實慧修五停心入初賢位即是善知佛教意二明別想四念處位者即為七意一明念處是佛法入道要門二略釋四念處名三分別三種念處不同四明為破三種六師五明為成三種羅漢六明念處觀法七正明念處位一明念處是佛法入道要門者如佛在雙樹間將般涅槃阿難請問佛去世後諸比丘依何而住依何修道佛答阿難若我在世及滅度後諸比丘依波羅提木叉住念處修道當知五停心觀成得入初賢即是依尸羅清淨名攝根之戒也是故數人說欲界定為十善相應心若依未到地發初禪即是定共戒也佛法雖有種種法門而佛遺言但屬依念處以修道也若離念處觀雖復布施持戒忍辱精進誦經行道頭陀坐禪聽讀多聞講說教化皆不得入正道故佛勸令依念處修道也二略釋四念處名者四念處亦名如意止即是觀五陰十二入十八界一切諸法中各觀身受心法真實智慧真實智慧者破四法四倒四食四識四住四魔之智慧也一身念處二受念處三心念處四法念處一身念處者一切內外色陰名之為身觀身智慧名之為念明見不淨破淨顛倒名之為處是為身念處二受念處者一切內外受陰名之為受觀受智慧名之為念知受悉苦破樂顛倒名之為處是名受念處者一切內外識陰名之為心觀心智慧名之為念見一切心無常破常顛倒名之為處是名心念處四法念處者一切內外想行二陰及有為法名之為法智慧名之為念見法無我破我顛倒名之為處是為法念處是四念處有十二種觀所謂內四外四內外四也問曰四念處是慧云何返從念受名答曰為初學用念持慧不妄受異緣念為之增上從念受名也三明分別三種念處不同者一性念處二共念處三緣念處所言自性念處者說諸不顛倒慧也如佛說修身觀身觀者是慧念處者所作事不妄受緣故除自性過故說念處南嶽師云亦名慧行亦名實觀緣理斷結之正要也所言共念處者定與慧相共法如佛說比丘善法積聚謂四念處是為正說南嶽師云亦名行行亦名得解觀是對治事中善法共正道斷結色及諸數也又能發諸神通也所言緣念處者一切諸法如佛所說比丘一切法四念處是為正攝受具足故乃略緣故南嶽師云還是性共二種念處能觀之智所觀之境合辨具一切法義也若能分別觀察即發四無礙辨也問曰如雜心說共念處斷煩惱非餘自性念處雖有略境界彼不具足不能斷結也答曰眾生根有利鈍鈍根結厚彼不具足不能斷結利根結薄雖彼不具足助道性念處慧即能斷結復次如雜心明四念處法念處斷結非前三念處今明如禪經說摩訶迦絺那修身念處觀成即得初果何必定至法念處也問曰性念處但說慧數羸弱云何能斷結答曰慧數不獨起豈不能斷結也問曰若諸數隨起即是共義也答曰諸數隨起有二種一但是緣理之慧諸數任運隨起此說性念處二修諸數作助道善法故說共念處斷結故佛說善法積聚屬共念處助正道共斷結使故雜心偏說共念處斷結然利根人用性念處非不斷結也四明為破三種六師故佛說四念處者此念處教出過三種六師之說故能破一切外道也若三乘行人修三種念處得成就者亦能破一切外人也何等名為三種六師外道一者一切智六師二者神通六師三韋陀六師一切智六師者邪心見理發於邪智辨財無礙也神通六師者得世間禪定發五神通亦有慈悲忍力刀割香塗心無憎愛皆是根本十二門禪定力用也韋陀六師者即是博學多聞通四韋陀十八大經世間吉凶天文地理醫方卜相無所不知故名韋陀六師也若此六師內有邪一切智慧外能神通轉變知世間吉凶通四韋陀及十八大經無不知曉是則各有智慧神通解十六大國敬之如佛為欲破此三種六師故說此三種四念處也一性念處即破一切智六師所以者何外人皆依身邊二見發一切智謂得涅槃常樂我淨此即蟲食木偶得成字蟲亦不知是字非字也今佛說性念處觀即破此身邊二見不生四見六十二見顛倒是故破一切智六師也次明共念處破神通六師者外人但於根本四禪發五神通禪定既淺兼無理事觀故神力轉變蓋不足言今佛說共念處即能發背捨勝處一切處九次第定師子奮迅超越三昧發諸神通禪定既深行力大所發神通無礙自在變化無方摧諸外道事如指掌是以身子降伏勞度差目連化河溺諸外道皆是共念處觀所成神通也次明緣念處觀破韋陀外道者四韋陀十八大經皆明世間人天愛論見論淺近之事佛說出世三藏若名若義而彼經書所不記載佛說緣念處觀緣佛所說三藏教門出世名義法門道理若相對比並豈外人之所見聞故緣念處觀破韋陀外道也五明三種念處成三種羅漢者一若單修性念處成慧解脫羅漢二共念處成俱解脫羅漢三緣念處成無疑解脫羅漢所以者何性念處即是緣理之智慧念處相應發真無漏即成慧解脫羅漢也共念處共善五陰成就背捨乃至超越三昧願智頂禪如此助道共正道令發真無漏即得三明六通具八解脫成俱解脫阿羅漢也若緣念處即是緣佛言教所詮一切陰入界性共二種念處能觀所觀名義若在禪定觀此名義即發四無礙辨名為無礙解脫大阿羅漢也問曰慧俱之名乃是曇無德部非數家所用也答曰三藏教同俱用無咎復次雜心偈云慧解脫當知不得滅盡定若得滅盡定當知俱解脫此偈明時不時有慧俱不同也問曰不應別說無礙解脫九種羅漢無此名目答曰此出智度論明欲結集法藏集千羅漢皆得共解脫無礙解脫也如辟支佛出無佛世雖得緣覺道具三明八解脫六通變化以不聞佛說法故不得四無礙辨若欲報信施之恩但現十八變化何況羅漢不聞佛說三藏教而能自發四辨無礙解釋佛法無礙滯也六明念處觀法者念處觀法有三種一性念處者大智度論云性念處是智慧性觀身智慧是身念處受心法亦如是解者不同有但取慧數為智慧性即是性念處若南嶽師解觀五陰理性名性念處故雜心偈云是身不淨相真實性常空諸受及心法亦復如是說觀別想性念處破四顛倒有二種一破愛二破見一破愛性念處者夫有生之類無不愛著果報五陰及外依報也一身念處觀者觀此內身有五種不淨一生處不淨二種子不淨三自相不淨四自性不淨五究竟不淨一觀生處不淨者女人胎內生熟二臟之間十月住也二種子不淨者攬他精血合為種子也三自相不淨者身諸垢膩九孔流溢也四自性不淨者觀身不淨如明眼人開倉見穀粟觀三十六物不淨充滿也五究竟不淨者此身若死膖脹爛壞蟲膿血露甚可厭患若見五種不淨破淨顛倒名內身念處觀外身內外身亦如是二受念處觀內有六根外有六塵根塵合故生六識六識生三受苦受樂受不苦不樂受觀苦受是苦苦相觀樂受是壞苦相觀不苦不樂受是行苦相若意根生三受同皆苦即破樂顛倒名內受念處外受內外受亦如是三心念處觀此意識是有為屬因緣故無常先無今有今有後無剎那念念生滅故無常即破常顛倒名內心念處外心內外心亦復如是四法念處觀內想行二陰因緣和合無有自性起唯法起滅唯法滅無人無我眾生壽命十六知見皆不可得破我顛倒名內法念處外法內外法亦復如是此如成實大智度論明是為性念處之初門也二破見性念處者即是觀身邊二見污穢無記五陰即陰我離陰我陰中有我我中有陰撿我不可得破二十種身見名之聖行次別觀邊見五陰所言性身念處者即是色性也色若麁若細悉是不淨麁色即是人身世界細色極於隣虛細塵若見麁細色常是見悉依色若見麁細色無常亦常亦無常非常非無常是見悉依色常即有見無常即無見亦常亦無常即亦有亦無見非常非無常即是非有非無見如是等四見悉依色即是四邊見色陰若不知是邊見色陰生解執著戲論諍競從見起諸煩惱結使亦因結使作起諸惡業或因結使起諸善業結業流轉三界二十五有生死無際也云何名為不知邊見色陰之相若是外人盲冥故自不識邊見污穢之色各云是事實餘妄語計為涅槃常樂我淨此不足及言但末代佛法學問坐禪之人亦多迷此邊見色所以者何如阿毘曇師言毘曇是見有得道折色至隣虛細塵不可破盡見此細塵有理即得道也今謂此猶是邊見有見污穢之色若因有見生解起諸結業流轉生死事同前說何關道也故智度論云若不得般若方便入阿毘曇即墮有中又諸成實論師皆云見隣虛細色有者此是調心之觀不能得道若折此隣虛細塵空得實法空以見空故即能得道也今云若見隣虛色空只是空見邊見污穢色陰若見此生解起諸結業流轉生死事同前說何關道也故智度論云不得般若方便若入空門即墮無中昆勒說見隣虛塵色亦有亦無入道過同前說論既不來此土無論可弘無繁具出但智度論云若不得般若方便即墮有無中也但脫諸三論師或云道非有非無何必毘曇見隣虛細色有得道也成論復那忽云見隣虛細色空得道也今問若爾見非空非有是得道不若言得道中論何故云若言非有非無此名愚癡論此是非有非無邊見污穢之色何關道也答曰用非有非無破有無有無既破豈有非有非無之可存正道畢竟清淨無說無示也問曰爾與長爪及老子明不可說何殊今一家明性身念處不爾若不見非有非無污穢之色陰四諦之理名愚癡論若知此是污穢之色名性身念處即開三念處門四念處門開三十七品門因三十七品門見生滅四諦得寂滅涅槃即是見有得道是名於諸見而不動而修三十七品若知非有非無污穢之色如幻如化畢竟不可得本自不生即是摩訶衍明身念處具足一切佛法如大智度論說也此經云於諸見不動而修行三十七品是為宴坐復何須捨非有非無以盡淨不可說為得道也故思益經云譬如有人欲捨虛空終不離空欲又遠覓虛空終不得空若不得見非有非無中半滿之道亦不知盡淨不可說中半滿之道雖復解慧分明終是世智辨聰不免結業流轉生死同前所說若知身邊二見四見六十二見皆是污穢色陰即是觀色不淨破淨顛倒名身念處也二受念處若觀受是常是見依受受無常亦常亦無常非常非無常是四見悉依受即是四邊見受陰一受各有三受三受皆苦破樂顛倒是名受念處觀三心念處若觀心是常是見依識心無常亦常亦無常非常非無常是見悉依識即是四邊見識陰四種見識陰四種見皆是無常破常顛倒是名心念處四法念處若觀想行二陰常是見依想行無常亦常亦無常非常非無常是見悉依想行即是四邊見想行二陰四種見想行二陰皆無我破我顛倒是名法念處觀此性四念處觀果報五陰身邊二見單複具足乃至不可說污穢無記五陰若破四顛倒即破十四難伏六十二見八十八使及因見所起一切善不善二十五有生死之業又此諸見未必悉是外人所起若佛法中學問坐禪發種種知見是非諍論皆是身邊二見污穢五陰起如是等諸見戲論破於慧眼不見真實若不覺不知不能用性念處觀觀此五陰破四顛倒則起見便作諸惡業或用見心修善即是外道此意難見佛法學問坐禪定人當好思之若能覺知用性念處如前觀察破四顛倒能生煗法故智度論云若有為法中不得正憶念能生煗法無有是處有為法中得正憶念不生煗法無有是處諸長爪梵志聰明博學謂一切法可轉一切論可破無一法可得自言得諸法實相尚迷此念處是故如來用別想性念處往問即破其愛慢得法眼淨當知別想性念處入道之要門若利根人修此性念處觀解分明即能發真無漏故佛勸諸比丘依念處修道若末世坐禪講說學此義即毘曇見有得道其意申也若其迷此者設言非有非無畢竟不可說皆是愚癡論事同上說長爪之過意在此也問曰若性念處如此玄絕經論何意不作是說也答曰佛在世時人根猛利去世之後正像法中猶有得道之人經論何須言取其耳冥諸其掌也復次西土經論悉度來耶復次上所引經論文之非佛菩薩意也次明共念處觀大智度論若觀身為苦因緣生道若有漏若無漏受心法念處亦如是解者不同有師解云共善五陰諸善心數法合明心念處若南嶽師解即是九相背捨勝處諸對治觀門助正道開三解脫故名為共念處故經云當念空法修心觀不淨是名諸如來甘露灌頂藥服者心無憂惱得至涅槃岸此即是共念處之明文也空法者毘曇有門止觀生空名為空修心觀不淨者即是初背捨不壞內外色相以是不淨心觀外色是名初背捨從初背捨習不淨觀不淨觀有二種一小不淨觀二大不淨觀破淨顛倒內無色相入二背捨乃至成就八背捨八勝處十一切處九次第定獅子奮迅超越三昧觀欲界入初禪皆是見不淨破淨顛倒是名共身念處觀受心法念處亦如是次明緣念處觀者智度論云一切色法名之為身十八及一入少分名之為身六種受為受六識為心想行二陰及三無為名法解者不同有師解通一切所觀境界皆名緣念處觀有言十二因緣境界有言慈悲所緣境界若南嶽師解緣佛說教所詮一切陰入界四諦事理名義言語音詞因果體用觀達無礙能生四辨於一切色法心無所礙成無礙解脫是緣念處觀二明別想四念處位者有三種根性不同若慧解脫根性別想四念處但修性念處觀若俱解脫根性修性念處亦修共念處若無礙解脫根性俱修三種念處成別想念處若能於別想念處中生四種精進名四正勤修四種定名四如意定五種善法生名之為根善法增長遮諸煩惱名之為力分別道用名七覺分安穩道中行名八正道若入八正道即能觀四諦成別想四念處也三明總想四念處位者有人言共念處即是總想念處今謂不爾應作四句分別一者境別觀亦別二者境別而觀總三者境總而觀別四者觀總境亦總初境別觀亦別正是別想性四念處位次境別觀總境總觀別此二即是總想四念處之方便四境總觀總此觀若成即是總想四念處之位今明境總觀總即是總上所明性念處所觀五陰作一身念處觀此身污穢不淨及苦無常無我破淨顛倒及三顛倒也是名總想性身念處觀總身念處觀或總二陰或總三陰或總四陰或總五陰具解釋受心法念處亦如是總想共念處總想緣念處亦如是類之可解是名總想四念處位此位亦有三種根性類別想念處可知若有方便即入總想念處位若無方便即非總想位也如何有方便若於總想念處之中具足修總想正勤如意足根力覺道皆如性四念處中說但以總想善法深細為異耳若安穩八正道中行即能觀四諦是時得性法念處故能生於煗法故智度論云八正道中行初得善有漏五陰名為煗法當知有方便者已得三十七品也問曰八正見道七覺修道今何得念處位中說耶答曰毘婆沙論云若八正在前七覺在後決定是無漏若七覺在前八正在後通有漏無漏也此三賢人位並名乾慧地未得善有漏五陰相似理定水定水未霑故名為乾而悉有觀行能伏諸見故名為慧住持能生善法名之為地故名乾慧地亦名外凡人四明煗法者是善五陰是智慧性生聖智火故名煗法行者因有善方便總想四念處性共緣法念處依六地定瞿婆娑說煗法亦依七地初發善有漏五陰等知似解得十六智火之氣分名之為煗亦四正勤也譬如攢火煖氣若發即有烟相用念處觀攢五陰境發智慧煖烟起正勤煖故名煗法也又如冬氷春陽氣動則有消融之相煗法解發身邊六十二見氷執漸覺消融也故涅槃經云得煗法觀人七十三人我弟子有外道則無以佛法有別想總想四念處觀能破一切諸見顛倒故得煗法十八種六師雖各稱一切智人戲論破慧眼不見於真實相故法華經云深著虛妄法堅受不可捨我慢自矜高諂曲心不實於千萬億劫不聞佛名字亦不聞正法如是人難度是故舍利弗我為設方便說諸盡苦道當知外人如此執見罪障深重豈得生煗法也末法多有學問坐禪之人不能如是修習念處執著諍競者亦同外人之過尚不能生煗法之善大乘功德終不發也略說煗法位竟五明頂法位者亦是善五陰亦智慧性在煗法之上名之為頂證煗法已用正方便正憶念勤修增進煗法善根依六地定亦依七地若煗法增長次生善根名為頂法緣四諦十六行得四如意足定見四諦分明如登山頂觀膽四方悉皆明了故名頂法若生法愛即頂墮也六明忍法位者亦是善五陰亦智慧性於四諦堪忍欲樂名忍法位於頂法位用正方便勤修增進頂法善依六地定若頂法善根增進即生柔順忍亦緣四諦十六行爾時信等五種善法並得成根以慧根故於四聖諦堪忍欲樂故名忍法忍法有三品下忍於十六行依法諦觀比諦觀中忍十番縮觀上忍但觀欲界苦下四行隨觀緣一行若下中二品忍雖起煩惱惡業而不受三塗報由受人天百千生報若上品忍成但有人天七生業在增上一剎那即入世第一法也問曰煗頂亦堪忍何故不名堪忍答曰若通論四善根亦名四忍但忍法不退別受忍名若煗法遇惡因緣退能造五逆謗方等經作一闡提墮無間地獄若頂法退遇惡因緣退雖不斷善根猶作五逆等罪也今此忍法智慧強惑弱諸惡所不能動以忍力大故一切惡心非數緣滅如獅子王群獸遠避問曰若煗頂退者云何名性地答曰此人雖造惡墮地獄一入受罪竟終不重入有性地善根故能得聖果是故經云寧為調達不為欝頭藍子調達造於三逆罪墮於地獄出生於人中得辟支佛諸根猛利過舍利弗七明世第一法位者於凡夫所得最勝善根名為世間第一法也亦是善有漏五陰亦智慧性上忍一剎那依六地定以生一剎那最勝善根名為世間第一法此一剎那具足五力苦下四行隨緣一行一剎那不住故似見道所以者何行人有二種一愛行二見行愛行有二種我慢行懈怠增見行亦二種謂我及我所著我慢者修無常行入世第一法懈怠增者修苦行入著我者修無我行入著我所者修空行入彼修總想念處次第生決定心世間善有九品下下下中下上名煗法中下中中名頂法中上上下上中名忍法上上名世間第一法若觀五陰無常等善根名煗法觀三寶功德名頂法觀察聖諦名忍法觀苦聖諦次第聖道名世間第一法煗法若退法捨若命終捨若度界地捨頂法亦如是忍法無退法捨餘二捨同上世第一法一剎那無捨復次是四善根人皆用性共緣法念處修道亦是四念處之異名也即一得不失更受勝名之義也毘婆沙解釋世第一法遂有數十家異釋不同七賢名義無量豈凡夫所知也問曰七賢之位前淺後深何故偏釋乾慧地不委分別性地答曰乾慧地最淺如上分別已自難知非世能測正是初心所學邪正分派一切佛法行人即自怱用一切學問坐禪之人所迷沒處須略分別也若入性地解慧目生非凡能所測多言妄說何可承信所以一家講讀說法必須委釋初心若賢聖深位但點章而已其坐禪者略知佛法大意即須覺悟無常懺悔行道豈可馳逐不急之言其欲稱說利物得此正意分明名相有所不達更自尋訪略說七賢位竟二明七聖位者一隨信行二隨法行三信解四見得五身證六時解脫羅漢七不時解脫羅漢此七位通名聖者以正為義即練道懸鏡也苦忍真明捨凡夫性得入聖人性真智見理斷於同類之礙故名為聖此七聖人復有二種不同謂學無學前五種聖人悉是學人後二種聖人是無學位也言學人者始從苦法忍發得真智自爾方有聖人也有聖諦具有漏無漏二種五陰見聖迹故名為學人於諦不推求故名無學人也又無學人者真智見理既極三界正使已盡無惑可治不須更學四真智也復就七聖之位分為三道所謂見道修道無學道一見道者即是八正道見理斷見諦惑至十五心如破石方便也二修道者即是七覺分隨觀一諦所斷思惟如斷藕根絲方便也三無學道者如前分別也一明隨信行位者即是鈍根人入見道之名也所言鈍根者非自智薰憑他生解名為鈍也是人在方便道先雖有信已未發真不名為行行以進趣為義從得苦忍真明十五剎那進趣見真名隨信行故說但有近行人無遠行人又若在十五心中命終無有是處苦法忍者欲界見斷十使對治是法是則初無漏無礙道也復次世間第一法次第不作不向不行已能捨邪業邪趣邪見也又復世間第一法分別苦法忍作五種定謂地定行定緣定剎那定次第緣定次第緣定者世間第一法後即入苦忍也雜心偈云謂色無色苦集滅道亦然此法無間等是說十六心十五心成屬見道第十六心即屬修道也若謂不應然者如盡智成亦應屬無學道也是信行人見道十五心亦名八人地八忍具足智少一分即是須陀洹向向亦名行中須陀洹也二明隨法行位者即是利根人入見道之名也言利根者自以智薰見理斷結故云利也本在方便道中能自用觀智觀四真諦法但未發真不名為行因世間第一法發苦忍真明十五剎那進趣見真故名法行也分別法行類前信行解釋可知但鈍根憑他生解自智少觀察利根自智多觀察為異耳三明信解位者即是信行人入修道轉名信解人也鈍根憑他信進發真解故名信解此信解人證果有三一證須陀洹果二證斯陀含果三證阿那含果一明信解證須陀洹果者第十六道比智相應即證須陀洹果也須陀洹天竺之言此翻修習無漏若成論明猶是見道若數人明義證果即入修道即用此一往釋修習無漏義便也若見所斷略說三結盡廣說八十八使盡名須陀洹受生生死七返終不至八生二明信解證斯陀含果有二種一向二果一向者從初果心後更修十六諦觀七菩提行現前即此世無漏斷煩惱一品無礙斷欲界煩惱一品二品無礙斷二品乃至五品皆是斯陀含向亦名勝進須陀洹約此說家家也二果者若斷六品盡證欲界第六品解脫即是斯陀含果也斯陀含天竺之言此翻云薄欲界煩惱分為九品前六品盡餘三品在前斷已多所未斷少故名為薄三明信解人證阿那含亦有二種一向二果一向者若斷欲界七品乃至八品皆是阿那含向亦名勝進斯陀含約此說一種子也二明果者九無礙斷欲界結證第九解脫即名阿那含果也阿那含者天竺之言此翻云不還此人欲界五下分結盡更不還生欲界故言不還也復次須陀洹有三種一行中須陀洹即是須陀洹向二住果正是須陀洹果也三勝進勝進須陀洹亦名家家即是斯陀含向也斯陀含但有二種一住果二勝進勝進斯陀含亦名一種子即阿那含向也阿那含亦有二種一住果二勝進勝進阿那含進斷五上分結所謂色染無色染等結即阿羅漢向也阿羅漢但有一住果問曰此說次第得果毘曇明超越得果云何分別答曰若凡夫時斷欲界結六品乃至八品盡未入見諦道後發苦忍真明十五心中是斯陀含向十六心即證斯陀含果也若凡夫時先斷欲界第九品乃至無所有處盡後入見諦十五心名阿那含向第十六心即證阿那含果此是超越人不證前二果也雖是信解是鈍根而有五種根性不同所謂退思護住勝進也若證阿那含果復有五種般及七種般八種般五種般者一中般二生般三行般四不行般五上流般也七種般者開中般為三種也八種般者五種如前具足現般無色般不定般也四明見得次位者法行人轉入修道名為見得是利根人自以慧薰見法得理故名見得是見得人在思惟道次第證三果超越得二果亦如信解中分別但以利根不藉聞法不假眾緣具自能見法得理為異也見得利根但是不動根性若證阿那含果亦有五種般及七種八種不同也五明身證位者還是信解見得二人入思惟道用無漏智斷五下分結五上分結故發四禪四無色定即用共念處修八背捨八勝處十一切處入九次第定三空事性兩障先已斷盡又斷非想事障滅緣理諸心心數法入滅盡定得此定故名身證阿那含所以者何入滅盡定似涅槃法安置身內息三界一切勞務身證想受滅故名身證也若約初果解身證者但以先於凡夫用等智斷結得四禪四無色定後得見諦第十六心證阿那含果即修共念處還從欲界修背捨勝處一切處入九次第定成身證也是阿那含有二種一者住果但是阿那含也二者帶果行向即是勝進阿那含也猶名阿那含行向故即是阿羅漢向攝故智度論云那含有十一種五種阿那含正是阿那含六種阿那含阿羅漢向攝當知此身證阿那含即是勝進阿那含阿羅漢向攝五種般那含七種般那含皆但有上流般八種般那含但有現般無色般也如是阿毘曇約信解見得分別數那含乃有一萬二千九百六十種廣說大事豈煩分別也六明時解脫羅漢者即是信行鈍根待時及眾緣具方得解脫故名時解脫所言阿羅漢者是天竺語此土無翻名含三義一殺賊二不生三應供也具此三義位居無學阿羅漢有五種謂隨信行生五種退法思法護法住法勝進也彼得二智盡智無學智等見也若用金剛三昧於非想九品惑斷盡次一剎那證非想第九解脫成盡智次一剎那得無學等見也彼或時退故不說得無生智此五種阿羅漢是信行種性根鈍因中修道必假衣食床具處所說法及人隨順善根增進不能一切時隨所欲進也是五種羅漢各有二種不得滅盡定但是慧解脫若得滅盡定即是俱解脫若不得滅盡定是人因中偏修性念處觀不修共念處觀也若得滅盡定者是人因中修性念觀亦修共念處若證果時三明八解脫一時俱得故名俱解脫也七明不時解脫阿羅漢者即是法行利根名不動法阿羅漢也所言不時解脫者不動法人一向利根因中用道能一切時中隨所欲進修善業不待眾具故名不時解脫也是人能不為煩惱所動故名不動是不退義成就三智謂盡智無生智無學智等見能用重空三昧擊聖善法以空捨空空定故言能擊是不動法阿羅漢亦有二種不同一不得滅盡定但名慧解脫二若得滅盡定即是俱解脫若聞佛說三藏教門修緣念處即發四辨名無礙解脫是名波羅蜜聲聞能究竟具足一切阿羅漢功德也問曰是時不時二人利鈍不同云何並得俱解脫也答曰此簡鈍利明有難易之殊何關簡得與不得也此之七聖名真沙門沙門有二種一者直言沙門沙門即因也二者沙門那沙門那者果也或沙門有八十九所謂見諦八忍思惟八十一無礙也就沙門那亦有八十九所謂見諦八智思惟八十一解脫也就沙門那復有二種一有為果八十九有為果也二無為果八十九無為果也此約智斷明約智德明八十九有為果約斷德明八十九無為果也略說三藏教毘曇有門明七賢七聖位大意竟但賢聖義多有所關毘曇有門雖有多義無復是過若欲分別究其支流必須讀毘婆沙也問曰前說乾慧位實與舊解殊途次明性地見思無學此與常途解釋未覺有異答曰若乾慧有異即性地見思無學皆悉異也譬如生人死人若一身分是生一切身分皆悉是生若一身分是死一切身分俱死死生之殊豈非一切俱異今明乾慧若如生人則性地見思無學皆如生人他明乾慧若如死人則性地見思無學皆如死人也復次今明乾慧若如死人則性地見思無學皆如死人也他明乾慧若如生人性地見思無學皆如生人當用智斷合譬始終名相如身分何曾不同始終智斷如生死之異何得不異其得此意者如人有目日月光明照見種種色其迷此意者如為盲人設炬何益無目者乎此應次明三藏教空門入道二十七賢聖位者信法二行即是兩賢在方便道空門發真無漏斷見惑未盡無行即須陀洹近向見惑盡名須陀洹果空解增明斷欲界思惟一品乃至五品名斯陀含向斷六品盡即是斯陀含果斷七品八品盡名阿那含向欲界九品五下分盡即是阿那含果阿那含有十一種帶果行向即是阿羅漢向進斷上二界思惟也非想九品盡即是阿羅漢果是阿羅漢有九種賢人有二聖有二十五合有二十七賢聖具出成論但事相繁多廣說摩訶衍義昆勒門非有非空門經不委出論不來此豈可謬有所判問曰兩門不度不可懸判空門明位勝阿毘曇何故捨勝用劣答曰毘曇雖劣而是佛法根本是故佛去世後流傳利物且又大乘經論破小乘用小多取毘曇有門少用空門故須略出毘曇有門佛法根本賢聖之次位也第二明三藏教辟支佛乘位者三藏教詮生滅十二因緣之理明辟支佛義亦應具有四門今但約薩婆多宗明辟支佛乘位即為五意一翻譯二分別大小三明宿緣四明觀法五料簡一翻譯者即為二意一翻名二解釋一翻名者辟支迦羅是天竺之言此土翻為緣覺此人宿世福德神根勝利學十二因緣以悟道也二解釋者大智論云緣覺有二種一獨覺二因緣覺一明獨覺辟支佛迦羅者若佛不出世佛法已滅是人先世因緣能獨出智慧不從他聞自以智慧得道故名獨覺如大智度論明有一國王出園遊戲清旦見樹林華果欝茂甚可愛樂時王食已即便偃臥王諸婇女皆競採華毀折樹林時王覺已見樹林壞內心覺悟一切世間無常變壞皆亦如是且思惟是已無漏道心朗然開發斷諸結使成辟支迦羅具六神通即飛到閑靜處山林清且曠入深禪定受無為樂二明因緣覺者是人道根淳熟藉小因緣而能覺悟如見林壞因此覺悟成辟支佛大智度論意似用此為因緣覺也今明因緣覺者因聞十二因緣覺悟成辟支佛也十二因緣有三種不同一者三世十二因緣二者二世十二因緣三者一世十二因緣三世破斷常二世破我一世破性也一明三世十二因緣者過去二因現在五果現在三因未來二果過去二因者謂無明行現在五果謂識名色六入觸受現在三因者謂愛取有未來二果者謂生老死憂悲苦聚是為三世合明十二因緣是十二因緣有三種道一煩惱道二苦道三業道是三道更互為因緣從無始已來生死不絕至于今身若不修觀智未來流轉憂悲苦惱無有邊際若修觀智則無明滅乃至老死憂悲苦惱皆悉滅也譬如千年闇室若不置之一燈其室方將永闇若置之一燈則故闇皆滅新闇不生若聞此十二因緣發真無漏則無明滅乃至老死憂悲苦聚皆滅是名因緣覺也二次明二世十二因緣者出大集經佛為求辟支佛人說也此十二因緣現在有十未來有二又解現在有九未來有三現在十者一無明者大集經云云何名為觀於無明先觀中陰於父母所生貪愛心愛因緣故四大和合精血二渧合成一渧大如豆子名歌羅邏是歌羅邏有三事一命二識三煖過去世中業緣感果無有作者及以受者初息出入是名無明歌羅邏時氣息入出有三種道所謂口鼻二穴隨母氣息上下七日一變息出入者名為壽命是名風道不臭不爛是名為煖是中心意名之為識善男子若有欲得辟支佛果當觀如是十二因緣二行者復觀三受因緣五陰十二入十八界云何為觀隨於念心觀息出入觀於內身皮膚肌肉筋骨髓腦如空中雲是身內風亦復如是有風能上有風能下有風能滿有風能燋有風增長是故息之出入名為身行以入出息從覺觀生故名意行和合出聲名口行也三識者三行因緣則有識生故名為識四名色者著識因緣則有四陰及以色陰故名名色五六入者五陰因緣識行六處故名六入六觸者眼色相對故名為觸乃至意法皆亦如是七受者觸因緣故念色乃至法名之為受八愛者貪着於色乃至於法名之為愛九取者愛因緣故四方覓求名之為取十有者取因緣故受於後身故名為有此下二因緣屬未來也十一生者有因緣故有生是名為生十二老死者生因緣故則有老死種種諸苦是名五陰十二入十八界十二因緣之大樹也若聞此因緣發真無漏亦名因緣覺備說具出大集經三次明一世十二因緣者此但約現在隨一念心起即具足十二因緣亦出大集經為辟支佛人說此因緣也經曰因眼見色而生愛心名為無明為愛造業名之為行至心專念名為識識共色行名為名色六處生貪是為六入因入求愛名之為觸念色乃至法名之為受若心貪著名之為愛求是等法名之為取此等法生名之為有次第不斷名之為生次第斷故名之為死生死因緣眾苦逼切名之為惱乃至意法生貪亦復如是是十二因緣一心一念悉皆具足若聞此因緣心開意解發無漏慧亦名因緣覺也瓔珞經文又出十種十二因緣若隨聞一種發真無漏皆名因緣覺也今不備出涅槃經云譬如老人年百二十不堪付金意在此也問曰獨覺亦得悟道上來所說諸因緣不答曰皆由前生之宿習也問曰若依三種因緣教得無漏智即是稟教緣覺名利根聲聞云何生聞等三慧耶又問何等為生得慧何等為方便慧耶答云二明分別大小不同者此二種辟支迦羅皆有大小不同今明獨覺辟支迦羅具有二種一者本是學人在人中生是時無佛佛法已滅或須陀洹七生既滿不受八生自悟成道是人不名為佛亦非羅漢名曰小辟支迦羅若論其道力或有不如舍利弗等大羅漢也二者大辟支迦羅於二百劫中作功德增長智慧得三十二相分或三十一相或三十相二十九相乃至一相於九種阿羅漢中智慧利根勝於諸深法總想別想能知能入久修習定常樂獨處有如是相名大辟支迦羅也皆歷三種十二因緣分別大小也若因緣覺分別大小亦如是也三明宿緣者今此大小二種獨覺辟支迦羅宿因植不同或於前世若偏修性念處觀十二因緣善根淳熟出無佛世因於遠離自然獨覺成小辟支迦羅也若於宿世修性共二種念處理事善根淳熟獨覺自悟具足三明八解脫及六神通成大辟支迦羅也而其共不發四無礙辨者禪定是內證習因符慧而發名義是外法故雖有宿習而不得發皆約三種十二因緣十種十二因緣分別宿緣也若生佛世聞生滅十二因緣三藏之教即發四辨還名羅漢在聲聞眾數猶如迦葉舍利弗等皆是辟支佛根性人也亦名辟支佛若不爾者那得便為求辟支佛乘說十二因緣此人設不值佛亦自有得道故法華經云若人有福曾供養佛志求勝法為說緣覺皆是因緣覺也根性三種十種宿緣不同可知四明觀法者十二因緣觀法有二種一者觀屬愛十二因緣二觀屬見十二因緣一觀屬愛十二因緣者即為二意一推尋二觀破一推尋者是人聞正因緣生滅之法信解分明覺一切屬愛煩惱皆是十二因緣入定欲息心達本源求自然慧樂獨善寂修習停心得諸禪定住此定中知屬愛煩惱即是無明逆順推尋即見十二因緣云何逆推之此貪愛因何而生即知因受受因何生即知因觸如是觸因何生即因六入六入因名色名色因識識因於行行因無明過去一切煩惱也復順推此愛愛能生取因取即成有業因此有業則有未來二十五有之生因生有老死憂悲苦聚輪轉無際若因停心觀入深禪定如是逆推尋或時見歌羅邏初受生乃至見過去身起業煩惱乃至二生百千生也順尋取有若因禪定之力或見未來一生乃至十百千生若見過去未來事其心悲感道心精進轉復增盛也二明觀破屬愛十二因緣者即是性念處歷別觀十二因緣也性念處觀略如前說所以者何若觀愛即是污穢五陰性四念處若觀受觸六入名色識即是現在果報無記五陰性四念處若觀於行即是善不善五陰性四念處若觀無明即是過去污穢煩惱五陰性四念處若觀於取即是現在污五陰性四念處若觀於有即是現在善不善五陰性四念處若觀未來生老死即是果報生無記性四念處是則用四念處逆順觀察十二因緣破四顛倒顛倒若滅即是無明一切煩惱滅以無明滅故行滅乃至老死憂悲苦惱滅是名用性四念處歷別觀屬愛煩惱十二因緣之觀智也二次明觀破屬見煩惱十二因緣者亦為二意一者推尋二者觀破一推尋者若見神及世間常無常亦常亦無常非常非無常是則現在生身邊四見因此身邊四見生十四難六十二見此身邊四見即是四取逆順尋此四取逆尋四取四取因四愛四愛因四受四受因四觸四觸因四入四入因四名色四名色因四識四識因四行四行因四種無明復順尋四取四取能生四有此四有即受一切二十五有生老病死憂悲苦惱若因停心觀得深禪定或見過去未來生事具如前說也二明觀破因性四念處觀觀四取身邊四見如是次第乃至無明破過去如去不如去亦如去亦不如去非如去非不如去身邊二見污穢五陰也又順觀有四取乃至未來生死破有邊無邊亦有邊亦無邊非邊非無邊身邊二見污穢五陰若能如是用性四念處破三世身邊二見之四見即破十四難六十二見一切屬見煩惱一時皆滅是名無明滅即行滅乃至老死憂悲苦惱皆滅若屬見煩惱滅即還用前觀愛十二因緣性四念處觀破欲愛色愛無色愛皆滅是則三界煩惱業道滅者名為有餘涅槃若愛苦道滅者則是無餘涅槃是名用性四念處智慧觀十二因緣入涅槃也性念處觀法略如前說故經云十二因緣其義甚深難解難見意在此也如佛說大涅槃經時有一外道名曰富那問世尊言瞿曇汝云何令我知神及世間常乃至非常非無常佛答言汝若能畢故不造新即能知神及世間常乃至非常非無常梵志即言我已知竟佛問汝云何知梵志答言故名無明新名取有若知無明不起取有即知神及世間常乃至非常非無常是時梵志求索出家為佛弟子也又中論明聲聞經入第一義諦並約觀十二因緣破六十二見入第一義若深得此意不止破外人也若佛弟子學問坐禪發種種見取著諍論起諸煩惱總二十五有生死之業皆是屬見十二因緣也覺知此者能用性念處撿破即能得解脫其迷此者十二因緣流轉生死無有邊際故中論云真法及說者聽者難得故如是則生死非有邊無邊也共念處緣念處助觀十二因緣類前可知也五明料簡者問曰若問曰若宿習自然覺悟者何須佛為說十二因緣答曰間說則疾得不說自悟少遲如果熟雖應自墮若須急取薄搖即落問曰辟支佛乘何意不判果答曰聲聞人鈍故判果若辟支佛久習智慧神根利故不須判果譬如二人共行其身羸者須止息處若其身強者直到所在故佛但說辟支佛道不立果位也復次總想斷結智慧麁故但除正使名聲聞乘別想觀因緣智慧細故侵除習氣名辟支佛復次聲聞鈍故先觀苦諦緣覺利故先觀集諦也問曰聲聞念處別想為麁總想為勝今何故總想為麁別想為勝答曰還用別想總想歷別細觀十二因緣故別為勝也復次聲聞功德禪定力淺天眼極遠但見小千國土辟支佛久種善根禪定力深若發天眼乃過三千見他方世界略明三藏教有門緣覺位竟空門如成論分別昆勒非空非有門經論既不度來則不可知也第三約三藏教明菩薩位以釋淨無垢稱義者三藏教詮因緣生滅之理明菩薩藏義亦應具有四門今約毘曇有門明大乘菩薩位即為四意一翻譯二辨位三料簡四釋淨無垢稱義第一翻譯所言菩薩摩訶薩者是天竺語若具依彼語應云菩提薩埵摩訶薩埵但諸師翻譯不同今不具述而智度論翻云菩提名佛道薩埵名成眾生摩訶言大此人用諸佛大道成眾生也又有師翻云菩提名道薩埵名心摩訶名大道是以為道心大道心而諸經論多云菩薩摩訶薩者什師以天竺語繁兩句八字標名故除三字留五字合為一句名菩薩摩訶薩也但三乘菩提通名為道而菩薩獨受大名者以其緣四諦起慈悲四弘誓願上求佛果下化眾生此心矌大故別受摩訶薩埵之稱也第二辨菩薩位略為七意一發菩提心二行菩薩道三種三十二相業四六度成滿五一生補處六生兜率天七八相成道一發菩提心者如釋迦牟尼菩薩於過去世為陶師值釋迦牟尼佛供養彼佛又見彼佛智慧第一弟子名舍利弗神通第一弟子名目揵連多聞侍者名曰阿難爾時陶師供養佛已即便發菩提心作是誓願願未來世我得作佛還號釋迦牟尼智慧弟子名舍利弗神足弟子名目揵連多聞侍者名阿難可悅其願從是初發菩提心即慈悲四弘誓願發也但三藏教慈悲四弘誓願皆緣生滅四諦而起所言慈悲心者一大慈心欲與愛見二種眾生道滅之樂也二大悲心欲拔愛見二種眾生苦集之苦也四弘誓願者一未度者令度者即是天魔外道愛見二種六道眾生未度三界火宅之苦諦令得度也二未解者令解者即是愛見二種眾生未解愛見二十五有業集令得解也三未安者令安者即是愛見二種眾生未安三十七品一切諸道令安道諦也四未涅槃者令得涅槃者此愛見二種眾生未滅二十五有生死因果皆令得滅諦涅槃也若緣愛見二種眾生生滅四諦而起慈悲四弘誓願者即是菩薩初發菩提心也知愛見四諦故智慧勝諸天魔一切外道有慈悲誓願功德故勝一切聲聞緣覺故大智度論云初發心以為天人師勝出一切聲聞緣覺二行菩薩道者即是三阿僧祇劫行六度也從過去釋迦牟尼佛至罽那尸棄佛時名一阿僧祇劫從此常離女人身爾時不自知我當作佛不作佛此初阿僧祇劫即是得五停心別想總想念處之位用性念處共念處緣念處行六度也三種念處義略如前說所以者何修性念處為壞屬愛魔業破屬見一切智六師修共念處欲壞愛結破神通六師修緣念處為一切愛見眾生說法屬愛壞故一切天魔眷屬壞愛見壞故三六十八種六師及一切外道眷屬壞也故用三種念處行六波羅蜜意欲降伏天魔制諸外道菩薩用三種念處行六度時雖修性念處而不斷結為生三界度眾生故常欲多修共念處觀為得神通成四攝法同事調伏愛見眾生又常多修緣念處觀為欲成四辨說三乘法化一切愛見眾生共出三界火宅也是為初阿僧祇劫修行六度用四弘誓願安撫生死心無怯弱根壞女人之業常受丈夫之身也爾時未發煗解位在外凡故不自知己身當得作佛不得作佛也次明從罽那尸棄佛至燃燈佛為第二阿僧祇劫是時菩薩用七莖青蓮華供養燃燈佛敷鹿皮衣布髮掩泥時燃燈佛便授其記汝當來世必得作佛名釋迦牟尼爾時菩薩雖能自知我必作佛而口不稱我當作佛謂此是用煗法智慧修六度也所以者何因總想四念處初得善有漏五陰即是性地順忍初心之位既有證法之信故必知作佛而用煗解修行六度心未分明故不向他說次明從燃燈佛至毘婆尸佛為第三阿僧祇劫滿是時菩薩內心了了自知作佛口自發言無所畏難我於來世當得作佛今謂此是頂法之位行六波羅蜜四諦觀解分明如登山頂四方顧分明了了自知作佛亦向他人說也三明過三阿僧祇劫種三十二相業今謂此是入下忍之位用此忍智修行六度成百福德用百福德成一相以為三十二相之業因也種三十二相業因於下忍之位修六波羅蜜成百福之相以為三十二相業因也是三十二相於欲界閻浮提人中受男子身佛出世時緣佛身相故得種也問曰所言百福德成一相者幾功德成一相福德耶答曰異解不同難可定判有人言是福不可稱量不可譬喻是菩薩入三阿僧祇劫心修大行種是三十二相因緣以是故福無能量唯佛能知問曰菩薩幾時種三十二相答曰極遲百劫極疾九十一劫弗沙佛觀釋迦菩薩自身生弟子熟彌勒菩薩自熟弟子生多人難度一人易化故弗沙佛於寶窟中放光照釋迦菩薩釋迦菩薩尋光至弗沙佛所於七日七夜一心觀佛目不暫眴但用一偈稱歎云天地此界多門室逝宮天處十方無丈夫牛王大沙門尋地山林遍無等以苦行力超越九劫在彌勒菩薩前成正覺也四明六波羅蜜滿者問曰檀波羅蜜云何滿答曰一切能施無所遮礙乃至以身施時心無所惜如尸毘王以身施鴿解剔皮肉雖受痛苦舉身上秤以贖鴿命心不悔恨立誓自證我心無悔者身可平復既立誓已天地震動身還如故如是等菩薩本生捨身命施心不退悔是檀波羅蜜滿也問曰云何尸羅波羅蜜滿答曰不惜身命護持淨戒如須陀摩王是王精進持戒常依實語與劫磨沙波陀大王共期乞暇還國七日供養沙門竟即來就終是王期滿為持實語戒故趣期就死是則為持一戒不惜身命如是等處處因緣經說本生菩薩因地持戒捨身命心不悔恨即是尸羅波羅蜜滿相問曰羼提波羅蜜云何滿答曰若人來罵撾捶割剝支解奪命心不起瞋如羼提比丘常修慈忍在林樹下入禪三昧時迦梨王為女色故生愛弊垢截其手足耳鼻心忍不動時王問言今截解身定能忍否比丘答言意實不瞋恨王言今誰信汝耶比丘答曰若實忍心不瞋恨當令我身即尋平復說是語時身即如故如是等不惜身命修行忍辱是名羼提波羅蜜滿相問曰毘梨耶波羅蜜云何滿答曰若有大心如大施太子為一切眾生入海採寶從龍王得如意珠欲將還閻浮提雨衣服寶物布施眾生海神惜珠因其睡臥即盜取其珠將還海宮太子覺已為此珠故誓以此身抒大海水令海乾盡從海神索珠心定不懈帝釋諸天感太子心為物精進不惜身命即將諸天助抒海水水遂減半海神怖故慚愧還珠亦如釋迦菩薩值弗沙佛七日七夜翹一脚目不暫眴如是等不惜身命為物精進是名毘梨耶波羅蜜滿相問曰云何名為禪波羅蜜滿相答曰如一切禪定自在又如尚闍梨仙人坐禪時無入出息鳥於螺髮中生子不搖動乃至鳥子飛去是名禪波羅蜜滿相問曰般若波羅蜜云何滿答曰菩薩大心分別如劬嬪婆羅門大臣分閻浮大地作七分若干大城小城聚落村民盡作七分般若波羅蜜亦如是是菩薩般若波羅蜜滿相今謂此皆下忍智慧能調伏諸根滿足六度也所以者何下忍智慧力強煩惱力弱用此智慧修行六度能忍六弊不惜身命成六度也四波羅蜜滿正是性念處力至下忍也禪波羅蜜滿多是共念處力至下忍也般若波羅蜜滿正是緣念處力至下忍也問曰羅漢尚不能不惜身命修行六度下忍智慧之力何能成六度也答曰若無慈悲誓願積劫修行之力羅漢智慧尚不能爾何況下忍今外緣慈悲誓願久積熏修內有忍法智慧助破六弊之力也五住一生補處者即是釋迦菩薩在生迦葉佛所為補處弟子淨持禁戒行諸功德迦葉授記次當作佛恐此由在中忍之位也六生兜率陀天者捨閻浮之報上生此天為諸天人師於在此天用三種念處修八勝處為欲伏結清淨下閻浮提神通變化降伏天魔四辨說法破諸外道及度一切眾生也此由屬中忍之位問曰菩薩何意從初發心伏結至此伏而不斷也答曰若斷結即不得受生化物觀無常伏結令諸煩惱脂消用清淨心修行六度令諸功德肥也七下生成道者即是三藏教明八相成道菩提果所言八相成道者一從兜率天下二託胎三出生四出家五降魔六成道七轉法輪八入涅槃一兜率天下者菩薩將欲下生時用四種觀人間一觀時即是人壽百歲時是佛出世之時二觀土地諸佛常依中國生迦維羅衛即是百億日月之中也三觀種姓佛生二種姓中一剎利姓勢力大故二婆羅門姓智慧大故釋迦牟尼佛生剎利姓也四觀生處何等女人能懷那羅延力菩薩唯中國迦毘羅婆城淨飯王后能懷後身菩薩如是思惟已後從兜率陀天下問何故作白象形非餘二明處胎即是正慧入母胎一切眾生邪慧入母胎菩薩憶念不失故名正慧入母胎中陰住則知中陰入胎時知入胎歌羅邏時知歌羅邏時七日赤白精血合安浮陀時二七日如蠒狀伽陀時三七日如凝酪五胞時出生時皆憶念不失是名正慧入母胎復次餘人住中陰入母胎欲受生時於父母生顛倒心生不淨心菩薩不爾正慧明識父母相續入胎是名正慧也三明出胎相者是菩薩滿足十月正慧不失念從右腋而出胎生墮於地即行七步口自發言天上天下唯我為尊當初生時國中即有三十二瑞事在瑞應經具明乃至將示相師阿姨相太子身具三十二相八十種好即便悲淚王恐不祥問阿姨曰我子不祥故悲淚也仙人答曰吉無不祥太子相好分明其若在家當作轉輪聖王飛行皇帝王四天下十善化世其若出家必成自然之佛度脫萬姓但太子相好分明必不在家作轉輪王若其出家必得菩提度脫天人傷吾年老不覩佛興故悲淚耳所以用三十二相八十種好莊嚴其身故欲為得三菩提之器也問曰何故現相三十二好有八十答曰成佛莊嚴法如此故四明出家者是時菩薩年漸長大出四城門見老病死苦厭怖心生夜半踰城出家六年苦行食難陀婆羅門石蜜乳糜益身十六功德五明降魔相者即於菩提樹下破萬八千億鬼兵魔眾魔王敗勣鬼兵退散六成道相者魔眾散已攝心端坐於第四禪住中忍修觀成中忍一剎那上忍一剎那世第一法一剎那發真無漏三十四心得阿耨多羅三藐三菩提三十四心者八忍八智九無礙九解脫也具足佛十力四無所畏十八不共法三達無礙三意止大悲四無礙智一切諸法總想別想悉知故名為佛第九解脫具足一切種智並在未來故名小乘佛七明轉法輪相者於鹿野苑中為拘隣等五人三轉生滅四諦法輪天人得道此為證三寶於是現世間次說十二因緣法輪次為菩薩說六波羅蜜法輪是則開三乘之教名修多羅藏十二年後佛在毘舍離國為須隣那迦陀長者子作婬欲以是因緣結初大罪二百五十戒次佛在舍婆提城告諸比丘諸有五怖五罪五怨不除不滅是因緣故於此世未來受無量苦是名佛自說毘曇教從此轉三藏法輪乃至涅槃教三乘弟子是名轉法輪相八明入涅槃相者於拘尸那城沙羅雙樹間逆順出入超越三昧於第四禪中入火光三昧燒身滅度唯留舍利為人天福田身智俱滅入無餘涅槃是為聲聞經中說大乘之位次第三明料簡者問曰聲聞經中開三乘何故二乘即生斷結菩薩從初發心乃至至降魔都不斷結答曰聲聞緣覺厭患生死自求涅槃不為利物是故貪取真斷結結盡則不受生入涅槃也菩薩大慈怜愍欲度一切受生死苦教化眾生眾生出世善根淳熟即便成道說三乘教共三乘人同入涅槃若因中斷結即不得受生豈能利物是故忍受生死不斷結使三阿僧祇處在生死教化眾生共出三界故不斷結使意在於此問曰菩薩斷結誓願神通應化利物何必須留結而受生耶答曰斷結誓願神通應化受生此乃是摩訶衍之所說非三藏之所明所以者何斷結誓願受生通教之所說法性身神通受生別教之所說法身應生圓教所說問曰聲聞經教為何意不得論斷結受生答曰三藏之教正化小乘傍化菩薩若說菩薩結盡受生二乘即疑若結盡而得受生者諸聲聞人得羅漢果將不更受生耶是故不說菩薩斷結受生問曰若為二乘生疑不說菩薩斷結受生者大乘方等摩訶般若通教三乘亦應不得說菩薩斷結用誓願神通受生答曰此是生蘇熟蘇之教二乘漸淳熟信解分明聞菩薩事心不疑惑故法華經云過是已後心相體信入出無難然其所止故在本處問曰所明聲聞經菩薩義為是佛說為佛去世諸聲聞弟子說耶答曰有是佛說亦有是諸羅漢作鞞婆沙阿毘曇中說問曰何者是佛所說何者是羅漢所說耶答曰如說菩薩從初發心乃至不斷結使坐道場時正習俱斷此是佛說何以得知龍樹論主答數人言若後身菩薩不斷結者是佛方便所說也亦有是諸羅漢佛去世後之所說者如言初阿僧祇不自知作佛二阿僧祇自知作佛而口不宣說三阿僧祇劫了了自知作佛亦發言向他說此義者非佛三藏中所說乃至是諸羅漢作毘婆沙釋菩薩義問曰若佛自說三藏教明菩薩義此則可信若諸羅漢所說云何可信答曰諸羅漢既是聖人共採佛三藏教意明菩薩義何容全失問曰若爾智度論何意從始至終一一彈破答曰龍樹為欲申摩訶衍明菩薩所行之道以大破小皆可破也若就小乘明三藏宗徒羅漢聖人之所撰集何容頓乖僻也若諸羅漢明聲聞經所釋菩薩義遂併乖僻末世凡人法師何可謬有申釋凡情解釋小乘既不可長承用大乘深經豈可出在妄情而論故知雖非佛說若是羅漢作論亦須信受第四約三藏教位釋淨無垢稱義者正是中忍補處之位也六度之道即是淨義所以者何三種藥中無三種病六度是道諦即是淨義故法華經云又見佛子修種種行求無上惠為說淨道也維摩大士成就六度即是淨義無六弊垢故言無垢以相似解內稱生滅四諦之理外稱根緣助釋迦如來顯三乘之教故云淨無垢稱也是以方便品現疾為國王長者說無常苦空無我不淨之法呵責諸人勸求佛果意在於此也問曰維摩折挫聲聞彈呵菩薩此是不思議之行位何得用聲聞經所明菩薩之位挍量答曰住不可思議解脫菩薩能種種示現豈不能現聲聞經所明菩薩之像輔釋迦而弘化乎問曰何故化國王長者而示三藏菩薩之形說法訶聲聞菩薩即現摩訶衍不思議之言教答曰凡俗界內結業未除故說生滅四諦此正是對治羅漢菩薩界內因疾已除但迷不思議三諦之理是故說三種四諦以折聲聞說無作四實諦訶菩薩也第二約通教辨位以釋淨無垢稱義者通教既詮因緣即空之理三乘同稟契理證道必有淺深故須判位通教入道亦具四門四門者一實門二不實門三亦實亦不實門四非實非不實門此四門入諸法實相出智度論中論雖不作門名四句既能通行人入第一義今立門名觀其義意謂於理無失至下辨體當略釋今判三乘同入第一義智斷之階級此通教具有四門入道而經論多用空門若論逗機化物隨緣而說四門豈可偏用經論義便事須如此是故今約通教明三乘位正就空門以辨也就此即為五意一略明半滿辨位有同不同二明約通教開三乘三正辨通教三乘次位四料簡五正約位釋淨無垢稱義第一略明半滿辨位有同不同者若三藏半字教門明位大同小異如毘曇成實釋三藏教辨賢聖位雖復小異而大意是同不足疑也若摩訶衍滿字教門通論只是一摩訶衍教若細尋義理即有三教明位高下不同其不達大乘方便實可疑也故大品經云有菩薩從初發心即與薩婆若相應此恐約通教明入位亦是法華經小樹增長之譬也又大品經云有菩薩從初發心即遊戲神通淨佛國土成就眾生此恐約別教以明入位即是法華經所明大樹增長之譬又大品經云有菩薩從初發即坐道場度眾生當知是菩薩為如佛此恐約圓教初入位亦是法華經明一地所生之譬也故大智度論釋燈炷品云有人言從乾慧地為初焰佛地為後焰有人言歡喜地為初焰佛地為後焰有人言初發心為初焰佛地為後焰如此解釋不同者恐此是諸大乘論師釋滿字教門三教明位不同各取此意已釋初焰後焰問曰何意三藏教明位多同摩訶衍教開為三教判位不同耶答曰半字教門止明界內一世斷結使入涅槃小乘狹劣明事淺近不可動逾若是滿字教門廣大深遠備明界內外行位法門權實無方說諸菩薩行類相貌位次不同無罣礙也故涅槃經云譬如隘道不容二人並行解脫不爾多所容受即真解脫真解脫內權實行位何所不容故龍樹菩薩作大智度論種種因緣破迦旃延引毘婆沙釋三藏義明菩薩義正是欲申摩訶衍教不可思議行類階級隨緣不同第二略明約通教開三乘者此通教約因緣即空之理分三乘也三人同稟通教見第一義諦同斷三界見思得一切智同求有餘無餘二種涅槃此義既同故約通教義以辨位也而分為三乘者聲聞總想體法入空智慧力弱但斷正使根性不同亦有二種解脫如前三藏教中分別緣覺福德利根能少分別別想體法入空生無佛世不因聞法時至道熟自然曉悟見第一義斷三界結盡侵除習氣是名辟支佛乘根性不同亦有二種一者小辟支迦羅二大辟支迦羅已如前說若菩薩具修總想別想智慧體因緣即空起大悲誓願以修諸行見第一義斷界內煩惱用誓願扶習還生三界用道種智遊戲神通淨佛國土成就眾生三乘善根淳熟即坐道場用一念相應智慧斷煩惱習盡得一切種智名之為佛轉生滅無生滅二種法輪化三乘眾生入無餘涅槃是為大乘故大品經云三乘之人同用以第一義諦無言說道斷煩惱但是人煩惱習盡不盡為異又中論云諸佛以甘露味教化眾生諸法實相是真甘露味也佛說實相分為三種若得諸法實相滅諸煩惱名聲聞乘若生大悲發無上意名為大乘若佛滅度後時世無佛因遠離生智名辟支佛乘問曰若爾與前三藏教明三乘何異答曰前已處處說見第一義不殊但教門有拙度巧度之別觀門則有折體見真之殊彼明菩薩從初發心乃至補處未言斷結使此明菩薩從初發心即斷結使乃至補處正使久盡殘習微薄此為大異復次三藏教約生滅四諦十二因緣六波羅蜜三法分三乘今明通教則不如此三乘同觀無生四諦見第一義而分三乘之別者事如前解三乘同體假入空觀十二因緣見第一義而分三乘之別者事如前釋三乘同觀六波羅蜜見第一義而分別三乘之別者如前分別如此豈同三藏教之三乘也問曰菩薩可修六度二乘何得亦同修六度耶答曰涅槃經云福德莊嚴有為有漏無漏是聲聞法何處有慳貪聲聞破戒瞋恚放逸散亂愚癡羅漢辟支佛也但二乘之人不能遍行其事成就眾生何曾不同修六度第一義諦無言說道而能斷結也問曰上引中論所明即應是大乘聲聞緣覺也答曰不然此雖通從大乘門入而二乘取涅槃證即身滅度故中論簡別得諸法實相滅諸煩惱名聲聞乘若生大悲發無上意名為大乘若佛不出世辟支佛人因遠離生智此二既無大悲何得名為大乘聲聞緣覺耶故法華經云身子自歎云我等同入法性云何如來以小乘法而見濟度然是我咎非世尊咎也此即自述得法性實相非是大乘聲聞若如迦葉領解聞法華開權顯實云我等今日真是聲聞以佛道聲令一切聞也故不得言見諸法實相即是大乘聲聞辟支佛也第三正明通教三乘位者即為二意一明三乘共行十地二簡名別義通一明三乘共行十地位者即為二意一標名二解釋一標名者一乾慧地二性地三八人地四見地五薄地六離欲地七已辦地八辟支佛地九菩薩地十佛地故大品經云菩薩從初乾慧地至菩薩地皆行皆學而不取證佛地亦學亦證故言三乘通位也二解釋者釋乾慧地三乘初心通名乾慧地者乾慧地即是三賢之位也一五停心二別想念處三總想念處一五停心者就此為三意一分別拙巧不同二正明五停心之位三簡真偽一分別拙巧不同者三藏所明初賢與通教不同彼約信解生滅四諦修五停心今約無生四諦信解修五停心二種信解既拙巧不同故入停心之位目足不同也二正明五停心位所言賢者本是隣聖之義亦是直善之名今言直善即為二意一釋直義二釋善義一釋直義者信解直正異於外人邪僻又不同拙度之曲離此二邊名之為直所以然者三乘之人同聞無生四諦信解分明故得然也信無生苦諦者信五陰十二入十八界不生皆如幻化如夢響水月鏡像畢竟空無所有是則解苦無苦苦雖無苦若不知無苦則為苦所苦名曰愚夫若知無苦此則無苦而有真諦信無生集諦者了一切煩惱業行皆如夢幻響化水月鏡像畢竟空無所有無有和合相若不知無所有則有結業流轉故知無所有是則解集無集是故無集而有真諦信無生滅諦者知一切生滅之法皆不可得設使有法過於涅槃亦如夢幻響化水月鏡像本自不生今亦無滅若不知不生不滅則生滅終不自滅若知不生不滅則生滅自然而滅是則有滅而有真諦也信無生道諦者信一切至涅槃道皆如夢幻響化水月鏡像無有二相是則不見通與不通若見有二相有通不通則無明壅塞若知不二之相不見通與不通則任運虛通入第一義是則知道有道而有真諦也若三乘之人初入佛法信解此悟分明名正直心但菩薩因此無生四諦起慈悲誓願故名摩訶薩也問曰若知諸法皆無所有是則不見真與不真何須結無生四真之名答曰此皆約思益經涅槃經制義非凡情自立得意忘言無生四真之名何足疑礙二釋善義者即是五停心之善法也此之五法能發諸禪禪名棄惡亦名功德叢林止行二善無過於禪禪因五法此之五法內善之本也行人初心信解雖直但以五種不善隨其重者常心馳散不得暫停如風中燈照物豈了欲知因緣即真必須一心禪寂如水澄清珠相自現是故覺觀多者教令修數息因數息故心不動散得欲界定住未到地能發初禪乃至四禪四無色定如明鏡不動淨水無波目足備故入清涼池是名直善直善之人能發無漏故說隣聖曰賢也是以大品經云阿那般那即是菩薩摩訶衍以不可得故此約初停心明賢人乾慧地之位不淨觀對破貪欲明停心入初賢乾慧之位亦如是故大品經云不淨觀即是菩薩摩訶衍以不可得故慈心界方便因緣明停心入初賢乾慧之位亦如是三簡真偽者問曰三乘初心信解無生四諦有真偽不答曰迦羅迦菓鎮頭迦菓偽多真少末世學三乘之人雖知無生四諦不識正因緣義即是迦羅迦菓若無道心貪著名利即是迦羅迦菓不知善巧修習止觀即是迦羅迦菓破法不遍即是迦羅迦菓不知通塞即是迦羅菓不知道品調適進極修習即是迦羅迦菓不知對治助開三解脫門即是迦羅迦菓不知位次生增上慢即是迦羅迦菓不能安忍內外強軟兩賊即是迦羅迦菓是則迦羅迦菓乃有九分如女人不別將還家食眷屬皆死若能了知畢竟無所有而精解此之得失發諸順道法門而不愛著即是鎮頭迦菓纔有一分也故中論云佛去世後人根轉鈍聞大乘法中說畢竟空不知何因緣故空即是生見疑若都畢竟空云何分別有罪福報應等如是則無世諦第一義諦取此空相而生貪著於畢竟空中生種種過龍樹菩薩造論意在此也智度論云第三邪見破因緣果報亦破一切法與觀真空何異龍樹論主八番復次簡別真偽具出問曰五停心善法有真偽不答曰一家次第禪門明發禪覺支若過若不及有二十種壞禪邪覺即是迦羅迦菓十種成禪善覺即是鎮頭迦菓也問曰信解無生四諦智慧辨才即是波若何須數息五停心觀耶答曰大智論云空無相無作雖是智慧若無定心即是顛智慧狂智慧豈可說顛狂之人是初賢乾慧地二明別想四念處乾慧地位者三乘之人住靜定心修三種念處事相略如前三藏教分別但此通教所明性念處但觀五陰即空法性之智慧名為性念處是以大品經云即色是空非色滅空色性自空空即是色離空無色離色無空受相行識亦復如是若觀此屬愛屬見身邊二見四見十四見及一切諸色皆不淨虛妄不實本自不生不生即是空空即法性法性非垢非淨即破垢淨二倒是真不淨義名身念處若觀屬愛屬見一切諸受皆苦虛妄不實本自不生不生即空空即法性法性非苦非樂破苦樂倒是真苦義名受念處若觀屬愛屬見一切心皆無常虛妄不實本自不生不生即空空即法性法性非常非無常即破常無常倒是真無常義名心念處若觀屬愛屬見一切想行二陰皆無我虛妄不實本自不生不生故即空空即法性法性非我非無我即破我無我倒是真無我義名法念處也三乘之人觀五陰第一義諦修四念處時四念處中四種精進名正勤四種禪定名如意足信等五種善生名之為根善根增長遮諸煩惱名之為力分別道用名為七覺安穩道中行名八正道此性四念處對若修共念處事相如前但以膖相脹相爛相壞相背捨勝處皆如夢幻畢竟不可得為異也若修緣念處分別名義如前但知名字性離即解脫相無句義是菩薩句義如是通達一切名義即是緣念處三乘人修此三種念處皆以正勤如意足根力覺道善巧調適觀五陰一切諸法不取不捨能伏一切屬愛屬見八十八使三界二十五有一切結集故言善滅諸戲論也略說三乘通觀別想四念處住乾慧地但菩薩雖知五陰畢竟空寂而大悲誓願不捨眾生以無所得調伏諸根修行六度即是摩訶衍故大品經云四念處是菩薩摩訶衍以不可得故問曰通教性念處理既是通破八倒何須別對答曰三藏教別想四念處既別破四倒明乾慧地今乾慧位既是齊對其別破拙但破四倒今明別破之巧故還用別以破八倒也三明總想四念處乾慧地位者總想三種四念處如前三藏教分別但以如幻如化體法即空為異耳是為無生總想四念處住是總想念處中若修身念處即觀五陰十二入十八界一切諸法總破八倒是名身念處受心法念處亦如是住是總想四念處修正勤如意足根力覺道雖未發煗法相似無漏法水而總想觀五陰智慧深利勝別想四念處是則名總想四念處乾慧地外凡之位也問曰三乘人通觀第一義諦同破八倒應同見佛性何故通教人入二涅槃也答曰破八倒有四種意一破八倒不結枯榮是則通別圓不定二破八倒結成四枯定成通教三破八倒結成四榮定成別教四破八倒結成榮枯即是圓教今明破八倒用淨名訶迦旃延破三藏五義說摩訶衍五義即結成四枯故二百比丘心得解脫正屬通教意也二明性地者若因總想念處成三十七品初發善有漏五陰名煗法煗法義如前說增進初中後心入頂法忍法乃至世第一法義名為性地內凡性地之義皆如前說但以從乾慧地習無生方便異故所說性地初中後心解慧善巧亦有殊別拙巧雖復不同而俱伏界內見諦之惑也三明八人地者即是三乘信行法行二人體見假以發真斷見諦惑在無間三昧即八人之位也四見地者即是三乘同見第一義無生四諦之理同斷見惑八十八使盡問曰上明體法入空後破屬愛屬見今何故見惑前盡屬愛在後方斷答曰見新愛舊體假入空雖復俱破見則易盡愛則難除譬如斷藕若手折斷藕斷絲連若用刀斷藕絲俱絕次第證果之人見惑雖盡思惑猶在超越證之人則見思俱斷也五薄地者體愛假即真發六品無礙斷欲界六品證第六解脫欲界煩惱薄也六離欲地者即是三乘之人體愛假即真斷欲界五下分結盡離欲界煩惱也七已辦地者即是三乘之人體色無色愛即真發真無漏斷五下分結七十二品盡也斷三界事惑究竟故言已辦地也八辟支佛地者緣覺菩薩發真無漏功德力大故能侵除習也九菩薩地者從空入假道觀雙流深觀二諦進斷習氣色等無明得成界外法眼道種智遊戲神通淨佛國土成就眾生覺佛十力四無所畏十八不共法大慈大悲斷習氣將盡也十佛地者大功德力資智慧一念相應慧觀真諦習氣究竟盡也故智度論云聲聞智慧力弱如小火燒木雖燃猶有炭在緣覺智慧力勝如大火燒木木燃炭盡餘有灰在諸佛智慧力大如劫燒火大灰炭俱盡亦如兔馬象三獸渡河之喻也問曰菩薩佛地名異二乘何得言通也答曰名雖有異同是無學應供得二涅槃共歸灰斷證果是一名義不殊是則名義究竟俱同也二簡名別義通者即為二意一約前三乘共十地菩薩別立三忍名二明用別教名名別義通一明用通教位立別位名別而義通者義通以如前說今言名別者別為菩薩立伏忍柔順忍無生忍之名也所以者何乾慧地三乘同伏見惑而菩薩更加伏忍之名者菩薩信因緣即空而於無生四諦降伏其心起四弘誓願雖知眾生如虛空而發心度一切眾生是菩薩欲度眾生如度虛空故金剛般若經云菩薩應如是降伏其心所謂滅度無量無邊眾生實無眾生得滅度者次明三誓願降伏其心亦如是故在乾慧地修停心時別名為伏忍異二乘也別想總想念處皆名伏忍亦如是復次三乘之人同發善有漏五陰生相似解皆能柔伏見惑順第一義諦理而菩薩獨受柔順忍名者菩薩非但伏結順理又能為一切眾生伏心遍行六度一切事中福德智慧皆令究竟如三藏教門三阿僧祇修六度乃至不惜身命至中忍滿今此菩薩亦如是以空無想無願調伏諸根欲為眾生滿足六度故名順忍也復次三乘之人同發真無漏若智若斷同名無生而菩薩獨受無生法忍名者以其見第一義諦雖斷結使而不生取證之心故別受無生法忍之名所以者何若生取證心即墮二乘地不得入菩薩第九地復次三乘同得神通而二乘不能用神通成就眾生淨佛國土故不名得受遊戲之名菩薩能爾故名菩薩受遊戲神通之名阿那含雖斷五下分結而不能捨深禪定來生欲界和光利物而不同塵菩薩能如是故別說為離欲清淨也問曰通教三乘同觀二諦約位云何分別答曰二乘雖觀二諦一向體假入空用真斷結至無學果菩薩亦觀二諦始從乾慧終至見地多用從假入空觀得一切智慧眼多用真也從薄地學遊戲神通多修從空入假觀得道種智法眼多用俗也從辟支佛地學二觀淳熟雙照二諦入菩薩地自然流入薩婆若海是則無功用心修種智佛眼佛地圓明成一切種智佛眼圓照二諦究竟也故大智度論云聲聞法中名乾慧地於菩薩即是伏忍聲聞法中名性地於菩薩法中名柔順忍聲聞法中名八人地於菩薩法中名無生法忍聲聞法中名為見地於菩薩法中是無生法忍果聲聞法中名為薄地於菩薩法中名為遊戲五神通聲聞法中名離欲地於菩薩法名為離欲清淨阿羅漢地於聲聞法即是佛地三藏佛三十四心發真斷三界結盡與羅漢齊也大品經云阿羅漢若智若斷是菩薩無生法忍辟支佛地大品經云辟支佛若智若斷是菩薩無生法忍即對菩薩八地侵除習氣九地過辟支佛地入菩薩位菩薩位者九地十地是則十地菩薩當知如佛齊此習氣未盡過菩薩地則入佛地用誓願扶習氣生閻浮提八相成道五相如前料簡大小乘同異如大智論分別六成道相者菩提樹下得一念相應慧與無生四諦理相應斷一切煩惱習盡具足大慈大悲十力四無所畏十八不共法四無礙智一切功德智慧名之為佛七轉法輪相者權智開三藏生滅四諦法輪實智說摩訶衍無生四諦法輪通三乘人也八入涅槃相者雙樹入無餘涅槃如薪盡火滅留舍利為一切天人之福田也是名通教大乘八相成道是則三乘之人同見真諦之理同得二種涅槃但大乘有八相成道之異是為通教大乘別為菩薩立名位也二明用別教位名名別而義通者即是三乘同觀第一義諦之理取別教之名辨菩薩位也就此即為二意一正約名別義通辨位二料簡一正約名別義通辨位者名別者即是十信三十心十地之名也鐵輪位即是乾慧地伏忍三十心即是性地柔順忍八人地見地即是初歡喜地得無生忍故大品經云須陀洹若智若斷皆是菩薩無生法忍薄地向果向即離垢地果即明地故大品經云阿那含若智若斷是菩薩無生法忍阿那含向果向即炎地果即是難勝地故大品經云阿那含智斷是菩薩無生法忍羅漢地向果向是現前地果是遠行地故大品經云阿羅漢智斷是菩薩無生法忍辟支佛地即是第八不動地侵除習氣也故大品經云辟支佛智斷是菩薩無生法忍菩薩即第九善慧地第十法雲地當知如佛佛地如前說坐道場時一念相應慧斷二障習氣盡所謂煩惱障法障之習氣也化一切有緣眾生竟入無餘涅槃如薪盡火滅八相成道如前說是則用別教名辨位名異而義同猶屬通教之位也第四料簡者問曰從初地至七地對四果出何經論耶答曰經論非不對當但高下不同末代法師對當亦多殊異所以然者或云見地止對初地此如今所用或取三地併對見地仁王經明四地併對見地此則難可定依但通教見地本是無間之道不出觀證須陀洹豈得從初地斷見乃至三地或云四地也若斷別惑不共二乘如此明義或當有之又或言六地斷結羅漢齊或言七地名阿羅漢此難定執前後兩果經論對既不定其間二果以意可知既不可定依今用義推作比對位雖一往少便終不可定執也第五約通教明位釋淨無垢稱義者大士位在補處真諦之理性自晈然名之為淨界內二障正惑已盡習氣微薄故名無垢智慧內與真諦相應外能稱三乘根性神通說法故云稱也是則略辨通教大士受淨無垢稱之名所以須示現此菩薩之像者用此形聲託疾為國王長者說如夢幻之法勸求菩提又破三藏教三乘對守拙度之迷僻也若尋什師生肇注維摩同用此意陳梁諸法師講此經文判菩薩位歷意高下雖少少不同今家往望皆併是用通教意釋此經耳第三約別教明位釋淨無垢稱義者別教詮因緣假名如來藏佛性之理菩薩稟此教門修行得證必有淺深故須明位此別教入道亦有四門一有門二空門三亦有亦空門四非有非空門別教雖有四門而尋經論意多用亦有亦空門明行位也如涅槃經云第一義空名為佛性又云智者見空及以不空聲聞辟支佛但見於空不見不空不空者即佛性也若趣機利物四門入道各還根緣豈可偏用但一往明位義便事須如此是以今明別教行位還約空有門以辨也就此即為四意一經論出別教菩薩位不同二總明位三別解釋四約別教位釋淨無垢稱義第一經論出別教菩薩位斷伏對法門不同者尋別教正明因緣假名恒沙佛法佛性涅槃常住之理菩薩稟此教觀三諦理歷劫修種種行斷恒沙無知別惑欲見佛性求常住四德涅槃是則教別理別斷別行別位別因別果別此唯明一乘二乘聞此如聾如啞但諸經明此別位名數多少斷伏高下對諸法門多有不同者即為三一者位數不同二斷伏高下不同三對諸法門不同一位數多少有不同者如華嚴經明三十心十地佛地有四十一地瓔珞經明五十二位仁王經明五十一位新翻金光明經但出十地佛果勝天王般若大品經等亦但明十地佛地不辨三十心等覺地也涅槃經明五行十功德約義配位似開三十心十地佛地而文不出名又十地論攝大乘論地持論十住毘婆沙論大智論並釋菩薩地位如此等諸經論明諸菩薩位名數多少不同斷伏高下亦異對諸法門明位非無殊別所以然者此既明界內界外生法兩身菩薩行位如來方便用四悉檀化界內眾生隨機利益豈得定說若不廣尋經論則不知同異偏取定執空增諍論此同無目諍天上日今明別教大乘次位須用瓔珞仁王兩經若明斷伏高下須約大品三觀若明觀行對法門意屬涅槃五行釋義對諸法門隨便採諸經論一家說法正在初心觀門教門須分明也諸佛菩薩三乘聖位此非凡測豈可妄說而須明位知大乘意者若行人修道破增上慢心若說法講經權須消文引物希向又欲令聽者咸知大乘經論出別教菩薩位行不同寧可偏執是非諍競也問曰何意明數的取瓔珞仁王判位名目答曰華嚴頓教多明圓位四十一地又不出十信之名諸大乘方等經文多明諸法門正不辨位前四時般若亦多明菩薩觀行法門意亦不明正辨位今謂瓔珞經明五十二位名義整足是結成諸大乘方等別圓之位也仁王般若明五十一位恐是結成前四時般若別圓之位也法華但開通別之權位顯一圓位涅槃大乘亦明別圓兩位而不的出名目問曰斷伏高下何故取大品三觀答曰一家義便問曰別教觀行對法門何故取涅槃五行答曰末代入道正得其宜別教明觀行有二種一者不共二乘說如華嚴十地論地持九種戒定慧及攝大乘論二者共二乘說如方等大品中論釋論今明涅槃五行實為末代行用之要義也第二總明別教菩薩位者即為三意一約瓔珞經明位數二約大品經三觀明斷伏三約涅槃經對法門辨位一約瓔珞經明位數者瓔珞有七種明位七位者一者十信二者十住三者十行四者十迴向五者十地六者等覺七者妙覺地初十信心即是外凡別教乾慧地伏忍之位也十住即是習種性位從此已去盡三十心解行位悉是別教之內凡性地柔順忍位也約別教義推如煗法十行者即是性種性別教義推如頂法也十迴向即道種性別教義推如忍法世第一法也問曰別教何須明煗頂忍也答曰十地既對四果故須明也通教通真似解說為煗頂忍世第一法今別教別真似解義立此名以比決分明也次十地即是聖種性此皆入別教四果聖位悉斷無明別見思惑六明等覺位即是等覺性若望菩薩名等覺佛地若望佛地名為金剛心菩薩亦名無垢地菩薩七明妙覺地亦名妙覺性即是究竟佛菩提果大涅槃之果也二約大品經及三觀合位明斷伏高下者大品經云佛告舍利弗菩薩欲具足道慧當學般若波羅蜜此即是十信習從假入空伏愛論見論欲入十住位若得十住即斷界內見思也欲以道慧具足道種慧當學般若此即從空入假入十行也欲以道種慧具足一切智當學般若此即修中道正觀入十迴向位也欲以一切智具足一切種智當學般若此即是證中道正觀入十地也欲以一切種智斷煩惱習當學般若此即是等覺地也無明煩惱習盡名之為佛即是妙覺地也問曰智度論何故云佛說三智一心中得答曰為顯圓教從初一地即具足一切諸地若執此義即乖三慧品說別相三智之義也三約涅槃經明五行合位者初戒聖行定聖行生滅四諦慧聖行即是十信位次無生四真諦聖行即是十住位次無量四聖諦即是十行位次明修一實諦無作四聖諦即是十迴向位次若發真見一實諦證無作四聖諦即是聖行滿位無畏地得二十五三昧能破二十五有名歡喜地五行具足而說十功德者恐此表住大涅槃十地之功德也過此明住大涅槃即是妙覺地也第三歷別解釋者釋七番別位初明十信心者一信心二念心三精進心四慧心五定心六不退心七迴向心八護法心九戒心十願心此十通名信心者信心者順從為義若聞說別教因緣假名無量四諦佛性之理常住三寶心順不疑名信心也今略釋初信心義即為二意一者發菩提心二者行菩薩道發心即是目修行即是足目足備故入清涼池即是別教初賢善直之義也一發菩提心者聞大涅槃方等經典因信解心大悲誓願發也大涅槃經明有五行一聖行二梵行三天行四嬰兒行五病行云何菩薩修行聖行若從如來聞是大涅槃經聞已生信作是思惟諸佛世尊有無上道有大正法大眾正行復有大乘方等經典我當願樂割愛修道即是信心所以者何若聞大涅槃經信心歡喜即信佛性常住三寶即是信非因非果大涅槃果也若聞五行心生愛樂即是信非因之因聖行因也若信心開發即是發菩提心欲行菩薩道發菩提心者即是慈悲憐愍一切眾生故於無量四聖諦慈與眾生無量道滅之樂悲救眾生無量苦集之苦起無量四弘誓願未度無量苦諦者令度未解無量集諦者令解未安無量道諦者令安未得無量滅諦者令得大涅槃常樂我淨是為別教菩薩因於信解初發菩薩心也問曰前明因大涅槃經四種聖諦約此人辨別教菩薩位今何故但約無量四聖諦發弘誓願不取餘三種四諦發願也答曰若總在別教此四種四諦皆名無量所以者何菩薩觀無量生滅四諦調心異於二乘觀無量無生滅四諦斷界內結異於二乘觀如來藏無量四諦之理雖非即是無作而二乘亦不聞其名若證無作四諦爾時無作亦名無量所以者何依一實諦即有四諦名為無作世間出世間因果法相數量無邊與虛空等亦名無量緣無量四諦發菩提心即是四種四諦也問曰若生滅無生滅二種四諦皆名無量者何故勝鬘經說名有量四聖諦耶答曰雖復數無邊量在二乘心同歸灰斷故名有量也問曰若有無作何意不約無作發心答曰此無作猶是無量以無量以無作證果時名非不思議無作也如生滅盡無非是無生四諦也二明修菩薩行者即是受持讀誦大乘方等為人解說自行聖行亦教人行聖行自行聖行者大涅槃經明聖行者有三種一戒聖行二定聖行三慧聖行菩薩思惟佛性之理幽微難見初心不可頓入必須持戒修定慧次第三觀調心而入中道三諦惑障若除方乃得道見於佛性住大涅槃別相三觀如前說一戒聖行者菩薩護持五篇之戒如護浮囊愛見二種煩惱羅剎來乞若能與我令汝得入涅槃者令得屬愛世間樂之涅槃屬見世間樂之涅槃也菩薩若不隨愛見破戒即具五支諸戒所謂具足菩薩根本業清淨戒前後眷屬餘清淨戒非諸惡覺覺清淨戒護持正念念清淨戒迴向具足無上道戒又復護持性重戒息世譏嫌戒等無差別如是持戒施與一切眾生願一切眾生令得禁戒善清淨戒善戒不缺戒不折戒大乘戒不退戒隨順戒畢竟戒具足成就諸波羅蜜戒菩薩善能護持諸戒得入於初不動地菩薩住不動地中不動不退不墮不散是名菩薩修戒聖行二修定聖行者所謂從初安般隨息觀息入根本持勝通明淨禪見身三十六物如明眼之人開倉見穀粟麻豆又分別三十六物不見有我又修八背捨觀禪觀身內外不淨除却皮肉諦觀白骨見骨色相異所謂青黃白色鴿色如是骨相亦復無我得觀禪欲界之定菩薩爾時次第觀骨觀青骨時見此大地東西南北悉皆青相黃白鴿色亦復如是此即是得觀禪未到地定成也又云作是觀時眉間則出青黃赤白鴿等色光光中見佛是為初背捨乃至成就八背捨八勝處十一切處九次第定師子奮迅三昧超越三昧菩薩住背捨勝處諸禪定中修四無量心六波羅蜜四攝法神通變化即是共念處又因受持讀誦大乘方等於禪定中思惟名義修四無礙辨即是緣念處若念處成就得住堪忍之地是名菩薩修定聖行此二念處若未與性念處相應猶屬停心初賢位也三修慧聖行者即是四諦大涅槃經云所言苦者逼迫相集者能生長相滅者寂滅相道者大乘相又復苦者現相集者轉相滅者除相道者能除相又苦者三苦相集者二十五有滅者滅二十五有道者修戒定慧此即先觀生滅四諦調伏界內見思煩惱修性念處即是正觀生滅苦諦若觀是苦集是苦滅是苦滅道如是正觀生滅四諦謗觀無生無量中道佛性之理而正用生滅四諦伏界內屬見愛一切煩惱結集皆是性念處智慧力也性念處義具如前說若菩薩得是性念處與前共緣念處合即於堪忍地智慧善根增長從初信心乃至願心十心成就即是鐵輪外凡乾慧伏忍也問曰別教菩薩成就幾法所得信心異前通教答曰還約十法即知不同一信正因緣者即是知四種四諦因緣不亂二真正發菩提心者知於無量四諦發慈悲誓願心也三勤修止觀者即知次第善修四種止觀也四破法遍者即觀因緣生滅空假中道破三諦惑遍也五知通塞者即是知四種道滅是通四種苦集即是塞也六善修道品者即是知次第修四種三十七道品也七善修助道法者即背捨勝處能成一切對治六波羅蜜助開三脫也八善識次位者即知因四種四諦入七位不叨監也九安忍強軟賊者即是知修四種道諦時於四種苦集心能安也十順道法愛不生者即知次第修四種道諦發諸順道法不生愛著心也別教信心菩薩解此十事分明異於通教之信心也此之十法深解義趣即得用釋十信心至下明圓教十信備出其相也瓔珞經云一信有十十信有百此之百法為一切道法之根本也二明十住位者即是十解習種性初入內凡十賢之位也一發心住二持地住三修行住四生貴住五方便具足住六正心住七不退住八童真住九法王子住十灌頂住此十通名住者會理之心名之為住故仁王般若經云入理般若名為住此即體假入空觀成發真無漏見通教真諦之理斷界內見思惑九十八使故名發心住也此有二義一發真解住偏真法性之理二生中道似解住第一義佛性之理若生偏真之解即是通教八人地見地智斷齊生中道似解是初得別教善有漏五陰入別教內凡性地柔順忍之位也所以者何是菩薩因前持戒禪定生滅四諦智慧調心觀無生四諦斷界內見思煩惱是聲聞經說五種佛子位齊五種佛子位者一須陀洹佛子二斯陀含佛子三阿那含佛子四阿羅漢佛子五辟支佛佛子開一為二合十品即對十住位斷見思煩惱及習氣是辟支佛齊侵斷恒沙上品但菩薩觀無生四諦如涅槃經說凡夫有苦無苦諦聲聞緣覺有苦有苦諦而無真諦諸菩薩等解苦無苦是故無苦而有真諦凡夫有集無集諦聲聞緣覺有集有集諦諸菩薩等解集無集是故無集而有真諦聲聞緣覺有道非真菩薩有道有真聲聞緣覺有滅非真菩薩有滅有真無生四真諦具如通教初說但大涅槃經明此滅諦是常樂者此意與通教有同有異同即四諦即真通教三乘觀無生四諦見第一義即真諦也別者菩薩能知於空即是不空別知佛性涅槃常樂我淨也問曰若爾涅槃經何得說二乘有苦有苦諦而無真實答曰此明聲聞經三藏教門所辨非關摩訶衍初門通教也若得滅道能觀佛性常住即發中道似解為別教之煗法也三明十行位者即是性種性內凡十賢一歡喜行二饒益行三無瞋恨行四無盡行五離癡亂行六善現行七無著行八尊重行九善法行十真實行此十通名行者行以進趣為義前既發真悟理從此加修從空入假觀無量四諦無量四諦如大涅槃經說知諸陰苦名為中智分別諸陰有無量相悉是諸苦非諸聲聞緣覺所知是名上智是名無量苦諦知諸入者名之為門名為苦諦分別諸入有無量相悉是諸苦即是無量苦聖諦也知十八界名之為分亦名為性即是苦諦分別諸界有無量相悉是諸苦是名無量苦聖諦也所言無量集聖諦者知愛因緣能生五陰名之為集一人起愛無量無邊況一切眾生所起諸愛如是等愛無量無邊即是無量集聖諦也所言無量滅聖諦者知滅煩惱名為滅聖諦分別煩惱不可稱計滅亦如是不可稱計即是無量滅聖諦也所言無量道聖諦者能斷煩惱名為道諦分別道相無量無邊所離煩惱亦無量無邊即是無量道聖諦也如是四諦大涅槃經說悉云非諸聲聞緣覺所知故知此屬別教菩薩之所學也菩薩住此無量道諦學十波羅蜜一切諸道斷塵沙無知十品十行成就從空入假平等觀成也得道種慧法眼清淨相似中道之解轉更分明即是別教頂法之位菩薩住此位中遊戲神通淨佛國土成就眾生也四明十迴向位者即是道種姓內凡位十賢也一救護一切眾生離眾生相迴向二不壞迴向三等觀一切佛迴向四至一切處迴向五無盡藏功德迴向六隨順平等善根迴向七隨順等觀一切眾生迴向八如相迴向九無縛無著解脫迴向十法界無盡迴向此十通名迴向者迴事向理迴因向果迴己功德普施眾生事理和融順入法界故名迴向正修中道第一義諦觀從無量四諦學無作四諦也約實說四實不作四故名無作之四觀四得實故名四實因名無量得果名無作證果斷苦集有道滅非圓教之無作也今立無作四實諦名義意在此故涅槃經云一實諦者名為真法若法非真不名實諦實諦名無顛倒無顛倒者名為實諦實諦無有虛妄若有虛妄不名實諦實諦名為大乘非大乘者不名實諦實諦是佛所說非魔所說若是魔說非是實諦實諦者一道清淨無有二也有常有樂有我有淨是即名為實諦之義又涅槃經云一實諦者即是如來虛空佛性無差別也有苦有諦有實有集有諦有實有滅有諦有實有道有諦有實如來非苦非諦是名為實虛空佛性亦復如是又涅槃經云所言苦者名無常相是可斷相是為實諦如來之性非苦非無常非可斷相是名為實虛空佛性亦復如是所言集者令五陰和合而生亦名為苦亦名無常是可斷相是為實諦如來非是集性非是陰因非可斷相是為實諦虛空佛性亦復如是所言滅者名煩惱滅亦常亦無常二乘所得名曰無常諸佛所得是則名常亦名證法是為實諦如來之性不名為諦能滅煩惱非常非無常不名證知常住無變是故名實諦虛空佛性亦復如是所言道者能斷煩惱亦常亦無常是可修法是名實諦如來非道能斷煩惱非可修法常住不變是為實諦虛空佛性亦復如是若菩薩學無量無作四諦觀觀知如來藏無量無生死種子恒沙佛法斷恒沙下品煩惱伏無明別見相似中道之外更轉增明法界願行事理和融成別教一切智得六根清淨即是別教忍法世第一法位也五明十地者此是聖種性位從此位見佛性發中道第一義諦觀雙照二諦心心寂滅自然流入薩波若海證無作四諦一實平等法界圓融從初地至佛地皆斷無明但以位約分為三道初地名見諦道二地至六地名為修道從七地已去名無學道十地者初歡喜地二離垢地三明慧地四焰慧地五難勝地六現前地七遠行地八不動地九善慧地十法雲地此十通名地者一能生成佛智慧住持不動二能以無緣大悲荷負一切故名地也初歡喜地名見道者初發真中道見佛性理斷無明見惑顯真應二身緣感即應百佛世界現十法界身入三世佛智地能自利利他真實大慶故名歡喜地大涅槃經云菩薩聖行滿即是住於無所畏地即是初地初地菩薩離五怖畏無死畏無不活畏無惡道畏無惡名畏無大眾威德畏涅槃經雖不作此名義推孱同若言不畏貪欲恚癡內無三毒外離八風無惡名畏也若言不畏地獄等即無惡道畏若言不畏沙門婆羅門即無大眾畏今既入無畏地見中道則無二死故言無死畏也法身常命以顯無不活畏也以得入此地故則具二十五三昧破二十五有顯二十五有之我性我性即是實性是名慧行成就得五三昧即五行成就住於無畏之地即得初地之名也就此即為五意一明得二十五三昧聖行成二明梵行三明天行四明嬰兒行五明病行一明得二十五三昧聖行成者即為三意一釋二十五三昧名二正修明二十五三昧成三外用利物一釋二十五三昧名者略為四意即是約四悉檀而立名也一者隨時趣立名二隨便立名三隨對治立名四隨理立名一隨時立名者譬如人有二十五子隨時名作一字大者初生為作一字次者後生又作一字不可見大兒名此亦令第二者名此如是則不濫此二十五名亦如是各舉一名令世諦不亂世間名字皆爾不可求定實也二者隨二十五有便而立名若作餘名事義非不便是故隨便立名也三者隨對治立二十五三昧名各治一有用是故對治立名四者隨理立名者此二十五三昧不出法性理理合於義從義而立名名義雖異理實無別約此四意故得立二十五三昧名也詳經文意多有對治約理兩義以立二十五三昧名二正釋二十五三昧修成者一一三昧中皆有四意一出諸有行業惑障二用三昧治破三結成三昧四慈悲破有一一悉具此四意也初明無垢三昧破地獄有即為四意一明業結者罪之尤重莫若地獄惡業垢重見思垢塵沙垢無明垢二明用三昧破無明者菩薩為破是諸垢故修前根本戒破惡業垢修前八背捨等定伏見思垢修有作無生等慧斷見思垢修無量慧破塵沙垢修無作慧破無明垢三明結成三昧者破見思垢故真諦三昧成破惡業垢及塵沙垢故俗諦三昧成破無明垢故中道第一義三昧成四明慈悲利物菩薩已自破地獄垢故得三諦三昧有大慈悲冥薰法界眾生有機關於慈悲以王三昧力法性不動而能應之如婆藪調達應入地獄隨其所宜而為說法破地獄有如聖行品所明自修戒定慧等諸行故自證三諦三昧成於聖行中有慈悲誓願故破他三諦上垢亦破他三諦上惡業煩惱垢自既無垢令他無垢故此三昧名無垢三昧也因此下具此四意類前可知次明不退三昧破畜生有者畜生無慚無愧起惡業故退失善道見思故退失塵沙故退無明故退菩薩為破諸退故修戒忍破惡業退修定伏見思退修生滅無生慧破見思退修無量慧破塵沙退修無作慧破無明退見思破故位不退三昧成塵沙破故行不退三昧成無明破故念不退三昧成自以修行力破三種退成三不退自得三諦三昧慈悲之力冥薰法界隨畜生有機感或為象王啄鳥大鷲之身隨其所宜而生其中現為說法破畜生有自既不退令他不退故此三昧名不退三昧也次心樂三昧破餓鬼有者餓鬼有常為慳惡業纏繞貪愛飢餓苦見思煩惱苦塵沙無知苦無明闇弊苦菩薩為破是諸苦修戒施破慳惡業苦修定伏見思苦修生滅等慧破見思苦修無量慧破塵沙苦修無作慧破無明苦破見思苦真諦無為心樂三昧成破慳惡業塵沙苦俗諦分別多門心樂三昧成破無明苦中道常樂三昧成以自修行證得三樂三諦三昧以諸行中慈悲之力薰現諸鬼形聲施令得飽滿而為說法令破三種苦得三種樂菩薩自得此樂又令他得樂是故三昧名心樂三昧也次歡喜三昧破修羅有修羅多忿恚惡業怖見思怖塵沙怖無明怖菩薩為破是諸怖故持戒精進而修習諸行不破歡喜破惡業怖修禪悅喜伏見思怖修生滅無生滅等慧得喜覺喜破見思怖修照鏡喜及無量惠破塵沙怖修無作慧破無明怖見思破故真空喜悅三昧成惡業塵沙破故一切眾生喜見三昧成無明破故喜王三昧成以自修行力得如此三諦歡喜三昧以諸行中慈悲之力薰修羅有而生其中軟語調伏而為說法破修羅有令得無怖自無三怖自證三喜令他無怖令他得歡喜是故三昧名為歡喜三昧也次日光三昧破弗婆提有者日初出於東隨便為名日譬智光能照迷闇破惡業迷闇見思塵沙迷闇無明迷闇菩薩為照此諸迷闇故修善業戒光修禪定流光修生滅無生滅一切智光修道種智光修一切種智光明生闇滅以善戒光破惡業闇以禪定光伏見思闇以生滅無生滅光破見思闇修無量道種智光破塵沙闇修無作一切種智光破無明闇破見思闇故一切智日光三昧成破塵沙闇故道種智日光三昧成破無明闇故一切種智日光三昧成以修行力自證如是三諦三昧以慈悲力薰弗婆提有應現說法破其三迷顯三諦智日故此三昧名為日光三昧也次月光三昧破瞿耶尼有者月之初生光現於西此隨便立名也月光亦譬破闇釋三昧四意類日光三昧可知次熱焰三昧破欝單越有者北方是陰地氷結難消自非熱焰終不消也欝單越人氷執無我我所難可化度非智火熱焰無我我所心終不可消破無我我所乃是妄計無我我所理實猶有性人我之惑有法我惑真如我惑氷蟄未融也菩薩為破此諸我惑氷執修生滅等真無我慧破性人我惑修無量四諦慧破法我惑修無作四諦慧破真如我惑若得真人空智焰破性人我惑真諦三昧成得真法空智焰破法我惑得俗諦三昧成故能如空種欝樹空順俗以化物也得真如無我智焰破真如我惑知非我非無我是真我義無我法中有真我即見欝單越之我性即有三昧成心心寂滅也菩薩自證三諦三昧慈悲力故現欝單越形聲破北方無我我所令成真我三昧故此三昧名為熱焰三昧也次如幻三昧破閻浮提有者南方果報雜雜壽命短促不定猶如幻化此是心幻出生惡業果幻出煩惱幻出無知幻出無明一切眾生不知如幻今菩薩為破是諸幻故修三種三昧修真諦三昧幻出無漏破見思之幻修俗諦三昧幻出道種智破無知之幻修中道三昧幻出一切種智破無明之幻修行力故自證三諦三昧成慈悲力故破他力成是故名為如幻三昧也次不動三昧破四天王有者此天守護國土遊行世界身報流動此則是果報動見思動無智動無明動一心修善不動及修背捨等不動業破果報動真慧不動破見思動出假慧不動破無知動中道慧不動如須彌頂破無明動修行力故自證三種不動慈悲力故破他三動故此三昧名為不動三昧次難伏三昧破三十三天有者此天居四天之頂即是果報難伏見思難伏無知難伏無明難伏菩薩為破其高心是故修戒定智破果報難伏修生滅無生滅故破見思難伏自行力故成三難伏慈悲力故破他三難伏故此三昧名為難伏三昧次悅意三昧破炎摩天有者此天虛空無刀杖畏以之為悅實非是悅未有不動業悅未有無漏悅未有道種智悅未有中道悅菩薩為破此故修四諦觀八背捨中禪悅破其動散不悅生滅無生滅慧破其有漏不悅無量慧破其沈空不悅無作慧破其二邊不悅以無生悅故真諦三昧成出假稱機之悅故俗諦三昧成中道悅意故中道三昧成自行力故自證三昧成以慈悲力故破他三昧成故名悅意三昧也次青色三昧破兜率天有者此天果報樂青眼翫皆青菩薩為破此有故修第一義非青真見青真非青假見青假故得中道見青中道破其青有義推可知次黃色三昧破化樂天有次赤色三昧破他化自在天有類前青色三昧可解次白色三昧破初禪有者初禪離欲界五蓋不善即是定心善白但未離見思塵沙無明等黑菩薩為破是諸黑行故修三諦白法破戒之義推之可知次種種三昧破梵王有者梵王主三千大千大千品類既多故有種種之號為破其種種故修種種空入種種假見種種中道如來藏多所含藏名種種三昧也義推可知次雙照三昧破二禪有者二禪獨有內淨喜兩支故受雙名菩薩為破此雙故修雙空雙假雙中雙照二帝義推可知次雷音三昧破三禪有者此禪受樂最為第一著樂深入如氷魚蟄蟲菩薩為破此樂故用三諦雷音以驚駭推之可解次霔雨三昧破四禪有者四禪如大地具種種芽若不得雨芽則不生一切善根在四禪中若三諦雨三智善發生也義推可解知次如虛空三昧破無想天有者此是外道天實非無想而計為無想涅槃如小兒夢尿菩薩為破是有故以三諦空破無想故言如虛空三昧次照鏡三昧破那含有者修薰禪隨禪生此雖得淨色不能知色如鏡像菩薩知色如鏡像即空分別無量像依鏡即見本性中道成三諦三昧破那含有也次無礙三昧破空處有者此處得出色籠飄颺無礙未是三諦三昧之無礙礙見思礙塵沙礙無明等礙菩薩為修三諦三昧破是諸礙故名無礙三昧次常昧三破識處有識相續不斷即無常菩薩為破此無常故修數緣常化用相續常佛性常湛然常破之次樂三昧破不用處有者此不用處如癡癡故是苦菩薩用三諦三觀三昧破得三諦三昧樂是為樂三昧次我三昧破非想天有者此天最頂計為涅槃真我菩薩見此猶有細煩惱不自在即是見思不自在塵沙不自在無明不自在何得是我為破此我故修三諦三昧破之令得無我隨俗我八自在我是故名我三昧二十五有三昧用自除二十五三昧一有之中悉有三諦三昧菩薩自修三諦三昧自除二十五有三諦之惑以慈悲力除他二十五有三諦之惑由是得二十五三昧之名或從無住之本用四悉檀立二十五有名如說通言三昧名調直定也真諦三昧以離愛見而為調直俗諦三昧以稱機為調直中道三昧以無二邊之曲為調直是故皆名三昧若但入空之直不為直聲聞人得入空非王三昧若入假亦非究竟菩薩雖得道種智亦不名王三昧以得中道三昧故稱之為王以二十五三昧一一皆有中道三昧故故稱二十五三昧悉是王三昧涅槃經云是二十五三昧名諸三昧王若入王三昧一切三昧悉入其中是故菩薩住不動地具得此二十五三昧種種力用須彌高廣內於芥子吞吐出沒變通自在能入地獄不受碎身等苦若聖行成能有是事具如涅槃經說三明外用利物者所謂能隱顯二種利益者入王三昧一切三昧王悉入其中是故一切眾生受諸苦惱一心歸依稱名求乞救護菩薩住三昧中即觀三業皆得解脫解脫有八種一破二十五有果報之苦二破二十五有因苦三破聲聞二十五有見思煩惱苦四破緣覺二十五有見思煩惱苦五破三藏菩薩二十五有見思煩惱苦六破通教三乘人二十五有見思煩惱苦七破別教菩薩二十五有恒沙無知別惑苦八破圓教菩薩二十五有三諦無明之惑苦一心稱名皆得解脫意在此也故說二十五三昧能破二十五有也二顯利益者即是住二十五三昧十法界眾生機緣來感普現色身八番與眾生樂如觀音普門示現神通之相也若有眾生應以佛身得度者即能八相成道現身說法即是此經明住不思議解脫種種示現也此菩薩初地聖行滿足具無緣大慈大悲如磁石吸鐵也二明梵行者即是無緣慈悲喜捨菩薩以大涅槃心修於聖行得無畏地有二十五三昧無方大用爾時慈悲是真梵行非餘梵天所修四無量心亦非三藏教通教等眾生緣法緣之慈悲也菩薩爾時以此慈悲無緣無念薰修眾生行無不成辨此之梵行即是一切法故涅槃經云慈即如來悲即佛性慈若不具足佛十力三十二相四無畏者非如來慈故智力弘深能具足一切福德以自莊嚴名梵行也三明天行者即是中道第一義天天然之理籍行顯理因理成行故名理為天行菩薩雖入初地初地不應住以有所得故又應修上地智慧十重發真修慧契理顯理成行名為天行天行即是智慧莊嚴梵行即福德莊嚴上求佛道是故有聖行天行下化眾生即有梵行病行嬰兒行也四嬰兒行者若菩薩福德智慧轉增是則實相彌顯雖不作意利益眾生任運能有冥顯兩益以天行之力則有冥益以梵行之力則有顯益眾生應有小善之機無菩薩開發不能生長以慈善根力如磁石吸鐵和光利行能令眾生得見菩薩同其始學漸修五戒十善人天果報三十三天楊葉之行又示二百五十戒觀練薰修禪四諦十二因緣三十七道品同二乘嬰兒行又示同修六度百劫種相好柔伏煩惱六度菩薩小善之行又示同即色是空無生無滅通教小善之行又示同別教歷別次第相似中道小善之行皆是慈心之力俯同群品提接成就從心與樂起嬰兒行如涅槃經言嬰兒者能說大字所謂婆和此即同六度也六度是小行而求作佛故言大字所謂婆和又云不見晝夜親疎等相此即同通教菩薩即色是空第一義諦意也又云不能造作大小諸事大事即五逆小事即二乘心此則同別教別教非生死故無五逆非涅槃故無小乘心又云楊樹黃葉即同人天五戒十善之嬰兒又云非道為道以能生道微因緣故說非道為道即是同二乘嬰兒故知大慈善根之力能出假化物同其小善方便引之令趣佛慧故名嬰兒行也五病行者此行從無緣大悲起若生小善必有病行今當分別同生善邊名嬰兒行同煩惱邊名為病行病行從大悲生眾生病是故我病大悲熏心遊戲地獄同眾生惡業之病如調達在地獄如三禪樂乃至畜生餓鬼脩羅亦如是又同人天有結業生老病死之病又同二乘有見思之病方便附近語令勤作三藏教通教菩薩亦如是又同別教塵沙無明之病是故菩薩還同彼病遍於法界利益眾生是為五行之相也病行即是此維摩經問疾品室內六品之所明也初地菩薩五行具足或是初功德也餘九種功德或可對九地所言破無明見惑者涅槃經云自此以前皆名邪見人也是則兩教三乘之人皆未見此理故名邪見人也是以大士呵須菩提六師是汝之師天魔外道一手作諸勞侶意在此也乃至別教十信三十心雖伏此或既未能斷猶是成就無明別見呵諸菩薩或意在此也此二從二地至六地名修道斷別惑三界愛如智度論明迦葉聞㼼迦羅琴聲不能自安云三界五欲我已斷竟此是菩薩淨妙功德所生五欲故於是事不能安忍例色無色愛亦復如是此經大士呵須菩提云同於煩惱不到彼岸入於八難不得無難意在此也故從二地至六地通名修道斷此別惑也今以義推二離垢地即假斷別教欲愛名斯陀含向三明地即是別教斯陀含果四焰地即是別教阿那含向五難勝地即是別教阿那含果斷別惑欲愛盡也六現前地即是別教阿羅漢向斷別色愛也七遠行地即是別教阿羅漢果斷別無色愛盡故從此名無學道也問曰此對四果出何經論答曰別教明斷伏對四果經論多不同也諸大乘法師所用亦異地論師通教判位云初地斷見二地斷欲愛三地斷色愛四地斷無色愛地論師通宗判位有用三地斷見名須陀洹從四地至六地名斯陀含第二依法師七地名阿那含第三依法師十地等覺名阿羅漢是第四依法師有三地斷見四地名斯陀含五地名阿那含六地名阿羅漢有用仁王經四地斷見五地名斯陀含六地名阿那含七地名阿羅漢如是等異說不同難可定依今以義推作此對四果也一往似解便既無的文佛意難知不須苟執也問曰何故解釋不定答曰已如前釋八不動地即是別教辟支佛地地論師云從此明無學道未知的出經論不但八地得無生忍寂而常用用而無相無功用心自然斷法界無明惑色習盡也九善慧地無明稍薄斷心習盡慧轉分明善入實相也十法雲地慈悲智慧猶若大雲慈悲普洽一切皆雨慧雲能持十方諸佛所說法雨斷無明也六等覺地者即是邊際智滿入重玄門若望法雲名之為佛望妙覺名金剛心菩薩亦名無垢地菩薩三魔已盡餘有一品死魔在斷無明習也問曰前通教何意不辨等覺佛耶答曰界內習氣易盡故不須開法雲出等覺也問曰別教經論何故有處處明法雲之後更有金剛等覺自有經論止明十地行滿便成佛果南北法師抑諍此義答曰更立等覺未足為礙所以然者華嚴經明法雲十地功德智慧用此比於佛如爪上土方於大地若爾雖說一品無明而實不可說品何以得後心菩薩無功用道其疾甚風一日之間能破無量品無明障惑何況瓔珞經明等覺地於百千萬劫入重玄門倒修凡夫事是故開法雲地更立金剛心等覺佛於理無失若知一品有無量品無明因法雲地無礙之智即盡復何須開出等覺地也七妙覺地者金剛後心朗然大覺妙智窮源無明習盡名真解脫肅然無累寂而常照名妙覺地常住佛果具足一切佛法名菩提果四德涅槃名為果果問曰為定用金剛智斷無明為用妙覺智斷無明耶答曰涅槃經云有所斷者名有上士無所斷者名無上士問曰勝鬘經云無明住地其力最大佛菩提智之所能斷答曰若用別教通十地等覺即是佛菩提智所以者何涅槃經云九住菩薩名為聞見十住菩薩名為眼見雖見佛性而不了了以無礙道與惑共住故不了了諸佛如來了了見者即真解脫肅然累外故了了也若別教明義從初歡喜地即用佛菩提智斷初品無明乃至等覺後心方乃斷盡若圓教明義即是初發心住得用佛菩提智斷初品無明乃至等覺後心方斷盡也第四約別教位釋淨無垢稱位者維摩既是一生補處大士即是法身居等覺金剛心無垢菩薩之位也佛性理顯故名為淨別惑正習俱盡無明餘習譬若微煙雖有如無故名無垢邊際智滿內稱深理外用無方法界平等赴緣行化故名為稱故云淨無垢稱也豈可同彼三藏通教辨淨無垢稱義所以教迹現同補處位者為呵通教三乘別教大乘接義也第四約圓教明位釋淨無垢稱義者圓教詮因緣即中道不思議佛性涅槃之理菩薩稟此教門理雖非淺非深而證者不無淺深之位今明圓教入道亦具有四門一有門二空門三空有門四非空非有門圓教雖有四門而諸大乘經意多用非空非有門以明位也正如此經諸菩薩各說入不二法門一往雖同細撿不無四門之別而多用非空非有門入不思議解脫也此義在下自當可見若隨機利物四門赴緣皆入不思議解脫豈可偏用但一往明行位義便事須如此是以今明圓教次位正約非空非有門以辨也就此為五意者一簡別圓二教明位不同二正明圓教辨位三引眾經論證四料簡五約圓教位釋淨無垢稱義第一簡別圓兩教明位不同者圓教既詮圓理菩薩稟教圓斷五住之惑開佛知見住大涅槃是則教圓理圓智圓斷圓行圓位圓因圓果圓不同別教具如前說今略更用五義釋別圓兩教不同之相也一約斷無明判位高下不同二約斷界內界外見思不同三約斷不斷不同四約位明法門別圓不同五約位通不通不同一約斷無明判高下不同者若別教明位同三十心斷界內結盡即伏界外無明至迴向後心初地方發真智斷無明一品乃至斷十品名為十地等覺後心斷無明方盡妙覺常果蕭然累外無所斷也此如前說若圓教所明從初隨喜心修一心三觀入十信位斷界內惑盡即伏界外無明十住初心即發真智斷無明住地初品從此四十心皆斷無明至等覺後心無明方盡妙覺極地肅然累外名究竟菩提無上之涅槃也此即判位高下殊別故有圓別二教明位不同也二約斷界內界外見思無明不同者若別教三十心斷界內見思伏界外無明十地斷界外見思無明分為三道如前別教明十地中分別若圓教十信斷界內見思圓伏界外見思無明發趣初心圓斷界外見思無明終至等覺方盡故地持論明清淨淨禪云離一切見清淨淨禪煩惱障智障斷清淨淨禪此並等覺之位明此義也大涅槃云十地菩薩為無我見輪惑之所轉也即是斷見不盡之義又十地菩薩雖見佛性而不了了諸佛如來見於佛性而得了了此皆約見惑盡不盡故有了了不了了殊也斷欲愛至佛果方盡者欲愛即是六欲鴦崛經云所謂彼眼根於諸如來常具足無我減修了了分明見乃至意根亦復如是如法華經說六根清淨雖未得無漏而其六根清淨如此當知即是伏欲愛煩惱之位發趣初心發真無漏即分斷欲愛至等覺方盡故華嚴經明得佛六根究竟清淨也斷色愛至等覺方盡者大涅槃經云因滅是色獲得常色名為色解脫涅槃色愛方盡斷無色愛至佛方盡者因滅是受獲得常受想行識亦復如是是名受想行識解脫涅槃無色愛方盡也四住惑與無明共合四住若盡無明亦盡若無明盡四住亦盡是則圓伏圓斷圓盡故大品經云色無邊故般若波羅蜜無邊陰入界一切諸法皆亦如是又云諸法等故般若波羅蜜等故此經云於食等者諸法亦等諸法等者於食亦等以一食施一切若能如是乃可取食食法尚等何況復見思無明所緣之法而不等也如此之義豈與前別教斷伏而不異乎經說依了義經不依不了義經三約斷不斷不同者至論其理虛無無明體性本自不有既無無明何論智慧無解無惑豈可分別別圓之殊故涅槃經云誰有智慧誰有煩惱而言毘婆舍那能破煩惱此則不論斷與不斷而涅槃云闇時無明明時無闇有煩惱時則無智慧有智慧時則無煩惱今約有智慧無煩惱義故說為斷若約別教多就定相論斷即是思議智斷明位大乘之拙度義也若圓教明義多說不斷不斷而斷者即是不思議斷非次位以明次位正是大乘巧度之義故此經云婬怒癡性即是解脫又云不斷癡愛起諸明脫問曰義推斷不斷有三十六句今何意取斷屬別教不斷屬圓教耶答曰此兩句是佛法正意餘皆是傍不斷而入位義同須彌入芥子此是不思議智斷之位也四約法門別圓簡別者別教明位對諸法門非但法門不圓約位亦有齊限如十地論云初地具足檀波羅蜜於餘非為不修但隨力隨分是義有餘圓教明諸法門則不如是一法門具足一切法門悉皆通至佛地五約位通不通簡別不同者若別教明位初地不得通二地何況具足諸地若圓教明位如華嚴經說從初一地具足一切諸地功德第二正明圓教位者亦還約七位明五十二位不同一十信二十住三十行四十迴向五十地六等覺地七妙覺地但解者不同有師言圓教頓悟一悟即是佛無復位別之殊說十地位者為鈍根人耳如思益經云如此學者即不從一地至一地又有師解言圓教既是頓悟初心一悟即究竟圓極而有四十二位但是化物方便立淺深之名耳故楞伽經云初地即二地二地即三地寂滅真如有何次位也又有師云圓教初頓至十住即是十地而說有十行十迴向十地者此是重說意謂此諸解釋悉是偏取平等法界尚不論悟與不悟孰論淺之與深不悟而論悟者不淺不深論淺深也尋諸大乘經明理究竟無過華嚴大集大品法華涅槃雖明法界平等無說無示而菩薩位行終日炳然是以今還約七位以明圓教菩薩之位也一明十信位者即為四意一明因聞法生信二明因信修行三明因行入位四明經說不同一明因聞法生信者上根利智聞圓教詮因緣即中道無作四實諦理即便信解一實諦即是如如來來虛空佛性非世間非出世間非因非果不可宣說非可顯示無說而說世間因果即是無作苦集說出世間因果即是無作道滅故此經大士呵彌勒云佛知一切眾生畢竟寂滅即涅槃相不可復滅一切眾生即菩提相若知涅槃即生死是為無作之苦諦若知菩提即煩惱是為無作之集諦若知生死即涅槃是為無作之滅諦若知煩惱即菩提是為無作之道諦但以非生死非涅槃非菩提非煩惱是一實諦一實諦論此四諦者即是無作四實諦也所以者何約一實以明四一實諦不作於四四不自作四不他作四亦非共作四亦非無因緣而作四也而說為四者此是無作之四此四畢竟不可得即是一實諦名為無作四實諦也若聞此信解無礙者即信一切眾生即是不思議解脫也即是大乘即是般若即是首楞嚴即佛性即是法身即是實相即是中道第一義諦即是如來藏即是法界即是畢竟空即是一切佛法因此慈悲誓願菩提心發是為圓教名字即之信解也二明因信修行者因此名字信心即已發菩提心若欲行菩提道應當受持讀誦解說書寫大乘經典出世行人若欲疾得入十信位具六根清淨宜起精進不惜身命應當加修四種三昧四種三昧者一常坐三昧如文殊般若經說二常行三昧如般舟經說三半行半坐三昧如方等經法華經說四非行非坐三昧即是諸大乘經所說種種行法此諸三昧行法具如諸大乘經中說此即代於初停心觀今約圓教明修初信心行諸三昧應信解十法十法者名字如前三觀中說一善識思議不思議因緣者思議因緣者如上三教所明不思議因緣者即是今所說不思議無作四實諦如前三觀中明譬如一念眠心具一切法不縱不橫即是不思議因緣無作四實諦也如此的取維摩大士呵彌勒云一切眾生即大涅槃即菩提相明此不思議因緣餘九法亦如是義意玄隱今次第明尋者可善思之二次明真正發心者即是無緣慈悲無作四弘誓願也無緣大慈觀生死即涅槃煩惱即菩提與眾生此滅道之樂也無緣大悲觀涅槃即生死菩提即煩惱欲拔眾生此之虛妄苦集也無作四弘誓願者知涅槃即生死未度苦諦令度苦諦也知菩提即煩惱未解集諦令解集諦也知煩惱即菩提未安道諦令安道諦也知生死即涅槃未得涅槃令得涅槃也菩薩如是慈悲誓願無緣無念而覆一切眾生猶如大雲不加功用如磁石吸鐵是名真正菩提心也三明行菩提道勤修止觀者知生死即涅槃即是善修止也若知煩惱即菩提即是善修觀也如陰陽調適萬物長成若善巧修止觀即能一心具萬行也問曰以何為集答曰依此經及涅槃經無明愛一切煩惱為集諦集局於苦於今對義為便也四明破諸法遍者若知生死即涅槃即破分段變易二種生死皆遍若知煩惱即菩提即破一切界內外煩惱遍也譬如轉輪聖王能破一切強敵亦不有所破般若波羅蜜亦復如是能破一切法亦不有所破五善知通塞者知生死即涅槃煩惱即菩提則一切皆通知涅槃即生死菩提即煩惱則一切皆塞六善修道品者觀十法界五陰生死即是法性五陰法性五陰即是性淨涅槃即是四念處破八倒知涅槃即生死顯四枯也知生死即涅槃顯四榮也知一實諦即是見虛空佛性住大涅槃也因此四念處修正勤如意足根力覺道即是道品善知識由是成正覺亦是莊嚴雙樹是則煩惱即菩提也七對治助道修諸波羅蜜者知菩提即是重惡煩惱是以知生死即涅槃以起對治諸波羅蜜諸度法等侶助煩惱即菩提開三解脫門對治若成煩惱即菩提也八善識次位者涅槃即生死菩提即煩惱此是理即若知生死即涅槃煩惱即菩提是為名字即因此觀行分明成五品弟子即是觀行即得六根清淨名相似即成四十一地即是分證真實即證妙覺果即是究竟即若能善解此之次位即不起大乘增上慢大乘旃陀羅之過罪也九安忍成就者若知生死即涅槃即不為陰界入境病患境業相境魔事境禪門境二乘境菩薩境之所壞也若知煩惱即菩提即不為煩惱境諸見境增上慢境之所壞能忍此無作苦業不為所壞者此如大智論說能忍成道事不動亦不退是心名薩埵也十順道法愛不生者觀生死即涅槃生一切諸禪定三昧等功德觀煩惱即菩提生諸陀羅尼門四無所畏十八不共法四無礙智一切種智於順道法不愛不著若生愛著是名頂墮知如虛空不住不著即得成初信心乃至十信心也三明因修十法入十信心者解正因緣不思議無作四諦即修初信心信平等法界佛法僧三寶也二真正發菩提心慈悲誓願憐愍一切即是修念心也三勤修止觀成一切萬行即是修進進心也四用觀破諸法遍即是巧修慧心五止心澄靜一切得失通塞之相自現即是修定心也六道品次第增長善根不退不沒即是修不退心七迴事中諸度助開三解脫門即是修迴向心八善知次位所防增上慢離旃陀羅業即是修護法心九安忍成就內外惡法皆不得生即是修戒心十順道法愛不生若願求勝果即不愛著所得淺近法門故名願心是以菩薩知生死即涅槃知煩惱即菩提故能巧修此十法即是修十信心名觀行即因此若得三昧陀羅尼門得入初信心位如此一信有十十信有百成鐵輪十信心位住此信中得六根清淨功德不可思議如法華經說是名圓教柔順忍位亦是圓教之煗頂忍世第一法之位也故仁王般若經云十善菩薩發大心長別三界苦輪海故知住此十信之位斷界內見思盡破界外塵沙無知伏無明住地之惑也四明經說不同者如華嚴經法慧菩薩答正念天子明菩薩觀十種梵行空學十種智力入初住位即是此教十信位也所以者何觀十種梵行空即是觀一實諦學十種智力即是觀無作四諦此經即是方等之教明即大涅槃即菩提相若止若觀生相似解即是瓔珞經明十信大品經云是乘從三界出也十法成乘如前三觀中說初出三界即十信也又大品經云譬如入海先一見平相即是仁王般若明十善菩薩發大心長別三界苦輪海法華經明入如來室著如來衣坐如來座此即是修四安樂行行處近處得六根清淨住十信位普賢觀經明修大乘人未得無生忍前有十種證相此即是十信之位涅槃經云復有一行是如來行所謂大乘大般涅槃如大智度論云菩薩從初發心即觀涅槃行道若觀涅槃行道生相似解即是一行是如來行也二明十住者十住名如前說今明初發心住略為四意一正釋初發心住二明經說不同三略辨功德四類明九住一正釋初發心住者所言發心住者三種心發故名發心住三德涅槃名為住也云何名為三種心發一者緣因善心發二者了因慧心發三者正因理心發一緣因善心發者眾生無量劫來所有低頭合掌彈指散華發菩提心慈悲誓願布施持戒忍辱精進禪定等一切善根一時開發一心具足萬行諸波羅蜜也二了因慧心發者眾生無量劫來聞大乘經乃至一句一偈受持讀誦解說書寫觀行修習所有智慧一時開發成真無漏也三正因理心發者眾生無始已來佛性真心常為無明之所隱覆緣了兩因力破無明闇朗然圓顯也此三種心開發故名之發心也二住三德涅槃名之為住者一法身二般若三解脫此三不縱不橫如世伊字名祕密藏真實心發即是法身了因心發即是般若緣因心發即是解脫三心既發同世伊字假名行人以不住法住此三心即是住於三德涅槃祕密之藏故言初發心住也若住三德之理即是住不思議解脫即是住於大乘以不住法住於般若即是住首楞嚴三昧修持於心猶如虛空即是住法性即是住實相即是住如如即是住如來藏即是住中道第一義諦即是住法界即是住畢竟空即是住大慈大悲即是住十力即是住四無畏住十八不共法四無礙智住大悲三念處住大神通住四攝法住諸波羅蜜一切三昧一切陀羅尼門舉要言之即是住真應二身一切佛法也二明諸大乘經明初發心住名義不同者華嚴經云初發心時便成正覺了達諸法真實之性所有聞法不由他悟是菩薩成就十種智力究竟離虛妄無染如虛空清淨妙法身堪然應一切當知即是發真無漏斷無明初品也即是此經明一念知一切法是道場成就一切智故又即是此經明入不二法門得無生法忍也是大品經明從初發心即坐道場轉法輪度眾主當知此菩薩為如佛又大品經明菩薩從初一日行般若智慧猶如日光假使舍利弗目連滿閻浮提四天下如稻麻竹葦智慧欲比菩薩如滿閻浮提四天下螢光欲比日月光也又即是大品經明阿字門所謂一切法初不生也即是法華經云為令眾生開佛知見又法華經說龍女於剎那頃發菩提心成等正覺即往南方無垢世界坐道場轉於法輪即是大涅槃經云發心畢竟二不別如是二心前心難即是涅槃經復有一行是如來行所謂大乘大般涅槃初住分證真涅槃也如此等諸大乘經悉是圓教明初發心住也三明初發心功德發心功德無量無邊非是凡夫二乘所測不可宣說今採大乘經意略以十種法門稱述初住圓滿功德一者住圓滿清淨菩提之心即是生無生法忍無緣慈悲無作誓願普覆法界二於一念中成就一切萬行諸波羅蜜三得一切種智圓斷法界見思無明四得佛眼圓見十法界三諦之法五圓入一切法門所謂約二十五三昧入王三昧一切三昧悉入其中冥益眾生八番破二十五有六成就菩薩圓滿業能顯一切神通所謂三輪不思議化彌滿十法界顯益眾生八番利益二十五有七能成就眾生開權顯實入一乘道八能嚴淨一切佛土如佛國品所明九能起法界三業供養一切十方諸佛得圓滿陀羅尼受持一切佛法如雲持雨十能從一地具足一切諸地功德心心寂滅自然流入薩般若海故華嚴經明初住菩薩所有功德三世諸佛歎不能盡佛若具足說一切凡夫人聞迷亂心發狂此乃不可思議難解之事諸大乘了義經之所稱說豈同通教所明十住功德比格此明初住與別教初地智斷功德神通變化用一往是齊而經論所說或深或淺意有所在四類釋九住者如此初住三觀現前無功用心念念斷法界無量品無明不可稱計一往大分略為十品智斷即是十住故仁王經云入理般若名為住即是十番進發無漏真明同入中道佛性第一義諦之理以不住法從淺至深住佛三德涅槃之理即是十品住一切佛法故名十住也三明十行者即於佛性第一義諦無漏真明一心具一切行念念進趣流入平等法界海故破十品無明成十品智斷一切諸行諸波羅蜜不可思議增長出生自行化他功德與虛空法界等故名十行也四明十迴向者無功用不可思議無漏真明念念開發增長一切法界願行事理和融心心寂滅自然迴入平等法界薩婆若海又進破十品無明證十品智斷故名十迴向也五明十地者無漏真明入無功用道猶如大地能生一切佛法荷負法界眾生普入三世佛地廣大如法界究竟如虛空又進破十品無明成就十品智斷約此以明十地也六明等覺地者觀達無始無明源本邊際智滿畢竟清淨斷最後窮源微細無明登中道山頂與無明父母永別是名有所斷者名有上士也七明妙覺地者究竟解脫無上佛地故言無所斷者名無上士此即是三德不縱不橫究竟後心大涅槃也是大涅槃名諸佛法界竪深橫闊能用二十五三昧普化眾生隱顯十番利物究竟周普譬如大樹其根若深入枝條亦大若實相智慧窮源盡性化用之功則彌滿法界無方大用究竟圓極也故大智度論云智度大海佛從來智度深海佛窮底也大品經云過荼無字可說涅槃經云不生不生不可說也若作如此而辨位者皆是寂滅真如平等法界不思議無次位之次位也第三引眾經論證誠明圓教位者大涅槃經明月愛三昧從初一日至十五日光明漸漸增長又從十六日至三十日光明漸漸滅盡月光漸漸增長譬智德十五摩訶般若光明漸漸滅盡譬十五斷德無累解脫無明漸漸滅盡也十五種智斷者三十心為三智斷十地為十智斷等覺為一智斷合為十五智斷故從初一日至十五日故以月為譬也月體即譬法身法身是一光明漸增譬般若智德不生而生光明漸減譬解脫斷德不滅而滅故涅槃經明從初實安置諸子祕密之藏三德涅槃然後我亦當於此祕藏藏而般涅槃此最後究竟涅槃名為不生不生般若畢竟不生不滅更無惑可滅也問曰若是圓位頓悟一證即便應究竟何得引月愛三昧十五日月喻答曰一向無淺深已如前破但證位是諸佛境界凡夫未識豈可定執今借十五日月喻者此約不可喻中而論喻耳故涅槃經云又解脫者名無譬喻無譬喻者即真解脫譬如面譬如滿月實非無有五根相同彼月也問曰何得知月喻譬地位答曰勝天王般若具出此義問曰若約佛性中道明無明所覆何得定有四十二品答曰此義前已略明無明雖無所有不有而有不無淺深階品一往大分為四十二品然論品數實自無量無邊不可說示故大智論云無明品類其數甚多是故處處說破無明三昧又云法愛難盡處處重說般若也法華經云諸佛為一大事因緣故出現於世為令眾生開佛知見示佛知見悟佛知見入佛知見道故此之四義南嶽師解云開佛知見即是十住示佛知見即是十行悟佛知見即是十迴向入佛知見即是十地及等覺地皆言佛知見者悉得一切種智也皆言佛知見者悉得佛眼也又法句云是為諸佛一大事因緣者同入一乘諸佛實相也又云唯佛與佛乃能究盡諸法實相又火宅品諸子門外索車長者各賜諸子等一大車是時諸子乘此寶車遊於四方嬉戲快樂自在無礙直至道場言四方者即譬開示悟入之四位也直至道場即究竟盡諸法實相妙覺極位如此皆是明圓位之異名也大品經明阿字等四十二字門南嶽師解云此是諸佛之密語表四十二心之位若學問人多疑此語謂大智論無此釋然龍樹釋大品經論有千卷什師並略何必無此釋也今謂此解深應冥會所以然者經說初阿後荼中有四十二字初阿字門亦具四十二字後荼字門亦具四十二字華嚴經云從初一地具足一切諸地功德詳此義意極似相關又大品經云若聞初阿字門則解一切義所謂一切法初不生故此豈非圓教菩薩初得無生法忍之位也過荼無字可說此豈非是妙覺極地無上無上無過不可過此字有法而可說也又大品經廣乘品說一切法門竟即說四十二字豈非是圓教菩薩從初發心得諸法實相具一切佛法故名阿字至妙覺地窮一切諸法源底故名荼字作此解釋圓教之位極似分明又四十二字門後即說十地此即是顯別教方便之次位也又次十地說三乘共十地即是顯通教方便之位也經文三處宛然比決圓別通三教顯在大品經文也故大品經云是乘從三界出到薩婆若中住又三慧品云菩薩從初發心修習三慧至坐道場仁王般若經云三賢十聖忍中行唯佛一人能盡源前所引思益楞伽等經明寂滅真如有何次位即是無次位之次位也又瓔珞經云三賢菩薩心心寂滅自然流入薩婆若海華嚴經明四十一位既是圓頓之教明圓位之意甚自分明但有時開別教方便之說事相隔別似如淺近故十地論師作教道證道二道明義或作地相地實二種明義正是為修行別教方便事相之文也又云一切無礙人一切道出生死也智度論云菩薩從初發心觀涅槃行道乃至坐道場又云菩薩從初發心觀諸法實相慧名為般若波羅蜜至佛心中變名一切種智譬如入海有始入者有後入者有至半者有到彼岸者皆名入海菩薩亦爾從初發心觀諸法實相實相雖一而觀智不無淺深之殊也第四料簡問曰何不依大乘經論對諸法門明位答曰今引此等經論釋成圓教次位者此約不思議平等法界辨不思議非次位之次位也若別對法門尋者若不得意多別解別執則失圓通中道之正意不思議諸佛菩薩之次位也是事非凡夫所知正可仰信而已故華嚴經云諸地不可說何況以示人所以然者且置大乘懺悔發初隨喜一信心獲一施陀羅尼門已不可向一切人說雖復種種分別亦不可解何況圓教四十二心法門二乘尚不聞其名豈有凡夫而能說也且置是事如聲聞法中學四念處發煖法時亦不可向一切外凡未證者說設種種因緣而解說者終不可能解豈況圓教諸佛菩薩位行而可知可說也且置是事如世凡人坐禪發禪五支功德尚不可為未證者說設方便巧說未證之者亦不能解豈況諸佛菩薩地位法門而可分別也末代法師多取經論方便所明斷伏對諸法門釋大乘賢聖地位今意不爾所以者何如水性冷飲者方知心無實行何用問為是以今辨四教四位者出諸經論此乃諸佛權實法門於四不可說中用四悉檀而說此是諸佛大菩薩境界非諸小菩薩聲聞緣覺所知豈況末代凡夫所能解也深屬一家學道說法之者自非得證分明慎勿偏執諸經論諸佛菩薩方便赴緣之言空諍不思議不可測量之行位也普願法界眾生歸僧息諍論入大和合海也第五約圓教位釋淨無垢稱義者維摩大士若是位在法身補處即是等覺金剛無垢之位智慧將圓如十四日月無明將盡如二十九日月故智度論云普賢文殊亦有十力四無所畏如十四日月佛亦具足十力四無所畏如十五日月也法性理顯故名為淨無明惑垢將盡故稱無垢等覺智慧稱理圓明稱機而照故言淨無垢稱也是則位隣妙覺若論圓應乃至十方佛土現十法界身八相成道此土應宜現補處之形故居無動佛所為補處菩薩來遊忍界呵諸菩薩皆稱不任問疾者正以圓破偏也又說入不二法門而獨默然者表圓教內證法門不可說示也第五約五味譬明四教位者大涅槃經明五味譬不同以成四教辨位不同之相也經云凡夫如乳須陀洹如酪斯陀含如生蘇阿那含如熟蘇阿羅漢辟支佛如醍醐此譬意恐是顯三藏教明位也經又云凡夫如乳聲聞如酪辟支佛如生蘇菩薩如熟蘇佛如醍醐此譬意恐是顯通教明位也經又云凡夫如雜血乳羅漢如清淨乳辟支佛如酪菩薩如生熟蘇佛如醍醐此譬意恐顯別教明位也經又云雪山有草名曰忍辱牛若食者即得醍醐忍辱草者喻八聖道乳喻十二部經隨有能修八聖道者即見佛性住大涅槃此即譬於圓教菩薩從初發心即開佛知見見佛性住大涅槃也涅槃經明此之四譬譬四教明位其義宛然若不信四教明位不同者云何消釋此五味四種譬也今明前四教明位合此四譬一往似如目覩只自聖人密意難知何可定執又涅槃經云譬如有人置毒於乳乃至醍醐亦能殺人此譬應得兩用若對經教五味明義處處皆得見佛性入涅槃也此即是不定教門事在下釋若是約位明殺人義四位五味根緣不定隨其大乘機發即皆以如來滅度而滅度之故同殺人之義也第六辨眾經明四教位多少不同者華嚴頓教但明別圓二教位漸教之初聲聞經但明三藏教三乘之位若方等大乘具用四教明位摩訶般若但明通別圓三教之位若法華經但明圓教一佛乘開示悟入之位俱通大乘明二乘如前但通教菩薩位用別接通明佛性四德涅槃三藏二乘如前廢三藏大乘之位三阿僧祇劫伏結之因三十四心斷結之果入二涅槃也又通教三藏教明二乘位至大涅槃俱引入別圓二位也問曰若廢三藏佛位何得言羅漢辟支佛佛如醍醐答曰三位但界內結盡此結成往昔之義非今涅槃之所用也大門第五明權實者就此即為三意一略明權實二明格位三明興廢一明權實者權是暫用之名實以永施為義方便波羅蜜隨情近益故名為權智慧波羅蜜稱理究竟故名為實也是則三教暫赴物情故名為權圓教究竟利物故名為實分別權實應須四義一明一切非權非實二明一切皆權三明一切皆實四明一切佛法非權非實而權而實一明一切非權非實者若論四不可說無說則無四教可分無三教即非權無圓教則非實是則一切佛法皆非權非實二明一切皆權者若論四不可說有因緣而說是則四教皆是權巧化物也故佛言我坐道場時不得一法實空拳誑小兒以度於一切也三明一切皆實者無說而說之必應機赴緣之益其義皆實故四教皆名實也故智度論云有世界對治為人故實有第一義故實此即皆實不虛之義也四明一切佛法非權非實而權實者若四不可說則無權實之可分故言非權非實不說而說三教即是權也而說圓教即是實也但一家明權實義有三種一化他權實二自行化他權實三自行權實若是化他權實前三教非但是權就此權中亦各說權實也若明自行化他權實即是前三教並是權用圓教所明一向是實若論自行權實即就圓教之位辨照中道為實雙照二諦為權也第二明格位者即為三意一約三藏教位格後三教二約通教位格後二教三約別教格後圓教一約三藏教位格後三教者即為三意一明三藏教位格通教二格別教三格圓教一格通教者若論聲聞緣覺與通教明二乘不殊若約大乘明位此則大為殊別所以者何三藏教明三阿僧祇劫修行乃至補處即是無垢位正得齊於通教柔順忍信地忍法中忍也若三藏之佛則得齊於通教佛地正習俱盡八相齊也傍論三藏佛是折法智力拙通教佛是體法故為巧問曰智度論云阿羅漢地於聲聞經中名之為佛但得二種涅槃答曰今謂皆除正使已辦地齊若取二諦滿正習盡二佛齊也二明用三藏教位格別教位者三藏教明一生補處淨無垢稱位格別教與鐵輪位十信第十願心齊佛地但與別教第十迴向齊或可與初地齊也此乃正意傍論類通教可知三明三藏教格圓教位者三藏補處淨無垢稱位但與圓教五品弟子第五品齊佛地但與鐵輪位十信後願心齊正義如此傍論亦有優劣三藏佛正習俱盡以此為勝不明六根清淨不思議之妙用此為劣也故華嚴經歎初發心住菩薩云初發心以過於牟尼也二明用通教位格後二教位即為二一格別教二格圓教一明格別教位者通教明補處淨無垢稱位別教第十法界無量迴向齊通教佛果但與十地初歡喜地齊正義如此傍論有劣者無相似中道智伏無明也二明格圓教者若通教明補處淨無垢稱位但與圓教鐵輪位十信第十願心齊通教明佛果但與初發心住齊此是一往格之正論則劣初發心住以初發心住即能顯中道法身斷無明一品為勝也三明別教格圓教位者若別教明法身法雲一生補處淨無垢稱位但與圓教十位第十灌頂住齊佛地斷十一品無明但與十行初歡喜行齊若依仁王經開十地為三十生是則無垢與法界無量迴向位齊佛地與十地初歡喜地齊是則別教明一生補處望圓教若依前釋以義往推猶有三十一品無明若依引仁王經即有十一品無明是則別圓法身補處雖通約位無垢稱義懸殊豈得一概而釋維摩詰之名也問曰尋至道即是一若格前方便三教所明補處佛果遂傳爾懸殊此意難解答曰二義往釋一有教有人二有教無人若是三教方便之說因中稟教之者即並有教有人佛果補處及上位菩薩能說三教此並有教無人所以者何所稟三教行人因教各獲利故有教有人也能說之教主示現為三教之佛菩薩令物慕果行因因行既成則無復化主如斯乃緣感便應緣謝便息空拳誑小兒引將還家手中實無物也三教化主亦皆如是若是圓教有教有人者因中稟教乃至法雲有教有人斷四十一品無明法身補處此實非虛妙覺法身無說之說即是果上有教有人也有教無人因之為權有教有人名之為實問曰若爾四教明果可分權實四教因地皆有教有人何得分其權實答曰今明三教之人名為權人稟圓教之人則人教俱實故約四教明因分權實也問曰三教之因既立權人三教之果何意不得辨權人也答曰三教行人可成圓人無有三教之佛修因作圓佛故非類也第三明興廢者即為二意一權教有興有廢二實教興而不廢一明權教有興有廢者即為三意一三藏教機起即興機謝則廢所言機興者可發之義名之為機前緣有小樂欲可起小善可生小惡可治偏真之解可發故須用四悉檀於聲聞經中說因緣生滅四諦十二因緣六度之教開三乘之道聞則稱機樂欲心起生善斷惡若是二乘發真無漏證有餘涅槃若是菩薩六度調心得伏忍柔順忍也法華經云小智樂小法不自信作佛是故以方便分別說諸果為此機緣雖無三藏伏結補處菩薩淨無垢稱義三十四心佛果住有餘涅槃之佛為欲以四悉檀教赴此故示現此教形聲赴機度物故法華經明長者即脫瓔珞著弊垢衣執持糞器狀有所畏語諸作人即是三藏教興之義廢者此小欲將歇小善已成事惡已除真解已發是則四緣俱息則三藏所說之教能說之人俱廢也二明通教興廢者興則機興廢則機廢機興而教興者無生四諦樂欲將起體假入空之善可生迷理見思可斷即真之解可發故須用四悉檀說無生四諦通教三乘聞則樂欲心起生善斷惡三乘同發即真無漏之慧見第一義二乘住有餘涅槃菩薩則不滯空慈悲入假化物誓求佛果為赴此之機緣雖無通教斷結侵習上地補處菩薩淨無垢稱位一念相應慧斷習佛果住有餘涅槃為赴通教赴此三乘根緣示現此教形聲悉檀赴緣逗物故名為興廢者四機既息緣謝所說通教能說之人俱廢也三明別教興廢者興則機興教興無量四諦樂欲將起從空入假善根可生無量恒沙煩惱別惑見思可治中道第一義諦真解可發故須用四悉檀說無量四諦起別教菩薩聞則樂欲心起生界外之善斷界外之惡發中道相似無漏及真無漏求常住佛果大般涅槃為赴此之機緣雖無別教斷十品無明法身補處菩薩斷十一品無明究竟佛果而示現此教形聲用四悉檀赴物機緣說無量四聖諦故名別教興也廢者四十二品補處菩薩此教佛果俱廢也二明圓教俱興而不廢者若於華嚴方等法華涅槃所說圓教赴圓機樂欲生善斷惑見中第一義諦是則從初發心至無垢地赴四根緣常說此教至等覺佛故名為興故三十二菩薩文殊師利等皆說入不二法門即是教興之意也若證妙覺無師自悟無法可歎無善可生無惡可斷更無深理可見言詞相寂滅本自無興故無廢也無廢亦得論廢者四悉檀機盡則教息故名廢也故大品經云過荼無字可說涅槃經云不生不生不可說也故淨名默然杜口不須復以言言於無言之理文殊稱歎表絕言也是則在因有人有教至果則教廢人存三德涅槃湛然清淨豈同前三教補處菩薩菩提佛果皆有教無人教廢人亦隨廢權實之意顯在於此也第六約觀心明四教者從三觀起四教已如前辨今但論即心行用識一切教門皆從初心觀行而起四教既攝一切經教若一念觀心分明能分別一念無明因緣所生之心四辨歷然則一切經教大意皆約觀心通達就此即為四意一約觀心明三藏教相二約觀心明通教相三約觀心明別教相四約觀心明圓教相第一約觀心明三藏教相者即是觀一念因緣所生之心生滅相折假入空約此觀門起一切三藏教也若觀生滅四諦入道即是修多羅藏故增一阿含云佛告諸比丘謂一切法者只是一法何等為一法心是一法出一切法也智度論云從初轉法輪至大涅槃結修多羅藏此只是約心生滅說四聖諦即是法歸法本之義也觀心出一切毘尼藏者佛制戒時問諸比丘汝法何心作若有心作即是犯戒有犯故有持也若無心作則不名犯犯義不說持也故重心發戒無心則不發戒也所言從心出阿毘曇藏者四卷略說名毘曇心達磨波羅處中而說名為雜心如此皆是約心辨毘曇無比法者分別諸心心數法一切法不可比也二約觀心明通教者觀心因緣所生一切法心空則一切法空是為體假入空一切通教所明行位因果皆從此起三約觀心明別教者觀心因緣所生即假名具足一切恒沙佛法依無明阿梨耶識分別無量四諦一切別教所明行位因果皆從此起四約觀心明圓教者觀心因緣所生具足一切十法界無所積聚不縱不橫不思議中道二諦之理一切圓教所明行位因果皆從此起如輪王頂上明珠是則四教皆從一念無明心起即是破微塵出三千大千世界經卷之義也第七通諸經論為二一明對諸經論二通釋此經文義就初四教對經論者佛用四教成一切頓漸諸經論釋經豈越四教也即為二意一對經二對論一對經者若華嚴經但具二教所成一別教二圓教所以者何別教則諸菩薩宣說歷劫修行四十二心斷結行位階差圓教明一心具足一切諸行從初一地具足一切諸地功德次明漸教之初聲聞經但具足三藏教方等大乘及以此經具足四教摩訶般若具足三教除三藏教法華經開權顯實正直捨方便但一圓教涅槃經具足四教成五味義也問曰方等大乘亦具四教何故不成五味義答曰不明聲聞作佛五味之義不成約不定中得論四教也釋迦出世所有經教更不過此四教攝此諸經罄無不盡二對論者論有二種一者通申經論二者別申經論一通申經論者即為二意一通申小乘經二通申大乘經一通申小乘經者如毘曇成實昆勒等論並是通申小乘經論故成實論主云我今正欲論三藏中實義二通申大乘經論者如地持論攝大乘論唯識論中論十二門論等並是通申諸大乘經所明別圓兩經也二別申經論者即為二意一別申小乘經二別申大乘經一別申小乘經者如俱舍論別申修多羅明了論別申毘尼毘婆娑論阿毘曇論別申佛在世說毘曇也二明別申大乘經論者如十地論別申華嚴經別圓兩教大智度論別申摩訶般若經通別圓三教應有別申大集方等及此經論不來此土金剛般若論別申金剛般若經法華論別申法華經一圓教涅槃論別申涅槃經四教五味論度此土不盡如是等論申經即是申觀心此等諸經今分明也是則精修觀心洞解一切經論若經論不從心出者觀行之人既不聽不讀何得內心通達耶此乃有所言說冥與經論相應意在此也第二正明用四教通釋此經云文義者即為二意一釋經五義二通經文一釋此經五義者即如前約四教位釋淨無垢稱之名名一而義異次辨體者三教所詮即是思議解脫之體圓教所明即是不思議解脫也次明宗者是即四教明四種四諦因果感佛國不同也次顯用者即是四教從淺至深次第以深呵淺也次判教相者此經具明四教與諸經有同有異如前分別二用四教釋此經文者即為三意一通室外四品二通室內六品三通出室四品一通室外四品者用四教明因果不同故釋迦現佛國有異如身子梵王所見不同諸天共寶器食隨其果報飯色有異故以稟四教不同故見佛國有異也釋方便品正用三藏教通教所以者何說折法入空因緣生滅無常復說如夢幻體假入空之意是則因中用拙巧二度破其界內愛見著心勤修二教之法身也弟子品用通教別教圓教彈呵十大弟子及五百羅漢用通教彈者如呵迦旃延說三藏教拙度五義用別教折呵者此如呵富樓那穢食置寶器也用圓教者如彈身子善吉云不起滅定現諸威儀不斷廢愛起於明脫亦不縛不解並是用圓教意彈也四教釋菩薩品正是用圓教呵四大菩薩用三藏通教別教自行化他偏僻法華不思議圓頓之道二明室內用四教釋六品經文者大士無三教之疾以方便現同三疾約此辨問疾也不思議品正明住圓教不思議示現四教之事也觀眾生品即是辨不思議別圓兩教從假入空也佛道品即是辨不思議圓教從空入假行於非道通達佛道也不二法門品正明圓教不思議中道正觀入不二法門也香積品即是不思議圓教所明雙照二諦法界圓融也三明四教通出室四品經文者通菩薩行品令菩薩遍行四教之行四土化眾生也四教通見阿閦品者明若依四教修四行發菩提心始得生阿閦佛國也亦用此成無動如來佛國之行得成佛時所有佛國如妙喜世界也用四教通法供養屬累二品者付屬天帝彌勒令於佛去世後流通此經四教利益未來弟子令不絕也
頂禮一切智妙法及聖眾略說沙彌行令發出家心於彼釋迦教堅持於禁戒持戒如護身防守勿令犯夜臥從早起淨口及牙齒念誦至天明頂禮正等覺參近於師房以手輕擊門入已問訊師身體安樂不如是所作已復作曼拏羅供養而恭敬早晨觀水內中後時亦然甕器盂鉢等水蟲有大小志心恒觀照以羅淨濾水審觀而可用食飲懷慈愍勿令殺害蟲乃至草木上塗壇牛糞中如是受用時救護於含識或彼床座內田地糞土中一一子細觀是名出家行一切承事師洗鉢令清淨依時三作禮合掌向師前問師何所食作食治飢病如是若為食用前清淨水以水灌手淨如法默然食食已說二偈迴向於信施如說而依行增長正念行信解淨戒法依法而修持正觀自相應出家心安樂若人自犯戒他見生輕毀二人皆得罪持者須一心持戒或破戒乃至病患人說法不當機他聞心不重命終得大苦若人行毒藥及行呪法等令他得命終又復以種種方便而行殺如是破戒因永沈三惡道地獄鬼畜生如次受罪報及彼諸天輩若或亦殺生還墮惡趣中受彼諸惡報若有出家者恣用身口意誤殺螻蟻類於其三業中而得三種罪若人以拳棒土石及塼瓦打擲於有情駝騾禽獸等亦得破戒罪駝騾象馬類而欲輒乘騎往來逼迫他亦得破戒罪若有出家者不得行偷盜若自若教他偷得於財物迦哩沙波拏四分中一分如是破戒因而成最重罪飲食穀米等花菓草木類地生或水生而行於偷竊或偷官稅利私過於關律及盜於有情二足與多足或彼出家人受用雖具足貪心復盜財俱獲於重罪若自衣鉢等被賊所劫盜勿得強取之說法方便化或復而迴買不允隨他意是名出家心不動三業瘡戒性自成就若有出家者不得行婬欲女男及黃門自來相慕欲愚迷而愛著得彼根本罪若彼故行婬如蛇如毒藥損壞於自身得大地獄苦障礙於涅槃不出於生死正覺非如是未曾身犯戒持戒獲大利若有出家者不得出妄語若言見天人與我同言語大人所住處我自亦曾到乃至乾闥婆恭伴龍夜叉摩睺羅伽輩毘舍緊那羅鉢哩哆鬼等與我恒言話此皆為妄語或言得五通正道及四果曉了甚深法未得言為得如斯之妄語永沈於惡趣不得起兩舌離別他善友及彼麁惡言綺說非與是設被他毀罵勿得酬對他種種鬪諍言一一須忍受若彼不依行而得犯戒罪智者一心持獲離口業過若以穀米等為酒醉於人不得而故飲或以甘蔗花蒲萄菓實等修醞可醉人不得而故飲自飲教他飲迷亂而失念增長放逸心飲者得重罪是故世尊言若人以草葉滴酒於口中增長於過失歌舞兼倡妓故往而觀看而得犯戒罪香油塗飾身旃檀欝金等及以好花鬘金銀珠寶類種種莊嚴身而得犯戒罪若於眼目上點畫令端正而得犯戒罪座床臥床等量高可一肘亦不作莊嚴復不令廣大放逸不依行而得犯戒罪佛說出家人過失宜遠離若受齋食時不得過中午日出至午前可許受齋飯非時而喫食佛說得重罪如有比丘病治病救於身可許中後食無病不依時而得犯戒罪金銀珍寶等出家不得觸受者生於貪而得犯戒罪若有檀信施供養佛法僧為彼興福利可許而受用一切快樂具勿得生愛著若有貪著者彼人須擯出所有戲笑等沙彌不得作作者得犯罪若有呵欠時以手遮蓋口不依而得罪上座作啑噴不審而頂禮新戒等啑噴上座須呪願長壽無其病沙彌向師前不得於洟唾不得刷牙齒不得向師前經行及對座耆年宿德者如法而尊重若入觸溷時如有後來者低聲而警覺所濾無蟲水用添於淨瓶淨手安詳行不失出家行師自座臥床恒用淨襯褥所有床椅等不得沙彌座師自若不在依止清淨僧明了律儀者承事而侍奉勿更依別僧違者而得罪比丘若出行而為求緣事五日內復歸得利同行眾眾得利亦然復與外來者如過五日後二俱各無分沙彌大小便須問佛僧地不得亂往來行依自界分一切凡所作合掌先問師如是所作為不失於正行日沒禮佛塔禮已復問師與師濯雙足事畢一心聽顒望於所須初夜及後夜持誦勿須停中夜睡眠時如彼師子臥所說一切法志心而依行薰識賢種子煩惱自斷除速成無上覺
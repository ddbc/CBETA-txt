如是我聞一時婆伽婆住舍婆提城祇陀林樹給孤獨園與比丘眾五百人俱一切皆是大阿羅漢諸漏已盡無復煩惱心得好解脫慧得好解脫其心柔和猶調伏象內外清淨究竟斷除五陰重擔所作已辦不受後有猶如諸佛解脫無為不為有為生死遷動唯除一人在於學地所謂長老阿難比丘一切皆得寂滅之法一切皆得調伏之法一切具足最勝之法一切不住於意識中一切皆得種種解脫一切皆得自在神通復有八十百千菩薩摩訶薩等而為上首所謂文殊師利童子智輪大海辯才童子蓮華藏光一切眾生眼童子無邊心廣義慧童子天寶炎光善照耀幢童子難可譬喻善色愛見童子觀諸眾生眼視不瞬童子大願不虛見童子深遠雷震鼓音響聲童子離障礙一切眾生眼童子寶藏炎輪廣德童子多福德眾生見勝幢童子勝妙無邊香光童子無邊力精進善大奮迅童子牢固精進無邊智光幢童子一切差別德勝智童子不可破壞能常最勝童子成就一切自在導師童子相好莊嚴清淨福行善名稱童子一切眾生最愛樂童子如是等眾諸童子俱一切皆得不退轉道以金剛鎧大願莊嚴心常寂靜盡諸有邊不壞法中得大清淨最勝清淨彼岸清淨一切清淨行皆清淨爾時世尊於彼後夜第一分中入于三昧此之三昧名力莊嚴入三昧已悉知過去現在未來一切眾生生死業行佛神力故是時此處祇陀樹園地及虛空一切皆滿天衣寶帳交絡網縵天蓋幢幡閦塞周遍又垂種種雜妙流蘇細蘂天花繽紛亂墜林樹間錯七寶廁填種種莊嚴布散於地天諸香葉天彌那羅天桂欝金及熏香等煙雲微密靉靆氛氳時卷時舒可愛可樂時祇陀樹如是種種天寶莊嚴廣博淨故有大威德具眾光明照耀虛空盡十方面現此難量諸莊嚴已有師子座自然而出殊特妙好勝天報成以座莊嚴光因緣故令此三千大千世界一切赫耀皆光照明譬如夜中然大炬火一切暗冥悉滅無餘爾時此三千大千世界娑婆國土所有穢惡丘陵埠阜崖岸川原礫石土砂高下坑坎陂池溝壑泉井江湖小河大河小海大海須彌海島尼民陀羅仙聖所居十寶諸山斫迦婆羅及大斫迦婆羅山等悉皆平坦無諸荊棘并餘叢林清淨端平如琉璃掌又有種種七寶莊嚴天曼陀花遍覆於地天葉藕根天多摩羅天桂欝金香熏雲氣普皆周遍繞虛空中又有諸天無量音樂百千萬億那由他種自然出聲悉說妙法時此三千大千世界滿虛空中種種七寶蓮花莊嚴最勝香光皆作金色純青琉璃用以為莖臺廣七肘皆高七尋蓮花開敷甚可喜樂天栴檀樹曼陀花樹天龍花樹其樹各各高七多羅枝葉扶疎色香具足青黃赤白皆如蓮花如是莊嚴三千大千一切地界至有頂天悉如天宮淨妙國土現是變已是時一切無量眾生以佛力加故無障礙此彼徹見猶淨琉璃難可思量佛境界故爾時此三千大千世界地住諸天乃至一切迦膩吒天并及五百羅漢比丘八十百千菩薩眾等作如是念此是如來力莊嚴力此是如來人中師子此是如來最大奮迅此是如來師子奮迅此是如來大大師子奮迅踊躍此是如來大大神通莊嚴之事不可思議不可讚歎如是見已天及聲聞諸菩薩等一切大眾皆於佛所生大信心胡跪合掌一心低頭供養而住爾時東方過如恒河沙等世界彼有佛剎名一切光其中有佛號無邊光多陀阿伽度阿羅呵三藐三佛陀與大比丘眾八千萬比丘尼三千萬菩薩摩訶薩八十百千萬優婆塞八十八萬優婆夷七十千萬亦有最大威德天人皆於彼眾圍遶佛座聽說法要爾時南方過如恒河沙等世界彼有佛剎名曰大光其中有佛號無邊精進多陀阿伽度阿羅呵三藐三佛陀與大比丘眾十千萬人俱菩薩摩訶薩四十千萬優婆塞六十千萬亦有最大威德天人皆於彼眾圍遶佛座聽說法要爾時西方過如恒河沙等世界彼有佛剎名曰普光其中有佛號曰普見多陀阿伽度阿羅呵三藐三佛陀與大比丘二億眾俱三億比丘尼九億六千萬菩薩摩訶薩眾八億優婆塞六億優婆夷亦有最大威德天人皆於彼眾圍遶佛座聽說法要爾時北方過如恒河沙等世界彼有佛剎名曰大燈其中有佛號曰作光多陀阿伽度阿羅呵三藐三佛陀與大比丘六億眾俱四萬比丘尼八億菩薩摩訶薩眾九億優婆塞八億優婆夷亦有最大威德天人皆於彼眾圍遶佛座聽說法要爾時東北方過如恒河沙等世界彼有佛剎名曰金光照耀其中有佛號金色光多陀阿伽度阿羅呵三藐三佛陀與大比丘七億眾俱三億比丘尼八億菩薩摩訶薩眾九億優婆塞八億優婆夷亦有最大威德天人皆於彼眾圍遶佛座聽說法要爾時東南方過如恒河沙等世界彼有佛剎名大炬光其中有佛號不可思議日光多陀阿伽度阿羅呵三藐三佛陀與大比丘八億四千萬一億八千萬比丘尼九億六千萬菩薩摩訶薩八億八千萬優婆塞八億優婆夷亦有最大威德天人皆於彼眾圍遶佛座聽說法要爾時西南方過如恒河沙等世界彼有佛剎名善勝光其中有佛號曰大光多陀阿伽度阿羅呵三藐三佛陀與大比丘眾九億六千萬八億比丘尼九億二千萬菩薩摩訶薩九億優婆塞九億六千萬優婆夷亦有最大威德天人皆於彼眾圍遶佛座聽說法要爾時西北方過如恒河沙等世界彼有佛剎名寶智意其中有佛號寶藏光多陀阿伽度阿羅呵三藐三佛陀與大比丘八億眾俱二億比丘尼八億菩薩摩訶薩眾八億八千萬優婆塞七億優婆夷亦有最大威德天人皆於彼眾圍遶佛座聽說法要爾時上方過如恒河沙等世界彼有佛剎名日月光其中有佛號月幢光多陀阿伽度阿羅呵三藐三佛陀與大比丘十億眾俱三億比丘尼八億菩薩摩訶薩眾九億二千萬優婆塞九億優婆夷亦有最大威德天人皆於彼眾圍遶佛座聽說法要爾時下方過如恒河沙等世界彼有佛剎名離垢光其中有佛號普眼見多陀阿伽度阿羅呵三藐三佛陀與大比丘眾九億六千萬四億比丘尼九億四千萬菩薩摩訶薩八億優婆塞七億優婆夷亦有最大威德天人皆於彼眾圍遶佛座聽說法要爾時文殊師利童子及一切眾生最愛樂童子如是眾等二十童子一時俱起到於佛所到佛所已時釋迦佛在三昧中百福莊嚴寂然不動時諸童子各各默然偏袒右臂頂禮佛足右遶如來遶三匝已譬如壯士屈伸臂頃各往十方爾時文殊師利童子智輪大海辯才童子向於東方度如恒河沙等國土彼有世界名一切光其中有佛號無邊光如來應供正遍知十號具足為諸大眾說微妙法時二童子到彼剎已為佛作禮坐於眾中爾時蓮花藏光一切眾生眼童子無邊心廣義慧童子等向於南方度如恒河沙等國土彼有世界名曰大光其中有佛號無邊精進如來應供正遍知十號具足為諸大眾說微妙法時二童子到彼剎已為佛作禮坐於眾中爾時天寶炎光善照耀幢童子難可譬喻善色愛見童子等向於西方度如恒河沙等國土彼有世界名曰普光其中有佛號曰普見如來應供正遍知十號具足為諸大眾說微妙法時二童子到彼剎已為佛作禮坐於眾中爾時觀諸眾生眼視不瞬童子大願不虛見童子等向於北方度如恒河沙等國土彼有世界名曰大燈其中有佛號曰光作如來應供正遍知十號具足為諸大眾說微妙法時二童子到彼剎已為佛作禮坐於眾中爾時深遠雷震鼓音響聲童子離障礙一切眾生眼童子等向東北方度如恒河沙等國土彼有世界名金光照其中有佛號金色光如來應供正遍知十號具足為諸大眾說微妙法時二童子到彼剎已為佛作禮坐於眾中爾時寶藏炎輪廣德童子多福德眾生見勝幢童子等向東南方度如恒河沙等國土彼有世界號大炬光其中有佛號不可思議日光如來應供正遍知十號具足為諸大眾說微妙法時二童子到彼剎已為佛作禮坐於眾中爾時勝妙無邊香光童子無邊力精進善大奮迅童子等向西南方度如恒河沙等國土彼有世界名善勝光其中有佛號曰大光如來應供正遍知十號具足為諸大眾說微妙法時二童子到彼剎已為佛作禮坐於眾中爾時牢固精進無邊智光幢童子一切差別德勝智童子等向西北方度如恒河沙等國土彼有世界名寶意慧其中有佛號寶藏光如來應供正遍知十號具足為諸大眾說微妙法時二童子到彼剎已為佛作禮坐於眾中爾時不可破壞能常最勝童子成就一切自在導師童子等向於上方度如恒河沙等國土彼有世界名日月光其中有佛號寶幢光如來應供正遍知十號具足為諸大眾說微妙法時二童子到彼剎已為佛作禮坐於眾中爾時相好莊嚴清淨福行善名稱童子一切眾生最愛樂童子等向於下方度如恒河沙等國土彼有世界名離垢光其中有佛號普眼見如來應供正遍知十號具足為諸大眾說微妙法時二童子到彼剎已為佛作禮坐於眾中爾時無邊光如來應正遍知為諸大眾知而故問文殊師利童子智輪大海辯才童子等言汝二大士從何所來時二童子報彼佛言世尊此剎西方過如恒河沙等世界國名娑婆佛號釋迦牟尼如來多陀阿伽度阿羅呵三藐三佛陀以大莊嚴入于三昧我等從彼佛世尊所恭敬頂禮三遶畢來爾時無邊精進如來應供正遍知為諸大眾知而故問蓮華藏光一切眾生眼童子無邊心廣義慧童子等言汝二大士從何所來時二童子報彼佛言世尊此剎北方過如恒河沙等世界國名娑婆佛號釋迦牟尼如來多陀阿伽度阿羅呵三藐三佛陀以大莊嚴入于三昧我等從彼佛世尊所恭敬頂禮三遶畢來爾時普見如來應正遍知為諸大眾知而故問天寶炎光善照曜幢童子難可譬喻善色愛見童子等言汝二大士從何所來時二童子報彼佛言世尊此剎東方過如恒河沙等世界國名娑婆佛號釋迦牟尼如來多陀阿伽度阿羅呵三藐三佛陀以大莊嚴入于三昧我等從彼佛世尊所恭敬頂禮三遶畢來爾時大燈如來應正遍知為諸大眾知而故問觀諸眾生眼視不瞬童子大願不虛見童子等言汝二大士從何所來時二童子報彼佛言世尊此剎南方過如恒河沙等世界國名娑婆佛號釋迦牟尼如來多陀阿伽度阿羅呵三藐三佛陀以大莊嚴入于三昧我等從彼佛世尊所恭敬頂禮三遶畢來爾時金色光如來應正遍知為諸大眾知而故問深遠雷震鼓音響聲童子離障礙一切眾生眼童子等言汝二大士從何所來時二童子報彼佛言世尊此剎西南方過如恒河沙等世界國名娑婆佛號釋迦牟尼如來多陀阿伽度阿羅呵三藐三佛陀以大莊嚴入于三昧我等從彼佛世尊所恭敬頂禮三遶畢來爾時不可思議日光如來應正遍知為諸大眾知而故問寶藏炎輪廣德童子多福德眾生見勝幢童子等言汝二大士從何所來時二童子報彼佛言世尊此剎西北方過如恒河沙等世界國名娑婆佛號釋迦牟尼如來多陀阿伽度阿羅呵三藐三佛陀以大莊嚴入于三昧我等從彼佛世尊所恭敬頂禮三遶畢來爾時善光如來應正遍知為諸大眾知而故問勝妙無邊香光童子無邊力精進善大奮迅童子等言汝二大士從何所來時二童子報彼佛言世尊此剎東北方過如恒河沙等世界國名娑婆佛號釋迦牟尼如來多陀阿伽度阿羅呵三藐三佛陀以大莊嚴入于三昧我等從彼佛世尊所恭敬頂禮三遶畢來爾時寶藏光如來應正遍知為諸大眾知而故問牢固精進無邊智光幢童子一切差別德勝智童子等言汝二大士從何所來時二童子報彼佛言世尊此剎東南方過如恒河沙等世界國名娑婆佛號釋迦牟尼如來多陀阿伽度阿羅呵三藐三佛陀以大莊嚴入于三昧我等從彼佛世尊所恭敬頂禮三遶畢來爾時寶幢光如來應正遍知為諸大眾知而故問不可破壞能常最勝童子成就一切自在導師童子等言汝二大士從何所來時二童子報彼佛言世尊此剎下方過如恒河沙等世界國名娑婆佛號釋迦牟尼如來多陀阿伽度阿羅呵三藐三佛陀以大莊嚴入于三昧我等從彼佛世尊所恭敬頂禮三遶畢來爾時普眼見如來應正遍知為諸大眾知而故問相好莊嚴清淨福行善名稱童子一切眾生最愛樂童子等言汝二大士從何所來時二童子報彼佛言世尊此剎上方過如恒河沙等世界國名娑婆佛號釋迦牟尼如來多陀阿伽度阿羅呵三藐三佛陀以大莊嚴入于三昧我等從彼佛世尊所恭敬頂禮三遶畢來爾時十方諸佛世界聞此釋迦牟尼如來多陀阿伽度阿羅呵三藐三佛陀十號名已彼十方剎一切佛土皆大震動動遍動等遍動震遍震等遍震踊遍踊等遍踊如是動已時彼十方諸佛侍者各各合掌白於佛言世尊何因緣故令此三千大千世界如是大動時十方佛皆即告其自侍者言善男子從此剎西過如恒河沙等世界彼有國土名曰娑婆佛號釋迦牟尼如來多陀阿伽度阿羅呵三藐三佛陀於今現在入力莊嚴三昧為諸四眾圍遶而坐欲說甚深平等之法以是事故此處三千大千世界地皆震動如是次第乃至下方諸剎震動亦復如是時十方佛復告大眾諸比丘等作如是言汝等當知佛出世難如優曇花出已值遇倍難於是如是難中比此釋迦牟尼如來億倍甚難何以故彼佛世尊往昔因緣誓願力故生於雜穢五濁剎中如是最難諸比丘又彼如來名不虛唱若十方國佛剎之中一切眾生聞此釋迦牟尼如來勇猛精進難行苦行及過去世發大誓願菩薩行中諸難作者種種功德名號具足一切皆得如是聞已十方一切諸佛剎中不可算數無量眾生皆得受於阿耨多羅三藐三菩提記何況其餘得須陀洹斯陀含阿那含阿羅漢果者是故比丘說此釋迦牟尼如來大名稱時十方世界恒河沙等三千大千諸國土中一切諸佛皆各如是讚歎釋迦牟尼如來多陀阿伽度阿羅呵三藐三佛陀無量功德其聲復聞餘處十方恒河沙等世界之外復有國土更爾許數恒河沙等世界佛剎是諸佛等復各出聲為其大眾稱說釋迦如來名號時彼佛剎諸大菩薩如是聞已各白佛言希有世尊我今欲往娑婆世界見於釋迦牟尼如來禮拜供養聽所未聞時彼諸佛各各告其大菩薩言善哉善哉善男子宜知是時隨逐二大童子俱往何以故彼佛世尊難遭難覩聞法聽受及彼眾中同會共坐甚為難矣爾時釋迦牟尼多陀阿伽度阿羅呵三藐三佛陀從力莊嚴三昧而起安庠徐步猶若鵝王瞻視端平趣師子座到已登上手自展設於尼師壇鋪已儼然結加趺坐一切大眾四面圍遶爾時文殊師利童子智輪大海辯才童子等從東方還共無量阿僧祇千萬億諸大菩薩摩訶薩眾俱來到於釋迦牟尼佛世尊前彼二童子及餘菩薩各各頭面頂禮佛足禮畢皆退坐蓮花座爾時蓮花藏光一切眾生眼見童子無邊心廣義慧童子等從南方還共無量阿僧祇千萬億諸大菩薩摩訶薩眾俱來到於釋迦牟尼佛世尊前彼二童子及餘菩薩各各頭面頂禮佛足禮畢皆退坐蓮花座爾時天寶善光照耀幢童子難可譬喻善色愛見童子等從西方還共無量阿僧祇千萬億諸大菩薩摩訶薩眾俱來到於釋迦牟尼佛世尊前彼二童子及餘菩薩各各頭面頂禮佛足禮畢皆退坐蓮花座爾時觀諸眾生眼視不瞬童子大願不虛見童子等從北方還共無量阿僧祇千萬億諸大菩薩摩訶薩眾俱來到於釋迦牟尼佛世尊前彼二童子及餘菩薩各各頭面頂禮佛足禮畢皆退坐蓮花座爾時深遠雷震鼓音響聲童子離障礙一切眾生眼童子等從東北還共無量阿僧祇千萬億諸大菩薩摩訶薩眾俱來到於釋迦牟尼佛世尊前彼二童子及餘菩薩各各頭面頂禮佛足禮畢皆退坐蓮花座爾時寶藏炎輪廣德童子多福德眾生見勝幢童子等從東南還共無量阿僧祇千萬億諸大菩薩摩訶薩眾俱來到於釋迦牟尼佛世尊前彼二童子及餘菩薩各各頭面頂禮佛足禮畢皆退坐蓮花座爾時勝妙無邊香光童子無邊力精進善大奮迅童子等從西南還共無量阿僧祇千萬億諸大菩薩摩訶薩眾俱來到於釋迦牟尼佛世尊前彼二童子及餘菩薩各各頭面頂禮佛足禮畢皆退坐蓮花座爾時牢固精進無邊智光幢童子一切差別德勝智童子等從西北還共無量阿僧祇千萬億諸大菩薩摩訶薩眾俱來到於釋迦牟尼佛世尊前彼二童子及餘菩薩各各頭面頂禮佛足禮畢皆退坐蓮花座爾時不可破壞能常最勝童子成就一切自在導師童子等從上方還共無量阿僧祇千萬億諸大菩薩摩訶薩眾俱來到於釋迦牟尼佛世尊前彼二童子及餘菩薩各各頭面頂禮佛足禮畢皆退坐蓮花座爾時相好莊嚴清淨福行善名稱童子一切眾生最愛樂童子等從下方還共無量阿僧祇千萬億諸大菩薩摩訶薩眾俱來到於釋迦牟尼佛世尊前彼二童子及餘菩薩各各頭面頂禮佛足禮畢皆退坐蓮花座爾時佛告長老阿難汝今可喚諸比丘集是時阿難受佛教已即歷處處告諸比丘說如是言汝等當知世尊導師今命於汝汝等當往時諸比丘聞是語已一切皆往見佛坐於師子座上光顏挺特威德最尊合掌低頭頂禮佛足禮畢右遶各向蓮華座中而坐爾時三千大千世界一切遍滿諸妙蓮華其華開敷皆如寶座又此世界天栴檀樹曼陀羅樹天眾香樹是諸林木一切皆各高七多羅彼樹枝葉悉是蓮華諸蓮華中皆滿菩薩結加趺坐及此五百羅漢聲聞皆亦結加坐蓮華座乃至有頂一切天龍宮殿林苑悉有蓮華亦各皆坐蓮華之上時此三千大千世界如是種種天香栴檀和合普熏芬芳充遍聞者愛樂悅樂熙怡香風觸身清涼調適能令眾生各皆歡喜爾時如來在師子座入於影現三昧之中以是三昧神力因緣東方一切諸佛剎中所有眾生皆作是念如來世尊今獨對我憐愍於我知於我心解我言語以知我心憐愍我故稱於我心為我說法不為餘人如是南方西方北方四維上下一切眾生乃至有頂諸天龍神皆如是念佛獨對我不對餘人說法知心亦復如是爾時文殊師利童子於蓮華上恭敬起立偏袒右肩向於如來一心頂禮長跪合掌而白佛言大聖世尊一切世間愚癡眾生不信如是深妙之語如來世尊多陀阿伽度阿羅訶三藐三佛陀菩提覺了得如來智自在智不可量智無等等智不可數智阿僧祇智大智佛智一切種智佛言如是如是文殊師利一切世間不可思議如是多陀阿伽度阿羅呵三藐三佛陀菩提覺了及如來智乃至一切種智亦復如是不可思議諦聽諦聽文殊師利譬如世間有於一人以如恒河沙等三千大千世界土地盡末作塵如是諸塵合為一聚以口一吹各令舊塵還復本剎如先不異無有虧盈於意云何文殊師利是可信不文殊師利白佛言世尊是事難信世間眾生實無信者佛告文殊師利如是如是我今說言多陀阿伽度阿羅呵三藐三佛陀菩提覺已此如來智乃至一切種智亦復如是一切世間眾生難信復次文殊師利譬如世間有於一人以恒河沙等三千大千諸世界中所有災水其波濤涌乃至二禪盡皆掬取悉內於一小藕孔中既內中已而是藕根不大不破於意云何文殊師利是可信不文殊師利白佛言世尊是事難信世間眾生實無信者佛告文殊師利如是如是我今說言多陀阿伽度阿羅呵三藐三佛陀菩提覺已此如來智乃至一切種智亦復如是一切世間眾生難信復次文殊師利譬如世間有於一人以恒河沙等三千大千諸世界中所有劫火其炎猛熾乃至梵天彼一切火并其烟炎盡皆吸取內自腹中如是竟已或復食於一箇小棗或一胡麻及一粳米壽命住世逕恒沙劫身不被燒又亦不死於意云何文殊師利是可信不文殊師利白佛言世尊是事難信世間眾生實無信者佛告文殊師利如是如是我今說言多陀阿伽度阿羅呵三藐三佛陀菩提覺已此如來智乃至一切種智亦復如是一切世間眾生難信復次文殊師利譬如世間有於一人以恒河沙等三千大千諸世界中所有一切四方四維及以上下毘嵐猛吹一切風輪盡皆和合以手遮取置於一箇小芥子中而是芥子不大不寬不迮不毀於意云何文殊師利是可信不文殊師利白佛言世尊是事難信世間眾生實無信者佛告文殊師利如是如是我今說言多陀阿伽度阿羅呵三藐三佛陀菩提覺已此如來智乃至一切種智亦復如是一切世間眾生難信復次文殊師利譬如世間有於一人以恒河沙等三千大千諸世界中一切虛空其人欲一結加趺坐滿此虛空或一劫住或半劫住於意云何文殊師利是可信不文殊師利白佛言世尊是事難信世間眾生實無信者佛告文殊師利如是如是我今說言多陀阿伽度阿羅呵三藐三佛陀菩提覺已此如來智乃至一切種智亦復如是一切世間眾生難信復次文殊師利譬如世間有於一人以恒河沙等三千大千諸世界中所有一切諸眾生心是人如是以一念頃合此無量眾生之心置於一處令成一心於意云何文殊師利是可信不文殊師利白佛言世尊是事難信世間眾生實無信者佛告文殊師利如是如是我今說言多陀阿伽度阿羅呵三藐三佛陀菩提覺了此如來智乃至一切種智亦復如是一切世間眾生難信爾時智輪大海辯才童子於華座上偏袒右肩胡跪合掌復白佛言世尊多陀阿伽度阿羅呵三藐三佛陀阿耨多羅三藐三菩提覺已如來智自在智不可思議智不可量智無等等智不可數智阿僧祇智大智佛智一切種智其義云何佛告智輪大海辯才童子言善男子諦聽諦聽善思念之我當為汝分別解說善男子一切眾生平等故一切法亦平等此如來智一切法平等故一切眾生亦平等此如如不異如如實如如智輪童子當知此名如來智是智因緣故如來處智非處智處非處智如來實知復次智輪大海辯才童子如來知一切眾生自在生故一切法亦自在生一切法因緣自生故一切眾生亦因緣自生此如來智何以故一切眾生非自作非他作非過去現在及以當來推求不得何以故作者無故無作者故一切眾生過去世空現在世空當來亦空眾生如是無作者故一切法亦如是無過去當來及現作者何以故作者悉無若有說言有作者者當知是人虛誑妄語智輪童子當知此名如來自在智是智因緣故一切行業所趣如來實知復次智輪大海辯才童子如來知一切眾生不可思議智故如一切眾生不可思議智如是一切法亦不可思議智故如一切法不可思議智如是一切眾生不可思議知亦一切法不可思議知何以故非一切眾生彼意識可見可知猶如虛空無有別異不可覺知一切眾生真實體性不可思量如是一切眾生實義因緣不可思議故一切法亦不可思議如一切法不可思議故如是一切眾生亦不可思議智輪童子當知此名如來不可思議智是智因緣故過去現在及以當來一切垢淨因緣果報如來實知復次智輪大海辯才童子如來知一切眾生不可量故一切法亦不可量智一切法不可量故一切眾生亦不可量智何以故非一切眾生心意識不可見不可知如虛空不可稱如一切眾生實義不可量如是一切眾生不可量故一切法亦不可量一切法不可量故一切眾生亦不可量智輪童子當知此名如來不可思量智是智因緣故一切眾生根精進差別眾生如來實知復次智輪大海辯才童子如來知一切眾生平等故一切法平等智一切法平等故亦一切眾生平等智何以故若涅槃體性與一切眾生有異者則是譬喻不相應當知涅槃眾生一不二故如一切眾生體性不異涅槃故非不異如如一切眾生平等故一切法亦平等一切法非平等故亦一切眾生非平等智智輪童子當知此名如來無等等智是無等等智因緣故一切眾生無量界種種界如來實知復次智輪大海辯才童子如來知一切眾生不可數因緣故亦一切法不可數智一切法不可數因緣故亦一切眾生不可數智如法界體性不可數如是智輪大海辯才童子一切眾生離自分故不可數如是一切法亦不可數亦一切眾生不可數故一切法不可數乃至一切眾生不可數智輪童子當知此名如來不可數智是不可數智因緣故如來一切眾生種種樂心如來實知復次智輪大海辯才童子如來知一切眾生阿僧祇因緣故一切法阿僧祇智如一切法阿僧祇因緣故一切眾生阿僧祇智亦一切眾生阿僧祇因緣故一切法阿僧祇智智輪童子當知此名如來阿僧祇智是阿僧祇智因緣故如來一切禪定解脫及三摩提三摩跋提煩惱寂滅起動斷除如來實知復次智輪大海辯才童子如來知一切眾生大故亦一切法大智一切法大智故亦一切眾生大智離於障礙離障礙者此名一切眾生名字又離障者名為離暗離於暗者此名體性照耀光明照燿明者於諸境界無有塵垢無塵垢故名離障礙眾生大界一而無異此名眾生體性大界一切眾生大界因緣故亦一切法離於塵垢不異故大亦一切法大故一切眾生大可知離塵垢一切法離暗若有說言一切有暗生者無有是處智輪童子此名如來離暗大智亦大智因緣故如來天眼見一切眾生生死現在當來天人中生地獄畜生餓鬼中生餘業因緣眾生受生如來實知復次智輪大海辯才童子如來知過去現在未來一切眾生因緣故亦過去現在未來一切法如來智亦過去現在未來一切法因緣故亦過去現在未來一切眾生如來智智輪如過去現在未來三世法界叵見爾時過去現在未來三世眾生界亦不可見如過去現在未來眾生界叵見爾時過去現在未來一切法界亦不可見此不可見法性法體一切佛身及非佛身眾生身等一種無異智輪童子當知此名如來佛智是智因緣故一切三世所有生死如來實知復次智輪大海辯才童子如來知一切眾生一切智故如來一切法一切種智如來一切法一切智故如來一切眾生一切種智一切眾生一切智故如來智如來智因緣故一切眾生一切智如來智智輪童子如一切眾生一切智故如來智如是如來智一切眾生一切智如是一切法一切智因緣故如來一切智因緣故乃至一切法一切智如是智輪此過去當來現在佛如來過去一切智當來一切智現在一切智是智一切故如來過去生義智亦當來生義智亦現在生義智智輪是名如來一切種智是一切種智因緣故如來漏盡智實智云何是智過去世空當來世空現在世空三世皆空無生無盡無住無異非如非異如如名如來智作因緣無名自在智離心意識諸境界故名不可思議智虛空無異故名不可量智無等因緣故名無等等智法界無數故名不可數智阿僧祇阿僧祇因緣故名阿僧祇智無障礙因緣故名為大智過去當來現在佛因緣故名為佛智過去現在及以當來一切諸有智因緣故是名如來一切種智此一切智一切智處及名味句一切字語和合因緣我今字字如是略說一切處順如來多陀阿伽度阿羅呵三藐三佛陀勝阿耨多羅三藐三菩提智此名如來智自在智不可思議智不可量智無等等智不可數智阿僧祇智大智佛智一切種智爾時智輪大海辯才童子白佛言世尊云何眾生力因緣生故如來力亦生如來力生故眾生力亦生佛言如是智輪童子如來力眾生力此之二力一不異故名為一界如眾生力因緣如來力生如來力因緣眾生力生是故如來一切智覺爾時智輪大海辯才童子白佛言世尊云何如來多陀阿伽度阿羅呵三藐三佛陀一切種智生佛言十二因緣生故智輪童子如來多陀阿伽度阿羅呵三藐三佛陀一切種智生智輪童子十二因緣者所謂眼色耳聲鼻香舌味身觸意法此因緣智故一切種智生爾時智輪大海辯才童子白佛言世尊無量如來多陀阿伽度阿羅呵三藐三佛陀一切智眼一切智色一切智耳一切智聲一切智鼻一切智香一切智舌一切智味一切智身一切智觸一切智意一切智法如是問已佛報智輪大海辯才童子言無量一切眾生一切眾生眼一切眾生色一切眾生耳一切眾生聲一切眾生鼻一切眾生香一切眾生舌一切眾生味一切眾生身一切眾生觸一切眾生意一切眾生法如是智輪童子如來多陀阿伽度阿羅呵三藐三佛陀一切智眼一切智色一切智耳一切智聲一切智鼻一切智香一切智舌一切智味一切智身一切智觸一切智意一切智法無量如來一切智眼一切智色一切智耳一切智聲一切智鼻一切智香一切智舌一切智味一切智身一切智觸一切智意一切智法如是一切眾生亦一切智眼一切智色一切智耳一切智聲一切智鼻一切智香一切智舌一切智味一切智身一切智觸一切智意一切智法佛告智輪於汝意云何頗有一色不為眾生眼見者不智輪言世尊無有一色不為眾生眼所見者但令是色悉皆覩見佛言智輪而世間中有如是色亦為眾生眼不見不智輪言世尊無如此色眾生不見佛言智輪無如此色於世間中亦一切智眼不見者智輪童子此之方便當知無量一切眾生眼如是一切智眼無量一切眾生色如是一切智色復次智輪大海辯才童子於世間中頗有一聲亦為一切眾生耳識不聞者不智輪言世尊無如是聲不為眾生耳不聞者佛言智輪無如是聲於世間中亦一切智耳不聞者智輪童子此之方便當知無量一切眾生耳如是一切智耳無量一切眾生聲如是一切智聲復次智輪大海辯才童子於世間中頗有一香亦為一切眾生鼻中不嗅者不智輪言世尊無如是香不為眾生鼻不嗅者佛言智輪無如是香於世間中亦一切智鼻不熏者智輪童子此之方便當知無量一切眾生鼻如是一切智鼻無量一切眾生香如是一切智香復次智輪大海辯才童子於世間中頗有一味亦為一切眾生舌中不甞者不智輪言世尊無如是味不為眾生舌不嘗者佛言智輪無如是味於世間中亦一切智舌不嘗者智輪童子此之方便當知無量一切眾生舌如是一切智舌無量一切眾生味如是一切智味復次智輪大海辯才童子於世間中頗有一觸亦為一切眾生身中不覺者不智輪言世尊無如是觸不為眾生身不覺者佛言智輪無如是觸於世間中亦一切智身不覺者智輪童子此之方便當知無量一切眾生身如是一切智身無量一切眾生觸如是一切智觸復次智輪大海辯才童子於世間中頗有一法亦為一切眾生意中不知者不智輪言世尊無如是法不為眾生意不知者佛言智輪無如是法於世間中亦一切智意不知者智輪童子此之方便當知無量一切眾生心如是一切智心無量一切眾生法如是一切智法如是一切眾生心者一切智心者一切眾生法者一切智法者此之二種一無有異復次智輪大海辯才童子如一切眾生眼一切眾生色乃至一切眾生意一切眾生法一切智眼一切智色乃至一切智意一切智法如是二邊是一法界智輪如是無量一切眾生眼如是一切智眼乃至無量一切眾生意法如是一切智意法如是如來多陀阿伽度阿羅呵三藐三佛陀眼智眼煩惱智眼寂滅智眼煩惱寂滅智色智色煩惱智色寂滅智色煩惱寂滅智耳智耳煩惱智耳寂滅智耳煩惱寂滅智聲智聲煩惱智聲寂滅智聲煩惱寂滅智鼻智鼻煩惱智鼻寂滅智鼻煩惱寂滅智香智香煩惱智香寂滅智香煩惱寂滅智舌智舌煩惱智舌寂滅智舌煩惱寂滅智味智味煩惱智味寂滅智味煩惱寂滅智身智身煩惱智身寂滅智身煩惱寂滅智觸智觸煩惱智觸寂滅智觸煩惱寂滅智意智意煩惱智意寂滅智意煩惱寂滅智法智法煩惱智法寂滅智法煩惱寂滅智一無有異以無異故一切眾生眼者一切智眼者乃至一切眾生法者一切智法者是一法界智輪童子譬如世間智慧之人自知於苦自知於樂自知不苦自知不樂何以故身自受故智輪童子如是如來多陀阿伽度阿羅呵三藐三佛陀一切眾生眼智色智耳智聲智鼻智香智舌智味智身智觸智意智法智煩惱智寂滅智亦煩惱寂滅智盡知何以故一切種智得故一切眾生十二入智此名如來名一切眾生入此如來色如來一切身業三世隨智慧行如來一切口業一切意業亦三世隨智慧行如來一切受一切種智現前悉知如來一切智正知一切種智正知如來以一切種智知有為行如來一切智一切種智知已彼中亦一切眾生四陰離色此名如來名亦一切眾生色陰此名如來色以如是名色故如來多陀阿伽度阿羅呵三藐三佛陀名一切智一切見一切觸一切覺爾時佛告智輪大海辯才童子言善男子汝見一切如來身不智輪童子即白佛言世尊我見佛問智輪汝言見者所見何等智輪言世尊我見一切諸佛如來若恒河沙等所有世界於是國土亦見恒河沙等諸佛如來一切皆於自剎土中各各說法如是第二及以第三佛如是問智輪童子亦如是答時佛復更問智輪言善男子汝見如來右手掌不智輪言見佛言智輪汝言見者所見何等智輪言世尊我見一切諸佛如來右手指掌各於其剎等說諸法亦復如是智輪童子如是方便當知一切諸眾生等心意及法此如來名一切眾生眼色耳聲鼻香舌味身觸此如來色此如來名此色名如來一切智亦名一切見爾時智輪大海辯才童子白佛言世尊如來所說不可思議多陀阿伽度微妙最大不可思議如來境界佛言如是如是智輪童子不可思議多陀阿伽度微妙最大不可思議如來境界智輪童子我於阿說他樹下端坐思惟阿耨多羅三藐三菩提覺已得一切種智智輪童子我發是心不可思議微妙最大不可思議此是諸佛如來境界我於爾時作是不可思議念已從阿說他樹下而起不近不遠對於此樹一心諦觀熟視不瞬得歡喜食離餘飲食如是逕於七日七夜見阿說他菩提之樹我此樹下如是坐已一切世間無能信佛得如來智得自在智得不可思議智得不可量智得無等等智得不可數智得阿僧祇智得大智得佛智得一切種智復次智輪對阿說他菩提之樹即彼處所有塔名為不瞬眼視是我不可思議之心見阿說他菩提樹下起眼不瞬乃至七日得歡喜食離餘食想彼大支提常為天人之所供養智輪童子如此方便當知即是不可思議諸佛如來甚深境界復次智輪汝今莫作如是思念獨謂如來菩提覺已對阿說他以不瞬眼看於彼樹得歡喜食離餘飲食七日夜住智輪童子慎勿如此起於是心何以故過去一切十方諸佛多陀阿伽度阿羅呵三藐三佛陀今已入於寂滅涅槃彼諸如來亦各坐於菩提樹下坐已皆得阿耨多羅三藐三菩提及一切種智悉發是心不可思議最大不可思議諸佛甚深如來境界彼佛亦各起如是心不可思議彼菩提樹從樹下起至於餘處以不瞬眼直視此樹得歡喜食離於餘食七日夜住亦復如是智輪童子若當來世一切十方諸佛如來亦菩提樹下坐得阿耨多羅三藐三菩提及得一切種智不可思議乃至最大不可思議如來境界彼佛如來亦發不可思議之心念菩提樹觀樹以起不瞬眼覩得歡喜食離餘食想七日夜住亦復如是智輪童子若今現在一切十方諸佛住世乃至說法彼佛如來亦菩提樹下坐得阿耨多羅三藐三菩提及一切種智已亦如是念乃至最大不可思議如來境界彼佛如來得不可思議心已從菩提樹下起以不瞬眼觀菩提樹得歡喜食離餘飲食七日夜住亦復如是爾時智輪大海辯才童子復白佛言世尊云何如來及一切佛多陀阿伽度阿羅呵三藐三佛陀菩提樹下得阿耨多羅三藐三菩提及一切種智已作如是念不可思議亦如是觀對菩提樹不瞬眼視得歡喜食離餘飲食或二七日住於是處佛告智輪童子言善男子非一切多陀阿伽度阿羅呵三藐三佛陀對菩提樹七日七夜不瞬眼住智輪童子有諸佛如來得阿耨多羅三藐三菩提覺已乃至入於無漏涅槃於此時間不可思議念佛境界不可思議智輪童子此之方便如是當知諸佛常念不可思議諸佛境界最大不可思議如來境界智輪童子復白佛言世尊如來多陀阿伽度阿羅呵三藐三佛陀所有境界多少云何佛告智輪諸佛境界依如一切眾生境界智輪童子復白佛言世尊一切眾生境界多少佛告智輪如是一切諸佛境界此名一切眾生境界又復智輪汝今當知諸佛境界及以一切眾生境界此二境界是一法界無有差別智輪童子復白佛言世尊云何名佛何者是法佛告智輪汝今當知一切眾生名為佛法智輪復問眾生何者云何是名佛佛告智輪眾生界者當知此義是佛境界佛告智輪我今問汝隨汝意答云何名心何因緣故如來得阿耨多羅三藐三菩提智輪童子答言世尊一切眾生自體性故多陀阿伽度阿羅呵三藐三佛陀爾時世尊復更重問智輪童子言智輪汝意云何汝知如來智慧云何智輪童子即答佛言一切眾生境界知故多陀阿伽度阿羅呵三藐三佛陀智慧具足佛告智輪汝當知此如是方便無量諸佛如來境界與諸眾生境界一種若有一切眾生境界即佛境界如是一切如來境界及以一切眾生境界是一境界無二無別爾時智輪大海辯才童子白佛言世尊如我解佛所說義趣知於諸佛不異眾生一切眾生亦即如來佛時印可智輪童子言善哉善哉智輪童子汝今善知如來語義又亦曾於過去無量恒河沙等佛世尊所植眾德本聞佛所說微妙法門日夜長修般若波羅蜜恒於生世得義辯才得法辯才得辭辯才得樂說辯才為諸眾生問答無礙爾時智輪大海辯才童子復白佛言世尊云何如來及諸菩薩摩訶薩等能作如是得如來智自在智不可思議智不可量智無等等智不可數智阿僧祇智大智佛智一切種智達了覺知如是問已佛即告言智輪童子我於般若波羅蜜中不亂心行智輪童子以不亂心行般若故菩薩摩訶薩能作如是得如來智自在智不可思議智不可量智無等等智不可數智阿僧祇智佛智大智一切種智如是覺知智輪童子復白佛言世尊云何如來及諸菩薩摩訶薩等於般若波羅蜜中行行已亦不捨想不想中行亦非想證佛告智輪此中菩薩摩訶薩等行般若波羅蜜時眼中行色中行耳中行聲中行鼻中行香中行舌中行味中行身中行觸中行意中行法中行智輪童子言云何眼中行色中行耳中行聲中行鼻中行香中行舌中行味中行身中行觸中行意中行法中行佛言智輪菩薩摩訶薩眼色中行當知此眼為色作礙耳為聲礙鼻為香礙舌為味礙身為觸礙意為法礙智輪言云何眼為色礙乃至云何意為法礙佛言智輪眼緣色故心生歡喜或生苦惱或生捨受心取著故起貪瞋癡因緣和合造身口意種種諸業造此業已生於地獄餓鬼畜生及阿修羅天人六道為依止處彼中眼色果報出生受此報故愚癡之人於當來世苦惱增廣如是去來循環不息以是果故眾苦不斷何以故於流轉中不見出道凡夫眾生愚癡顛倒不知如是耳因緣聲乃至不知意因緣法廣說如上智慧之人應當至心諦觀此眼眼為是誰何者是眼推覓眼義及非眼義如是色義色非色義乃至耳聲鼻香舌味身觸意法義及非義一切皆覓都無所見智者如是諦思惟已眼義不見非眼義亦不見眼非眼義一切不見乃至色義不見非色義亦不見色非色義一切不見如是耳聲鼻香舌味身觸意法如是法義不見非法義亦不見法非法義亦復不見時彼行人不見眼已離於眼義亦復不見是眼非眼不見是色不見離色亦復不見是色非色如是耳非耳耳非非耳聲非聲聲非非聲鼻非鼻鼻非非鼻香非香香非非香舌非舌舌非非舌味非味味非非味身非身身非非身觸非觸觸非非觸意非意意非非意法非法法非非法又復眼者不覺非眼者亦不覺眼非眼亦不覺如是色不覺非色亦不覺色非色亦不覺耳不覺非耳亦不覺耳非耳亦不覺聲不覺非聲亦不覺聲非聲亦不覺鼻不覺非鼻亦不覺鼻非鼻亦不覺香不覺非香亦不覺香非香亦不覺舌不覺非舌亦不覺舌非舌亦不覺味不覺非味亦不覺味非味亦不覺身不覺非身亦不覺身非身亦不覺觸不覺非觸亦不覺觸非觸亦不覺意不覺非意亦不覺意非意亦不覺法不覺非法亦不覺法非法亦不覺如是捨離眼因緣故則色不生色不生故離眼及色既離眼色則無有愛及以不愛如是離於愛不愛故何處更有愛不愛生離愛不愛故無和合和合無故名為不著亦名無礙當知即是無障礙智云何名為無障礙智無礙智者無量一切眾生眼如是一切智眼無量一切眾生色如是一切智色如是一切眾生眼者一切智眼者一切眾生色者一切智色者此二種法是一無異此非覺故如是耳聲乃至鼻香舌味身觸意法一切不生因緣離故則無有愛無有愛故法中不行法不行故故無障礙離障礙故無有染著無染著故是故離障以離障故無礙智生智因緣故無量一切眾生心如是一切智心無量一切眾生法如是一切智法如是一切眾生心一切智心如是一切眾生法一切智法此二種法是一無異智輪童子般若波羅蜜中如是行非想中行亦非離想中行非想中證亦非離想中證智輪童子此名一切眾生心一切眾生法一切智心一切智法平等智相爾時智輪大海辯才童子白佛言世尊無生法者如來眼耳鼻舌身意此六種識其義云何佛告智輪言無生者眼識等空本無有物其中推覔一箇物無是故不生以不生故故空無物智輪童子譬如虛空本來不生不生故無滅滅無故無物可離故名虛空如是一切眾生一切眾生法亦不生不生故無滅亦無離物故一切眾生一切眾生法猶如虛空一種無異智輪童子一切眾生一切眾生法猶如虛空不生不滅不動不亂非彼非此不染煩惱非寂滅離如是不生不滅不動不亂非彼非此不染煩惱非寂滅離非一非異虛空如是智輪童子一切眾生一切眾生法不生不滅非動非亂非彼非此不染煩惱非寂滅離如是過去當來現在諸佛如來非生非滅不動不亂非彼非此不染煩惱非寂滅離此名法住亦名法行如如非異如如非不異如如湛然常住無有遷動同一法界爾時智輪大海辯才童子復白佛言世尊幾許如來已過於世佛告智輪童子如恒河沙等智輪又問幾許如來當來出生佛言智輪如恒河沙智輪又問幾許如來現在說法佛言智輪童子亦如恒河沙等智輪童子重白佛言世尊過去如來已入涅槃實難再覩當來諸佛未出世間不可預見現在世尊正住教化未入涅槃彼佛如如非異如如非不異如如常恒常常住不異法其義云何作是問已佛答智輪此是佛智智輪當知如是言說是世間法非第一義真如法中有是言說亦非言說所可覺知是佛智力之所知覺智輪童子此名佛智云何力智如一切眾生平等故一切法平等一切法平等故一切眾生平等如如不異如如非不異如如此名菩薩摩訶薩第一如來力是力因緣故處非處如實知云何名為是處非處有因緣處此名為處離於因緣是名非處又復智輪童子於汝意云何如過去世已皆盡滅不可得見不可得知過去眾生造三業行亦復過去為有為無智輪童子答佛言有佛告智輪汝意云何當來世中諸法未生不可得見不可得知無有一物彼當來中三種行業眾生有不智輪童子答佛言有佛告智輪汝意云何現在世中現有眾生可見可知彼三業行眾生有不智輪童子答佛言有佛告智輪云何為有智輪童子言世尊過去之世雖復滅謝然諸眾生所造三種業行不亡又復當來雖復未有未生未見不覺不知以因緣故未來世中有三業行今現在世因緣起故眾生生故三業作故如是種種有諸業行佛言如是智輪童子過去世中一切種智故有過去佛當來世中一切種智故有當來佛現在世中一切種智諸因緣故現在有佛又復云何是處非處離依止故無處非處佛言智輪童子於汝意云何如過去虛空悉皆盡滅無去異去智輪童子言不也世尊何以故離依止故過去虛空處非處盡故不淨故不異故不動不動法故佛言智輪童子於汝意云何如當來虛空未生未覩不見不記智輪童子言不也世尊何以故如是離依止故處非處當來不異去不動不動法故如是現在虛空不盡不異不滅不動不動法智輪童子如是過去諸佛如來不依止故不盡不去不異不滅不動不動法如是當來諸佛如來不依止故未生未有亦非相隨和合而有非餘處有非動非動法如是現在諸佛如來住真實行了達見常常住不動是處非是處如實悉知智輪童子菩薩摩訶薩當知此名諸佛第一處力是力因緣佛智所覺智輪童子復白佛言世尊一切世間無有能信如來此事又佛種智猶如虛空一種無異不生不老不死不亂非當來生非煩惱非寂滅法界體性真實中住如如平等此如是法佛轉法輪見諸眾生生老病死故彼處生煩惱寂滅業因業果作是問已佛答智輪童子言如是如是智輪童子一切世間無有能信真實難信此中唯獨如來證知又不退轉諸大菩薩摩訶薩等曾於過去無量佛所植眾德本乃能信此智輪童子此處如是最大難信若有如來阿耨多羅三藐三菩提覺已如來智自在智不可思議智不可量智無等等智不可數智阿僧祇智大智佛智一切種智智輪童子此名如來一切世間不可信如虛空無有異一切眾生一切法如來說法及轉法輪說於有生其中亦無有生可說說於老事亦無有老說於患事亦無有患說於死事亦無有死說於漏事亦無有漏說非彼生非彼生事亦復是無說染煩惱染事亦無說於寂滅寂滅亦無說於涅槃亦無眾生入涅槃者智輪童子此是如來一切世間叵信難信一切眾生本無有名假名故說本無言語假說置言本無文字假立文字何以故文字句說一切世間種種差別能得知故智輪童子是一切法名字句味一切先無今假說有智輪童子如來法輪亦復如是先無今有智輪童子諸佛如來轉於法輪為二大事因緣故轉何者是二大事因緣如來世尊轉法輪時一眾生加二者法加智輪童子於汝意云何眾生有生此可說不智輪童子言不也世尊時佛復告智輪童子於汝意云何若諸眾生是不生者法是可生可說以不智輪童子言不也世尊佛告智輪童子眾生名離因緣眾生相亦非生眾生相非生故一切法一切法相亦復不生此不生法名一切智以是一切智慧力故聞於釋迦如來名已此三千大千世界六種震動當於是時十方一切諸佛剎土悉皆震動如是世界諸佛眾中出大蓮華各各遍覆智輪童子無量一切眾生眼如是一切智眼無量一切眾生色如是一切智色如是一切眾生眼一切智眼如是一切眾生色一切智色此之二種當知是一非二法界如是一切眾生受一切眾生想一切眾生行一切眾生識一切眾生名此名如來名無量一切眾生色入於色陰名如來色此色名一切智亦名一切見亦名一切識一切智是故一切種智不取智相亦不著智是名一切智亦名一切識亦名一切見佛眼如是見一切色亦不取相我眼能見彼如是色乃至心法識亦如是如來不作是念是非識不如是念是我識何以故眼非覺故色非覺故亦非覺事乃至非覺心故非覺法故一切眼見事如來見者一切知見耳中一切響應者一切聲聞鼻中一切氣熏者一切香嗅舌中一切甞者一切味知身中一切摩觸者一切覺知意中一切識緣者一切法得又復如來如是念者眼中一切諸色皆見眼中一切諸聲皆聞眼中一切諸香皆嗅眼中一切諸味皆甞眼中一切諸觸皆覺眼中一切諸法皆緣如是智輪如來心中一切色見一切聲聞一切香嗅一切味甞一切觸覺一切法緣一切眾生順故一切種智能如是作智因緣故智輪童子如是方便當知如來亦一切智亦一切見亦一切識爾時智輪大海辯才童子白佛言世尊如我解佛所說義趣眼亦如來一切種智色亦如來一切種智如是耳聲鼻香舌味身觸意法亦悉如來一切種智是故如來一切識一切見一切智爾時佛告智輪大海辯才童子言善男子汝見如來一切身一切智法平等智何者是因緣菩薩摩訶薩一切眾生眼智眼煩惱智眼寂滅智眼煩惱寂滅智耳智耳煩惱智耳寂滅智耳煩惱寂滅智鼻智鼻煩惱智鼻寂滅智鼻煩惱寂滅智舌智舌煩惱智舌寂滅智舌煩惱寂滅智身智身煩惱智身寂滅智身煩惱寂滅智意智意煩惱智意寂滅智意煩惱寂滅智佛說是經已一切比丘一切菩薩天人阿修羅乾闥婆一切大眾聞佛說法歡喜奉行
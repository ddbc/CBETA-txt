舉世尊一日陞座文殊白槌云諦觀法王法法王法如是世尊便下座頌曰一段真風見也麼綿綿化母理機梭織成古錦含春像無奈東君漏泄何舉梁武帝問達磨大師如何是聖諦第一義磨云廓然無聖帝云對朕者唯磨云不識帝不契遂渡江至少林面壁九年頌曰廓然無聖來機徑挺得非犯鼻而揮斤失不回頭而墮甑寥寥冷坐少林默默全提正令秋清月轉霜輪河淡斗垂夜柄繩繩衣鉢付兒孫從此人天成藥病舉東印土國王請二十七祖般若多羅齋王問云何不看經祖云貧道入息不居陰界出息不涉眾緣常轉如是經百千萬億卷頌曰雲犀玩月璨含輝木馬游春駿不覉眉底一雙寒碧眼看經那到透牛皮明白心超曠劫英雄力破重圍妙圓樞口轉靈機寒山忘却來時路拾得相將携手歸舉世尊與眾行次以手指地云此處宜建梵剎帝釋將一莖草插於地上云建梵剎已竟世尊微笑頌曰百草頭上無邊春信手拈來用得親丈六金身功德聚等閑携手入紅塵塵中能作主化外自來賓觸處生涯隨分足未嫌伎倆不如人舉僧問清源如何是佛法大意源云廬陵米作麼價頌曰太平治業無像野老家風至淳只管村歌社飲那知舜德堯仁舉僧問馬大師離四句絕百非請師直指某甲西來意大師云我今日勞倦不能為汝說問取智藏去僧問藏藏云何不問和尚僧云和尚教來問藏云我今日頭痛不能為汝說問取海兄去僧問海海云我到這裡却不會僧舉似大師大師云藏頭白海頭黑頌曰藥之作病鑒乎前聖病之作醫必也其誰白頭黑頭兮克家之子有句無句兮截流之機堂堂坐斷舌頭路應笑毘耶老古錐舉藥山久不陞座院主白云大眾久思示誨請和尚為眾說法山令打鐘眾方集山陞座良久便下座歸方丈主隨後問云和尚適來許為眾說法云何不垂一言山云經有經師論有論師爭怪得老僧頌曰癡兒刻意止啼錢良駟追風顧影鞭雲掃長空巢月鶴寒清入骨不成眠舉百丈上堂常有一老人聽法隨眾散去一日不去丈乃問立者何人老人云某甲於過去迦葉佛時曾住此山有學人問大修行底人還落因果也無對他道不落因果墮野狐身五百生今請和尚代一轉語丈云不昧因果老人於言下大悟頌曰一尺水一丈波五百生前不奈何不落不昧商量也依前撞入葛藤窠阿呵呵會也麼若是爾灑灑落落不妨我哆哆和和神歌社舞自成曲拍手其間唱哩囉舉南泉一日東西兩堂爭猫兒南泉見遂提起云道得即不斬眾無對泉斬却猫兒為兩段南泉復舉前話問趙州州便脫草鞋於頭上戴出泉云子若在恰救得猫兒頌曰兩堂雲水盡分拏王老師能驗正邪利刀斬斷俱亡像千古令人愛作家此道未喪知音可嘉鑿山透海兮唯尊大禹鍊石補天兮獨賢女媧趙州老有生涯草鞋頭戴較些些異中來也還明鑒只箇真金不混沙舉臺山路上有一婆子凡有僧問臺山路向什麼處去婆云驀直去僧纔行婆云好个阿師又恁麼去也僧舉似趙州州云待與勘過州亦如前問至來日上堂云我為汝勘破婆子了也頌曰年老成精不謬傳趙州古佛嗣南泉枯龜喪命因圖象良馬追風累纏牽勘破了老婆禪說向人前不直錢舉雲門大師云光不透脫有兩般病一切處不明面前有物是一透得一切法空隱隱地似有箇物相似亦是光不透脫又法身亦有兩般病得到法身為法執不忘已見猶存墮在法身邊是一直饒透得放過即不可子細撿點將來有什麼氣息亦是病頌曰森羅萬象許崢嶸透脫無方礙眼睛掃彼門庭誰有力隱人胸次自成情船橫野渡涵秋碧棹入蘆花照雪明串錦老漁懷就市飄飄一葉浪頭行舉地藏問修山主甚處來修云南方來藏云南方近日佛法如何修云商量浩浩地藏云爭如我這裡種田博飯喫修云爭奈三界何藏云爾喚什麼作三界頌曰宗說般般盡強為流傳耳口便支離種田博飯家常事不是飽參人不知參飽明知無所求子房終不貴封侯忘機歸去同魚鳥濯足滄浪煙水秋舉臨際將示滅囑三聖云吾遷化後不得滅却吾正法眼藏聖云爭敢滅却和尚正法眼藏際云忽有人問汝作麼生對聖便喝際云誰知吾正法眼藏向這瞎驢邊滅却頌曰信衣半夜付盧能攪攪黃梅七百僧臨際一枝正法眼瞎驢滅却得人憎心心相印祖祖傳燈夷平海岳變化鯤鵬只箇名言難比擬大都手段解翻騰舉廓侍者問德山從上諸聖向什麼處去也山云作麼作麼廓云勅點飛龍馬跛鼈出頭來山便休去來日山浴出廓過茶與山山撫廓背一下廓云這老漢方始瞥地山又休去頌曰覿面來時作者知可中石火電光遲輪機謀主有深意欺敵兵家無遠思發必中更謾誰腦後見腮兮人難觸犯眉底著眼兮渠得便宜舉溈山問仰山甚處來仰云田中來山云田中多少人仰插下鍬子叉手而立山云南山大有人刈茆仰拈鍬子便行頌曰老覺情多念子孫而今慚愧起家門是須記取南山語鏤骨銘肌共報恩舉麻谷持錫到章敬繞禪床三匝振錫一下卓然而立敬云是是谷又到南泉繞禪床三匝振錫一下卓然而立泉云不是不是谷云章敬道是和尚為什麼道不是泉云章敬即是是汝不是此是風力所轉終成敗壞頌曰是與不是好看棬䙡似抑似揚難兄難弟縱也彼既臨時奪也我何特地金錫一振太孤標繩床三繞閑游戲叢林擾擾是非生想像髑髏前見鬼舉法眼問脩山主毫釐有差天地懸隔汝作麼生會脩云毫釐有差天地懸隔眼云恁麼又爭得脩云某甲只如此和尚又如何眼云毫釐有差天地懸隔脩便禮拜頌曰秤頭蠅坐便欹傾萬世權衡照不平斤兩錙銖見端的終歸輸我定盤星舉僧問趙州狗子還有佛性也無州云有僧云既有為什麼却撞入這箇皮袋州云為他知而故犯又有僧問狗子還有佛性也無州云無僧云一切眾生皆有佛性狗子為什麼却無州云為伊有業識在頌曰狗子佛性有狗子佛性無直鉤元求負命魚逐氣尋香雲水客嘈嘈雜雜作分疎平展演大鋪舒莫怪儂家不慎初指點瑕疵還奪璧秦王不識藺相如舉僧問雲門不起一念還有過也無門云須彌山頌曰不起一念須彌山韶陽法施意非慳肯來兩手相分付擬去千尋不可攀滄海闊白雲閑莫將毫髮著其間假雞聲韻難謾我未肯模胡放過關舉地藏問法眼上座何往眼云迤邐行脚藏云行脚事作麼生眼云不知藏云不知最親切眼豁然大悟頌曰而今參飽似當時脫盡廉纖到不知任短任長休剪綴隨高隨下自平持家門豐儉臨時用田地優游信步移三十年前行脚事分明辜負一雙眉舉雲巖掃地次道吾云太區區生巖云須知有不區區者吾云恁麼則有第二月也巖提起掃󰆠云這箇是第幾月吾便休去玄沙云正是第二月雲門云奴見婢殷勤頌曰借來聊爾了門頭得用隨宜即便休象骨巖前弄蛇手兒時做處老知羞舉巖頭到德山跨門便問是凡是聖山便喝頭禮拜洞山聞舉云若不是奯公大難承當頭云洞山老漢不識好惡我當時一手擡一手搦頌曰挫來機總權柄事有必行之威國有不犯之令賓尚奉而主驕君忌諫而臣佞底意巖頭問德山一擡一搦看心行舉魯祖凡見僧來便面壁南泉聞云我尋常向他道空劫已前承當佛未出世時會取不得一箇半箇他恁麼驢年去頌曰淡中有味妙超情謂綿綿若存兮象先兀兀如愚兮道貴玉雕文以喪淳珠在淵而自媚十分爽氣兮清磨暑秋一片閑雲兮遠分天水舉雪峯示眾云南山有一條鼈鼻蛇汝等諸人切須好看長慶云今日堂中大有人喪身失命僧舉似玄沙沙云須是稜兄始得然雖如是我即不恁麼僧云和尚作麼生沙云用南山作麼雲門以拄杖攛向峯面前作怕勢頌曰玄沙太剛長慶少勇南山鼈鼻死無用風雲際會頭角生果見韶陽下手弄下手弄激電光中看變動在我也能遣能呼於彼也有擒有縱底事如今付阿誰冷口傷人不知痛舉鹽官一日喚侍者與我過犀牛扇子來者云扇子破也官云扇子既破還我犀牛兒來者無對資福畫一圓相於中書一牛字頌曰扇子破索犀牛棬攣中字有來由誰知桂轂千年魄妙作通明一點秋舉仰山指雪師子云還有過得此色者麼雲門云當時便與推倒雪竇云只解推倒不解扶起頌曰一倒一起雪庭師子慎於犯而懷仁勇於為而見義清光照眼似迷家明白轉身還墮位衲僧家了無寄同死同生何此何彼暖信破梅兮春到寒枝涼飈脫葉兮秋澄潦水舉法眼以手指簾時有二僧同去卷簾眼云一得一失頌曰松直棘曲鶴長鳧短義皇世人俱忘治亂其安也潛鱗在淵其逸也翔鳥脫絆無何祖禰西來裡許得失相半蓬隨風而轉空舡截流而到岸箇中靈利衲僧看取清涼手段舉僧問護國鶴立枯松時如何國云地下底一場懡㦬僧云滴水滴凍時如何國云日出後一場懡㦬僧云會昌沙汰時護法善神向什麼處去也國云三門頭兩箇一場懡㦬頌曰壯志稜稜鬢未秋男兒不憤不封侯翻思清白傳家客洗耳溪頭不飲牛舉風穴在郢州衙內上堂云祖師心印狀似鐵牛之機去即印住住即印破只如不去不住印即是不印即是時有盧陂長老出問云某甲有鐵牛之機請師不搭印穴云慣釣鯨鯢澄巨浸却嗟蛙步𩥇泥沙陂佇思穴喝云長老何不進語陂擬議穴便打一拂子云還記得話頭麼試舉看陂擬開口穴又打一拂子牧主云佛法與王法一般穴云見箇什麼牧云當斷不斷返招其亂穴便下座頌曰鐵牛之機印住印破透出毘盧頂𩕳行却來化佛舌頭坐風穴當衡盧陂負墮棒頭喝下電光石火歷歷分明珠在盤眨起眉毛還蹉過舉僧問大隨劫火洞然大千俱壞未審這箇壞不壞隨云壞僧云恁麼則隨他去也隨云隨他去僧問龍濟劫火洞然大千俱壞未審這箇壞不壞濟云不壞僧云為什麼却不壞濟云為同大千頌曰壞不壞隨他去也大千界句裡了無鉤鎖機脚頭多被葛藤礙會不會分明底事丁寧殺知心拈出勿商量還我當行相買賣舉雲門垂語云古佛與露柱相交是第幾機眾無語自代云南山起雲北山下雨頌曰一道神光初不覆藏超見緣也是而無是出情量也當而無當巖花之粉兮蜂房成蜜野草之滋兮麝臍作香隨類三尺一丈六明明觸處露堂堂舉仰山問僧甚處人僧云幽州人山云汝還思彼中麼僧云常思山云能思是心所思是境彼中山河大地樓臺殿閣人畜等物反思思底心還有許多般麼僧云某甲到這裏總不見有山云信位即是人位未是僧云和尚莫別有指示否山云別有別無即不中據汝見處只得一玄得坐披衣向後自看頌曰無外而容無礙而沖門牆岸岸關鎖重重酒常酣而臥客飯雖飽而頹農突出虛空兮風摶妙翅踏翻滄海兮雷送遊龍舉三聖問雪峯透網金鱗未審以何為食峯云待汝出網來向汝道聖云一千五百人善知識話頭也不識峯云老僧住持事煩頌曰浪汲初昇雲雷相送騰躍稜稜看大用燒尾分明度禹門華鱗未肯淹虀瓮老成人不驚眾慣臨大敵初無恐泛泛端如五兩輕堆堆何翅千鈞重高名四海復誰同介立八風吹不動舉風穴垂語云若立一塵家國興盛不立一塵家國喪亡雪竇拈拄杖云還有同生同死底衲僧麼頌曰皤然渭水起垂綸何似首陽清餓人只在一塵分變態高名勳業兩難泯舉洛浦參夾山不禮拜當面而立山云雞棲鳳巢非其同類出去浦云自遠趨風乞師一接山云目前無闍梨此間無老僧浦便喝山云住住且莫草草怱怱雲月是同溪山各異截斷天下人舌頭即不無爭教無舌人解語浦無語山便打浦從此伏膺頌曰搖頭擺尾赤梢鱗徹底無依解轉身截斷舌頭饒有術拽回鼻孔妙通神夜明簾外兮風月如晝枯木巖前兮花卉長春無舌人無舌人正令全提一句親獨步環中明了了任從天下樂欣欣舉馬大師不安院主問和尚近日尊位如何大師云日面佛月面佛頌曰日面月面星流電卷鏡對像而無私珠在盤而自轉君不見鉗鎚前百鍊之金刀尺下一機之絹舉溈山問仰山忽有人問一切眾生但有業識茫茫無本可據子作麼生驗仰云若有僧來即召云某甲僧回首乃云是什麼待伊擬議向道非唯業識茫茫亦乃無本可據山云善哉善哉頌曰一喚回頭識我不依悕蘿月又成鉤千金之子纔流落漠漠塗窮有許愁舉臨際示眾云有一無位真人常在汝等面門出入初心未證據者看看時有僧問如何是無位真人際下禪床擒住者僧擬議際托開云無位真人是什麼乾屎橛頌曰迷悟相返妙傳而簡春拆百花兮一吹力回九牛兮一挽無奈泥沙撥不開分明塞斷甘泉眼忽然突出肆橫流師復云險舉僧問趙州學人乍入叢林乞師指示州云喫粥了未僧云喫粥了州云洗盋去頌曰粥罷令教洗盋盂豁然心地自相符而今參飽叢林客且道其間有悟無舉雲門問乾峯請師答話峯云到老僧也未門云恁麼則某甲在遲也峯云恁麼那恁麼那門云將謂猴白更有猴黑頌曰絃筈相銜綱珠相對發百中而箭箭不虛攝眾景而光光無礙得言句之總持住游戲之三昧妙其間也宛轉偏圓必如是也縱橫自在舉洛浦臨終示眾云今有一事問儞諸人這箇若是即頭上安頭若道不是即斬頭覓活時首座云青山常舉足日下不挑燈浦云是什麼時節作這箇說話有彥從上座出云去此二途請師不問浦云未在更道從云某甲道不盡浦云我不管儞道盡道不盡從云某甲無侍者祗對和尚浦便休至晚喚從上座問儞今日祗對甚有來由合體得先師道目前無法意在目前他不是目前法非耳目所到且道那句是賓那句是主若揀得出分付盋袋子從云不會浦云汝合會從云實不會浦喝出云苦哉苦哉僧問和尚尊意如何浦云慈舟不棹清波上劍峽徒勞放木鵝頌曰餌雲鉤月釣清津年老心孤未得鱗一曲離騷歸去後汩𤄷江上獨醒人舉僧問南陽忠國師如何是本身盧舍那國師云與我過淨餅來僧將淨瓶到國師云却安舊處著僧復問如何是本身盧舍那國師云古佛過去久矣頌曰鳥之行空魚之在水江湖相忘雲天得志擬心一絲對面千里知恩報恩人間幾幾舉羅山問巖頭起滅不停時如何頭咄云是誰起滅頌曰斫斷老葛藤打破狐窠窟豹披霧而變文龍椉雷而換骨咄起滅紛紛是何物舉僧問興陽剖和尚娑竭出海乾坤靜覿面相呈事若何陽云妙翅鳥王當宇宙箇中誰是出頭人僧云忽遇出頭時又作麼生陽云似鶻提鳩君不覺御樓前驗始知真僧云恁麼則叉手當胸退身三步陽云須彌座下烏龜子莫待重教點額痕頌曰絲綸降號令分寰中天子塞外將軍不待雷驚出蟄那知風遏行雲機底聯綿兮自有金針玉線印前恢廓兮元無鳥篆蟲文舉圓覺經云居一切時不起妄念於諸妄心亦不息滅住妄想境不加了知於無了知不辨真實頌曰巍巍堂堂磊磊落落鬧處刺頭穩處下脚脚下線斷我自由鼻端泥盡君休斵莫動著千年故紙中合藥舉德山圓明大師示眾云及盡去也直得三世諸佛口掛壁上猶有一人呵呵大笑若識此人參學事畢頌曰收把斷襟喉風磨雲拭水冷天秋錦鱗莫謂無滋味釣盡滄浪月一鉤舉僧問趙州如何是祖師西來意州云庭前柏樹子頌曰岸眉橫雪河目含秋海口鼓浪航舌駕流撥亂之手太平之籌老趙州老趙州攪攪叢林卒未休徒費工夫也造車合轍本無伎倆也塞壑填溝舉維摩詰問文殊師利何等是菩薩入不二法門文殊師利曰如我意者於一切法無言無說無示無識離諸問答是為入不二法門於是文殊師利問維摩詰言我等各自說已仁者當說何等是菩薩入不二法門維摩默然頌曰曼殊問疾老毘耶不二門開看作家珉表粹中誰賞鑒忘前失後莫咨嗟區區抱璞兮楚庭󱤪士璨璨報珠兮隋城斷蛇休點破絕疵瑕俗氣渾無却較些舉洞山供養雲巖真次遂舉前邈真話有僧問雲巖道只這是意旨如何山云我當時洎錯會先師意僧云未審雲巖還知有也無山云若不知有爭解恁麼道若知有爭肯恁麼道頌曰爭解恁麼道五更雞唱家林曉爭肯恁麼道千年鶴與雲松老寶鑑澄明驗正偏玉機轉側看兼到門風大振兮規步綿綿父子變通兮聲光浩浩舉雪峯住菴時有兩僧來禮拜峯見來以手托菴門放身出云是什麼僧亦云是什麼峯低頭歸菴僧後到巖頭頭問甚麼處來僧云嶺南來頭云曾到雪峯麼僧云曾到頭云有何言句僧舉前話頭云他道什麼僧云他無語低頭歸菴頭云噫我當初不向他道末後句若向伊道天下人不奈雪老何僧至夏末再舉前話請益頭云何不早問僧云未敢容易頭云雪峯雖與我同條生不與我同條死要識末後句只這是頌曰切瑳琢磨變態肴訛葛陂化龍之杖陶家居蟄之梭同條生兮有數同條死兮無多末後句只這是風舟載月浮秋水舉法眼問覺上座舡來陸來覺云船來眼云船在什麼處覺云船在河裏覺退後眼却問傍僧云儞道適來這僧具眼不具眼頌曰水不洗水金不博金昧毛色而得馬靡絲絃而樂琴結繩畫卦有許事喪盡真淳盤古心舉曹山問德上座佛真法身猶若虛空應物現形如水中月作麼生說箇應底道理德云如驢覷井山云道即太殺道只道得八成德云和尚又如何山云如井覷驢頌曰驢覷井井覷驢智容無外淨涵有餘肘後誰分印家中不蓄書機絲不掛梭頭事文彩縱橫意自殊舉黃蘗示眾云汝等諸人盡是噇酒糟漢與麼行脚何處有今日還知大唐國裡無禪師麼時有僧出云只如諸方匡徒領眾又作麼生蘗云不道無禪只是無師頌曰岐分絲染太嘮嘮菓綴花聯敗祖曹妙握司南造化柄水雲器具在甄陶屏割繁碎剪除氄毛星衡藻鑑玉尺金刀黃蘗老察秋毫坐斷春風不放高舉雲巖問道吾大悲菩薩用許多手眼作麼吾云如人夜中背手模枕子巖云我會也吾云汝作麼生會巖云遍身是手眼吾云道即大殺道只道得八成巖云師兄作麼生吾云通身是手眼頌曰一竅虛通八面玲瓏無象無私春入律不留不礙月行空清淨寶目功德臂遍身何似通身是現前手眼顯全機大用縱橫何諱忌舉雪峯在德山作飯頭一日飯遲德山托盋至法堂峯云這老漢鐘未鳴鼓未響托盋向什麼處去山便歸方丈峯舉似巖頭頭云大小德山不會末後句山聞令侍者喚巖頭問汝不肯老僧那巖遂密啟其意山乃休去至明日陞堂果與尋常不同巖撫掌笑云且喜老漢會末後句他後天下人不奈伊何頌曰末後句會也無德山父子太含胡座中亦有江南客莫向人前唱鷓鴣舉密師伯與洞山行次見白兔子面前走過密云俊哉山云作麼生密云如白衣拜相山云老老大大作這箇語話密云儞又作麼生山云積代簪纓暫時落薄頌曰抗力霜雪平步雲霄下惠黜國相如過橋蕭曹謀略能成漢巢許身心欲避堯寵辱若驚深自信真情參跡混漁樵舉嚴陽尊者問趙州一物不將來時如何州云放下著嚴云一物不將來放下箇什麼州云恁麼則擔取去頌曰不防行細輸先手自覺心麁愧撞頭局破腰間斧柯爛洗清凡骨共仙遊舉金剛經云若為人輕賤是人先世罪業應墮惡道以今世人輕賤故先世罪業則為銷滅頌曰綴綴功過膠膠因果鏡外狂奔演若多杖頭擊著破竈墮竈墮破來相賀却道從前辜負我舉僧問青林學人徑往時如何林云死蛇當大路勸子莫當頭僧云當頭時如何林云喪子命根僧云不當頭時如何林云亦無回避處僧云正當恁麼時如何林云却失也僧云未審向什麼處去也林云草深無覓處僧云和尚也須隄防始得林撫掌云一等是箇毒氣頌曰三老暗轉柁孤舟夜回頭蘆花兩岸雪煙水一江秋風力扶帆行不棹笛聲喚月下滄洲舉劉鐵磨到溈山山云老牸牛汝來也磨云來日臺山大會齋和尚還去麼山放身臥磨便出去頌曰百戰成功老太平優柔誰肯苦爭衡玉鞭金馬閑終日明月清風富一生舉僧問乾峯十方薄伽梵一路涅槃門未審路頭在什麼處峯以拄杖一畫云在這裡僧舉問雲門門云扇子踣跳上三十三天築著帝釋鼻孔東海鯉魚打一棒雨似盆傾會麼會麼頌曰入手還將死馬醫反魂香欲起君危一期拶出通身汗方信儂家不惜眉舉米胡令僧問仰山今時人還假悟否山云悟即不無爭奈落第二頭何僧回舉似米胡胡深肯之頌曰第二頭分悟破迷快須攃手捨筌罤功兮未盡成胼拇智也難知覺噬臍兔老氷盤秋露泣鳥寒玉樹曉風凄持來大仰辨真假痕玷渾無貴白珪舉趙州問投子大死底人却活時如何投云不許夜行投明須到頌曰芥城劫石妙窮初活眼環中照廓虛不許夜行投曉到家音未肯付鴻魚舉子昭首座問法眼和尚開堂承嗣何人眼云地藏昭云太辜負長慶先師眼云某甲不會長慶一轉語昭云何不問眼云萬像之中獨露身意作麼生昭乃豎起拂子眼云此是長慶處學得底首座分上作麼生昭無語眼云只如萬像之中獨露身是撥萬像不撥萬像昭云不撥眼云兩箇參隨左右皆云撥萬像眼云萬像之中獨露身𡁠頌曰離念見佛破塵出經現成家法誰立門庭月逐舟行江練淨春隨草上燒痕青撥不撥聽丁寧三徑就荒歸便得舊時松菊尚芳馨舉僧問首山如何是佛山云新婦騎驢阿家牽頌曰新婦騎驢阿家牽體段風流得自然堪笑効顰隣舍女向人添醜不成妍舉僧問九峯如何是頭峯云開眼不覺曉僧云如何是尾峯云不坐萬年床僧云有頭無尾時如何峯云終是不貴僧云有尾無頭時如何峯云雖飽無力僧云直得頭尾相稱時如何峯云兒孫得力室內不知頌曰規圓矩方用行舍藏鈍置棲蘆之鳥進退觸藩之羊喫人家飯臥自家床雲騰致雨露結為霜玉線相投透針鼻錦絲不斷吐梭腸石女機停兮夜色向午木人路轉兮月影移央舉華嚴經云我今普見一切眾生具有如來智慧德相但以妄想執著而不證得頌曰天蓋地載成團成塊周法界而無邊折隣虛而無內及盡玄微誰分向背佛祖來償口業債問取南泉王老師人人只喫一莖菜舉僧問夾山撥塵見佛時如何山云直須揮劍若不揮劍漁父棲巢後僧舉問石霜撥塵見佛時如何霜云渠無國土何處逢渠僧回舉似夾山山上堂云門庭施設不如老僧入理深談猶較石霜百步頌曰拂牛劍氣洗兵威定亂歸功更是誰一旦氛埃清四海垂衣皇化自無為舉南泉示眾云三世諸佛不知有狸奴白牯却知有頌曰跛跛挈挈㲯㲯𣯶𣯶百不可取一無所堪默默自知田地穩騰騰誰謂肚皮憨普周法界渾成飯鼻孔纍垂信飽參舉進山主問修山主云明知生不生性為什麼為生之所留修云筍畢竟成竹如今作篾使還得麼進云汝向後自悟在修云某甲只如此上座意旨如何進云遮箇是監院房那箇是典座房修便禮拜頌曰豁落亡依高閑不覉家邦平貼到人稀些些力量分堦級蕩蕩身心絕是非是非絕介立大方無軌轍舉翠巖夏末示眾云一夏已來為兄弟說話看翠巖眉毛在麼保福云作賊人心虛長慶云生也雲門云關頌曰作賊心過人膽歷歷縱橫對機感保福雲門也垂鼻欺脣翠巖長慶也脩眉映眼杜禪和有何限剛道意句一齊剗埋沒自己也飲氣吞聲帶累先宗也面牆檐版舉仰山問中邑如何是佛性義邑云我與爾說箇譬喻如室有六窓中安一獼猴外有人喚云狌狌獼猴即應如是六窓俱喚俱應仰云祇如獼猴睡時又作麼生邑乃下禪床把住云狌狌我與爾相見頌曰凍眠雪屋歲摧頹窈窕蘿門夜不開寒槁園林看變態春風吹起律筒灰舉僧問曹山靈衣不掛時如何山云曹山今日孝滿僧云孝滿後如何山云曹山好顛酒頌曰清白門庭四絕隣長年關掃不容塵光明轉處傾殘月爻象分時却建寅新滿孝便逢春醉步狂歌任墮巾散髮夷猶誰管系太平無事酒顛人舉僧問法眼承教有言從無住本立一切法如何是無住本眼云形興未質名起未名頌曰沒蹤跡斷消息白雲無根清風何色散乾蓋而非心持坤輿而有力洞千古之淵源造萬像之模則剎塵道會也處處普賢樓閣門開也頭頭彌勒舉瑞巖問巖頭如何是本常理頭云動也巖云動時如何頭云不見本常理巖佇思頭云肯即未脫根塵不肯即永沈生死頌曰圓珠不穴大璞不琢道人所貴無稜角拈却肯路根塵空脫體無依活卓卓舉首山示眾云第一句薦得與祖佛為師第二句薦得與人天為師第三句薦得自救不了僧云和尚是第幾句薦得山云月落三更穿市過頌曰佛祖髑髏穿一串宮漏沈沈密傳箭人天機要發千鈞雲陣煇煇急飛電箇中人看轉變遇賤則貴貴則賤得珠罔象兮至道綿綿游刃亡牛兮赤心片片舉僧問仰山和尚還識字否山云隨分僧乃右旋一匝云是什麼字山於地上書箇十字僧左旋一匝云是甚麼字山改十字作卍字僧畫一圓相以兩手托如脩羅掌日月勢云是什麼字山乃畫一圓相圍却卍字僧乃作樓至勢山云如是如是汝善護持頌曰道環之虛靡盈空印之字未形妙運天輪地軸密羅武緯文經放開揑聚獨立周行機發玄樞兮青天激電眼含紫光兮白日見星舉僧問雲門如何是超佛越祖之談門云胡餅頌曰胡餅云超佛祖談句中無味若為參衲僧一日如知飽方見雲門面不慚舉長沙令僧問會和尚未見南泉時如何會良久僧云見後如何會云不可別有也僧回舉似長沙沙云百尺竿頭坐底人雖然得入未為真百尺竿頭須進步十方世界是全身僧云百尺竿頭如何進步沙云朗州山澧州水僧云不會沙云四海五湖王化裡頌曰玉人夢破一聲雞轉盻生涯色色齊有信風雷催出蟄無言桃李自成蹊及時節力耕犁誰怕春疇沒脛泥舉龍牙問翠微如何是祖師西來意微云與我過禪版來牙取禪版與翠微微接得便打牙云打即任打要且無祖師意又問臨際如何是祖師西來意際云與我過蒲團來牙取蒲團與臨際際接得便打牙云打即任打要且無祖師意牙後住院有僧問和尚當年問翠微臨際祖師意二尊宿明也未牙云明即明矣要且無祖師意頌曰蒲團禪版對龍牙何事當機不作家未意成褫明目下恐將流落在天涯虛空那掛劍星漢却浮槎不萠草解藏香象無底籃能著活蛇今日江湖何障礙通方津渡有舡車舉玄沙到蒲田縣百戲迎之次日問小塘長老昨日許多喧鬧向什麼處去小塘提起袈裟角沙云料掉沒交涉頌曰夜壑藏舟澄源著棹龍魚未知水為命折筯不妨聊一攪玄沙師小塘老函蓋箭鋒探竿影草潛縮也老龜巢蓮遊戲也華鱗弄藻舉雲門云聞聲悟道見色明心觀世音菩薩將錢買胡餅放下手却是饅頭頌曰出門躍馬掃攙搶萬國煙塵自肅清十二處亡閑影響三千界放淨光明舉溈山問道吾甚麼處來吾云看病來山云有幾人病吾云有病者不病者山云不病者莫是智頭陀麼吾云病與不病總不干他事速道速道山云道得也與他沒交涉頌曰妙藥何曾過口神醫莫能投手若存也渠本非無至虛也渠本非有不滅而生不亡而壽全超威音之前獨步劫空之後成平也天蓋地擎運轉也烏飛兔走舉俱胝和尚凡有所問只竪一指頌曰俱胝老子指頭禪三十年來用不殘信有道人方外術了無俗物眼前看所得甚簡施設彌寬大千剎海飲毛端鱗龍無限落誰手珍重任公把釣竿師復竪起一指云看舉肅宗帝問忠國師百年後所須何物國師云與老僧作箇無縫塔帝曰請師塔樣國師良久云會麼帝曰不會國師云吾有付法弟子耽源却諳此事後帝詔耽源問此意如何源云相之南譚之北中有黃金充一國無影樹下合同舡琉璃殿上無知識頌曰孤迴迴圓陀陀眼力盡處高峩峩月落潭空夜色重雲收山瘦秋容多八封位正五行氣和身先在裡見來麼南陽父子兮却似知有西竺佛祖兮無如柰何舉臨際問黃蘗如何是佛法的的大意蘗便打如是三度乃辭蘗見大愚愚問什麼處來際云黃蘗來愚云黃蘗有何言句際云某甲三問佛法的的大意三度喫棒不知有過無過愚云黃蘗恁麼老婆為爾得徹困更來問有過無過際於言下大悟頌曰九包之雛千里之駒真風度籥靈機發樞劈面來時飛電急迷雲破處太陽孤捋虎鬚見也無箇是雄雄大丈夫舉疎山到溈山便問承師有言有句無句如藤倚樹忽然樹倒藤枯句歸何處溈山呵呵大笑疎云某甲四千里賣布單來和尚何得相弄溈喚侍者取錢還者上座遂囑云向後有獨眼龍為子點破去在後到明昭舉前話昭云溈山可謂頭正尾正只是不遇知音疎復問樹倒藤枯句歸何處昭云更使溈山笑轉新疎於言下有省乃云溈山元來笑裡有刀頌曰藤枯樹倒問溈山大笑呵呵豈等閑笑裡有刀窺得破言思無路絕機關舉楞嚴經云吾不見時何不見吾不見之處若見不見自然非彼不見之相若不見吾不見之地自然非物云何非汝頌曰滄海瀝乾太虛充滿衲僧鼻孔長古佛舌頭短珠絲度九曲玉機纔一轉直下相逢誰識渠始信斯人不合伴舉洞山示眾云秋初夏末兄弟或東或西直須向萬里無寸草處去又云只如萬里無寸草處作麼生去石霜云出門便是草大陽云直道不出門亦是草漫漫地頌曰草漫漫門裡門外君自看荊棘林中下脚易夜明簾外轉身難看看幾何般且隨老木同寒瘠將逐春風入燒瘢舉仰山夢往彌勒所居第二座尊者白云今日當第二座說法山乃起白椎云摩訶衍法離四句絕百非謹白頌曰夢中擁衲參耆舊列聖森森坐其右當仁不讓犍穉鳴說法無畏師子吼心安如海膽量如斗鮫目淚流蚌腸珠剖譫語誰知泄我機厖眉應笑揚家魂離四句絕百非馬師父子病休毉舉南泉因陸亘大夫云肇法師也甚奇怪解道天地同根萬物一體泉指庭前牡丹云大夫時人見此一株花如夢相似頌曰照徹離微造化根紛紜出沒見其門游神劫外問何有著眼身前知妙存虎嘯蕭蕭巖吹作龍吟冉冉洞雲昏南泉點破時人夢要識堂堂補處尊舉雲門大師云乾坤之內宇宙之間中有一寶祕在形山拈燈籠向佛殿裡將三門來燈籠上頌曰收盡餘懷厭事華歸來何所是生涯爛柯樵子疑無路掛樹壼公妙有家夜水金波浮桂影秋風雪陣擁蘆花寒魚著底不吞𩚵興盡清歌却轉槎舉魯祖問南泉摩尼珠人不識如來藏裡親收得如何是藏泉云王老師與爾往來者是祖云不往來者泉云亦是藏祖云如何是珠泉召云師祖祖應諾泉云去汝不會我語頌曰別是非明得喪應之心指諸掌往來不往來只者俱是藏輪王賞之有功黃帝得之罔象轉樞機能伎倆明眼衲僧無鹵莽舉洞山不安僧問和尚病還有不病者麼山云有僧云不病者還看和尚否山云老僧看他有分僧云和尚看他時如何山云則不見有病頌曰卸却臭皮袋拈轉赤肉團當頭鼻孔正直下髑髏乾老毉不見從來癖少子相看向近難野水瘦時秋潦退白雲斷處舊山寒須剿絕莫顢頇轉盡無功伊就位孤標不與汝同盤舉臨際問院主甚處來主云州中糶黃米來際云糶得盡麼主云糶得盡際以拄杖一畫云還糶得這箇麼主便喝際便打次典座至際舉前話座云院主不會和尚意際云爾又作麼生座便禮拜際亦打頌曰臨際全機格調高棒頭有眼辨秋毫掃除狐兔家風峻變化魚龍雷火燒活人劍殺人刀倚天照雪利吹毛一等令行滋味別十分痛處是誰遭舉九峯在石霜作侍者霜遷化後眾欲請堂中首座接續住持峯不肯乃云待某甲問過若會先師意如先師侍奉遂問先師道休去歇去一念萬年去寒灰枯木去一條白練去且道明什麼邊事座云明一色邊事峯云恁麼則未會先師意在座云爾不肯我那裝香來座乃焚香云我若不會先師意香煙起處脫去不得言訖便坐脫峯乃撫其背云坐脫立亡則不無先師意未夢見在頌曰石霜一宗親傳九峯香煙脫去正脈難通月巢鶴作千年夢雪屋人迷一色功坐斷十方猶點額密移一步看飛龍舉同光帝謂興化云寡人收得中原一寶只是無人酬價化云借陛下寶看帝以兩手引幞頭脚化云君王之寶誰敢酬價頌曰君王底意語知音天下傾誠葵藿心掇出中原無價寶不同趙璧與燕金中原之寶呈興化一段光明難定價帝業堪為萬世師金輪景燿四天下舉僧問洞山三身中那身不墮諸數山云吾常於此切頌曰不入世未循緣劫壺空處有家傳白蘋風細秋江暮古岸舡歸一帶煙舉僧問雲門如何是塵塵三昧門云盋裡飯桶裡水頌曰盋裡飯桶裡水開口見膽求知己擬思便落二三機對面忽成千萬里韶陽師較些子斷金之義兮誰與相同匪石之心兮獨能如此舉僧問瑯琊覺和尚清淨本然云何忽生山河大地覺云清淨本然云何忽生山河大地頌曰見有不有翻手覆手瑯琊山裡人不落瞿曇後泗州普照覺和尚頌古一百則竟
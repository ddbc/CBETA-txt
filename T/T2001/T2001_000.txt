師在長蘆受請拈疏示眾云言語道斷文字性空到這裡可謂鯨吞海水盡露出珊瑚枝諸人還會麼其或未然更煩知音底人為我說破宣疏罷師於長蘆和尚手中接得法衣捧起呈示云西竺頭陀長年相待東山行者半夜傳通恰至大庾嶺頭盡力提持不起而今長蘆堂上兩手分付將來諸人還會箇中消息麼一氣連枝同盛事光風無影樹頭春遂指法座云朕兆未興會要借功明位影響纔露還須借位明功諸人還相委悉麼跨足已超凡聖表通身不滯有無功便就座僧問數行公命猶煩彩鳳銜來一片閑心忽被清風引動祇如祖意高提如何剖露師云風行草偃水到渠成進云洪音一震驚天地四海禪人盡得聞師云謝子證明進云此猶是應時及節因緣祇如寂然不動智已周於十方廓爾無私道已行於樂國又作麼生師云知音不在頻頻舉僧問三際泯跡而真假頓空悲智纔興而法輪便轉祇如敲唱門中如何得不落今時去師云不答爾這話進云恁麼則玉馬雪行歸半夜混然渾不露纖機師云更須知有轉身一路始得進云金雞啼處三更月玉鳳棲時午夜雲師云直須恁麼師乃云名不得象不得從來清淨不受染污本自圓成不勞修證銷融萬有堂堂穩馭真乘和合眾緣處處顯揚茲事諸仁者今日山河大地草木叢林與覺上座同時成道一音說法還相證明麼良久云相逢會有知音知何必清風動天地陳謝罷復舉僧問曹山佛未出世時如何山云曹山不如僧云出世後如何山云不如曹山師云佛與曹山一出一沒可謂拈頭作尾拈尾作頭子細看來是他曹山終是不出世覺上座今日不是顛敗家風且要荷檐底事敢問諸人且道別有甚麼長處良久云白牛飲盡無源水天曉椉風過玉關久立眾慈伏惟珍重當日晚小參示眾云護明降跡破家󱗈宅達磨傳心攙行奪市我衲僧家本分事元無一絲頭缺少無一絲頭分外從本已來靈明廓徹豈假人磨礱豈假人處分真是內無繫蟻之絲外無聚蠅之糝還端的麼其或未然不免指註去也易外家風未兆時三更黑馬上烏雞而今撥轉機輪也剎剎塵塵更是誰陳謝罷復舉僧問龍牙蟾蜍無返照之光玉兔無伴月之意時如何牙云堯舜之君猶有化在師云好諸禪德龍牙老子善解逢場作戲混俗和光覺上座今日也恁麼去也還相委悉麼天共白雲曉水和明月秋久立珍重次日辭眾陞座云同聲相應同氣相求同風千里不隔絲頭脫盡情塵消息在蘆花江上月明秋乍遠眾慈伏惟珍重入寺上堂云古人道盡十方世界是箇解脫門把手拽不入今日覺上座意要普請諸人入門還有得入者麼若也入得便向普光法堂上相見可謂尊賓和合理事圓融且作麼生相見還會麼幢網寶珠無向背自他光影一時周當日晚小參示眾云法隨法行法幢隨處建立昨時長蘆江上而今普照光中衲僧家不可以靜躁則不可以去來求步步不將來心心無處所直得正不立玄偏不涉事處處無滲漏密密常現前始得敢問諸人畢竟向什麼處見覺上座良久云幽洞不拘關鎖意縱橫那涉兩頭人復舉趙州問僧曾到此間麼僧云曾到州云喫茶去又問僧曾到此間麼僧云不曾到州云喫茶去師云到與不到喫茶一樣不著機關殊無伎倆且非平展家風豈是隨波逐浪唯嫌揀擇沒分疎識得趙州老和尚上堂云好諸禪德廓爾而靈本光自照寂然而應大用現前木馬嘶風不運今時之步泥牛出海耕開空劫之春諸人還相委悉麼良久云玉人招手處復妙在迴途上堂僧問如何是溈仰宗師云一棬攣跳不出進云如何是臨濟宗師云一棒一條痕進云如何是雲門宗師云目前薦取進云如何是法眼宗師云山河大地大地山河進云如何是曹洞宗師云黑狗爛銀蹄白象昆命騎進云未審和尚宗風又作麼生師云別時來向爾道師乃云山雲冉冉江水茫茫正不居位偏不涉傍顯而不露隱而彌彰猿啼古木音聲急鶴宿枯松夢寐長上堂舉僧問洛浦供養百千諸佛不如供養一無心道人未審百千諸佛有何過無心道人有何德浦云一片白雲橫谷口幾多歸鳥盡迷巢師云好兄弟環中辨白量外觀光不觸塵機妙分真照還會麼雪月蘆花江上寒曉風颯颯沙鷗語上堂云朔風作寒色愛口流恩光處處相逢遇明明不覆藏山河無隔越草木盡敷揚剎說眾生說毘盧舌廣長諸禪德盡十方世界山河大地草木叢林祇是毘盧遮那一箇舌頭諸人還聞麼若向這裡聞得猶是建化門頭事且道不落化門一句作麼生道良久云轉身就父無標的拈却花冠不得名上堂云十五日已前有口說不得十五日已後無心却自然正當十五日一句作麼生道良久云雲籠無縫襖花笑不萠枝上堂云一亘清虛夜正央桂宮老兔冷噴霜混融明暗無分處誰辨箇中偏正方所以道正位雖正却偏偏位雖偏却圓正恁麼時作麼生辨良久云歷歷機前雙照眼堂堂象外萬年身冬至上堂云陰極而陽潛布生成之道虛凝而照旁分建化之緣直得俯仰順化應接無虧去也諸人還會麼鏡淨誰嫌差別像谷虛自應合同音上堂云明明百草頭明明祖師意於他未甞一於我未甞異若祇這便是當頭觸諱若祇這不是甚處藏避所以道無是無非不即不離三世如來同宣此義敢問諸人且道畢竟是什麼義良久云向下文長付在來日長蘆書至上堂云靈機未轉難窺青白之痕寶印當權密布正偏之位壺中消息劫外春光還他一氣連枝須是同身共命明頭轉側暗裡逢迎直得千里同風去也諸人還體悉得麼明月滿空天水淨弟兄俱在合同舡上堂云居淨而彌耀歷變而常如本光現象外之身妙應具物中之眼直得頭頭不滯物物順真所以道旁分帝命為傳持萬里山河布正威且作麼生是旁分底事還會麼月夜金雞傳曉意芳衢步步錦雲深復舉陳尚書訪資福福見來便畫一圓相書云弟子恁麼來早是不著便更畫圓相福便歸方丈閉却門師云資福畫圓相尚書恁麼道豈不是落他資福棬䙡了也資福便歸方丈閉却門豈不是落他尚書棬䙡了也可謂一抑一揚一奪一縱各出一隻手提撕此事且道是什麼事巨鼇飲盡滄溟水留得珊瑚對月明上堂舉僧問洞山如何是佛向上人山云非佛師云洞山恁麼道直是把斷家風不通水泄見聞匪及心迹俱消到這裡却須通其變使人不倦直得蒼龍蛻骨玉鳳生雛且作麼生說箇通變底道理還會麼清風隨棹滿明月逐舟來上堂舉則監院在法眼會中一日眼問爾在此多少時則云三年眼云爾是後生尋常何不問事則云某甲不敢瞞和尚曾在青峰處得箇安樂眼云爾因甚語得入則云曾問如何是學人自己峰云丙丁童子來求火眼云好語祇恐爾不會則云丙丁屬火將火求火將自己覓自己眼云情知爾不會佛法若如此不到今日則躁悶便起至中路却云他是五百人善知識道我不是必有長處却迴懺謝便問如何是學人自己眼云丙丁童子來求火則於言下大悟師云前來恁麼道却不會後來恁麼道却悟去且道關捩子在什麼處覺上座有頌丙丁童子來求火南海波斯鼻孔大狤獠舌頭會者難直下而今照得破照得破沒功過知爾被底穿曾與同床臥廉纖脫盡舊時疑柸影蛇絃留再坐上堂云心不自心始是心眼不見眼始是眼堂堂無影跡歷歷絕思惟明滿環中兔懷夜月翠橫海上犀暈秋山直須及盡玄微始解承當底事且道承當底事作麼生智不到處切忌道著上堂舉僧問洞山和尚病還有不病者麼山云有僧云不病者還看和尚否山云老僧看他有分僧云和尚看他時如何山云則不見有病者師云得往得來得來得往我看他有分他看我不然正恁麼時如何體悉良久云宿霧尚深無見頂春風常在不萠枝上堂云機輪未動影像俱忘無跡可尋與虛空而合體無家可坐盡法界以成身毘盧頂後看神光舜若體前分活眼正恁麼時如何履踐良久云手指空時天地轉迴途石馬出紗籠上堂云緣思不到一片靈明廓落無依十方通暢摩竭閉門無法說少林面壁訪知音若是本色衲僧未舉步前薦取上堂云一不是二不成介然獨立法爾雙行柳線漸搖風力嫰草針齊上燒痕青一點靈光普天地更嫌何處不分明諸禪德分明處作麼生體悉鬧裡摸著鼻孔忙時換却眼睛上堂云黃閣簾垂難傳家信紫羅帳合暗攃真珠正恁麼時視聽有所不到言詮有所不及如何通得箇消息去良久云夢回夜色依俙曉笑指家風爛熳春上元示眾云半夜誰傳無盡燈黃梅席上許盧能虛明自照非心力分付叢林了事僧有佛世界以光明為佛事普照今日也恁麼去也還會麼燈連鳳翅當堂照月印娥眉䫌面看上堂云習習春風絲絲春雨一等沾濡十方周普甘草得之甜黃連得之苦天意發叢林簷聲鬧窓戶古德甞云已不迷等閑教壞人男女大眾已既不迷為甚教壞人男女還會麼出身猶可易脫體道還難參上堂舉玄沙云撈籠不肯住呼喚不回頭古聖不安排至今無處所據普照門下祇成得箇擔版漢到這裡却須把得住喚得回退位相承借功相見直得同聲相應雅合宮商同道相忘不分堦級還會麼鷺鷥立雪非同色明月蘆花不似他上堂云不墮虛凝體前運步不迷照用鬧裡分身可謂獨立而不改周行而不殆還會麼機絲不掛梭頭事文彩縱橫意自殊上堂云浩然遍域內無私如陽春箇是萬法之生緣也靈照妙環中離染而清淨箇是眾生之歇地也直須玉線貫金針之穴金針引玉線之蹊方能回互旁參轉身通氣還會麼寶印當風妙重重錦縫開上堂云法界無塵心月圓本光還照未萠前而今直下分明去猶較南泉二十年為甚麼如此金屑雖貴落眼成翳參上堂云本明破暝看毘盧頂後之光寂照含虛具舜若身中之眼絲綸未降尊貴難名須憑通事舍人展演邦家號令傳出九重之語光生萬里之春理藉旁分事能圓應直得塵塵見佛剎剎聞經便現宰官身而為說法要垂自家手接引於人且道正恁麼時作麼生說箇旁分底道理還會麼不見九峰道勅遍天下王不流行上堂云心不能緣口不能議直須退步荷擔切忌當頭觸諱風月寒清古渡頭夜舡撥轉琉璃地參上堂云來雁遷鶯盡作觀音佛事野花芳草全彰妙德家風了得底人直是騎聲跨色越見超聞始與他合且道普賢行履又作麼生動容揚古路不墮悄然機上堂云體彌虛而普應用彌實以常如所以古人道青山白雲父白雲青山兒白雲終日倚青山總不知大眾既是終日倚為什麼却不知還會麼野鳥自啼花自笑不干巖下坐禪人大聖菩薩忌日上堂拈香云此一辨香奉為大聖等慈普照明覺國師菩薩圓寂之辰用報恩煇莊嚴聖化況菩薩蓋載道同三際亘一如之體生靈化被十方現應變之身道運等慈智能普照聖力扶持於宗社真心廓大於教門誓與眾生同圓種智遂就座示眾云當生不生借光現三十六應當滅不滅忘照攝千百億身祇如絕去來無動靜正恁麼時向甚麼處見大聖菩薩良久云當堂不正坐那赴兩頭機大洪忌日上堂僧問如何是洪山的的意師云昔年記得而今忘却進云可謂是金鷄朝抱卵玉兔夜懷胎師云三級浪高魚化龍癡人猶戽夜塘水師乃舉洞山問雲巖百年後忽有人問邈得師真向他道什麼雲巖良久云祇這是山佇思巖云价闍梨承當此事也大難他後須是子細山便辭去後雲巖忌日洞山掛真僧問雲巖道祇這是未審還知有也無山云若不知有爭解恁麼道若知有爭肯恁麼道師云老婆心腸蓋是養兒之道衲僧手段還他奪父之機知恩報恩句中宛轉似肯不肯量外提撕箇是洞山底或有人問普照邈得師真對他道什麼良久云心不負人面無慚色上堂云照與照緣混融不二心與心法㳷合無差所以道如珠發光光還自照還會麼百草頭上閑和尚買盡風流不著錢上堂云雲斂長空風日和太平樵牧共高歌衲僧飯飽無他事密密機前弄玉梭所以道琉璃殿上玉女拋梭明月堂前石人撫掌作麼生行履得恁麼相應去暗裡抽橫骨明中坐舌頭參上堂云水中鹽味色裏膠青體之有據取之無形用時密密寂處惺惺是諸佛之本覺乃眾生之妙靈廓大千而為量破微塵而出經浴佛上堂云清淨彌滿是法性水真覺靈明是法性身同水是身乃現灌沐邊事通身是水方成離垢之緣正恁麼時如何辨白良久云如淨琉璃中內現真金像上堂云玉機轉側梭頭絲路誰分月戶挨開域內風光自異金雞唱曉石女遊春翛然鳥道不逢人廓爾大方還獨步還知不墮虛凝迴途復妙麼滿頭白髮離巖谷半夜穿雲入市󱖾舉智首座立僧上堂云誰將活眼窺空劫我道宗枝染浩春頭角崢嶸藏不得青原門下有祥麟上堂僧問古人道先向那邊擔荷却來這邊揩磨這邊揩磨即不問作麼生是那邊擔荷底師云照盡體無依通身不隔越進云恁麼則就舡買得魚偏美踏雪沽來酒陪香師云到這裡也無這箇閑聲色師乃云萬仞崖前攃手始見妙存十字路口現身方能圓應轉頭異類遊步那邊活人路上死人行死人口裡活人舌還會麼妙圓非隱照大用不當機上堂舉德上座在曹山山問菩薩在定聞香象渡河出甚麼經德云涅槃經山云定前聞定後聞德云和尚流也山云道即太殺道祇道得八成德云和尚作麼生山云灘下接取師云德上座真箇識病曹山善解下藥若恁麼會去許爾有安樂分其或未然不免作死馬醫去也取涉乎功聞得之的香象渡河大家體悉上堂云寥寥無異轍密密去玄功月轉蘆花岸水秋吞太空還會麼欲識誕生王子父鶴騰霄漢出銀籠上堂云法法不隱藏築著文殊鼻孔步步無處所照徹普賢脚跟祇如毘盧遮那大人相又作麼生良久云夜靜水寒魚不食滿舡空載月明歸上堂舉世尊問文殊何不入門來文殊云我不見一法在門外師云文殊大士被釋迦老子一問直得迷失四向討門戶不著却道我不見一法在門外玄覺云是門內語門外語諸人還會麼賞不給大平之士禍不入慎家之門上堂云百骸俱潰散一物鎮長靈白雲功盡青山秀青山路轉白雲迎不曾死不曾生金繩拽轉泥牛鼻半夜驅來海上耕上堂舉石柱遊方到洞山山垂語云有四種人一人說過佛祖一步行不得一人行過佛祖一句說不得一人說得行得一人說不得行不得石柱出眾云一人說過佛祖一步行不得者祇是無舌不許行一人行過佛祖一句說不得者祇是無足不許說一人說得行得者祇是函蓋相稱一人說不得行不得者如斷命求活此是石女兒被枷帶鎖洞山云闍梨分上作麼生柱云該通分上卓卓寧彰山云祇如海上明公秀又作麼生柱云幻人相逢撫掌呵呵師云一言盡十方萬卷該不得一步周八紘駟馬追不及直須無舌人解語無足人能行始得說不得行不得直是無氣息有甚麼用處且道幻人相逢撫掌呵呵又作麼生良久云念念攀緣一切境心心永斷諸分別上堂云一椎下出生諸佛生即無生微塵中轉大法輪轉無所轉直得念念見物無異相者即真處處聞經不落耳而方妙雖然如是光影門頭了事底漢即得祇如賓主未分影像未具時如何履踐良久云風雲未犯曉天水合同秋聖節上堂云從來尊貴借為誕生一步密移全身合體據太平之本持造化之元等虛空同壽而長靈與日月齊明而無晦聖踵一揆神應萬機且道箇人行履作麼生玉扆垂衣自端拱萬方化洽入無為上堂云尋常一言半句有時解粘去縛有侍攃沙攃土衲僧分上俱為剩法祇如言語道斷心行處滅又作麼生良久云野雲收半夜明月在中峯上堂云性覺妙明本覺明妙與太虛等量與物情同道應色應聲隨聽隨眺入三世而非去來混萬緣而無正倒還會麼雲日低時字雁橫夜蟾落處孤猿叫上堂舉李翱相公問藥山如何是道山指天復指淨缾云會麼相公云不會山云雲在青天水在缾師云雲在青天水在缾幾人錯認定盤星藥山八字轟開也恰到而今話大行開爐上堂云寒灰發焰舊家風恰恰當人受用中片雪飛來爐上盡通身無像不同功記得雪峯云三世諸佛向火焰裏轉大法輪玄沙云火焰為三世佛說法三世佛立地聽師云向這裏身心一如身外無餘說底是聽底聽底是說底方知道目前無闍梨此間無老僧其或未然火爐頭參取上堂舉僧問清平如何是大椉平云井索僧云如何是小椉平云錢貫僧云如何是有漏平云單籬僧云如何是無漏平云木杓師云貧便貧如范丹拙便拙於盤特要且不可移動不可商量無爾鬪釘處所以道差之毫釐過犯山嶽且道畢竟作麼生不見道斗滿秤槌住上堂云佛病法病佛藥法藥本色衲僧俱不染著遇飯開口要行移脚自是現成誰能造作可謂言滿天下無口過行滿天下無怨惡還會麼莫把是非來辨我浮生穿鑿不相干上堂云萬機休罷千聖不携父母非我親諸佛非我道本色衲僧到這裡有一條活路直是生滅不能移差別不能轉背塵合覺即物契神諸佛眾生本來平等大眾既是平等為甚諸佛為永德眾生為未然且道肴訛在甚麼處不許夜行投明須到參冬節上堂僧問一爻未動時如何師云乾三連坤六段進云可謂是卷地朔風寒索索滿堂雲衲冷湫湫師云正恁麼時爾道一陽生也未進云玉兔連雲臥金雞對日啼師云春力不到處枯樹亦生花師乃云宗旨旁通要力窮而轉步造化交泰政陰極而陽生春緣密布於寒林暖信暗傳於枯木直得月生半夜雲起空山正恁麼時夢中眼活所以道當明中有暗勿以暗相遇當暗中有明勿以明相覩明暗各相對比如前後步還委悉麼枯龜背上古爻象艮位依俙變動文謝都監寺上堂云衲僧祇麼是家風隱顯磨礱入混融師子返擲全歸父羚羊掛角不同功所以道動若行雲止猶谷神即用而常寂居晦而彌明還會麼果滿菩提圓花開世界起上堂云寒雲密密野雪漫漫路絕千差家迷一色若未到這田地者是須踏步向前若墮此功勳者要須轉却了來相見且作麼生是相見底事良久云通身無辨處當頭不坐功上堂舉舡子和尚囑夾山他後直須藏身處沒蹤跡沒蹤跡處莫藏身吾在藥山三十年祇明此事師云藏身須要無蹤跡碧眼胡僧難辨白沒蹤跡處莫藏身門門廓達了諸塵獨來將謂無儔侶鬧裏忽然逢故人柳線含金猶畏冷梅花破雪已成春阿儂千眼通身是善應無方處處真且作麼生是處處真底事還會麼益州附子懷州牛膝上堂云一點環中照極微智無功處却存知緣思淨盡無餘事半夜星河斗柄垂若向這裡著得箇眼即照破生死所以古人道妄息寂自生寂生知自現知生寂自滅了了唯真見且道見箇甚麼如珠發光光還自照歲旦上堂云木雞報曉石女歌春物物咸新人人受歲野老門下却不受賀既不受賀祇如尊賓父子如何得血脈不斷去金針玉線如何得相續去還體悉得麼良久云轉盻雪消峯頂白舉頭春入燒痕青再入院上堂云脫去還如鳥出籠水雲將與舊來同依俙似曲纔堪聽又被風吹別調中復云來無所從去無所至恁麼行履十方著爾不得三界轉爾不得畢竟落在甚麼處還相委悉麼窣堵波前古寺基家風清澹還如故上堂舉僧問忠國師教中但見有情作佛不見無情受記且賢劫千佛孰是無情佛耶國師云如皇太子未受位時唯一身耳受位之後國土盡屬於王寧有國土別受位乎今但有情受記作佛之時十方國土悉是遮那佛身那得更有無情受記耶師云剎中之佛處處現身佛中之剎塵塵皆爾還體悉得麼良久云六國自清紛擾事一人獨檀太平基上堂舉僧問護國如何是本生父母國云頭不白者是僧云未審將何奉獻國云慇懃無米飯堂前不問親師云室生虛白眼照清光猶未是衲僧安身立命處且道畢竟作麼生良久云三更月落夜巢寒瓊林不宿千年鶴上堂云虛中關捩應處機鋒恰恰相投綿綿不斷譬如聖王無為垂拱而治賢臣出仕准政而行心協二儀德被萬物便能一統天下獨踞寰中其如捍禦邊方盡是臣分上事諸人履道還曾恁麼相應麼良久云妙印手持煙塞靜當陽那肯露纖機上堂云廓爾虛通洞然明白靈光不暗智照無私干戈叢裡太平基是自家古來田地搕𢶍推頭清淨土即衲僧本分家風還相委悉麼陋巷不騎命色馬回頭却著破襴衫上堂云不可以色見不可以聲求風定花猶落鳥啼山更幽四衢明自曉六戶冷如秋再坐不疑處盃中弓影浮參上堂云一雨一晴底事分明六塵昏擾世界崢嶸一心虛泊萬法齊平出得氣是爾鼻孔覰得破是爾眼睛還會麼有緣不是余朋友無用雙眉却弟兄上堂舉洞山與密師伯遊山見一白兔子走過密云俊哉恰似白衣拜相山云老老大大作這箇語話密云爾又作麼生山云積代簪纓暫時落薄師云即日責人舊家富漢兄弟相成尊賓互換突曉途中眼不開夜明簾外機旋轉騎牛戴帽異中來百煉真金色不變上堂云孤光轉夜自然枯木也生花垂手入󱈛妙得荒田不揀草可謂世界爾眾生爾塵塵爾剎剎爾念念爾於恁麼時更無異法還會麼機絲不掛梭頭事文彩縱橫意自殊上堂云未痕青白豈涉離微坐斷報化佛頭不見成住壞相所以道全身放下始解承當作麼生是承當底事良久云十洲春盡花彫殘珊瑚樹林日杲杲上堂云心月孤圓義天洞曉照中之虛虛中之照不萠枝上鳥初惺無影樹頭春不老垢衣權掛類中來出門信手拈來草上堂舉棱嚴會上十六開士因僧浴時隨例入室忽悟水因既不洗塵亦不洗體中間安然得無所離於是妙觸宣明成佛子住師云心不見心機前具眼水不洗水直下通身所以道性水真空性空真水清淨本然周遍法界祇如妙觸宣明處作麼生體悉莫聽別人澆惡水要須冷煖自家知舉宗首座立僧上堂云栴檀林裡秀出一枝薝蔔堂中與分半座直得木人招手石女點頭度關玉線兩岐分細看頭尾合縫金針雙鎖密不露鋒鋩正恁麼時且道甚人辨得良久云還會麼可中會有兒孫自解傳持家法開啟乾龍聖節上堂云豁爾轉身全體紹父王之業端然垂拱應機付臣子之功可謂道契環中恩流域內自然無為之化不令而行諸人還會麼聖人體合乾坤道國泰民安正是時上堂云掣鼓奪旗往往光影裡走作停機息杼往往死水裡浸却衲僧家穩下脚沒窠臼莫棲泊月樹不啼猿雲巢無宿鶴玄微及盡類難齊千手大悲難摸索四洲大聖普照禪寺語錄師於靖康二年四月二十三日入院上堂僧問如何是賓中賓師云路貧愁殺人進云如何是賓中主師云相逢無對伍進云如何是主中賓師云騎馬出金門進云如何是主中主按劍當風誰敢觸忤進云向上還有事也無師云有進云如何是向上事師云衲被蒙頭萬事休師乃云好諸禪德風月滿頭游踐真明之境雲山有目坐觀清白之家亘古常如通今不變轉身行鳥道戴角混時流便能興盛邦家始解光揚佛事且道作麼生行履得恁麼相應去良久云金鋤不動土靈苗在處生久立眾慈伏惟珍重上堂云道圓無缺智應不虧光通浩劫之初影落諸緣之上所以道塵塵爾剎剎爾念念爾法法爾未甞有一絲毫缺少諸人還會麼箇中若了全無事體用何妨分不分上堂云化外路窮石人斫額劫前風轉玉女搖頭箇中消息難通直下鋒鋩不露所以道動即影現覺即塵生正恁麼時作麼生通箇消息良久云夜來木馬潭中過驚起泥牛翻海潮上堂舉僧問魯祖如何是不言言祖云爾口在甚麼處僧云某甲無口祖云尋常將甚麼喫飯僧無語祖便打師云步平履穩底嶮絕處疑著行玄體妙底平地上喫交魯祖尋常祇解把定及乎此時却幹得轉病深用藥藥過用醫方有活得人手段還會麼莫謂龍門三級浪而今無限陸沈人上堂云窮萬化之淵源得一真之住處體空而了了不涉根門照盡而綿綿全超塵想直得光境俱斷心法兩忘卓爾獨存廊然圓湛生滅去來不我遷變便能應緣無礙靜照亡功所以僧問投子如何是和尚安樂處子云丫角女子白頭絲師云諸禪德當明有暗當暗有明鬧浩浩中靜悄悄靜悄悄中明歷歷還委悉麼良久云行到水窮處坐看雲起時上堂舉百丈問溈山併却咽喉唇吻道將一句來山云却請和尚道師云大雄父子許雍容消息傳通到劫空寒臥老蟾呼不覺扶疎丹桂月朦朧上堂舉夾山在溈山作典坐一日溈問今日喫甚麼菜夾云二年同一春溈云好好修事著夾云龍宿鳳巢師云尊賓互換枝葉敷榮青白未痕晦明㳷合諸人還辨得麼良久云偏正不曾離本位無生那涉語因緣上堂云心無所寄形無所倚足無所履言無所謂不可見而名摸不可得而摩揣森羅等其用太虛同其體至游也類中之仙善應也塵中之異所以祖師道真性心地藏無頭亦無尾應緣而化物方便呼為智且作麼生是應緣化物底方便智還會麼莫怪坐來頻勸酒自從別後見君稀上堂僧問如何是向去底人師云白雲投壑盡青嶂倚空高進云如何是却來底人師云滿頭白髮離巖谷半底穿雲入市󱈛進云如何是不來不去底人師云石女喚回三界夢木人坐斷六門機師乃云句裡明宗則易宗中辨的則難良久云還會麼凍雞未報家林曉隱隱行人過雪山上堂云雲從龍風從虎雪峯輥毬禾山打鼓到這裡意不立玄機不停午恰恰相當用不窮道吾覰破樂神舞師受江州圓通崇勝院請上堂拈拄杖示眾云好諸禪德衲僧家拄杖子靜也在人人之後動也在人人之前都緣不涉兩頭所以能應諸變諸仁者且道應諸變時作何面目還會麼虎踞龍盤勢未休雲影山形冷相向陳謝罷復舉夾山示眾云老僧於古路頭置箇選場若是孤進者即放過若是其中人即別有一路闍梨目前無法意在目前他不是目前法非耳目之所到師云夾山可謂買賤賣貴變生造熟祇在面前還會麼水向竹邊流出綠風從花裏過來香辭眾上堂云來也恁麼來去也恁麼去白雲送我出山明月隨人過渡其間針線細微不是尋常莽鹵可謂行人到家少子就父偏圓混處須知不帶諸緣岐路轉時會要密移一步明明了了是歸家底人青青照照是到家底處諸人祇如人到家子就父底時節合作麼生話會良久云廬山相討舒州太平興國禪院語錄師於建炎元年十月十八日就東林禪寺開堂知府寺丞度疏與師師接得呈示大眾云須知即一微塵普容無外方信大千經卷出自其中分明字義炳然切忌見聞迷却諸人若端的恁麼去不在叨叨其或未然更煩重舉宣疏罷師陞座拈香云此一瓣香恭為祝延今上皇帝陛下萬歲萬歲萬萬歲伏願聖心合道得陰陽造化之元睿算無彊等蓋載成平之久次拈香云此一瓣香奉為執政大臣兩制侍從知府寺丞通判大夫洎闔府文武寀僚莊嚴祿算伏願智照象先體同道久奉一人而盡節育萬物以如春致宗廟之內安為法門之外護又拈香云此一瓣香供養隨州大洪山第四代淳和尚用酬法乳之恩遂就坐東林長老白推云法筵龍象眾當觀第一義師云祇如第一義諦又作麼生觀密密綿綿佛祖在其間不容著眼明明了了師資於當處相與傳心不可思議難為話會眾中莫有向興化門頭敲唱底麼僧問昔日波羅奈國轉大法輪甘露灑而群生普潤今日大守請師未審有何祥瑞師云朔風吹雨成雪天意傕梅作花進云一雨周沙界群生永夜甦師云在爾分上還有津潤也無進云雨中看皓月火裏汲清泉師云又向甚處去也進云圓通佛祖上頭機玉馬垂絛日下嘶師云後五日與爾相見僧問南泉有書與茱萸云理隨事變寬廓非外事得理容寂寥非內未審意旨如何師云水向竹邊流出綠風從花裏過來香進云作家鑪鞴本分鉗鎚師云讚歎也讚歎不及師乃云從上諸祖以心印心殊無外得底一毫許法直須照徹根源窮極淵底得坐也水連天岸㳷合秋容旁分也月度星河增明夜魄直是混不得類難齊絕功勳無辨處居壽域於萬化之後靈然無根體生緣於一念之前妙存有地到這裏可謂從佛口生從法化生得佛法分便乃法隨法行法幢隨處建立即一如於萬變之上住三昧於諸塵之中所以道若般若波羅蜜多清淨若一切智智清淨無二無二分無別無斷故諸禪德還體悉得麼良久云機絲不掛梭頭事文彩縱橫意自殊復舉睦州和尚開堂陞坐便問院主在麼僧正云在又問首座在麼僧正云在又問維那在麼僧正云在州云三段不同收歸上科餘義文長付在來日便下座師云睦州和尚十字打開兩手分付若也踏步向前便被當面諱却睦州開堂圓通為爾諸人點撿了也圓通開堂諸人且道畢竟作麼生相逢會有智音知何必清風動天地東林長老白椎云諦觀法王王王王法如是師便下座師入院上堂云去時踏雪似來時來去途中一色迷妙得轉身賓是主宗家正令付全提諸禪德三年前客居此間甚荷山門延遇今日復來應緣掃灑全仗大眾道力芘茠與日排遣也諸仁者去時不出戶來時不入門清癯山有骨閑澹雲無根歸家奉祖禰了事還兒孫雲水通方士相期報佛恩祇如大覺世尊等虛空遍法界底恩作麼生報還委悉麼無鬚鎖子藏頭弄折脚鐺兒出手扶冬節上堂云律樞機轉卦象爻分陰中之陽雖生而未兆寂中之用雖照而彌虛到這裡須是總生殺之權衡當動靜之會要諸人還體悉得麼良久云夜明簾外主不落偏正方上堂云月低天曉雪積山寒風樹蕭蕭野雲冉冉廣長舌相無爾藏縮處淨妙法身無爾蓋覆處到這裡如何得端的相應去還會麼蓑衣篛笠賣黃金幾處相逢不解喚因雪上堂云好諸禪德同雲顯瑞大地呈輝祇箇清白家風得似枯寒時節十分瑩徹誰知踏雪人迷一色齊平切忌守株自困到這裡如何履踐得超脫去良久云還會麼功盡亡依者轉身覺路玄參上堂云內若不動外必不亂箇是叢林知有漢而今識得不為冤自家兵馬何須戰心因不生境緣斷體若虛空勿崖岸霜天皎月上中峯一段光明洗癡暗上堂云衲僧須瀝髑髏乾透出威音世外看歲月不能遷變處箇人肯共爾同盤參歲旦上堂云千峯寒色也知氷雪迷家觸處歡聲已賀春風入律其來無像所惠非輕須明至化無為始信大功不宰所以道聖人空洞其懷萬物無非我造且作麼生體悉得相應去還會麼可愛寒梅清照雪未嫌陽鳥巧歌春上堂云好諸禪悳雪滿前岐著脚玻󰃠地上春生歸路藏身翡翠屏中功勳未動已前境迷一色家法相承之處道絕諸隣諸人還會麼謀臣猛將今何在萬里清風祇自知師在東林上堂云好諸禪德鎖斷眾流雪雲同色放行一線塵剎空身借位明功不礙隨方作主回塗復妙何妨觸處為家頭頭和合因緣恰恰現成公案所以古人道周遍十方心不在一切處諸人還委悉麼良久云幽洞不拘關鎖意縱橫那涉兩頭人上堂云生生死死輪迴之跡無窮寂寂惺惺真照之機不昧雲倚山而是父箇中功就於功月在水而為家直下住無所住離見聞覺知有智非分別心離地水火風有身非和合相所以道四大性自復如子得其母諸禪德作麼生行履得恁麼相應去還會麼霜天月落夜將半誰共澄潭照影寒寶峯師叔遷化上堂云五九四十五春風吹斷前山雨行雲歸去復何心轉背飄然無覓處無覓處知不知坐斷十方還是誰東弗于代欝單越西瞿耶尼閻浮提上堂云影轉體前白雲就青山之父光分頂後溫風成枯木之春直得八面玲瓏十方通暢應機宜而了了順變化以綿綿所以古人道一句子當明不當照一句子當照不當明一句子當明當照一句子不當明不當照諸禪德作麼生體悉得圓滿去良久云坐却舌頭參活意扭回鼻孔辨生緣參上堂云風不鳴條雨不破塊也知春水如藍羸得春山若黛物芸芸兮誰生誰榮道綿綿兮自買自賣一真圓妙而法法含容萬像齊觀而心心絕待衲僧家放大光明得大自在劫成也由我相隨而成劫壞也由我相隨而壞坐斷乾坤而稱尊斡旋陰陽而作宰諸禪德且道修何功德住何三昧爾纔踏步向前敢道非公境界上堂云聲色見聞鬧浩浩恰似兒時鬪百草兩家拈出一般般相對無言點頭笑好笑好笑人人盡道香嚴擊竹響而明心靈雲見桃花而悟道還端的也無當時到即不點而今點即不到開啟乾龍節上堂云好諸禪德錦雲迎日玉殿傳春祥光現尊貴之家瑞應兆誕生之事萬椉七寶親曾父子相承九重一人還與弟兄和合諸人還委悉麼良久云洪蕩溫風布炎德熙和韶日洗寒姿天池長老至上堂云虛心能作白雲起石柱源頭有應不乖明月印天池水面因緣事偶感應道交有時孤峯頂上盤結草菴呵佛罵祖去有時下妙高頂來別峯相見去諸人還體悉得麼不居正位要旁來祇箇真金經百煉四月八日上堂云碧琉璃色水澄清紫磨金光身瑩明洗淨方知不受垢釋迦老子此時生若也恁麼行履過去未來現在諸佛是恁麼時生恁麼時沐浴其或未然蹉過了也非唯二千八十年何翅三生六十劫乾龍節上堂云尊貴位中尊貴身綿綿不斷轉金輪剎塵壽量無窮已箇是乾坤舊主人開啟天申節上堂云體與乾坤同壽則無變無淪用與日月竝輝則無晦無缺據尊貴位坐斷十方借誕生緣恩均萬彙諸人還知箇人作用處麼良久云金輪統攝四天下萬像圓收一印中上堂云五月半農忙亂插田心是秋成飯却道禾熟不臨場祇麼任從風雨爛禪和子一身了一身兩眼對兩眼箇中絲髮初無間老狐涎盡復何疑再坐盤中弓落盞天申節上堂云瑞籠雲錦須知聖主之誕生寶付金輪還紹父王之至位其尊貴也肯墮二三其壽量也數踰萬億乾坤合德日月同光攝十方剎土為一家視四海眾生如赤子便乃卷舒無礙縱奪自由順大道而無為應群機而不忒諸人還委悉麼三代而來遵聖化八絃此去沐淳仁師於六月初三日退院辭眾上堂云衲僧去就水雲姿偶墮夤緣出應時今日又歸林壑去得便宜了得便宜諸禪德且作麼生是得便宜處良久云此去常專自己事者回不為別人憂江州圓通語錄師於建炎二年六月十三日入院上堂云一塵起大地收一花開天下春衲僧變態須是恁麼始得便乃一切時一切處任運自在應用無方諸人還委悉麼風行草偃水到渠成上堂云好諸禪德念盡智明玉壺引步神虛鑑遠寶鏡含輝應萬化而無當不墮諸數湛一真而獨照不外餘塵且作麼生行履得恁麼相應去良久云翡翠踏翻荷葉雨鷺鷥衝破竹林煙上堂舉僧問洞山四山相逼時如何山云老僧日前也曾向人家屋簷下過來僧云回顧不回顧山云不回顧僧云未審教渠向甚麼處去山云粟畬裡去其僧珍重便遷化山以拄杖點云闍梨祇解恁麼去不解恁麼來師云祇解恁麼去沙禽夜宿滄洲樹不解恁麼來石笋穿開古路苔諸人還體悉得麼莫道鯤鯨無羽翼今日親從鳥道回上堂云淅淅西風斂氣浮遠天野水一般秋衲僧歇到茲時節坐照寒光湛不流諸禪德祖師道心隨萬境轉轉處實能幽且作麼生是轉處還會麼解報山家六戶曉須知雲樹一聲雞真州天寧琳長老下法嗣書師上堂云五葉一花不是尋常春力十方一色何曾特地莊嚴瑠璃地上轉機明月堂前移步正恁麼時子有就父之功資有合師之道諸人還體悉得麼良久云玉籠放出千年鶴妙辨初移一步時薦道士請上堂云恍恍惚惚其中有物杳杳冥冥其中有精其中之精則無像其中之物則無名應繁興而常寂照空劫而獨靈悟之者剎剎見佛證之者塵塵出經門戶開闢也分而為三教身心狹小也局而為二乘真境無涯兮妙觀玄覽大方無外兮獨立周行諸人還會麼良久云虛若谷神元不死道先象帝自長生上堂舉定上座參臨際問如何是佛法的的大意際下禪床與一掌便托開定佇思傍僧云定上座何不禮拜定方禮拜豁然大悟師云黃蘗傳來臨際用底定上座觸著關捩廓然一念忘緣泊爾十方無寄現前不用安排直下何勞擬議不風流處也風流有意氣時添意氣上堂舉洞山云初秋夏末或東或西直須向萬里無寸草處去良久云祇如萬里無寸草處又作麼生去後僧舉問石霜霜云出門便是草明安云直是不出門亦是草漫漫地師云出門是草涉芊芊莽莽之閒葉落知秋墮黯黯青青之處到者裏須體取機雖轉紐印未成文處始得還端的麼良久云水明老蚌懷胎後雲重蒼龍退骨時江州能仁禪寺語錄師於建炎二年九月十五日入院上堂云恁麼時恁麼處恁麼去恁麼時恁麼處恁麼來其來也內紹到家其去也傍分借路明月練鋪江面蘆花雪照門頭分明祇是箇人宛轉歸來舊處諸禪德本色漢到者田地更須知有功勳及盡十成時脫去渾身祖禰相承一色後荷擔底事諸人還相委悉麼良久云機轉玉輪乾坤靜妙叶寶印正當風師於當月二十九日就本州天寧寺開堂發運閣學度疏與師師接得良久云善財彌勒相逢有彈指之緣居士文殊酬對到忘言之處妙在箇中投契還他方外知音也應今正是時會與重宣此義宣疏罷知府學士度疏與師師接得復云隨呼而應虛谷有無盡之音對像而形圓鑑有不私之照心心相印法法現成其或未然更煩重舉宣疏罷師陞座拈香云此一瓣香恭為今上皇帝陛下萬歲萬歲萬萬歲伏願天地容於聖心日月助於炎德皇基綿遠不可窮其方隅壽嶽穹崇不可窮其數量體蒼蒼之至化施物物於淳仁次拈香云此一瓣香奉為執政大臣兩制侍從發運閣學知府學士通判寺丞闔府文武寀寮竝願奉國惟忠贊一人之大業潛心游道體萬彙之元功福慧光嚴壽齡綿久以父母恩而及百姓以佛祖囑而護叢林又拈香云此一瓣香是祖禰傳宗之信乃衲僧取則之時幾回舉似與人真箇不忘得處供養隨州大洪山第四代淳和尚用酬法乳之恩遂就坐天寧長老白椎云法筵龍象眾當觀第一義師云若論第一義諦又作麼生觀諸聖宗仰而為師衲僧心傳而為祖居混茫之化表出離微之道前無象無名難思難議到者裡須知有建化門頭敲唱底時節眾中莫有了事底衲僧麼出來相見時有僧問適來發運疏中道鉗鎚在手要須法雨䨦霈正恁麼時願見作家手段師云半夜烏兒頭戴雪天明啞子抱頭歸進云寶印當風妙重重錦縫開去也師云天共白雲曉水和明月流進云幸逢席上台星鑑好運靈光第一機師云爾只今問第幾機進云霜林玉鳳生雛月戶金雞唱曉師云直須恁麼僧問昔日興化道我逢人即不出出即不為人三聖云我逢人即出出即便為人未審二尊宿還有相違處也無師云落霞與孤鶩齊飛秋水共長天一色進云如是則春蘭秋菊各自馨香師云又恁麼去也進云敢問和尚為復是為人出不為人出師云動容揚古路不墮悄然機進云爭奈空生不解巖中坐惹得天花動地來師云今日遭人點撿進云還許學人下箇註脚也無師云許進云截斷脚下五色線拈却長蘆下馬臺師云無爾下足處師乃云釋迦出世以眾生妄想迷封而說種種法達磨西來以底事現成圓滿而傳密密心說種種法也以楔出楔傳密密心也以符合符諸仁者一段光明爛爛月含霜夜一壺爽氣沈沈水與天秋空而不空廓然自照有而不有湛兮若存法身圓極而無去來物物難逃其外佛眼洞鑑而一同異塵塵但入其中所以古人道森羅及萬象一法之所印若恁麼會得方知道一切處是爾自己一切處是爾光明一切處是爾坐道場一切處是爾作佛事雖然如是且道光影俱忘又作麼生體悉良久云玉馬雪行歸半夜羚羊掛角月沈西陳謝罷復舉保壽開堂三聖推出一僧保壽便打三聖云恁麼為人瞎却鎮州一城人眼去在保壽便下座師云禪客相逢自有琢磨之妙作家做處元無刀斧之痕且道正恁麼時作麼生還會麼影草事羸本色漢截流機對當行家天寧長老白椎云諦觀法王法法王法如是師便下座上堂云六戶不掩從教萬法通同四衢無蹤祇麼一塵不受所以道眼見色與盲等耳聞聲與響等便能聲色裡睡眠聲色裡坐臥還體悉得麼周遍十方心不在一切處上當舉僧問洞山亡僧遷化向甚麼處去山云火後一莖茆師云虛而靈空而妙光明一點乃生佛之樞機廓徹十方是聖凡之窟宅還會麼良久云堪嗟去日顏如玉却嘆迴時鬢似霜上堂云日照晝月照夜天清而高地厚而下不我處者大功不可逃者至化舉起鎮州羅蔔酬却廬陵米價阿嚕勒繼薩婆訶佳作人可知禮也上堂云獨立不改周行不殆莫嫌滿眼諸塵須信唯心三界列千峯而向嶽會百川而到海諸禪德恁麼會得也卷簾除却障恁麼不會也閉戶生得礙會與不會商量漆桶依前不快上堂云環中隱照蟄龍吟枯木之雲量外真明老兔弄夜輪之魄機前梭路石女能分肘後印章木人得用直得一印印遍虛空法界更無遺餘諸人還體悉得麼六門通曉意大地絕纖塵上堂云祇箇是家風明明入混融江光蘆映月夜色水吞空攃手懸崖下分身萬像中回塗登鳥道恰恰是神通莊上回上堂云南畝黃雲禾弄穟中洲白雪葦成花歸舟恰向其閒過一棹清風夜到家諸禪德長蘆尋常不與諸人世諦流布真箇其中行履來且道諸人行履又作麼生良久云誰敢壓良為賤天寧節上堂云乾坤同壽無以窮其歲年物我同心無以分其中外以法為界則無方維以智為身則無向背諸禪德且道箇人作麼生行履還會麼國付一人敷舜化恩臨四海戴堯仁上堂云空劫有真宗聲前問己躬赤窮新活計清白舊家風的的三椉外寥寥一印中却來行異類萬派自朝東上堂云道綿綿兮用也不勤道綿綿兮寂也不滅二椉困墮於空無眾生執迷於分別菩薩區區於進修諸佛嘮嘮於演說諸禪德一句子妙出三椉一念閒功超萬劫水月茫茫兮舟棹閑雪雲冉冉兮路岐絕明明靈靈兮唯已自知大辯若訥兮大巧若拙上堂云恰恰無綾縫明明不覆藏鷲嶺豈傳迦葉少林那付神光現成處處合頭句具足人人知見香虛空說法森羅聽不掛唇皮解舉揚諸禪德十二時中直是滿眼滿耳了也還體悉得麼良久云傍觀者哂當局者迷資福和尚到上堂云玉線金針相續難劫壺空處妙投關香林煙暖風排雪月窟氷寒影轉山裡許借功方得活那時退位不知閑宗家密密綿綿事布施多人莫要慳上堂舉僧問古德曹谿路上還有俗談也無德云六祖是盧行者師云好諸禪德直下無窠窟不用求奇特皓玉本無瑕雕文喪君德上堂云本來田地無涯岸極目寒光成一片消息平沈佛也迷機輪轉側誰能辨看看雪山山下擁蓑人白牛一掣芒繩斷參上堂云靈苗發種覺樹敷春冷湫湫處却要溫和乾爆爆時還須津潤若能如是便乃能方能圓能曲能直正恁麼時如何體悉還會麼誌公不是閑和尚剪刀常在臥床頭歲旦上堂僧問舊年已去新歲到來不審無位真人今日壽年多少師云也須頭上添一歲進云恁麼則應時納祐去也師云爾分上作麼生進云直得風行草偃水到渠成師云百歲老人分夜燈師乃云淑氣成春韶聲入律堂堂做處須知戶掛凋林密密來時自是花開枯木金雞報曉玉女登機一段風光大家時節祇如時節若至其理自彰又作麼生體得借婆裙子拜婆年買盡風光不著錢劈面來時莫回避箇人裡許有生緣參上堂云一言道斷不鼓唇皮一擔擔起不費氣力直得口掛壁上也妙照那人意在目前也圓成眾事便能默時說說時默用時閑閑時用且道正當用時如何良久云巨靈擡手無多子分破華山千萬重上堂舉僧問九峯如何是頭峯云開眼不覺曉僧云如何是尾峯云不坐萬年床僧云有頭無尾時如何峯云終是不貴僧云有尾無頭時如何峯云雖飽無力僧云直得頭尾相稱時如何峯云兒孫得力室內不知師云好諸禪德雲從龍風從虎客到家水歸海頭尾平正內外通同八方受敵鐵牛機半夜陣圓玄豹變雖然如是也祇是兒孫得力處祇如室內不知又作麼生良久云戶外有雲從斷徑座中無照勝然燈上堂云剎剎塵塵是我無處藏身到到處處逢渠箇人具眼百草頭上鬧市門頭混不得不隨流類不齊絕滲漏須知衲僧做處大用現前普化半顛半狂金牛自歌自舞諸人還會麼因風吹火用力不多參上堂舉魯祖凡見僧來便面壁南泉云我尋常向人道空劫已前承當佛未出世時體取尚不得一箇半箇似爾恁麼驢年去師云魯祖為眾竭力南泉家醜外揚長蘆恁麼點撿還更有人點撿長蘆麼有點撿無點撿即且置魯祖為人處作麼生還會麼無底合盤盛不盡穿心椀子釘將來上堂云同中有異功亡就位異中有同在位借功一步密移玄路轉全身放下劫壺空隱隱密密玲玲瓏瓏記取深雲須變豹自然死水不藏龍上堂云麟龍不為瑞珠璧不為貴衲僧眼豁開徹見生死蔕生死蔕第一義諸佛心祖師鼻少林傳燈靈山授記隨高隨下何此何彼假諸因緣神通游戲有時五教三椉有時三德六味有時屋裡主財有時門頭了事處處清白家風人人見成活計正恁麼時且道作麼生是見成受用底還體悉得麼良久云風行草偃水到渠成上堂云一二三四五禾山打鼓金牛舞劈面來時著眼看全身放下休回互諸禪德祇如不回互時作麼生良久云千鈞纔一挽自有發機人上堂僧問記得僧問巴陵如何是提婆宗陵云銀椀裡盛雪未審此意如何師云猶墮一色在進云恁麼則滿舡空載月漁父宿蘆花師云轉却後作麼生進云龍得水時添意氣虎逢山處長威獰師云且喜勿交涉進云却請和尚道師云欲識誕生王子父鶴騰霄漢出銀籠師乃云活計如今付舊人版頭疎久又還親星河月與長江混渺渺清光一色勻底時節落功勳臥穩須知却轉身轉得了來相識麼寒窮面嘴黑皴皴上堂云今日是釋迦老子降生之辰長蘆不解說禪與諸人畫箇樣子祇如在摩耶胎時作麼生以拂子畫⊙祇如以清淨水浴金色身時又作麼生師畫󱐜祇如周行七步目顧四方指天指地成道說法神通變化智慧辯才四十九年三百餘會說青道黃指東畫西入般涅槃又作麼生師畫⊕云若是具眼衲僧必也點頭相許其或未然一一歷過始得上堂云六根返源徹底靈明無纇四大性復通身清淨無塵直得絕因緣斷相續混古今泯同異諸人還體悉得麼靈鳥不萠枝上夢覺花無影樹頭春上堂云透頂透底徹根徹源底人為甚麼跨步時失却路頭隨高隨下合方合圓底人為甚麼合眼時失却處所諸禪德作麼生履踐得通同一貫去良久云好手猶如火裡蓮他家自有冲天意乾龍節上堂云乾坤之主海岳之尊密密不間綿綿長存全提造化之柄妙得生成之根箇人壽量也龍施膏雨洗山骨箇人神明也蟾把清霜摩月魂當時舜日下臨蒙聖庇從佛學佛今日堯眉上祝是我眾知恩報恩上堂云好諸禪德與乾坤同其覆載與雨露同其霑濡與草木同其生成與水雲同其去就與鬼神同其凶吉與時序同其陰陽所以道萬物自有功當言用極處事存函葢合理應箭鋒柱正恁麼時作麼生得函葢箭鋒去還會麼遍界不曾藏通身無影像上堂云何須更舉揚全體露堂堂濕暑時時雨薰風陣陣香秧針初透水痕淺蒲力欲剪柳絲長雙六盤中休喝彩分明觸事恰相當結夏上堂云一塵具無量剎土一念超無量劫數一身現無量眾生一體合無量諸佛所以道以大圓覺為我伽藍身心安居平等性智恁麼則不可以方所為限不可以時分為拘自他和合則水乳相同主伴交參則鏡像相照祇如禁足護生又且如何話會良久云心心無異念步步不迷方上堂舉僧問魯祖如何是不言言祖云爾口在甚麼處僧云某甲無口祖云尋常將甚麼喫飯僧無語祖便打師云祇解握死蛇頸不能捋猛虎鬚當時待他問爾口在甚麼處便與一喝拂袖便行直饒魯祖全機往往做手脚不及上堂舉百丈涅槃和尚問南泉從上諸聖還有不為人說底法麼泉云有丈云如何是不為人說底法泉云不是心不是佛不是物丈云說了也泉云某甲祇恁麼和尚又如何丈云我不是善智識爭知有說不說泉云某甲不會丈云我太殺為爾說也師云好大眾王老師葛藤被涅槃和尚截斷了也涅槃和尚葛藤且不得動著非唯既往不咎亦乃盡法無民雖然如是還點撿得出麼如今奪得連城璧秦主相如盡喪身上堂舉僧問智門蓮華未出水時如何門云蓮華僧云出水後如何門云荷葉師云叢林多作出水未出水蓮華荷葉商量我也知爾為蛇畫足更有底打傳口令有底杓卜聽虛聲總未得剿絕長蘆為爾拈却了也方知道智門是箇無固必漢長蘆今日大似鞏縣茶瓶舉首坐立僧上堂云吾家種草古今難針鼻纔分度線端混處相期君把手到時不與汝同盤却來大用縱橫是向去全功轉側看底事要憑師印可輪回生死不相干上堂舉僧問雲門殺父殺母佛前懺悔殺佛殺祖向甚麼處懺悔門云露師云好諸禪德無稜縫絕廉纖隨心自在當處解脫還會麼有餘一法著不得無餘一法也還祛上堂云來無所從去無所向達一理之齊平見諸法之空相曉雲散處日明夜雨過時溪漲照體獨立兮常住一如應真不借兮森羅萬像不須爾更作思惟自有人普同供養師高聲喚云大休大歇底禪和子若不受食是尊貴墮上堂云滅而不滅與虛空合體而靈生而不生與森羅同用而妙劫前無朕身後有家鶴夢巢寒耿耿蒼林之月龍吟夜永依依枯木之雲諸禪德正恁麼時無生滅絕去來妙有衲僧行履還體得麼良久云煙含碧葦沙頭雪風弄白蘋江上秋上堂舉舡子囑夾山云直須藏身處沒蹤跡沒蹤跡處莫藏身吾三十年在藥山祇明此事師云好諸禪德寒巖異草坐著成功明月白雲步時分影正當恁麼時如何行履良久云幽洞不拘關鎖意縱橫那涉兩頭人上堂云好諸禪德雲無心而自閑天無際而能寬道無像而普應神無慮而常安隨之也不見去跡迎之也不見來端一藏教祇成讚歎三世佛止可傍觀燭曉堂虛織婦轉機梭路細水明夜靜漁老擁蓑舡月寒諸禪德還曾到箇田地箇時節麼其或未然不要亂舉上堂云大眾芝麻壓得油粳米炊得飯還我叢林飽參漢衲僧履道貴平懷何必臨機爭轉換活計自然家風成現順水便風歸舟到岸寒山拾得笑呵呵此心分付知音辨真州長蘆崇福禪院語錄師小參示眾云兄弟機絲不掛木人暗擲金梭文彩未彰石女先提玉印妙明田地豈涉春緣虛瑩亭堂寧關曉意正非孤立風前月樹猿啼偏豈單行煙外滄洲鷺宿光裡鋒鋩未兆隱時頭角崢嶸叶通兼帶纔疎便見犯鋒傷手六門機息是須宛轉傍參一色功圓切忌當頭印破夢手推開月戶轉身撥側玉輪方能出自胸襟始免坐他床榻泥牛運步已萠建化之緣木馬嘶風便是利生邊事如何履踐得恁麼相應去良久云還會麼釣絲午夜休拈弄風拭湖光水月秋小參云好兄弟若論此事千里同風何彼我之相遼豈形聲而能間岸雲輕弄白沙樹綠含春觸處現本光百川同一味盡十方世界而俱是我家即萬象森羅而更無別法通身不滯攃手無依轉側相逢合談何事還相委悉麼良久云入門白髮笑添雪上岸青鞋從涴泥復云浪爪拏舟雪濺空十年胸際著慈風如今堂上時相見分付飲茶談笑中記得保福問鵝湖雪峯先師道望州亭與汝相見了也烏石嶺與汝相見了也僧堂前與汝相見了也僧堂前則且致望州亭烏石嶺什麼處相見鵝湖驟步歸方丈保福便入僧堂雪竇拈云二老宿是即是祇知雪峯放行且不見雪峯把定祇如覺上座適來與長蘆和尚三門前問訊方丈頭人事合掌起居曲躬叉手諸人恁麼相見也祇是放行且道把定處作麼生相見還相委悉麼鶴鷺竝頭踏雪睡月明驚起兩遲疑小參云好諸禪德髑髏前有本來靈照徹毘盧頂𩕳平玉馬過關方半夜木雞喚月恰三更寥寥跡絕全功轉歷歷光生借位明却著弊衣垂化手合同舡子順流行兄弟此箇田地亘徹古今是爾諸人分上本有底事祇為一念封迷諸緣籠絡所以不得自在去勞他先覺建立化門也祇勸爾諸人自休自歇去歇即菩提勝淨明心不從人得便知道夜明簾外暗弄機梭明月堂前妙拈針線長天似鏡功圓脫彼三緣大地如雲過在坐他一色那時撥轉觸處崢嶸根根塵塵無非佛事行行步步皆是道場恰恰現成無一絲毫移易處到者裡祖師無分外授手底法諸佛無分外相傳底心元不盈餘何甞欠少祇如今左邊立諸來檀越右邊立長蘆衲僧何必參尋禪什麼時不具那用懺悔罪什麼處得來自然即物契神祇麼返常合道莫道未來佛與爾受記何煩過去佛為我證明祇爾箇現在不可得心便是常住無量壽佛諸人若向者裡透頂透底徹本徹末體悉得去有什麼事其或未然百鳥不來春又過不知誰是到菴人舉三祖問二祖云某甲多諸罪障乞師懺悔二祖云將罪來與汝懺三祖云覓罪性了不可得二祖云與女懺罪竟三祖便禮拜師云三祖自倒自起二祖相樓打樓今晚海陵善友問覺上座求懺悔若也向者裡心跡俱泯體上無瘡名相纔興泥中洗土且畢竟作麼生月冷空當午松寒露滿襟小參云兄弟十方無壁落從本來元沒遮欄四面亦無門祇者裡便是人處可謂通途息耗叶路當風其或反側遲迴便是撞頭磕額正恁麼時作麼生良久云玉馬雪行歸半夜羚羊掛角月沈西復云兄弟三世諸佛不知有點即不到白牯貍奴却知有到即不點何須馳騁神通祇恁蕩除知見雲開也星象排珠月上也江光鋪練懵懂還如癡兀人他家自有通人辨正恁麼時且道作麼生辨但向道三年一閏小參云兄弟大功纔轉借為誕生一色若消方名尊貴細中移足鶴出銀籠位裏回頭月鋪金地正不孤滯偏自雙行放開則三世都無空缺處所以道盡十方世界是爾一隻眼盡十方世界是爾自己盡十方世界是爾光明盡十方世界是箇解脫門什麼處不是爾成佛處什麼時不是爾說法時不見道護明不從兜率降一輪圓滿十方周復舉僧問青林學人徑往時如何林云死蛇當大路勸子莫當頭僧云當頭時如何林云喪子命根僧云不當頭時如何林云亦無迴避處僧云正當恁麼時如何林云却失也僧云未審向什麼處去也林云草深無覓處僧云和尚也須隄防始得林拍手云一等是箇毒氣師云者僧解問青林解弄可謂是虛玄不犯回互旁參把定咽喉方為好手觸他毒氣不是作家且道正恁麼時畢竟作麼生良久云連頭袋子盛將去沒底籃兒著取來小參云恁麼時恁麼處是爾諸兄弟安居田地還端的也未而今事不獲己便有重話會語先佛遺範禁足護生祇要諸人不妄行一步不作眾生想念罷却機警盡却攀緣一味休歇窮教到底去打教徹頭去莫依倚莫停留直使無絲毫粘惹方喚作解作活計底人解紹家業底人所以古人道如人在家三十年愁什麼家業不辨祇如雲蓋問石霜萬戶俱開即不問萬戶俱閉時如何霜云堂中事作麼生蓋無語經半年方來下語云無人接得渠霜云道則太殺道祇道得一半蓋云和尚又作麼生霜云無人識得渠蓋便禮拜兄弟子就父移功圓路轉動犯則頭角生也醜拙露也直饒琉璃殿上玉女搖頭明月堂前石人撫掌也祇是旁參邊事到者裡三世諸佛瞻望不及歷代祖師毀贊不著天下老和尚詮註不到方有少分相應如今欲得恁麼去麼且把兩頭攃開中閒放下髑髏前四大後體取就裏許携得將來隨到處用得恰好方信道十方世界中唯有一乘法更無一滴滲漏直得塵塵剎剎佛佛祖祖莫祇道佛祖在剎塵裡安居元祇者便是擬議則話作兩橛依俙則不得一如不見雲門拈拄杖子示眾云拄杖子化為龍吞却乾坤了也山河大地甚處得來好兄弟雲門拈十方世界在拄杖頭上作箇道場盡十方諸佛諸大菩薩一切眾生總在拄杖頭上結制可謂是一塵入正受諸塵三昧起促一劫以為一日延一日以為一劫豈祇以一夏為時分一處為方所祖不云乎宗非促延一念萬年無在不在十方目前若能恁麼履踐則得相應則知以法界為畔岸以圓覺為伽藍且道如何是伽藍中人良久云鷺倚雪巢猶可辨烏投漆立事難明復舉僧問洞山寒暑到來如何迴避山云何不向無寒暑處去僧云如何是無寒暑處山云寒時寒殺闍梨熱時熱殺闍梨師云一盤黑白互交羅生殺其中細琢磨樵人疑著當頭著不覺腰閒爛斧柯小參云生滅心盡是寂滅露柱懷胎底時節寂滅心起是生滅石女生兒解言說用時萬象不盈餘休處一真無空缺藤枯樹倒笑呵呵依舊清風與明月記得趙州問投子大死底人却活時如何子云不許夜行投明須到師云好兄弟不入門不出戶高高山頂立那現身深深海底行不匿跡木人握印當風文彩未形玉女攛梭直下機絲不掛正當恁麼時又合如何變弄還會麼密移一步六門曉無限風光大地春小參僧問如何是正中偏師云天共白雲曉進云如何是偏中正師云水和明月流進云如何是正中來師云莫道鯤鯨無羽翼今日親從鳥道迴進云如何是偏中至師云當機不迴互敵面無後先進云如何是兼中到師云寶殿無人不侍立不種梧桐免鳳來進云五位已蒙師指示向上還更有事也無師云有進云如何是向上事師云乍可截舌誰敢當頭師乃云應緣無滯德用不孤百草頭上薦得明明祖師底心六塵堆裡拾得的的自家底眼赤肉團上無位真人鬧市門頭富貴底漢堂堂不昧恰恰現成直饒破二不成一猶是建化門頭事不見道皮膚脫落盡唯有一真實恁麼時節身不待父母和合道不假天地生成良久云十洲春盡花彫殘珊瑚樹林日杲杲復舉灌溪問末山如何是末山山云不露頂灌云如何是末山主山云非男女等相灌云何不變去山云不是神不是鬼變箇什麼灌從此入室師云不是男不是女不是神不是鬼不是佛不是物祇知白雲無心誰辨青山在目夜明識取斷蛇珠潭寒退下蒼龍骨等閑掣斷紫絲絛天上人間收不得收不得底事從來沒窠窟小參云好兄弟一葉落天下秋一塵起大地收拈起也周偏法界應用無方放下也清淨本然虛明絕待衲僧家有時投兔角杖繞天下走去無去相便知道雲水是闍梨闍梨是雲水有時坐法空座坐斷報化佛頭住無住相方見得家風是自己自己是家風直得動靜二相了然不生恁麼也得不恁麼也得恁麼不恁麼總得雖然如是不見道縱然為客樂爭似在家貧復舉僧問九峯西天夏末多有得道果者和尚此間還有也無峯云有僧云是什麼人峯云頭戴午夜月脚踏黃金地僧云還轉也無峯云作麼生不轉僧云如何是轉峯云今古已聞龍退骨師云不守功不得色玉人未照當臺鏡石女不登月下機可謂枯木龍吟猶帶喜在髑髏眼睛猶帶識在直是智不到處路已轉時且道合作麼生體悉良久云還會麼蘆荻易分相混雪水天難辨合同秋小參云元是一精明分成六和合所以道在眼曰見在耳曰聞在鼻嗅香在舌談論在手執捉在足運奔門門通處處顯不覆藏勿回互釋迦老子分千百億化身觀音大士具八萬四千手眼運大神通放大光明現功德相作莊嚴事然於報化門頭即得實際地上總用一點不著祇如四大壞五蘊空六根昏塞七識捨盡平生伎倆總做不得平生知解總忘了也親屬留不住好玩將不去無家可坐無地可安直得無一絲毫許粘綴處且道正恁麼時真實人作麼生履踐還相委悉麼良久云夜來雲散斗杓垂拈得鼻孔失却口復舉定山云生死中無佛即非生死夾山云生死中有佛則不迷生死同往問大梅被一時坐却不許分疎然而公案現成覺上座不免出一隻手與劈折去也有處莫依守會要功中移步無處莫停留更須位裡轉身且道畢竟如何還會麼夜月有輝含野渡白雲無雨裹秋山小參云好兄弟虛而靈空而妙用處不勤勤寂時還皎皎據一如之本源當千差之會要箇中人無正倒不病不死不生不老唯自證以相應非思惟而能到古渡風清一片秋月色江光冷相照復舉洞山和尚在疾僧問和尚病還有不病者麼山云有僧云不病者還看和尚也無山云老僧看他有分僧云和尚看他時如何山云則不見有病者師云既不見有病則不見有死亦不見有生亦不見有老四相不能遷三世不能轉正恁麼時且作麼生看他良久云還相委悉麼撥開妙淨圓明眼識取吉祥安樂人小參云好兄弟清虛之體借路能來差別之緣隨心自盡死蛇弄得活駿馬牽得迴方信得山雲冉冉江水滔滔處處入此宗頭頭無別法正恁麼時還相委悉麼落霞與孤鶩齊飛秋水共長天一色復舉僧問趙州如何是趙州州云東門南門西門北門師云好兄弟趙州四門長開不礙諸方往來十字街頭人大叫平鋪買賣沒相猜恁麼見得方知趙州老子與衲僧出眼中金屑斷鼻上泥痕了也還端的麼月到中秋滿風從八月冷小參云好兄弟行行沒蹤跡石馬著金鞭住住不凝停木人敲玉戶借功明位用在體處借位明功體在用處直饒恁麼履踐得十成去猶是傍參邊事且道不借借時落在甚麼處良久云還相委悉麼星前人臥千峯室佛祖無因識得渠復舉六祖問讓和尚甚處來讓云嵩山安國師處來祖云什麼物恁麼來讓經八年方下語云說似一物即不中祖云還假修證否讓云修證則不無污染則不得師云從來不相似何處更著得污染來然而擬向則觸蹉跎則背且道正恁麼時作麼生還會麼頭長三尺知是誰相對無言獨足立小參云好兄弟本源無風波真界絕涯畛木人步月歸轉側功勳盡衲僧家須到者般田地可謂是金針穴細玉線芒長那時妙智貫聯始得十成通暢不礙奔流度刃何勞息杼停機活眼照劫外之身亡機運今時之步方信道眾生及國土皆同一法性且道畢竟承誰恩力還相委悉麼手指空時天地轉迴頭風月屬吾家復舉僧問護國如何是和尚本生父母國云頭不白者是僧云未審將何奉獻國云殷勤無米飯堂前不問親師云煙水隔時迂疎情在風雲會處向去功存直饒同一色成一家尚未與那人體合且道畢竟如何良久云木人夜半言不許外人識小參云地水火風休假藉一切不留還脫灑家風廓落等虛空田地虛明非晝夜鳥道須知舉足難玄機不許絲頭掛同中有異異中同徹底渾淪無縫罅所以黃龍新和尚道鷺依雪巢同中有異烏投黑馬異中有同黃龍老子雖是他宗甚得吾家之妙還辨得麼金雞啄破琉璃卵玉兔挨開碧海門復舉僧問趙州狗子還有佛性也無州云有僧云為甚撞入者箇皮袋州云為他知而故犯又僧問狗子還有佛性也無州云無僧云一切眾生皆有佛性為甚狗子却無州云為他有業識在師云趙州道有趙州道無狗子佛性天下分疎面赤不如語直心真莫怪言麁七百甲子老禪伯驢糞逢人換眼珠小參云好兄弟一亘清虛衲子家十方三世箇生涯光明照夜髑髏眼消息含春枯木花曉色依依雲冉冉天容淡淡月斜斜母陀羅臂通身是今日逢場便攃沙諸人還甘得麼若是大丈夫漢𠜾剞底人紹乃祖家風入諸佛閫域不肯將荒草埋頭葛藤絆足直下磊磊落落孤逈逈峭巍巍赤灑灑露裸裸地去不見道動即影現覺即塵生到者裏如經蠱毒之鄉水也不得霑他一滴若也傍他門戶受他教詔入他行市坐他床榻堪作甚麼碧潭似鏡不臥蒼龍青天無雲難藏老兔石女舞袖木人搖頭繡靴轉側玉堂寒金鞭回指朱門曉從此花生錦上佛現世間開方便門示真實相不免將無作有破二成三於淨潔田地上攃土攃沙就報化門戶頭不即不離先賢古聖來傳語底人後學初機還薦得也未若欲疾相應早成辨把從前知見參學得底商量得底傳授得底一時打疊却淨辨去莫將一絲頭來作鬪釘作安排便見不相似但知識自本來頭入彼變化境自然一切處作得主把得住也無一乘可馭也無萬行可修也無三界可出也無萬法可了爾若道出三界則便壞三界爾若道在三界則便礙三界爾若待了萬法則萬法紛然爾若待轉萬法則萬法擾爾到此直須不出不在不壞不礙不轉不了不紛不擾便見獨露底身便是灑落底漢不妨聲色裡睡眠聲色裡坐臥絕諸對待常光現前開發覺華超脫情境始信元不修持不曾染污無量劫中本來具足圓陀陀地曾無一毫頭許欠少曾無一毫頭許盈餘覺上坐恁麼說話皆是剩語如無孔鐵鎚上下楔相似諸人爾道既是知為甚不改還會麼相逢不飲空歸去明月清風也笑人復舉僧問風穴浩浩塵中如何辨主穴云無目山人能揣骨鬧市相逢執手驚師云諸仁者心心不觸處處相逢祇此間是文殊家風祇者箇是普賢身相不動步游彌勒樓閣不反聞入觀音普門覺上座祇知當局者迷不顧傍觀者哂更通箇消息去也乃竪起拂子云三世諸佛歷代祖師天下老和尚風穴老漢爾者一隊禪和子鼻孔總被覺上座拂子穿却還覺麼座中亦有江南客休向人前唱鷓鴣以拂子擊禪床一下下座小參云釋迦出世屈己徇人達磨西來壓良為賤衣傳迦葉似是而非法付神光將無作有祇為祖禰不了致令殃及兒孫從此五葉一花諸方分照或全提正按大用大機或借位明功借功明位棒頭取證暍下承當拈一莖草作丈六金身於受用中現千手眼或轉身異類中行攃手向那邊去大都機器不一乃見方便茲多路布羅天葛藤滿地設使萬里無寸草淨地却迷人長空絕點埃青天須喫棒更乃著脚威音路上橫身興化門頭步步不觸物心心無處所子細點撿將來盡是功勳邊事不見古人道諸佛不出世四十九年說祖師不西來少林有妙訣若人識祖佛當處即超越兄弟且道作麼生是佛祖未生前當處超越底句還會麼臂長衫袖短脚瘦草鞋寬真州長蘆崇福禪院語錄舉世尊一日陞座文殊白槌云諦觀法王法法王法如是世尊便下座頌曰一段真風見也麼綿綿化母理機梭織成古錦含春像無奈東君漏泄何舉梁武帝問達磨大師如何是聖諦第一義磨云廓然無聖帝云對朕者唯磨云不識帝不契遂渡江至少林面壁九年頌曰廓然無聖來機徑挺得非犯鼻而揮斤失不回頭而墮甑寥寥冷坐少林默默全提正令秋清月轉霜輪河淡斗垂夜柄繩繩衣鉢付兒孫從此人天成藥病舉東印土國王請二十七祖般若多羅齋王問云何不看經祖云貧道入息不居陰界出息不涉眾緣常轉如是經百千萬億卷頌曰雲犀玩月璨含輝木馬游春駿不覉眉底一雙寒碧眼看經那到透牛皮明白心超曠劫英雄力破重圍妙圓樞口轉靈機寒山忘却來時路拾得相將携手歸舉世尊與眾行次以手指地云此處宜建梵剎帝釋將一莖草插於地上云建梵剎已竟世尊微笑頌曰百草頭上無邊春信手拈來用得親丈六金身功德聚等閑携手入紅塵塵中能作主化外自來賓觸處生涯隨分足未嫌伎倆不如人舉僧問清源如何是佛法大意源云廬陵米作麼價頌曰太平治業無像野老家風至淳只管村歌社飲那知舜德堯仁舉僧問馬大師離四句絕百非請師直指某甲西來意大師云我今日勞倦不能為汝說問取智藏去僧問藏藏云何不問和尚僧云和尚教來問藏云我今日頭痛不能為汝說問取海兄去僧問海海云我到這裡却不會僧舉似大師大師云藏頭白海頭黑頌曰藥之作病鑒乎前聖病之作醫必也其誰白頭黑頭兮克家之子有句無句兮截流之機堂堂坐斷舌頭路應笑毘耶老古錐舉藥山久不陞座院主白云大眾久思示誨請和尚為眾說法山令打鐘眾方集山陞座良久便下座歸方丈主隨後問云和尚適來許為眾說法云何不垂一言山云經有經師論有論師爭怪得老僧頌曰癡兒刻意止啼錢良駟追風顧影鞭雲掃長空巢月鶴寒清入骨不成眠舉百丈上堂常有一老人聽法隨眾散去一日不去丈乃問立者何人老人云某甲於過去迦葉佛時曾住此山有學人問大修行底人還落因果也無對他道不落因果墮野狐身五百生今請和尚代一轉語丈云不昧因果老人於言下大悟頌曰一尺水一丈波五百生前不奈何不落不昧商量也依前撞入葛藤窠阿呵呵會也麼若是爾灑灑落落不妨我哆哆和和神歌社舞自成曲拍手其間唱哩囉舉南泉一日東西兩堂爭猫兒南泉見遂提起云道得即不斬眾無對泉斬却猫兒為兩段南泉復舉前話問趙州州便脫草鞋於頭上戴出泉云子若在恰救得猫兒頌曰兩堂雲水盡分拏王老師能驗正邪利刀斬斷俱亡像千古令人愛作家此道未喪知音可嘉鑿山透海兮唯尊大禹鍊石補天兮獨賢女媧趙州老有生涯草鞋頭戴較些些異中來也還明鑒只箇真金不混沙舉臺山路上有一婆子凡有僧問臺山路向什麼處去婆云驀直去僧纔行婆云好个阿師又恁麼去也僧舉似趙州州云待與勘過州亦如前問至來日上堂云我為汝勘破婆子了也頌曰年老成精不謬傳趙州古佛嗣南泉枯龜喪命因圖象良馬追風累纏牽勘破了老婆禪說向人前不直錢舉雲門大師云光不透脫有兩般病一切處不明面前有物是一透得一切法空隱隱地似有箇物相似亦是光不透脫又法身亦有兩般病得到法身為法執不忘已見猶存墮在法身邊是一直饒透得放過即不可子細撿點將來有什麼氣息亦是病頌曰森羅萬象許崢嶸透脫無方礙眼睛掃彼門庭誰有力隱人胸次自成情船橫野渡涵秋碧棹入蘆花照雪明串錦老漁懷就市飄飄一葉浪頭行舉地藏問修山主甚處來修云南方來藏云南方近日佛法如何修云商量浩浩地藏云爭如我這裡種田博飯喫修云爭奈三界何藏云爾喚什麼作三界頌曰宗說般般盡強為流傳耳口便支離種田博飯家常事不是飽參人不知參飽明知無所求子房終不貴封侯忘機歸去同魚鳥濯足滄浪煙水秋舉臨際將示滅囑三聖云吾遷化後不得滅却吾正法眼藏聖云爭敢滅却和尚正法眼藏際云忽有人問汝作麼生對聖便喝際云誰知吾正法眼藏向這瞎驢邊滅却頌曰信衣半夜付盧能攪攪黃梅七百僧臨際一枝正法眼瞎驢滅却得人憎心心相印祖祖傳燈夷平海岳變化鯤鵬只箇名言難比擬大都手段解翻騰舉廓侍者問德山從上諸聖向什麼處去也山云作麼作麼廓云勅點飛龍馬跛鼈出頭來山便休去來日山浴出廓過茶與山山撫廓背一下廓云這老漢方始瞥地山又休去頌曰覿面來時作者知可中石火電光遲輪機謀主有深意欺敵兵家無遠思發必中更謾誰腦後見腮兮人難觸犯眉底著眼兮渠得便宜舉溈山問仰山甚處來仰云田中來山云田中多少人仰插下鍬子叉手而立山云南山大有人刈茆仰拈鍬子便行頌曰老覺情多念子孫而今慚愧起家門是須記取南山語鏤骨銘肌共報恩舉麻谷持錫到章敬繞禪床三匝振錫一下卓然而立敬云是是谷又到南泉繞禪床三匝振錫一下卓然而立泉云不是不是谷云章敬道是和尚為什麼道不是泉云章敬即是是汝不是此是風力所轉終成敗壞頌曰是與不是好看棬䙡似抑似揚難兄難弟縱也彼既臨時奪也我何特地金錫一振太孤標繩床三繞閑游戲叢林擾擾是非生想像髑髏前見鬼舉法眼問脩山主毫釐有差天地懸隔汝作麼生會脩云毫釐有差天地懸隔眼云恁麼又爭得脩云某甲只如此和尚又如何眼云毫釐有差天地懸隔脩便禮拜頌曰秤頭蠅坐便欹傾萬世權衡照不平斤兩錙銖見端的終歸輸我定盤星舉僧問趙州狗子還有佛性也無州云有僧云既有為什麼却撞入這箇皮袋州云為他知而故犯又有僧問狗子還有佛性也無州云無僧云一切眾生皆有佛性狗子為什麼却無州云為伊有業識在頌曰狗子佛性有狗子佛性無直鉤元求負命魚逐氣尋香雲水客嘈嘈雜雜作分疎平展演大鋪舒莫怪儂家不慎初指點瑕疵還奪璧秦王不識藺相如舉僧問雲門不起一念還有過也無門云須彌山頌曰不起一念須彌山韶陽法施意非慳肯來兩手相分付擬去千尋不可攀滄海闊白雲閑莫將毫髮著其間假雞聲韻難謾我未肯模胡放過關舉地藏問法眼上座何往眼云迤邐行脚藏云行脚事作麼生眼云不知藏云不知最親切眼豁然大悟頌曰而今參飽似當時脫盡廉纖到不知任短任長休剪綴隨高隨下自平持家門豐儉臨時用田地優游信步移三十年前行脚事分明辜負一雙眉舉雲巖掃地次道吾云太區區生巖云須知有不區區者吾云恁麼則有第二月也巖提起掃󰆠云這箇是第幾月吾便休去玄沙云正是第二月雲門云奴見婢殷勤頌曰借來聊爾了門頭得用隨宜即便休象骨巖前弄蛇手兒時做處老知羞舉巖頭到德山跨門便問是凡是聖山便喝頭禮拜洞山聞舉云若不是奯公大難承當頭云洞山老漢不識好惡我當時一手擡一手搦頌曰挫來機總權柄事有必行之威國有不犯之令賓尚奉而主驕君忌諫而臣佞底意巖頭問德山一擡一搦看心行舉魯祖凡見僧來便面壁南泉聞云我尋常向他道空劫已前承當佛未出世時會取不得一箇半箇他恁麼驢年去頌曰淡中有味妙超情謂綿綿若存兮象先兀兀如愚兮道貴玉雕文以喪淳珠在淵而自媚十分爽氣兮清磨暑秋一片閑雲兮遠分天水舉雪峯示眾云南山有一條鼈鼻蛇汝等諸人切須好看長慶云今日堂中大有人喪身失命僧舉似玄沙沙云須是稜兄始得然雖如是我即不恁麼僧云和尚作麼生沙云用南山作麼雲門以拄杖攛向峯面前作怕勢頌曰玄沙太剛長慶少勇南山鼈鼻死無用風雲際會頭角生果見韶陽下手弄下手弄激電光中看變動在我也能遣能呼於彼也有擒有縱底事如今付阿誰冷口傷人不知痛舉鹽官一日喚侍者與我過犀牛扇子來者云扇子破也官云扇子既破還我犀牛兒來者無對資福畫一圓相於中書一牛字頌曰扇子破索犀牛棬攣中字有來由誰知桂轂千年魄妙作通明一點秋舉仰山指雪師子云還有過得此色者麼雲門云當時便與推倒雪竇云只解推倒不解扶起頌曰一倒一起雪庭師子慎於犯而懷仁勇於為而見義清光照眼似迷家明白轉身還墮位衲僧家了無寄同死同生何此何彼暖信破梅兮春到寒枝涼飈脫葉兮秋澄潦水舉法眼以手指簾時有二僧同去卷簾眼云一得一失頌曰松直棘曲鶴長鳧短義皇世人俱忘治亂其安也潛鱗在淵其逸也翔鳥脫絆無何祖禰西來裡許得失相半蓬隨風而轉空舡截流而到岸箇中靈利衲僧看取清涼手段舉僧問護國鶴立枯松時如何國云地下底一場懡㦬僧云滴水滴凍時如何國云日出後一場懡㦬僧云會昌沙汰時護法善神向什麼處去也國云三門頭兩箇一場懡㦬頌曰壯志稜稜鬢未秋男兒不憤不封侯翻思清白傳家客洗耳溪頭不飲牛舉風穴在郢州衙內上堂云祖師心印狀似鐵牛之機去即印住住即印破只如不去不住印即是不印即是時有盧陂長老出問云某甲有鐵牛之機請師不搭印穴云慣釣鯨鯢澄巨浸却嗟蛙步𩥇泥沙陂佇思穴喝云長老何不進語陂擬議穴便打一拂子云還記得話頭麼試舉看陂擬開口穴又打一拂子牧主云佛法與王法一般穴云見箇什麼牧云當斷不斷返招其亂穴便下座頌曰鐵牛之機印住印破透出毘盧頂𩕳行却來化佛舌頭坐風穴當衡盧陂負墮棒頭喝下電光石火歷歷分明珠在盤眨起眉毛還蹉過舉僧問大隨劫火洞然大千俱壞未審這箇壞不壞隨云壞僧云恁麼則隨他去也隨云隨他去僧問龍濟劫火洞然大千俱壞未審這箇壞不壞濟云不壞僧云為什麼却不壞濟云為同大千頌曰壞不壞隨他去也大千界句裡了無鉤鎖機脚頭多被葛藤礙會不會分明底事丁寧殺知心拈出勿商量還我當行相買賣舉雲門垂語云古佛與露柱相交是第幾機眾無語自代云南山起雲北山下雨頌曰一道神光初不覆藏超見緣也是而無是出情量也當而無當巖花之粉兮蜂房成蜜野草之滋兮麝臍作香隨類三尺一丈六明明觸處露堂堂舉仰山問僧甚處人僧云幽州人山云汝還思彼中麼僧云常思山云能思是心所思是境彼中山河大地樓臺殿閣人畜等物反思思底心還有許多般麼僧云某甲到這裏總不見有山云信位即是人位未是僧云和尚莫別有指示否山云別有別無即不中據汝見處只得一玄得坐披衣向後自看頌曰無外而容無礙而沖門牆岸岸關鎖重重酒常酣而臥客飯雖飽而頹農突出虛空兮風摶妙翅踏翻滄海兮雷送遊龍舉三聖問雪峯透網金鱗未審以何為食峯云待汝出網來向汝道聖云一千五百人善知識話頭也不識峯云老僧住持事煩頌曰浪汲初昇雲雷相送騰躍稜稜看大用燒尾分明度禹門華鱗未肯淹虀瓮老成人不驚眾慣臨大敵初無恐泛泛端如五兩輕堆堆何翅千鈞重高名四海復誰同介立八風吹不動舉風穴垂語云若立一塵家國興盛不立一塵家國喪亡雪竇拈拄杖云還有同生同死底衲僧麼頌曰皤然渭水起垂綸何似首陽清餓人只在一塵分變態高名勳業兩難泯舉洛浦參夾山不禮拜當面而立山云雞棲鳳巢非其同類出去浦云自遠趨風乞師一接山云目前無闍梨此間無老僧浦便喝山云住住且莫草草怱怱雲月是同溪山各異截斷天下人舌頭即不無爭教無舌人解語浦無語山便打浦從此伏膺頌曰搖頭擺尾赤梢鱗徹底無依解轉身截斷舌頭饒有術拽回鼻孔妙通神夜明簾外兮風月如晝枯木巖前兮花卉長春無舌人無舌人正令全提一句親獨步環中明了了任從天下樂欣欣舉馬大師不安院主問和尚近日尊位如何大師云日面佛月面佛頌曰日面月面星流電卷鏡對像而無私珠在盤而自轉君不見鉗鎚前百鍊之金刀尺下一機之絹舉溈山問仰山忽有人問一切眾生但有業識茫茫無本可據子作麼生驗仰云若有僧來即召云某甲僧回首乃云是什麼待伊擬議向道非唯業識茫茫亦乃無本可據山云善哉善哉頌曰一喚回頭識我不依悕蘿月又成鉤千金之子纔流落漠漠塗窮有許愁舉臨際示眾云有一無位真人常在汝等面門出入初心未證據者看看時有僧問如何是無位真人際下禪床擒住者僧擬議際托開云無位真人是什麼乾屎橛頌曰迷悟相返妙傳而簡春拆百花兮一吹力回九牛兮一挽無奈泥沙撥不開分明塞斷甘泉眼忽然突出肆橫流師復云險舉僧問趙州學人乍入叢林乞師指示州云喫粥了未僧云喫粥了州云洗盋去頌曰粥罷令教洗盋盂豁然心地自相符而今參飽叢林客且道其間有悟無舉雲門問乾峯請師答話峯云到老僧也未門云恁麼則某甲在遲也峯云恁麼那恁麼那門云將謂猴白更有猴黑頌曰絃筈相銜綱珠相對發百中而箭箭不虛攝眾景而光光無礙得言句之總持住游戲之三昧妙其間也宛轉偏圓必如是也縱橫自在舉洛浦臨終示眾云今有一事問儞諸人這箇若是即頭上安頭若道不是即斬頭覓活時首座云青山常舉足日下不挑燈浦云是什麼時節作這箇說話有彥從上座出云去此二途請師不問浦云未在更道從云某甲道不盡浦云我不管儞道盡道不盡從云某甲無侍者祗對和尚浦便休至晚喚從上座問儞今日祗對甚有來由合體得先師道目前無法意在目前他不是目前法非耳目所到且道那句是賓那句是主若揀得出分付盋袋子從云不會浦云汝合會從云實不會浦喝出云苦哉苦哉僧問和尚尊意如何浦云慈舟不棹清波上劍峽徒勞放木鵝頌曰餌雲鉤月釣清津年老心孤未得鱗一曲離騷歸去後汩𤄷江上獨醒人舉僧問南陽忠國師如何是本身盧舍那國師云與我過淨餅來僧將淨瓶到國師云却安舊處著僧復問如何是本身盧舍那國師云古佛過去久矣頌曰鳥之行空魚之在水江湖相忘雲天得志擬心一絲對面千里知恩報恩人間幾幾舉羅山問巖頭起滅不停時如何頭咄云是誰起滅頌曰斫斷老葛藤打破狐窠窟豹披霧而變文龍椉雷而換骨咄起滅紛紛是何物舉僧問興陽剖和尚娑竭出海乾坤靜覿面相呈事若何陽云妙翅鳥王當宇宙箇中誰是出頭人僧云忽遇出頭時又作麼生陽云似鶻提鳩君不覺御樓前驗始知真僧云恁麼則叉手當胸退身三步陽云須彌座下烏龜子莫待重教點額痕頌曰絲綸降號令分寰中天子塞外將軍不待雷驚出蟄那知風遏行雲機底聯綿兮自有金針玉線印前恢廓兮元無鳥篆蟲文舉圓覺經云居一切時不起妄念於諸妄心亦不息滅住妄想境不加了知於無了知不辨真實頌曰巍巍堂堂磊磊落落鬧處刺頭穩處下脚脚下線斷我自由鼻端泥盡君休斵莫動著千年故紙中合藥舉德山圓明大師示眾云及盡去也直得三世諸佛口掛壁上猶有一人呵呵大笑若識此人參學事畢頌曰收把斷襟喉風磨雲拭水冷天秋錦鱗莫謂無滋味釣盡滄浪月一鉤舉僧問趙州如何是祖師西來意州云庭前柏樹子頌曰岸眉橫雪河目含秋海口鼓浪航舌駕流撥亂之手太平之籌老趙州老趙州攪攪叢林卒未休徒費工夫也造車合轍本無伎倆也塞壑填溝舉維摩詰問文殊師利何等是菩薩入不二法門文殊師利曰如我意者於一切法無言無說無示無識離諸問答是為入不二法門於是文殊師利問維摩詰言我等各自說已仁者當說何等是菩薩入不二法門維摩默然頌曰曼殊問疾老毘耶不二門開看作家珉表粹中誰賞鑒忘前失後莫咨嗟區區抱璞兮楚庭󱤪士璨璨報珠兮隋城斷蛇休點破絕疵瑕俗氣渾無却較些舉洞山供養雲巖真次遂舉前邈真話有僧問雲巖道只這是意旨如何山云我當時洎錯會先師意僧云未審雲巖還知有也無山云若不知有爭解恁麼道若知有爭肯恁麼道頌曰爭解恁麼道五更雞唱家林曉爭肯恁麼道千年鶴與雲松老寶鑑澄明驗正偏玉機轉側看兼到門風大振兮規步綿綿父子變通兮聲光浩浩舉雪峯住菴時有兩僧來禮拜峯見來以手托菴門放身出云是什麼僧亦云是什麼峯低頭歸菴僧後到巖頭頭問甚麼處來僧云嶺南來頭云曾到雪峯麼僧云曾到頭云有何言句僧舉前話頭云他道什麼僧云他無語低頭歸菴頭云噫我當初不向他道末後句若向伊道天下人不奈雪老何僧至夏末再舉前話請益頭云何不早問僧云未敢容易頭云雪峯雖與我同條生不與我同條死要識末後句只這是頌曰切瑳琢磨變態肴訛葛陂化龍之杖陶家居蟄之梭同條生兮有數同條死兮無多末後句只這是風舟載月浮秋水舉法眼問覺上座舡來陸來覺云船來眼云船在什麼處覺云船在河裏覺退後眼却問傍僧云儞道適來這僧具眼不具眼頌曰水不洗水金不博金昧毛色而得馬靡絲絃而樂琴結繩畫卦有許事喪盡真淳盤古心舉曹山問德上座佛真法身猶若虛空應物現形如水中月作麼生說箇應底道理德云如驢覷井山云道即太殺道只道得八成德云和尚又如何山云如井覷驢頌曰驢覷井井覷驢智容無外淨涵有餘肘後誰分印家中不蓄書機絲不掛梭頭事文彩縱橫意自殊舉黃蘗示眾云汝等諸人盡是噇酒糟漢與麼行脚何處有今日還知大唐國裡無禪師麼時有僧出云只如諸方匡徒領眾又作麼生蘗云不道無禪只是無師頌曰岐分絲染太嘮嘮菓綴花聯敗祖曹妙握司南造化柄水雲器具在甄陶屏割繁碎剪除氄毛星衡藻鑑玉尺金刀黃蘗老察秋毫坐斷春風不放高舉雲巖問道吾大悲菩薩用許多手眼作麼吾云如人夜中背手模枕子巖云我會也吾云汝作麼生會巖云遍身是手眼吾云道即大殺道只道得八成巖云師兄作麼生吾云通身是手眼頌曰一竅虛通八面玲瓏無象無私春入律不留不礙月行空清淨寶目功德臂遍身何似通身是現前手眼顯全機大用縱橫何諱忌舉雪峯在德山作飯頭一日飯遲德山托盋至法堂峯云這老漢鐘未鳴鼓未響托盋向什麼處去山便歸方丈峯舉似巖頭頭云大小德山不會末後句山聞令侍者喚巖頭問汝不肯老僧那巖遂密啟其意山乃休去至明日陞堂果與尋常不同巖撫掌笑云且喜老漢會末後句他後天下人不奈伊何頌曰末後句會也無德山父子太含胡座中亦有江南客莫向人前唱鷓鴣舉密師伯與洞山行次見白兔子面前走過密云俊哉山云作麼生密云如白衣拜相山云老老大大作這箇語話密云儞又作麼生山云積代簪纓暫時落薄頌曰抗力霜雪平步雲霄下惠黜國相如過橋蕭曹謀略能成漢巢許身心欲避堯寵辱若驚深自信真情參跡混漁樵舉嚴陽尊者問趙州一物不將來時如何州云放下著嚴云一物不將來放下箇什麼州云恁麼則擔取去頌曰不防行細輸先手自覺心麁愧撞頭局破腰間斧柯爛洗清凡骨共仙遊舉金剛經云若為人輕賤是人先世罪業應墮惡道以今世人輕賤故先世罪業則為銷滅頌曰綴綴功過膠膠因果鏡外狂奔演若多杖頭擊著破竈墮竈墮破來相賀却道從前辜負我舉僧問青林學人徑往時如何林云死蛇當大路勸子莫當頭僧云當頭時如何林云喪子命根僧云不當頭時如何林云亦無回避處僧云正當恁麼時如何林云却失也僧云未審向什麼處去也林云草深無覓處僧云和尚也須隄防始得林撫掌云一等是箇毒氣頌曰三老暗轉柁孤舟夜回頭蘆花兩岸雪煙水一江秋風力扶帆行不棹笛聲喚月下滄洲舉劉鐵磨到溈山山云老牸牛汝來也磨云來日臺山大會齋和尚還去麼山放身臥磨便出去頌曰百戰成功老太平優柔誰肯苦爭衡玉鞭金馬閑終日明月清風富一生舉僧問乾峯十方薄伽梵一路涅槃門未審路頭在什麼處峯以拄杖一畫云在這裡僧舉問雲門門云扇子踣跳上三十三天築著帝釋鼻孔東海鯉魚打一棒雨似盆傾會麼會麼頌曰入手還將死馬醫反魂香欲起君危一期拶出通身汗方信儂家不惜眉舉米胡令僧問仰山今時人還假悟否山云悟即不無爭奈落第二頭何僧回舉似米胡胡深肯之頌曰第二頭分悟破迷快須攃手捨筌罤功兮未盡成胼拇智也難知覺噬臍兔老氷盤秋露泣鳥寒玉樹曉風凄持來大仰辨真假痕玷渾無貴白珪舉趙州問投子大死底人却活時如何投云不許夜行投明須到頌曰芥城劫石妙窮初活眼環中照廓虛不許夜行投曉到家音未肯付鴻魚舉子昭首座問法眼和尚開堂承嗣何人眼云地藏昭云太辜負長慶先師眼云某甲不會長慶一轉語昭云何不問眼云萬像之中獨露身意作麼生昭乃豎起拂子眼云此是長慶處學得底首座分上作麼生昭無語眼云只如萬像之中獨露身是撥萬像不撥萬像昭云不撥眼云兩箇參隨左右皆云撥萬像眼云萬像之中獨露身𡁠頌曰離念見佛破塵出經現成家法誰立門庭月逐舟行江練淨春隨草上燒痕青撥不撥聽丁寧三徑就荒歸便得舊時松菊尚芳馨舉僧問首山如何是佛山云新婦騎驢阿家牽頌曰新婦騎驢阿家牽體段風流得自然堪笑効顰隣舍女向人添醜不成妍舉僧問九峯如何是頭峯云開眼不覺曉僧云如何是尾峯云不坐萬年床僧云有頭無尾時如何峯云終是不貴僧云有尾無頭時如何峯云雖飽無力僧云直得頭尾相稱時如何峯云兒孫得力室內不知頌曰規圓矩方用行舍藏鈍置棲蘆之鳥進退觸藩之羊喫人家飯臥自家床雲騰致雨露結為霜玉線相投透針鼻錦絲不斷吐梭腸石女機停兮夜色向午木人路轉兮月影移央舉華嚴經云我今普見一切眾生具有如來智慧德相但以妄想執著而不證得頌曰天蓋地載成團成塊周法界而無邊折隣虛而無內及盡玄微誰分向背佛祖來償口業債問取南泉王老師人人只喫一莖菜舉僧問夾山撥塵見佛時如何山云直須揮劍若不揮劍漁父棲巢後僧舉問石霜撥塵見佛時如何霜云渠無國土何處逢渠僧回舉似夾山山上堂云門庭施設不如老僧入理深談猶較石霜百步頌曰拂牛劍氣洗兵威定亂歸功更是誰一旦氛埃清四海垂衣皇化自無為舉南泉示眾云三世諸佛不知有狸奴白牯却知有頌曰跛跛挈挈㲯㲯𣯶𣯶百不可取一無所堪默默自知田地穩騰騰誰謂肚皮憨普周法界渾成飯鼻孔纍垂信飽參舉進山主問修山主云明知生不生性為什麼為生之所留修云筍畢竟成竹如今作篾使還得麼進云汝向後自悟在修云某甲只如此上座意旨如何進云遮箇是監院房那箇是典座房修便禮拜頌曰豁落亡依高閑不覉家邦平貼到人稀些些力量分堦級蕩蕩身心絕是非是非絕介立大方無軌轍舉翠巖夏末示眾云一夏已來為兄弟說話看翠巖眉毛在麼保福云作賊人心虛長慶云生也雲門云關頌曰作賊心過人膽歷歷縱橫對機感保福雲門也垂鼻欺脣翠巖長慶也脩眉映眼杜禪和有何限剛道意句一齊剗埋沒自己也飲氣吞聲帶累先宗也面牆檐版舉仰山問中邑如何是佛性義邑云我與爾說箇譬喻如室有六窓中安一獼猴外有人喚云狌狌獼猴即應如是六窓俱喚俱應仰云祇如獼猴睡時又作麼生邑乃下禪床把住云狌狌我與爾相見頌曰凍眠雪屋歲摧頹窈窕蘿門夜不開寒槁園林看變態春風吹起律筒灰舉僧問曹山靈衣不掛時如何山云曹山今日孝滿僧云孝滿後如何山云曹山好顛酒頌曰清白門庭四絕隣長年關掃不容塵光明轉處傾殘月爻象分時却建寅新滿孝便逢春醉步狂歌任墮巾散髮夷猶誰管系太平無事酒顛人舉僧問法眼承教有言從無住本立一切法如何是無住本眼云形興未質名起未名頌曰沒蹤跡斷消息白雲無根清風何色散乾蓋而非心持坤輿而有力洞千古之淵源造萬像之模則剎塵道會也處處普賢樓閣門開也頭頭彌勒舉瑞巖問巖頭如何是本常理頭云動也巖云動時如何頭云不見本常理巖佇思頭云肯即未脫根塵不肯即永沈生死頌曰圓珠不穴大璞不琢道人所貴無稜角拈却肯路根塵空脫體無依活卓卓舉首山示眾云第一句薦得與祖佛為師第二句薦得與人天為師第三句薦得自救不了僧云和尚是第幾句薦得山云月落三更穿市過頌曰佛祖髑髏穿一串宮漏沈沈密傳箭人天機要發千鈞雲陣煇煇急飛電箇中人看轉變遇賤則貴貴則賤得珠罔象兮至道綿綿游刃亡牛兮赤心片片舉僧問仰山和尚還識字否山云隨分僧乃右旋一匝云是什麼字山於地上書箇十字僧左旋一匝云是甚麼字山改十字作卍字僧畫一圓相以兩手托如脩羅掌日月勢云是什麼字山乃畫一圓相圍却卍字僧乃作樓至勢山云如是如是汝善護持頌曰道環之虛靡盈空印之字未形妙運天輪地軸密羅武緯文經放開揑聚獨立周行機發玄樞兮青天激電眼含紫光兮白日見星舉僧問雲門如何是超佛越祖之談門云胡餅頌曰胡餅云超佛祖談句中無味若為參衲僧一日如知飽方見雲門面不慚舉長沙令僧問會和尚未見南泉時如何會良久僧云見後如何會云不可別有也僧回舉似長沙沙云百尺竿頭坐底人雖然得入未為真百尺竿頭須進步十方世界是全身僧云百尺竿頭如何進步沙云朗州山澧州水僧云不會沙云四海五湖王化裡頌曰玉人夢破一聲雞轉盻生涯色色齊有信風雷催出蟄無言桃李自成蹊及時節力耕犁誰怕春疇沒脛泥舉龍牙問翠微如何是祖師西來意微云與我過禪版來牙取禪版與翠微微接得便打牙云打即任打要且無祖師意又問臨際如何是祖師西來意際云與我過蒲團來牙取蒲團與臨際際接得便打牙云打即任打要且無祖師意牙後住院有僧問和尚當年問翠微臨際祖師意二尊宿明也未牙云明即明矣要且無祖師意頌曰蒲團禪版對龍牙何事當機不作家未意成褫明目下恐將流落在天涯虛空那掛劍星漢却浮槎不萠草解藏香象無底籃能著活蛇今日江湖何障礙通方津渡有舡車舉玄沙到蒲田縣百戲迎之次日問小塘長老昨日許多喧鬧向什麼處去小塘提起袈裟角沙云料掉沒交涉頌曰夜壑藏舟澄源著棹龍魚未知水為命折筯不妨聊一攪玄沙師小塘老函蓋箭鋒探竿影草潛縮也老龜巢蓮遊戲也華鱗弄藻舉雲門云聞聲悟道見色明心觀世音菩薩將錢買胡餅放下手却是饅頭頌曰出門躍馬掃攙搶萬國煙塵自肅清十二處亡閑影響三千界放淨光明舉溈山問道吾甚麼處來吾云看病來山云有幾人病吾云有病者不病者山云不病者莫是智頭陀麼吾云病與不病總不干他事速道速道山云道得也與他沒交涉頌曰妙藥何曾過口神醫莫能投手若存也渠本非無至虛也渠本非有不滅而生不亡而壽全超威音之前獨步劫空之後成平也天蓋地擎運轉也烏飛兔走舉俱胝和尚凡有所問只竪一指頌曰俱胝老子指頭禪三十年來用不殘信有道人方外術了無俗物眼前看所得甚簡施設彌寬大千剎海飲毛端鱗龍無限落誰手珍重任公把釣竿師復竪起一指云看舉肅宗帝問忠國師百年後所須何物國師云與老僧作箇無縫塔帝曰請師塔樣國師良久云會麼帝曰不會國師云吾有付法弟子耽源却諳此事後帝詔耽源問此意如何源云相之南譚之北中有黃金充一國無影樹下合同舡琉璃殿上無知識頌曰孤迴迴圓陀陀眼力盡處高峩峩月落潭空夜色重雲收山瘦秋容多八封位正五行氣和身先在裡見來麼南陽父子兮却似知有西竺佛祖兮無如柰何舉臨際問黃蘗如何是佛法的的大意蘗便打如是三度乃辭蘗見大愚愚問什麼處來際云黃蘗來愚云黃蘗有何言句際云某甲三問佛法的的大意三度喫棒不知有過無過愚云黃蘗恁麼老婆為爾得徹困更來問有過無過際於言下大悟頌曰九包之雛千里之駒真風度籥靈機發樞劈面來時飛電急迷雲破處太陽孤捋虎鬚見也無箇是雄雄大丈夫舉疎山到溈山便問承師有言有句無句如藤倚樹忽然樹倒藤枯句歸何處溈山呵呵大笑疎云某甲四千里賣布單來和尚何得相弄溈喚侍者取錢還者上座遂囑云向後有獨眼龍為子點破去在後到明昭舉前話昭云溈山可謂頭正尾正只是不遇知音疎復問樹倒藤枯句歸何處昭云更使溈山笑轉新疎於言下有省乃云溈山元來笑裡有刀頌曰藤枯樹倒問溈山大笑呵呵豈等閑笑裡有刀窺得破言思無路絕機關舉楞嚴經云吾不見時何不見吾不見之處若見不見自然非彼不見之相若不見吾不見之地自然非物云何非汝頌曰滄海瀝乾太虛充滿衲僧鼻孔長古佛舌頭短珠絲度九曲玉機纔一轉直下相逢誰識渠始信斯人不合伴舉洞山示眾云秋初夏末兄弟或東或西直須向萬里無寸草處去又云只如萬里無寸草處作麼生去石霜云出門便是草大陽云直道不出門亦是草漫漫地頌曰草漫漫門裡門外君自看荊棘林中下脚易夜明簾外轉身難看看幾何般且隨老木同寒瘠將逐春風入燒瘢舉仰山夢往彌勒所居第二座尊者白云今日當第二座說法山乃起白椎云摩訶衍法離四句絕百非謹白頌曰夢中擁衲參耆舊列聖森森坐其右當仁不讓犍穉鳴說法無畏師子吼心安如海膽量如斗鮫目淚流蚌腸珠剖譫語誰知泄我機厖眉應笑揚家魂離四句絕百非馬師父子病休毉舉南泉因陸亘大夫云肇法師也甚奇怪解道天地同根萬物一體泉指庭前牡丹云大夫時人見此一株花如夢相似頌曰照徹離微造化根紛紜出沒見其門游神劫外問何有著眼身前知妙存虎嘯蕭蕭巖吹作龍吟冉冉洞雲昏南泉點破時人夢要識堂堂補處尊舉雲門大師云乾坤之內宇宙之間中有一寶祕在形山拈燈籠向佛殿裡將三門來燈籠上頌曰收盡餘懷厭事華歸來何所是生涯爛柯樵子疑無路掛樹壼公妙有家夜水金波浮桂影秋風雪陣擁蘆花寒魚著底不吞𩚵興盡清歌却轉槎舉魯祖問南泉摩尼珠人不識如來藏裡親收得如何是藏泉云王老師與爾往來者是祖云不往來者泉云亦是藏祖云如何是珠泉召云師祖祖應諾泉云去汝不會我語頌曰別是非明得喪應之心指諸掌往來不往來只者俱是藏輪王賞之有功黃帝得之罔象轉樞機能伎倆明眼衲僧無鹵莽舉洞山不安僧問和尚病還有不病者麼山云有僧云不病者還看和尚否山云老僧看他有分僧云和尚看他時如何山云則不見有病頌曰卸却臭皮袋拈轉赤肉團當頭鼻孔正直下髑髏乾老毉不見從來癖少子相看向近難野水瘦時秋潦退白雲斷處舊山寒須剿絕莫顢頇轉盡無功伊就位孤標不與汝同盤舉臨際問院主甚處來主云州中糶黃米來際云糶得盡麼主云糶得盡際以拄杖一畫云還糶得這箇麼主便喝際便打次典座至際舉前話座云院主不會和尚意際云爾又作麼生座便禮拜際亦打頌曰臨際全機格調高棒頭有眼辨秋毫掃除狐兔家風峻變化魚龍雷火燒活人劍殺人刀倚天照雪利吹毛一等令行滋味別十分痛處是誰遭舉九峯在石霜作侍者霜遷化後眾欲請堂中首座接續住持峯不肯乃云待某甲問過若會先師意如先師侍奉遂問先師道休去歇去一念萬年去寒灰枯木去一條白練去且道明什麼邊事座云明一色邊事峯云恁麼則未會先師意在座云爾不肯我那裝香來座乃焚香云我若不會先師意香煙起處脫去不得言訖便坐脫峯乃撫其背云坐脫立亡則不無先師意未夢見在頌曰石霜一宗親傳九峯香煙脫去正脈難通月巢鶴作千年夢雪屋人迷一色功坐斷十方猶點額密移一步看飛龍舉同光帝謂興化云寡人收得中原一寶只是無人酬價化云借陛下寶看帝以兩手引幞頭脚化云君王之寶誰敢酬價頌曰君王底意語知音天下傾誠葵藿心掇出中原無價寶不同趙璧與燕金中原之寶呈興化一段光明難定價帝業堪為萬世師金輪景燿四天下舉僧問洞山三身中那身不墮諸數山云吾常於此切頌曰不入世未循緣劫壺空處有家傳白蘋風細秋江暮古岸舡歸一帶煙舉僧問雲門如何是塵塵三昧門云盋裡飯桶裡水頌曰盋裡飯桶裡水開口見膽求知己擬思便落二三機對面忽成千萬里韶陽師較些子斷金之義兮誰與相同匪石之心兮獨能如此舉僧問瑯琊覺和尚清淨本然云何忽生山河大地覺云清淨本然云何忽生山河大地頌曰見有不有翻手覆手瑯琊山裡人不落瞿曇後泗州普照覺和尚頌古一百則竟舉世尊因自恣日文殊三處過夏迦葉欲擯出文殊纔近椎乃見百千萬億文殊迦葉盡其神力椎不能舉世尊遂問汝擯那箇文殊迦葉無對師云金色頭陀有心無膽當時盡令而行莫道百千萬億文殊祇這黃面瞿曇也與擯出若能如是不唯壁立真風亦令後人知我衲僧門下著爾閑佛祖不得舉臥輪云臥輪有伎倆能斷百思想對境心不起菩提日日長六祖聞云慧能無伎倆不斷百思想對境心數起菩提作麼長師云葵花向日柳絮隨風舉百丈上堂大眾方集以拄杖一時打去復召云大眾眾回首丈云是什麼黃蘗上堂大眾方集以拄杖一時打去復召云大眾眾回首蘗云月似彎弓少雨多風雪竇云若是雪竇集眾以拄杖打去便休師云下媒求鴿直鉤釣魚各有接物利生底手段若是箇撈籠不住呼喚不回底漢又作麼生以拄杖擊香臺一下舉南泉歸宗麻谷禮拜忠國師泉於路上畫一圓相云道得即去宗於圓相中坐谷作女人拜泉云恁麼則不去也宗云是何心行師云我當時若見便與撥却圓相不唯打破南泉窠窟亦乃教歸宗無著身處麻谷呈伎倆不得泉云恁麼則不去也果然果然舉洞山到北巖巖問什麼處來山云湖南來巖云觀察使姓什麼山云不得姓巖云名什麼山云不得名巖云還理事也無山云自有廊幕在巖云還出入否山云不出入巖云豈不出入山拂袖出去巖來日侵早入堂召洞山云昨日問上座話不稱老僧意一夜不安今請上座別一轉語若愜老僧意便開粥相伴過夏山云却請和尚問巖云不出入山云太尊貴生巖乃開粥同過夏師云主張門戶自有傍來拱默威嚴誰敢正視借功施設轉位提持全成左右分權不犯尊貴一路還知尊貴處麼寶殿無人不侍立不種梧桐免鳳來舉法燈開堂謂眾云山僧本欲跧棲巖竇又緣清涼老人有不了底公案今日出來為他分析僧問如何是不了底公案燈便打云祖禰不了殃及兒孫僧云過在什麼處燈云過在我殃及爾師云這僧若是箇漢出來便與掀倒禪床不唯自己有出身之路亦免見祖禰不了殃及兒孫舉香嚴垂語云如人上樹口銜樹枝手不攀枝脚不踏樹下有人問西來意若不對違他所問若對又喪身失命正當恁麼時作麼生即是有虎頭上座云樹上即不問未上樹請師道香嚴呵呵大笑雪竇云樹上道即易樹下道即難老僧上樹也致將一問來師云虎頭上座是箇惡賊用無義手打不防家直繞本色作家往往做手脚不辨雪竇是別機宜識休咎底漢到這裏亦祇得藏身露影還會香嚴做處麼三千劍客今何在獨許莊周見太平舉僧問風穴語默涉離微如何通不犯穴云長憶江南三月裏鷓鴣啼處百花香雪竇云劈腹剜心師云露躶躶圓陀陀直是無稜縫且道風穴無稜縫何似雪竇無稜縫還會麼和光惹事刮篤成家舉玄沙問鏡清古人道不見一法是大過患爾且道不見甚麼法清指露柱云莫是這箇法麼沙云浙中清水白米從爾喫佛法未夢見在師云鏡清當時恁麼答玄沙末後恁麼道還相契也無然則鏡清久不作佛法夢也須是玄沙同參始得舉蓮華菴主拈拄杖示眾云古人到這裏為什麼不肯住眾無語自代云為他途路不得力復云畢竟如何又自云楖𣗖橫擔不顧人直入千峯萬峯去師云負入不負出本色住山人思大吞盡諸佛普眼不見普賢且道病在什麼處驀拈拄杖卓一下云官不容針私通車馬舉雪峯云飯羅邊坐地餓死人無數海水邊坐地渴殺人無數玄沙云飯羅裡坐餓死人無數海水沒頭渴殺人無數雲門云通身是飯通身是水師云我則不然飯羅裏坐脹殺人無數海水沒頭浸殺人無數以前傷乎不吞以後失乎不吐祇如雲門道通身是飯通身是水到這裡無爾吞吐處舉僧問智門蓮華未出水時如何門云蓮華僧云出水後如何門云荷葉師云靈龜無卦兆空殼不勞鑽舉僧問淨眾蓮華未出水時如何眾云菡萏滿池流僧云出水後如何眾云葉落不知秋師云李陵持漢節潘閬倒騎驢舉雲蓋問石霜萬戶俱開即不問萬戶俱閉時如何霜云堂中事作麼生蓋無語經半年方乃云無人接得渠霜云道即大殺道祇道得八成蓋云和尚作麼生霜云無人識得渠師云穩密田地忌墮功勳貼體衣裳會須脫却宗中辨的量外轉機須子細始得同中之異酌然尚帶依俙異中之異直是難臻妙極還到石霜父子轉側處麼燭曉玉人初破夢夜寒青女未登機舉睦州示眾云裂開也在我揑聚也在我僧問如何是裂開州云三九二十七菩提涅槃真如解脫即心即佛我且恁麼道汝又作麼生僧云某甲不恁麼道州云盞子落地楪子成八片僧云如何是揑聚州斂手而坐師云睦州用處直是長三短五七縱八橫攃在面前拋向腦後不妨奇特然則門庭施設自是一家入理深談不翅百步舉經云若見諸相非相即見如來法眼云若見諸相非相即不見如來師云世尊說如來禪法眼說祖師禪會得甚奇特不會也相許舉馬祖見僧來便畫一圓相云入也打不入也打僧便入祖便打僧云和尚打某甲不得祖靠却拄杖休去師云跨門之機室中之意具眼者分明辨取舉僧問廣德如何是刢利底人德云維摩不離方丈室文殊未到早先知又問如何是刢利底人德云垢膩汗衫皂角洗又問如何是刢利底人德云古墓毒蛇頭戴角師云一句子把定要關一句子不存軌則一句子體用雙照若人會得許儞刢利還端的麼枯龜妙在孫賓手一灼爻分十字文舉雪峯問僧什麼處去僧云普請去峯云去師云莫動著動著三十棒雲門云隨語識人又是為蛇畫足舉漸源因寶蓋來相看源乃卷簾入方丈坐蓋下却簾歸客位源令侍者傳語云遠涉不易猶隔津在纔語了蓋便打一掌者云有堂頭和尚在莫打某甲蓋云祇為有和尚在所以打儞者回舉似源源云猶隔津在師云酌然猶隔津在然則各各彼彼自是一家且作麼得同生同死共命連枝去暗裏抽橫骨明中坐舌頭舉保福問長慶盤山道光境俱亡復是何物洞山云光境未亡復是何物據二老宿總未剿絕在作麼生得剿絕去慶良久福云情知儞向鬼窟裏作活計慶云汝又作麼生福云兩手扶犁水過膝師云俱亡未亡奪人奪境為什麼保福不肯長慶太平本是將軍建不許將軍見太平舉乾峯示眾云法身有三種病二種光須是一一透得更有照用臨時向上一竅在雲門出云菴內人為什麼不知菴外事峯呵呵大笑門云猶是學人疑處峯云子是什麼心行門云也要和尚相委峯云直須恁麼穩密始得穩坐地門云喏喏師云坐著病在膏肓用著光不透脫直饒儞縱橫十字圓轉一機也未知有向上一竅在還得穩坐地麼到頭霜夜月任運落前溪舉溈山問仰山子一夏不見上來在下面作何所務仰云某甲鋤得一片畬下得一羅種溈云寂子今夏不虛過仰云和尚今夏作什麼溈云日中一飯夜後一寢仰云和尚今夏亦不虛過道了乃吐舌溈云寂子何得自傷己命師云少當努力老合歇心這一夏總不虛過為什麼仰山道了吐舌若點撿得出禍不入慎家之門舉趙州云有佛處不得住無佛處急走過師云沈空滯迹犯手傷風俱未是衲僧去就直須莫入人行市莫坐他床榻正不立玄偏不附物方能把住放行有自由分舉臨際兩堂首座齊下喝僧問際還有賓主也無際云賓主歷然師云殺人刀活人劍在臨際手裏雖然如是當時便與一喝直饒他大逞神通也祇得同聲相應舉洞山問隱山如何是主中主隱云長年不出戶洞云如何是主中賓隱云青山覆白雲洞云賓主相去幾何隱云長江水上波洞云賓主相見有何言說隱云清風拂白月師云主也雲藏頂相賓也雪壓眉稜相去也門司有限言說也玉振金聲我此四句且道與隱山是同是別叢林具眼者試請辨看舉雲門云佛法大殺有祇是舌頭短後自云長也師云雲門大師雖然自起自倒要且車不橫推理不曲斷舉溈山與仰山摘茶次溈云終日祇聞子聲不見子形仰便撼茶樹溈云子祇得其用仰云未審和尚如何溈良久仰云和尚祇得其體溈云放子三十棒師云溈山仰山父父子子叢林盡道各得一橛殊不知天共白雲曉水和明月秋舉稜嚴會上世尊告眾云若能推底是汝心則認賊為子脩山主云若能推底不是汝心則認子為賊師云如今推也是子是賊買𢛡相頭食魚去骨舉長慶云總似今日老胡有望保福云總似今日老胡絕望師云富嫌千口少窮恨一身多舉僧問石霜真身還出世也無霜云不出世僧云爭柰真身何霜云琉璃缾子口師云通身及盡徹底無功攃手興來隨處得用還識石霜老漢麼當堂無影迹遍界不曾藏舉僧問雪峯古㵎寒泉時如何峯云瞪目不見底僧云飲者如何峯云不從口入僧舉似趙州州云不可從鼻孔裏入僧却問州古㵎寒泉時如何州云苦僧云飲者如何州云死雪峯聞云趙州古佛從此不答話師云扶豎宗椉須還大匠雪峯辨一千五百人善知識身心趙州用一百二十歲老作家手段不妨奇怪如今眾中隨言定旨亂作貶剝深屈古人然則相席打令似有知音鏤骨銘心罕逢明鑒舉國師三喚侍者侍者三應國師云將謂吾辜負汝誰知汝辜負吾師云仁義道中師資分上再呼能再應論實不論虛且道有辜負無辜負皓玉無瑕雕文喪德舉僧問韶山是非不到處還有句也無山云有僧云是什麼句山云一片孤雲不露醜師云通身回互不觸尊嚴退位傍提要當宛轉還見韶山相為處麼盡力推爺向裏頭舉僧問臨際如何是吹毛劍際云禍事禍事僧便禮拜際便打僧問巴陵如何是吹毛劍陵云珊瑚枝枝撐著月師云殺人刀一毛不度活人劍一毫不傷有意氣時添意氣不風流處也風流舉洞山垂語云體得佛向上人方有說話分僧問如何是佛向上人山云非佛法眼云方便呼為佛師云二老宿相去多少直是刀刀相似柰何魚魯參差到這裏須是轉劫外機放風前箭橫身擔荷攃手承當具這般眼目始得還辨得麼易分雪裏粉難辨墨中煤舉脩山主垂語云具足凡夫法凡夫不知具足聖人法聖人不會聖人若會即同凡夫凡夫若知即是聖人師云收得安南又憂塞北到這裏實成底事一時颺却始得穩坐地還端的麼一等平懷泯然自盡舉石梯問侍者什麼處去者云上堂齋去梯云我豈不知汝上堂齋去者云除此外別道什麼梯云我祇問汝本分事者云若問本分事某甲實是上堂齋公梯云不謬為吾侍者師云放過即不可如今直與扭得鼻孔痛打得骨頭出始得免見瞎驢趁大隊所以道平地上死人無數透得荊棘林是好手且道適來這僧透得也未多虛不如少實舉僧問法眼聲色兩字如何透得眼云大眾若會這僧問處透聲色也不難師云從前不了祇因家賊難防直下分明且向草菴止宿舉夾山云目前無法意在目前他不是目前法非耳目之所到師云夾山老子解開布袋頭將差珍異寶攃向諸人面前了也正當恁麼時却作麼生路不拾遺君子稱美舉趙州云把定乾坤眼綿綿不漏絲毫我要儞會儞又作麼生會師云還端的也未直饒儞這裏會得七穿八穴我也知儞出趙州䅚繢不得舉鏡清問靈雲混沌未分時如何雲曰露柱懷胎清云分後如何雲曰如片雲點太清清云祇如太清還受點也無雲不對清云恁麼即含生不來也雲亦不對清云直得純清絕點時如何雲曰猶是真常流注清云如何是真常流注雲曰似鏡常明清云向上更有事否雲曰有清云如何是向上事雲曰打破鏡來與子相見師云分與未分玉機夜動點與不點金梭暗拋直是一色純清未得十成安穩且道打破鏡來向什麼處相見還會麼清秋老兔吞光後湛水蒼龍蛻骨時舉石鞏上堂乃張弓架箭三平擘開胸當之鞏云一張弓兩隻箭三十年祇射得半箇聖人師云石鞏習氣不除三平相席打令却云三十年一張弓兩隻箭祇射得半箇聖人豈不是以己方人大都不入驚人浪到了難尋稱意魚舉僧問雲門如何是清淨法身門云花藥欄僧云便恁麼去時如何門云金毛師子雪竇著語云大無端師云賊來須打客來須待雲門雪竇二俱作家這裏莫有便恁麼去者麼切忌撞頭磕額舉僧問曹山子歸就父為什麼父全不顧山云理合如斯僧云父子之恩何在山云始成父子之恩僧云如何是父子之恩山云刀斧斫不開師云翡翠簾垂絲綸未降紫羅帳合視聽難通犯動毛頭月昇夜戶密移一步鶴出銀籠還知麼脫身一色無遺影不坐同風落大功舉白水垂語云眼裏著砂不得耳裏著水不得僧便問如何是眼裏著砂不得水云應真無比僧云如何是耳裏著水不得水云白淨無垢師云白水老子可謂大而無外小而無內具足千變萬化祇箇赤手空身不受一滴一塵直是滿眼滿耳還見麼立足無閑地知心有幾人舉石頭參同契云回互不回互僧問雲門如何是回互門指版頭云不可喚作版頭僧云如何是不回互門云這箇是版頭師云石頭舌頭無骨雲門眼裡有筋千古之下聲光赫揚如今要把手共行直須恁麼始解不恁麼然後沒交涉還相委悉麼少年曾決龍蛇陣老倒還同稚子歌舉芭蕉示眾云爾有拄杖子我與爾拄杖子爾無拄杖子我奪却爾拄杖子師云爾有則一切有爾無則一切無有無自是當人與奪關芭蕉甚事正恁麼時作麼生是爾拄杖子舉僧問香嚴如何是道嚴云枯木裡龍吟僧云如何是道中人嚴云髑髏裡眼睛僧舉門石霜如何是枯木裡龍吟霜云猶帶喜在僧云如何是髑髏裡眼睛霜云猶帶識在師云王居門裡臣不出門舉大耳三藏得他心通朝見肅宗帝帝命忠國師驗之藏見國師便禮拜側立于右國師云汝得他心通是否藏云不敢國師云汝道老僧祇今在什麼處藏云和尚是一國之師何得在西川看競渡舡國師再問汝道老僧即今在什麼處藏云和尚是一國之師何得在天津橋上看弄猢猻國師第三次問老僧即今在什麼處藏罔知去處國師叱云這野狐精他心通在什麼處師云三藏不見國師則且置爾道國師自知落處麼若謂自知則百鳥銜花諸天供養未有休日且道正當恁麼時落在什麼處舉陸亘大夫問南泉弟子家中有一片石有時坐有時臥欲鐫作佛得否泉云得陸云莫不得否泉云不得雲巖云坐則佛不坐則非佛洞山云不坐則佛坐則非佛師云轉功就位轉位就功還他洞上父子且道南泉意作麼生直是針錐不得舉佛前有一女子入定佛勅文殊出定殊乃運神力托上梵天出定不得佛乃云下方有罔明大士能出此定須臾罔明至勅令出定罔明彈指三下女子便出定師云若定若動當人變弄鴻毛輕而不輕大山重而非重還知老瞿曇鼻孔在我手裡麼舉雪峯與三聖行次見一隊猢猻峯云祇這猢猻各各皆一面古鏡聖云歷劫無名何以彰為古鏡峯云瑕生也聖云一千五百人善知識話頭也不識峯云老僧住持事煩師云當時若見雪峯道瑕生也但近前云喏喏且道何故如此爭之不足讓之有餘舉長慶示眾云淨潔打疊了近前就我索驀脊與爾一棒有這一棒到爾爾須具大慚愧若無這一棒到爾爾向什麼處會師云死口喫常住飯展脚臥長連床求箇知慚媿者難得還知長慶棒落地處麼雷開蟄戶電燒尾引出崢嶸頭角來舉盤山垂語云若言即心即佛今時未入玄微若言非心非佛亦是指蹤極則師云有錢不解使解使却無錢且道作麼生得十成去娶他年少婦須是白頭兒舉金峯示眾云事存圅蓋合理應箭鋒拄若人道得金峯分半院與他住時有僧出禮拜峯云休休相見易得好共住難為人師云重賞之下必有勇夫這僧擬乎強取金峯又却不甘還知蚌鷸相持盡落漁夫之手若也辨得圅蓋箭鋒金峯一院兩手分付舉僧問曹山佛未出世時如何山云曹山不如僧云出世後如何山云不如曹山師云佛與曹山賓主互換出世不出世各具一隻眼未有長行而不住長住而不行還會麼幽洞不拘關鎖意縱橫那涉兩頭人舉雲門示眾云直得觸目無滯達得名身句身一切法空山河大地是名身亦不可得喚作三昧性海俱備猶是無風匝匝之波直得亡知於覺覺即佛性矣喚作無事人更須知有向上一竅在師云賓主不諧二俱有過各與二十棒祇如向上一竅又作麼生犀因翫月紋生角象被雷驚花入牙舉乾峯示眾云舉一不得舉二放過一著落在第二雲門出眾云昨日有人從天台來却往徑山去峯云來日不得普請師云坐斷十方千差路絕放開一線萬派朝宗二尊宿開拓家風方見衲僧去就還端的麼太平天子寰中旨血汗將軍塞外心舉巖頭辭德山山云子什麼處去頭云暫辭和尚下山去山云子他後作麼生頭云不忘和尚山云子憑何有此語頭云豈不聞智與師齊減師半德智過於師方堪傳授山云如是如是善自護持師云德山尋常棒下不立佛祖洎乎到這時節得恁麼老婆雖然是養子之緣爭免得後人撿責待伊道智過於師方堪傳授拽拄杖驀脊便打舉南泉垂語云王老師牧一頭水牯牛擬向溪東去不免官家苗稅擬向溪西去不免官家苗稅爭如隨分納些些總不見得師云南泉牧牛可謂奇特直得一切處關防不得為什麼如此是他隨分納些些舉黃蘗問百丈從上相承底事和尚如何指示於人丈據坐蘗云後代兒孫將何傳授丈云將謂爾是箇人便歸方丈師云言滿天下無口過行滿天下無怨惡還他百丈黃蘗不是不知有且祇要此話大行還會百丈歸方丈麼林間風葉落化外水天秋舉仰山問僧近離甚處僧云廬山仰云曾到五老峯麼僧云不曾到仰云闍梨不曾遊山雲門云此語皆為慈悲之故有落草之譚師云雲門雖然識得仰山底裡爭柰祇知其一不知其二且道仰山意作麼生無限風流慵賣弄免人指點好郎君舉三聖云我逢人即出出即不為人興化云我逢人即不出出則便為人師云墮也墮也今日不是減古人聲光且要長後人節概若是本色漢提祖師印轉鐵牛機把拄杖一時穿却方見衲僧手段舉聲明三藏見閩王王請玄沙驗之沙背後以銅火筯敲鐵火爐問云是什麼聲藏云銅鐵聲沙云大王莫受外國人瞞師云理契則神貧子獲衣中之寶情封則物力士失額上之珠三藏祇解瞻前玄沙不能顧後還知麼誣人之罪以罪加之舉僧問長沙作麼生轉得山河大地歸自己去沙云作麼生轉得自己歸山河大地去師云雖然主賓互換要且泥水不分或然裂轉鼻孔恁麼不恁麼總不得又合作麼生如今王令稍嚴不許人攙行奪市舉灌溪垂語云我在臨際處得一杓我在末山處得一杓又云十方無壁落四面亦無門露躶躶赤灑灑沒可把師云灌溪恁麼說話且道是臨際處得底末山處得底雖然一箭雙雕柰有時走殺有時坐殺且作麼生得恰好去揑聚放開都在我拈來拋去更由誰舉僧問睦州祖意教意是同是別州云青山自青山白雲自白雲師云若向這裡識得陸州釋迦出世達磨西來總是不守本分底漢還識得麼臂長衫袖短脚瘦草鞋寬舉南園一日自燒浴僧問和尚何不使沙彌童行園撫掌三下僧舉似曹山山云一等是箇撫掌拍手就中南園奇怪俱胝一指頭禪蓋為承當處不諦僧却問南園撫掌豈不是奴兒婢子邊事山云是僧云向上更有事也無山云有僧云如何是向上事山咄云這奴兒婢子師云識尊卑知貴賤南園是作家分玉石辨金鍮曹山不出世這僧雖解切瑳琢磨也祇向奴兒婢子邊著到還知麼放矌淋漓兩不傷猶是夜明簾外客舉雲門示眾云十五日以前即不問十五日以後道將一句來自云日日是好日師云屬虎人本命屬猴人相衝舉壽聖云月半前用釣月半後用錐僧便問正當月半時如何聖云泥牛踏破澄潭月師云兩頭得用壽聖作家直下忘功是誰體得放行也互換尊賓把住也不留朕跡還有體得底麼玉女夜拋梭織錦於西舍舉僧問曹山世間什麼物最貴山云死猫兒最貴僧云為什麼死猫兒最貴山云無人著價師云曹山物貨不入行市子細看來直是一錢不直曹山遇賤則貴我這裏遇貴則賤且道還有相違處麼舉大慈示眾云山僧不會答話祇是識病時有僧出慈便歸方丈雪竇云雪竇識病不答話或有僧出劈脊便打師云大慈雪竇二俱作家要且祇顧目前不防脚下或有箇不識好惡不問東西底漢出來便掀倒禪床直饒爾全機大用也祇恐著手脚不辨正當恁麼時還有識病底眼麼舉僧問雪峯聲聞人見性如夜見月菩薩人見性如晝見日未審和尚見性如何峯打三下後問巖頭頭打三掌雪竇云應病與藥且打三下據令而行合打多少師云雪竇一期趁快往往後人作行令會却殊不知雪峯巖頭是箇無固必漢舉雲巖院主遊石室回巖云汝去入到石室裡看為什麼便祇回院主無對洞山代云彼中已有人占了也巖云汝更去作什麼山云不可人情斷絕去也師云低頭失却針開眼拾得線線無頭而莫度針無穴以難穿到這裏鸞膠續絃須是洞山始得舉南泉與趙州翫月次州云幾時得似這箇去泉云王老師二十年前也曾恁麼來師云二十年前且置二十年後又作麼生還知王老師行履處麼屋裏無靈床渾家不著孝舉僧問玄沙如何是無縫塔沙云這一縫大小師云見成公案爾若道據欵結案我知爾未識玄沙若有人問長蘆祇向道四稜榻地且道識玄沙不識玄沙具眼者辨看舉古德垂語云終日拈香擇火不知身是道場師云弄精魂漢有什麼限玄沙云終日拈香擇火不知真箇道場師云奇怪八十翁翁出場屋不是小兒戲且道利害在什麼處有智無智較三十里舉僧問龍牙如何是祖師西來意牙云待石烏龜解語即向汝道僧問香林如何是祖師西來意林云坐久成勞師云一句子仰之彌高一句子鑽之彌堅一句子瞻之在前一句子忽焉在後還辨得麼赤心片片知人少覿面堆堆覩者稀舉良禪客問欽山一鏇破三關時如何山云放出關中主看良云恁麼則知過必改山云更待何時良云好箭放不著所在便出山云且來闍梨良回首山把住云一鏇破三關即且置試與欽山發箭看良擬議山打七棒云且聽這漢疑三十年師云山堆嶽積來瓦解氷消法則是人知有與我放出關中主看且合作麼生有底道當時便喝當時便掌然則一期瞎用則得要且未是關中主在還體得麼當堂不正坐那赴兩頭機舉趙州與遠侍者鬪劣不鬪勝州云我似一頭驢者云我似驢胃州云我似驢糞者云我似糞中蟲州云爾在裏許作什麼者云過夏州云把將餅子來師云高高標不出低低望不及眼自爭先得籌因打劫贏舉玄沙示眾云諸方盡道接物利生忽遇三種病人來如何接得患盲者拈推竪拂他又不見患聾者語言三昧他又不聞患瘂者教伊說又說不得若接此人不得佛法無靈驗有僧請益雲門門云爾禮拜著僧禮拜門以拄杖桎僧退後云汝不是患盲復喚近前來僧近前門云汝不是患聾乃云會麼僧云不會門云汝不是患瘂其僧於此有省師云雲門平展這僧實酬且道悟在什麼處不救之疾難為針艾舉僧辭大慈慈問向什麼處去僧云江西去慈云將老僧去得麼僧云非但和尚更有過於和尚者亦不能將得去師云大慈合伴不著這僧不如獨行也須是恁麼始得真饒大慈古佛也不柰這檐版漢何且道別有什麼長處舉僧問石霜咫尺之間為什麼不覩師顏霜云我道遍界不曾藏僧復問雪峯遍界不曾藏意旨如何峯云甚麼處不是石霜師云石霜雪峯相去多少直是千里萬里若有人問長蘆遍界不曾藏竟旨向道什麼處是石霜舉三平頌云秖此見聞非見聞更無聲色可呈君箇中若了全無事體用何妨分不分師云正相逢沒交涉六戶不掩四衢絕蹤遍界是光明通身無向背機絲不掛梭頭事文彩縱橫意自殊舉僧辭大隨隨問什麼處去僧云峩眉禮普賢去隨竪起拂子云文殊普賢祇在這裏僧畫一圓相拋向背後隨云侍者將一貼茶與這僧師云識法者懼欺敵者亡水中擇乳須是鵝王與玄沙見鼓山來畫一圓相山云人人出這箇不得沙云情知爾驢胎馬腹裏作活計山云和尚又作麼生沙云人人出這箇不得山云和尚恁麼却得某甲為什麼不得沙云我得爾不得師云玄沙大似倚勢欺人以強陵弱蓋他撥得轉弄得出兩箇一般為什麼道我得爾不得是真難掩是偽不冐舉雪竇舉古德云眼裏著砂不得耳裏著水不得忽有箇漢信得及把得住不受人瞞祖佛言教是什麼熱椀鳴聲便請高掛盋囊拗折拄杖管取一員無事道人又云眼裏著得須彌山耳裏著得大海水一般漢受人商量佛祖言教如龍得水似虎靠山却須挑起盋囊橫擔拄杖亦是一員無事道人復云恁麼也不得不恁麼也不得然後沒交涉三員無事道人中選一人為師師云坐斷乾坤建立世界和光混俗各有長處且道選那一人為師驀拈起拄杖云穿過了也舉洞山問密師伯作什麼密云把針山云把針事作麼生密云針針相似山云二十年同行作這語話密云長老又作麼生山云大地火發師云大地火發間不容髮南海崑崙天寒不󰨢祖祖相傳一頭搕𢶍舉陳操尚書與眾官樓上遙見數僧從遠來官云數員禪客陳云不是官云焉知不是陳云待與驗過僧至樓下陳云大德僧舉首陳云不信道不是官罔措師云陳尚書當面白拈瞞長蘆一點不得舉雪峯在洞山作典座一日淘米次山問淘砂去米淘米去砂峯云砂米一時去山云大眾喫箇什麼峯便覆却盆山云子他後別見人去在師云雪峯祇管步步登高不覺草鞋跟斷若也正偏宛轉敲唱俱行自是言氣相合父子相投且道洞山不肯雪峯意在什麼處萬里無雲天有過碧潭似鏡月難來舉僧問芭蕉有一人不捨生死不證涅槃師還提携也無蕉云山僧粗識好惡師云芭蕉雖然識好惡且不能牽耕夫之牛奪飢人之食如今若有人問長蘆便和聲打為什麼如此我從來不識好惡舉大慈示眾云說得一丈不如行得一尺說得一尺不如行得一寸洞山云說取行不得底行取說不得底雲居云行時無說路說時無行路不行不說時合行什麼路洛浦云行說俱不到則本事在行說俱到則本事無師云絕是非沒蹤跡相逢不識面識面不相逢諸尊宿各有長處如今舌頭上無十字關脚跟下無五色線要行便行要說便說若有人問長蘆如何是要行便行云步如何是要說便說云啊舉水潦和尚問馬大師如何是佛法大意馬祖與一踏倒水潦豁然大悟起來呵呵大笑云百千法門無量妙義祇向一毫頭上識得根源去師云馬大師不合放過待伊起來恁麼道但問祇這一毫從什麼處得來待伊擬議更與一踏舉古德云長者長法身短者短法身師云且道舜若多神喚什麼作法身良久云還會麼不可續鳧截鶴夷岳盈壑去也舉布袋和尚頌云彌勒真彌勒師云拶破面門分身千百億師云築著鼻孔時時示時人師云高著眼時人皆不識師云當面諱却師復云憨皮袋欄街截巷直是無迴避處還辨得麼腦後見腮莫與往來舉趙州云至道無難唯嫌揀擇纔有語言是揀擇是明白老僧不在明白裏是汝還護惜也無時有僧問和尚既不在明白裏護惜箇什麼州云我亦不知僧云既不知為什麼道不在明白裏州云問事即得禮拜了退師云這僧也如切如瑳不能見機而變趙州也如琢如磨幾乎事不解交眾中祇管道退身有分殊不知盡力提持還體悉得麼焦甎打著連底凍舉睦州問武陵長老了即毛端吞巨海始知大地一微塵作麼生陵云和尚問誰州云問長老陵云何不領話州云我不領話爾不領話師云睦州武陵總道不領話其間有貪觀白浪失却手橈乃竪起拂子云看舉南泉因至莊偶莊主預備迎奉泉云老僧居常出入不與他知何夙排辨至於如此主云昨夜土地神報侍者便問既是大善知識為甚却被鬼神覷見泉云土地前更添一分供養著師云長蘆則不然若見這莊主恁麼道便與捉住云放爾不得何故如此不見道來說是非者便是是非人舉僧問洞山時時勤拂拭莫使惹塵埃為什麼不得他衣盋山云直饒道本來無一物也未合得他衣盋且道什麼人合得僧下九十六轉語不契末後云設使將來他亦不受山深肯之雪竇云他既不受是眼將來必應是瞎師云長蘆則不然直須將來若不得來爭知不受直須不受若不不受爭免將來將來底必應是眼不受底真箇是瞎還會麼照盡體無依通身合大道拈古一百則竟師於建炎三年十一月初二日受請上堂僧問大白峯頭祥雲冉冉玲瓏巖畔瑞氣綿綿如何是最初一句師云瑞氣綿綿進云此猶是學人道底師云爾舌頭是我舌頭進云一言該萬象一句逗群機師云是那一句進云的的無兼帶明明不覆藏師云須是脚跟點地始得僧禮拜師乃云佛法也無如許多般只要諸人一切時中放教身心空索索地條絲不卦廓落無依本地靈明毫髮不昧若恁麼履踐得到自然一切時合一切時應了無纖塵許作爾障礙處便能轉千聖向自己背後方喚作衲僧若也倚他門戶取他處分受他茶糊豈不是瞎驢趁大隊既然如是畢竟如何自是不歸歸便得五湖煙浪有誰爭冬至上堂僧問化紐轉樞又是一陽生也乾坤那畔還有此箇消息也無師云日月不到處古今無盡時進云寒巖回暖信華笑不萠枝師云猶是門外漢進云作麼生是門裏底人師云不得名邈僧禮拜師乃云陰極而陽生力窮而位轉蒼龍退骨而驤玄豹披霧而變要將三世佛髑髏穿作數珠子一穿莫道明頭暗頭真箇日面月面直饒爾斗滿秤平也輪我賣貴買賤諸禪德還會麼槃裏明珠不撥自轉舉雪峯問僧甚處去僧云普請去雪峯云去雲門云雪峯因語識人師云莫動著動著三十棒為什麼如此皓玉無瑕彫文喪德上堂云好諸禪德雲容初破雪意已回清光心醉而醒皓色眼迷而轉直得全超不借獨脫無依裏許通宗幾人得妙諸禪德箇是密密綿綿轉功底時節還體悉得麼良久云初平不語癡羊臥消息分明付與誰參上堂云妙存湛湛不為無真照靈靈不為有更向其間退步看白雲斷處青山瘦參上堂舉法眼一日坐次忽指面前簾子時有二僧同去卷法眼云一得一失師云恁麼去底錯恁麼去底親錯時錯到底親時親見真相識滿天下知心能幾人上堂云廓淨無際而智與之俱普應無方而神與之會智虛也惺惺自照神用也綿綿不勒便能一切時一切處放大光明作大佛事所以道山河無隔越光明處處透又不見道若人欲入佛境界當淨其意如虛空遠離諸相及諸取令心所向皆無礙作麼生行履得恁麼相應去水月澹相對松風清未休上堂舉洞山問隱山和尚見甚道理便住此山隱山云我見兩箇泥牛鬪入海直至而今沒消息師云好諸禪德秋疎山瘦月落潭空雲水意消功勳路絕且道正恁麼時如何體悉玉輪機轉笑呵呵直下相逢不相識上堂僧問百草頭上罷却平生時如何師云脫體無依活卓卓僧云恁麼則遍界不曾藏去也師云識取俱胝一指頭僧云一夜落華雨滿城流水香師云切忌撞頭磕額師乃云三千世界收一印中而字義炳然八萬法門在微塵裏而科目具足諸禪德俱胝和尚一指頭禪三十年受用豈不是十方通暢八面玲瓏見成平等游踐自在底漢還會麼看他熱熟和光去做盡風流弄影行參上堂云諸禪德吞盡三世佛底人為甚麼開口不得照破四天下底人為甚麼合眼不得許多病痛與爾一時拈却了也且作麼生得十成通暢去還會麼擘開華岳連天色放出黃河到海聲上堂舉道吾漸源同往一家弔慰源拍棺云生耶死耶吾云生也不道死也不道源云為什麼不道吾云不道不道源至中路謂道吾云和尚快與某甲道若不道打和尚去吾云打即任打道即不道源便打師云道吾恁麼道已是掩耳偷鈴更被爛打一頓大似失錢遭罪諸人還委悉麼覺上座有頌生也死也不道不道只知憨狗怒逐塊誰見死蛇驚出草著眼家林裏許看不萠枝上春陽早上堂云好諸禪德來來去去山中人識得青山便是身青山是身身是我更於何處著根塵為諸人拈却面前案山子了也只如主山頂𩕳上句子又作麼生道爾若道得方知適來恁麼道猶是客山朝揖邊事諸禪德主若不知有客則無應世之方客若不知有主則無出塵之見且道理事圓主賓合時作麼生良久云還會麼夜半木人敲月戶天明鳳子笑㘅華上堂云溶溶曳曳山上雲潺潺湲湲山下水試問其間雲水人更於何處求諸己諸禪德心無所住則法離見聞智無所緣則道超情謂靈雲只麼悟桃華三十年癡今日慧諸人分上又作麼生眼裏無筋一世貧參真歇和尚入山上堂僧間相見又無事不來還憶君作麼生是相見底事師云白髮笑垂頂青眸寒照人進云恁麼則眉毛相結鼻頭相拄去也師云更須知有同身共命底時節僧云作麼是同身共命時節師云刀斧斫不開師云好諸禪德玉林浸月丹山鶵頡頑翔鳴雪葦浮秋白沙雁相隨綴字暗中度線妙處投鍼發明心地也共是一燈洞照靈臺也更無異影青山父從來卓卓白雲兒到處飄飄雖然千里同風那似一絲不隔路岐幾絕要須轉位流通言語斯窮更與借光施設諸禪德恁麼時節恁麼處所恁麼傳持恁麼建立也須是恁麼人始得敢問諸人作麼生是恁麼人施設底事還委悉麼鶺鴒原上和尚語棠棣枝頭爛熳春上堂舉龐居士問馬大師不與萬法為侶是什麼人馬師云待汝一口吸盡西江水即向汝道師云吸盡西江向汝道馬師不肯落荒草三千剎海一成秋明月珊瑚冷相照上堂云裏許含明半夜月通犀角其間轉動忽地雷華象牙妙在傍參莫觸尊貴少林九年面壁家醜不欲外揚二祖三拜立時口訥誰知內敏天童今日也大無端上堂云孤筇長作水雲游底事而今放下休一點破幽明歷歷十分合體冷湫湫暗中須透金針穴轉處還藏玉線頭劫外家風茲日辨渠儂真與我儂儔上堂云隔牆見角定知是牛隔山見煙定知是火且道諸人定知有底作麼生還體悉得麼報曉音聲捿鳥語漏春消息早梅香上堂舉深明二上座見漁人網一鯉魚透出深云明兄俊哉一似箇衲僧相似明云雖然如此爭似當時不撞入網羅好深云爾欠悟在師云萬象之中脫體自有生緣一色之後轉身須分活路既如此也真是一員衲僧且道衲僧行履處作麼生妙握當塗無字印馬蹄終不染塵泥上堂僧問如何是祖佛不敢近底人師云華嶽連天碧進云如何是鬼神不能惻底人師云黃河輥底流進云如是則西風能墮葉明月解隨流師云作麼生是衲僧殺活杖子進云和尚何得掩耳偷鈴師云斫額望扶桑師乃云好諸禪德暮雲迷屋須知靈鳥倦投林曉影轉山忽見死蛇驚出草玉女機前梭路絕後還來木人舌上歌聲無中唱出空劫壺中穩步威音世外搖頭須是知音大家證據只如應變徇緣又合如何行履機絲不掛梭頭事文彩縱橫意自殊上堂云劫前機肘後印用而無痕空而不盡是誰造作大千出自虛明方寸爾儂欲去泥瘢匠石不慳斤運乃高聲喚云解承當底禪和子照管鼻孔舉真歇和尚入室上堂云十萬里携衣鉢而至欲傳持默默無言四千里賣布單而來不奈何呵呵大笑鋤草瞞他良遂掩門推出韶陽有底據正令而承當有底謝旁提而瞥地京口再參舡子方知師友恩深臨濟重見大愚始信老婆心切古既如是今亦當然下座大眾同往請真歇和尚為眾入室上堂云五月五日天中節百草頭上看生殺甘草黃連自苦甜人參附子分寒熱薰蕕難昧雙垂爪滋味那瞞初偃月圓明了知心念間摩訶迦葉能分別諸禪德分別底是意迦葉尊者久滅意根圓明了知不由心念且作麼生得恰好去人平不語水平不流上堂趙州到雲居居云老老大大何不覓箇住處州云教某甲向甚麼處住居云山前有古寺基州云和尚何不自在居便休去師云爾也住我也住十方三世一時揑聚月醉雲酣離水犀轉身觸倒珊瑚樹上堂僧問萬機休罷千聖不携底是甚麼人師云金剛際下鐵崑崙進云從來無伴侶只麼獨孤標師云轉側相逢合談何事進云清風拂白月師云那時一句子歷歷要旁提進云恁麼則貫古通今該天括地去也師云又是驢前馬後進云不落驢前馬後底又作麼生師云古今該不得天地廓難包師乃云好諸禪德本圓本靈亙曠古而有種混太虛而無形劫外家風澹薄壺中田地丕平望時眼力欲斷體處心緣未萠雲懷雪意兮鶴夢杳杳天作秋容兮鴻飛冥冥唯默默而自照故湛湛而純清想凝而結成器界知覺而流作眾生情多少而岐分六道智大小而區別三乘境真則觸處見佛道妙而破塵出經猶明珠而應色似空谷而傳聲只如超凡入聖轉位隨緣且道路頭在甚麼處還體悉得麼良久云曉風摩洗昏煙淨隱隱青山一線橫請維那藏主知客侍者上堂云砧槌未鳴諸佛居何國土機輪未轉一乘不屬名言賓主混融居士何須更揖家風妥貼國師不必三呼能如是也內絕功勳外無稜角還體悉得麼吼月泥牛能入海嘶風木馬解游春善權智和尚下法嗣書上堂僧問記得僧問曹山日未出時如何山曰曹山也曾恁麼來未審此意如何師云智不到處難下名言進云卷絲輪望遠山隱隱撥船頭近古岸依依師云到岸時作麼生進云帆飽清風棹穿明月師云又是隨波逐浪去也進云日出後如何山云猶較曹山半月程又作麼生云明白纔分生化路箇中消息便成功進云兒孫得力室內不知師云只如室內底人如何親近進云虛明自照不勞心力師云猶隔雲水在進云如何得十成去師云不守珍御始得師乃云萬里西來坐少林燈燈相續至如今泥牛鬪裏同歸海玉線聯時妙契鍼未墜綿綿吾祖緒不忘切切老婆心風前一弄無弦曲會有叢林人賞音只如燈燈相續心心相印血脈不斷處作麼生行履還體悉得麼翡翠踏翻荷葉雨鷺鷥衝破竹林煙當晚小參舉僧問九峯祖祖相傳當傳何事峯云釋迦慳迦葉富僧云如何是釋迦慳峯云無物與人僧云如何是迦葉富峯云國內孟甞君僧云未審相傳底事作麼生峯云百歲老兒分夜燈師云人人具足箇箇圓成有時點即不到我也為儞不得有時到即不點我也障儞不得諸禪德明中就位脫盡廉纖暗裏借功却添光彩還相委悉麼蒼龍蛻骨月轉夜玄豹變文雲弄晴上堂僧問如何是向去底人師云寂寥寥沒蹤跡進云如何是却來底人師云明歷歷有消息進云如何是不來不去底人師云坐却儞舌頭方見我鼻孔進云謝師答話師乃云歷代祖機如掣電擊鈍器不開三世佛辯似懸河灌漏巵不滿還知有省力為人處麼天寒日短兩人共一盌上堂云菩提無樹鏡非臺虛淨光明不受埃照處易分雪裏粉轉時難辨墨中煤鳥歸無影樹頭宿華在不萠枝上開際會風雲底時節寒梭出蟄一聲雷參上堂云雲門優穩身心自解隨波逐浪臨濟變通手段它能影草探竿且道天童門下合作麼生開池不待月池成月自來十月旦上堂云開爐歲歲是今朝煖氣潛通稱我曹可惜丹霞燒木佛翻令院主墮眉毛諸禪德院主只知飢來喫飯且不知有許多般事丹霞只知寒即向火亦不知有許多般事天童門下忽有箇漢恁麼出手恁麼性燥也與劈脊便打為甚麼如此當斷不斷反招其亂上堂云蛇鑽不入鳥飛不度我道人人在裏許三更明月下西山一陣清霜脫寒樹參上堂僧問如何是超佛越祖談師云高則高應低則低酬進云無味談塞斷人口師云今日為甚麼塞上人不斷進云須信道言滿天下無口過師云切忌粘牙師乃舉僧問文殊達磨還是祖否殊云不是祖僧云既不是祖何用西來殊云為汝不薦祖僧云薦後如何殊云方知不是祖師云阿那是祖位崇家譜二儀之根萬象之母建化門未要轉機實際地如何進步青山一線路相通月落寒猿啼斷處冬至上堂浮虛境上新新三世遷移堅牢地中隱隱一陽萠動住而無住密運機輪生而無生妙超影事所以借虛空為體以森羅為用普赴四天下供而不勒圓攝一印中空而無外只如生而無生作麼生體悉還會麼欲問春消息梅華自不知上堂僧問百骸俱潰散一物鎮長靈作麼生是長靈底物師云湛存群象外卓立萬機先進云恁麼則家貧遭劫時不能盡底去師云髑髏前皮袋後進云正恁麼時是甚麼面目師云搭眵漢有甚共語處師乃云肉團無主空劫有家清白十分活計丕平一段生涯月戶風高兮雲凝古路星河浪靜兮夜泛靈槎諸禪德唯心成萬法化佛現千華快須拽鼻回香象切忌當頭觸死蛇上堂云劫火炎炎是事灰劫空空處有靈臺更無妍醜成痕垢妍醜俱從箇裏來上堂云一性湛圓本地之光明發耀六根互用通身之手眼隨宜便能眼處作耳處佛事耳處作鼻處佛事所以道石人機似汝也解唱巴歌汝若似石人雪曲也須和能如是也於一切塵成一切智不見教中道若色處清淨若般若波羅蜜多清淨若一切智智清淨無二無二分無別無斷故諸人還體悉得麼良久云雲山父子能無外水月交情自有緣上堂云夤緣心和合相傀儡棚頭呈伎倆打破畫屏歸去來家山田地還清曠掃斷情塵瀝乾識浪虛明游踐兮風月一壺夢冷轉身兮雪雲萬丈上堂舉僧問曹山子歸就父為甚麼父全不顧山云理合如斯僧云父子之恩何在山云始成父子之恩僧云如何是父子之恩山云刀斧斫不開師云明月路口青山屋頭退步轉功同身共命到者裏方有知刀斧斫不開底道理且作麼生體悉還會麼照盡體無依通身合大道上堂云舌頭一臠肉口唇兩片皮其間無固必分外莫猜疑趙州古佛雲門聖師歷歷機頭不掛絲自然桃李成蹊去那是春風作意吹上堂云深明無底靈異無根案山行盡不見有家識浪瀝乾不見有已石女掣開金鎖錀木人撥動玉輪機方信道從佛口生法化生得佛法分諸人還曾恁麼履踐得相應麼良久云和竿一掣隨鉤上水面茫茫散月明上堂僧問夾山道猿抱子歸青嶂後鳥㘅華落碧巖前法眼云我三十年作境語會不作境語會又作麼生師云缺月墮疎林白雲抱幽石進云向去不存功却來還得妙師云垛根漢又恁麼去也進云不恁麼去時如何師云一溪春水夾華流進云只如浮山道犀因翫月紋生角象被雷驚華入牙又且如何師云儞又向胡餅上壓汁僧禮拜師乃云柳線垂金鶯語滑華棚張錦蝶飛忙見聞裏許通消息誰得先生點鐵方遂拈拄杖示眾云還見麼復卓一下云還聞麼去却蘆頭斤兩等分上堂舉僧問雲門殺父殺母佛前懺悔殺佛殺祖向甚麼處懺悔門云露師云露超宗越祖人言渠爇返魂香我道伊撾塗毒鼓苦苦更若咬文嚼字規行矩步上唱下隨前瞻後顧張三裹帽新有錢富漢不是恁麼做上堂云以本際光洗長夜暗以法界智破塵劫疑生滅紛紛而不至真淨之家夤緣擾擾而不到圓明之境任它外變獨我中虛步入道環體亡幻事所以古人道有物先天地無形本寂寥能為萬象主不逐四時凋且道是箇什麼良久云鯨吞海水盡露出珊瑚枝上堂云巢知風穴知雨不用安排自成規矩歷歷靡緣間間何偶樂哉林鳥淵魚一笑相忘爾汝且道如何體悉恁麼相應去還會麼會得甚奇特不會也相許請首座上堂素無色而眾色尊之在前水無味而眾味得之為最道無根荄也普天普地法無定相也或彼或此谷常虛而嚮能應呼鑑自淨而影能隨類衲僧真得箇身心大用縱橫不可器諸禪德且道阿那箇是不可器底人還體悉得麼良久云妙超初念際卓立萬機前上堂僧問把定乾坤眼綿綿不漏絲毫時如何師云清涵鯨海寬冷射蟾輪窄進云妙明非展照文彩未生前師云作麼生是儞覷得破底眼進云犀角一星蟾影透神珠九曲螘絲穿師云更須轉位就功旁參回互始得進云直得玉人招手處復妙在回途師云正回途時作麼生是妙進云處處綠楊俱堪繫馬師云此是途中事進云不涉途時如何得用師云蓑衣蒻笠賣黃金到處相逢不解喚僧禮拜師乃云真空不空妙有不有是萬象生成之根即二儀造化之母方隅不可定其居劫數不可窮其壽門庭廓淨也風色如秋田地虛明也月華如晝達一念之未萠在大功而莫守五路頭木馬嘶鳴四衢內石牛犇走到處相逢到處渠通身是眼通身手上堂舉僧問首山如何是佛山云新婦騎驢阿家牽師云衲僧舌頭真箇自由渾侖裏許沒錐鉤輪扁斵工不授子庖丁游刃無全牛上堂云身非塵聚卓卓妙存心非情緣冥冥獨學其體也出諸障礙其用也得大自在無去無來非顯非晦應色應聲亡對亡待饅頭胡餅觀世音還我當行家賣買上堂云富有萬德從教影事崢嶸蕩無纖塵把定言思杳絕寂默家風自照真常境界獨游拈起也玲玲瓏瓏千差萬別混不得放下也灑灑落落十方三世覓無蹤所以古人道撈籠不肯住叫喚不回頭古聖不安排至今無所處且道作麼生行履得恁麼相應去還相體悉麼良久云行到水窮處坐看雲起時上堂僧問松風流水是觀音入理之門野草幽華乃普賢發機之境衲僧做處合作麼生師云撒手長安路上行物物頭頭還自在進云恁麼則六戶不掩四衢無蹤師云眼耳不將來隨宜得受用進云觀音買胡餅放手是饅頭師云儞分上又作麼生進云從教塞壑填溝和泥合水師云胡三黑四不相知師乃云一切色不為眼礙文殊門中發機一切聲不為耳塵觀音門中透徹一切用不為身拘一切應不為事背便於普賢門中出沒奪境也如驢覷井奪人也如井覷驢三千世界百億身不用安排只者是參上堂云華鳥不來空過春牛頭山上懶慵人自心淨故元無作放下許多間苦辛參結夏上堂云住無住相去來之迹誰與得無得心物我之功自遣圓裹無外十方世界是箇伽藍平等無差一切眾生皆儂眷屬百川會海而成一味萬法歸性而成一家只如護生禁足底意又作麼生還會麼偏正不曾離本位無生那涉語因緣上堂云眼裏拈却翳空中那有華路不什遺君子事民無侵擾太平家參上堂舉鏡清問僧是甚麼聲僧云簷頭雨滴聲清云眾生顛倒迷已逐物僧云和尚又作麼生清云洎不迷已僧云洎不迷已意旨如何清云出身猶可易脫體道應難師云簷頭雨滴聲問儞要惺惺直下成已事途中作主盟剎剎見佛塵塵出經擘開華嶽連天色放出黃河到海聲只如鏡清道出身猶可易脫體道應難又作麼生還會麼風前諸聖難瞞眼會有曹山識鏡清上堂云只箇家風八面玲瓏斗柄橫而河淡夢鶴起而巢空功中退步就位位裏移身借功靈靈了了處同中有異湛湛澄澄處異中有同隨宜也機輪宛轉妙應也關棙虛通所以道佛子住此地即是佛受用經行及坐臥常在於其中諸禪德且道其中事作麼生良久云萬古碧潭空界月再三撈攏始應知上堂僧問如珠發光光還自照時如何師云珊瑚枝上月三更進云恁麼則虛而靈空而妙師云上座髑髏瀝得盡也未進云爭奈赤心片片師云儞且道威音那畔是甚麼人進云烏張三黑李四師云果然瀝未盡進云如何得徹底去師云不要強名言師乃云虛淨無染霽天無雲而秋水無風清白自持玉壺無塵而氷鑑無垢到恁麼田地也更須借光施設借路經過與虛空合其心與萬象同其用鬧嘈嘈處却倒騎牛紛擾擾時能翻著襪諸人且作麼生體悉的的縱橫皆得妙阿儂元自異中來上堂舉魯祖凡見僧來便面壁南泉云我尋常向人道空劫已前承當佛未出世時體會尚不得一箇半箇似儞恁麼驢年去師云魯祖法出姦生南泉令下詐起天童不是撿點古人也要諸人體悉還會麼竿頭絲線從君弄不犯清波意自殊上堂云心萠時失口應則差直饒具大神通得大受用要且未與那人合且道不上機境底是甚麼人良久云語默不到處古今無盡時上堂云玉麒麟鐵昆侖金繩在渠手歸步月黃昏參開啟天申節上堂云九重尊貴位中人燦燦星圖拱北辰活計四時調玉燭家風萬世運金輪區分群象布淳化囊括二儀懷至仁算數不能窮壽量南山蒼翠鎮長春上堂云人平不語水平不流風定華落鳥啼山更幽只麼天真無少剩莫於裏許著絲頭上堂僧問清虛之理畢竟無身時如何師云文彩未痕初消息難傳際進云一步密移玄路轉通身放下劫壺空師云誕生就父時合體無遺照進云理既如是事又作麼生師云歷歷纔回分化事十方機應又何妨進云塵塵皆現本來身去也師云透一切色超一切心進云如理如事又作麼生師云路逢死蛇莫打殺無底籃子盛將歸進云入市能長嘯歸家著短衫師云木人嶺上歌石女溪邊舞僧禮拜師乃云淨照而神明見本來之性虛通而妙常觀自在之身卓卓無依靈靈絕待綿綿長存也得名無量壽如如持久也故號不動尊非有非無不老不死瑩若金波之破夜湛如玉井之涵秋唯證相應言傳不到只如正相應底時節有麼生良久云還相委悉麼萬年松徑雪深覆一帶峯巒雲更遮上堂舉僧問夾山如何是佛山云此位無賓主僧云尋常與甚麼人對談山云文殊與吾携水去普賢猶未折華回師云不居功不合伴脫體其間過一遍夢覺舡浮明月波眼寒雪擁蘆華岸天申節滿散上堂云蒼蒼普覆圓該之至化無為綿綿若存獨耀之聖神非慮廓大三千世界平貼家邦延永億萬斯年穹崇壽域居尊貴位借誕生緣游刃應機垂衣作主諸人還知箇人受用處也無堯仁舜孝敷淳化地久天長仰聖明陽山和尚下法眷書上堂云祖華五葉發靈根端的知恩解報恩大仰未忘東寺會玄沙相繼雪峯存機梭傳處難通路針芥投時有妙門鼻孔放光出氣快當年一斵盡泥痕只如師資相契血脈流通恁麼時節恁麼處所傳心手底事作麼生體悉良久云脫略要看功後位妙圓須到色前家上堂云一月雨半夏涼莆團禪板坐相當泥牛踏破澄潭月光影芒芒夜未央上堂舉僧問趙州萬法歸一一歸何處州云我在青州作一領布衫重七斤又僧問文殊萬法歸一一歸何處殊云黃河九曲師云黃河九曲七斤布衫胡馬嘶北越鳥巢南衲僧恰到真常處語不欺人面不慚上堂僧問虛而長靈本光自照時如何師云靈機不動明明妙箇裏全窺未兆前進云頭戴午夜月脚踏黃金地師云正恁麼時如何轉側進云玉人破夢一聲鷄轉盻生涯色色齊師云只解恁麼來不解恁麼去進云恁麼去時作麼生師云也要上人箇裏錐剳師乃云四大無塵清淨本然體具六根亡偶靈明廓爾神游如疾風之行空似虛舟之駕浪在波也元無避就在我也妙絕將迎所以道聖人空洞其懷萬物無非我造會萬物為已者其唯聖人乎只如崢崢嶸嶸磊磊落落作麼生會得為已去還相委悉麼周遍十方心不在一切處上堂云真到劫空明自己有無不墮超生死夜船載月釣滄浪清白傳家只如此解夏日上堂云以法為界也能廓徹而絕方隅以智為身也能融而忘彼此蒲團下根生底及盡一絲頭則住無住心拄杖頭雲起底行遍四天下則作無作相如雲似鶴恁麼去底漢要須知有我方能賓處而尊得坐披衣恁麼去底人却須識得渠乃見主中而用所以古人道借功明位用在體處借位明功體在用處衲僧能恁麼也身心獨脫動靜兩忘雲水是闍黎闍黎是雲水諸人還曾恁麼履踐麼飲水鵝能取淳味采華蜂不損餘香上堂舉僧問雲門初秋夏末前頭忽有人問作麼生祇對門云大眾退後師云大眾退後妙超窠臼不用安排何須飣鬪動絃別曲孰知音舒腸瀝膽渠開口叢林切莫亂商量三世諸佛不知有中秋日上堂清涼境界一壺爽氣涵秋明白身心半夜霧容懷月靈然自然廓爾常虛斷生滅之夤緣出有無之情量諸人還到如是田地還能如是遊踐也無良久云斫盡月中桂清光應更多天寧節上堂云主中之主天中天家勢金輪萬代傳退步不居尊貴位借功却作誕生緣廓虛印上無瑕垢明白機頭有轉旋劫數不能知壽量湛存象外自綿綿諸禪德還覷得破箇中行履處麼良久云獨據道樞成父祖主持世界付兒孫范相公入山請陞座舉裴相國訪黃檗裴指畫壁問云畫像在這裏高僧在什麼處檗高聲召相公公應諾檗云是什麼公於言下有省師云且道裴相國省得箇甚麼良久云莫怪坐來頻勸酒自從別後見君稀上堂云愛結成身想澄成界從此漂流生死海照徹靈源湛不渾方知幻泡同無礙六門氣秋四大緣壞了了一真常自在明月混融兮雪蘆眼迷清風相送兮夜舡歸快上堂云藏山於澤藏舟於壑一真不可藏怕爾滿寥廓傳家清白有風規圓陀陀地無稜角上堂舉僧問香嚴如何是道嚴云枯木裏龍吟僧云如何是道中人嚴云髑髏裏眼睛師云若能恁麼去言語有所不到思惟有所不及且道作麼生行履得相應去還會麼風掠烟沙蘆擁雪船橫野渡水涵秋上堂云朔風拂且吹秋過時節薄寒宜就火拱默威音世外遊放閑枯木堂中坐塵劫空時却有家道環虛處元無我靈靈不昧寂而知衣鉢少林分付可諸禪德箇是達磨分付二祖底時節時人且道天童有分付無分付良久云人憐貧甚唯存骨我道機疎不惜眉上堂問一點靈然不覆藏明明老蚌夜吞光箇時撥轉機輪也體用由來總不妨如何是借功明位用在體處師云光在體時常湛湛體含光處却靈靈進云如何是借位明功體在用處師云紛擾擾時常隱隱鬧嘈嘈處却閑閑進云夜月有輝含古渡白雲無雨裹秋山師云邯鄲學唐步師乃云青山不用白雲朝白雲不用青山管雲常在山山在雲青山自閑雲自緩諸禪德若恁麼體得方知道借功明位用在體處借位明功體在用處體用無私方乃唱道且道作麼生是體用無私底時節水向竹邊流出綠風從華裏過來香上堂云文彩豁空秉佛祖傳宗之印光明破暗續人天照世之燈箇時不落思惟底處却能宛轉所以舡子和尚道藏身處沒蹤迹沒蹤迹處莫藏身吾在藥山三十年只明此事諸禪德且道明底是什麼事還相委悉麼良久云鼇歸海殿晚潮落兔過星河夜魄清上堂云去時還復似來時明月蘆華夜不迷轉棹又歸何處去秋光目斷水天低上堂舉僧問趙州至道無難唯嫌揀擇是時人窠窟否州云曾有人問我直得五年分疎不下師云且道趙州是答他話不答他話明眼底人覷得他骨頭出天童不免下注脚去也五年分疎不下一句元無縫罅只知推過商量誰信分明酬價玲籠底相知莽鹵底相訝寧可與曉事人相罵不可共不曉事人說話上堂云忒團圝不相瞞冬不寒臘下看參上堂云體虛有照鏡不對像而常明用密無功珠若在盤而自轉夤緣莫能相結生死不可相移所以道當明中有暗勿以暗相遇當暗中有明勿以明相對比如前後步且作麼生得與麼相應去良久云物外獨騎千里象萬年松下擊金鐘上堂一陣清霜千峯寒色裏許是誰看轉側家風克紹紹非功撫背忽驚兒脫白所以九峯道紹是功紹了非其功且道作麼生履踐良久云麁中辨細猶可知細中之細復何稀上堂僧問雲斂山寒功勳及盡潭空月沒尊貴難窺正恁麼時如何行履師云照盡體無依通身合大道僧云坐斷舌頭路不落二三機師云言前一句子的歷極分明僧云寶印當風妙重重錦縫開師云偏正未分時又作麼生辨僧云虛不失照照不失虛師云猶是偏正往來時節僧云不涉偏正時作麼生師云戶外有雲從斷逕坐中無照勝然燈師乃云空空絕迹一點不昏湛湛亡言一機自轉釋迦彌勒到箇時節不敢稱師達磨老廬到箇處所不敢喚祖諸禪德還會麼金鍼雙鎖備叶路隱全該上堂舉僧問石霜如何是和尚深深處霜云無鬚鎖子兩頭搖師云先行不到末後太過一著中間見也麼纔形黑白分生殺帶累樵人爛斧柯冬至上堂兆前契本絕後歸宗籥中之律氣潛通樞內之機輪暗動妙發九淵之底恩流萬化之端家信出門將見長天回雁字洞雲成雨也知枯木起龍吟任它光景推移不礙道人活計諸禪德還相委悉麼一氣不言含有像萬靈何處謝無私請首座上堂氷生野水肅揚北帝之威風雪破溪梅漏泄東君之消息把定也舜若多亦須膚粟慘慘覺寒放行也兢伽女却解聞香氳氳知味規矩那煩刀尺調和豈費鹽梅身心妙齊物之能手段具同事之攝正恁麼時節順恁麼機宜且道是什麼人能了恁麼事還相委悉麼暖迴氣象遽多許春在叢林第一枝上堂智虛而明神靜而通霽寒轉夜霜月行空衲僧做處當如此四方八面俱玲瓏參上堂舉僧問趙州如何是祖師西來意州云年盡不燒錢師云天童今日不免為諸人劈折去也老老大大宗師出語元無碑記却云年盡不燒錢討甚祖師西來意磨洗絕瑕疵咀嚼勿滋味冷地看來伎倆無趙州古佛較些子作麼生是趙州較些子處豈不見道不習禪不論義鋪箇破席日裏睡想料上方兜率天也無如此日炙背忽有箇漢出來我也恁麼睡得麼但向它道只恐未曾夢見歲旦上堂天宇廓清地區含潤膏霖助其湔洗正氣副以吹噓機輪轉而妙發元樞管籥調而雅成新律寒巖迴暖槁木重甦處處履春人人受歲衲僧分上本自無生野老堂前何須相賀為什麼如此乾坤合道通無礙草木登榮定有期上堂僧問聞聲悟道見色明心知有底人如何通箇消息師云不帶根塵來尋常時得用僧云滿眼滿耳絕毫絕厘師云於其中間作麼生透僧云霜鐘送落月曉角墮梅華師云又隨他聲色轉去也僧云不隨他聲色轉時如何師云鐘鳴角嚮僧云謝師指示師乃云照眼雪迷淨對千峯寒色入林華信暗傳一點春恩物彙發萌真機旋轉生不生而何累作無作而弗勤不可以動靜拘不可以地位著所以道唯一堅密身一切塵中現現虛空身則寥寥無礙現國土身則處處相親現眾生身則心心順俗現諸佛身則念念證真得一切處旋陀羅尼圓一切種智波羅密諸禪德箇是大自在漢受用底事還相委悉麼化權妙在東君手玉尺金刀暗剪裁上堂唯只一真心三緣坐斷誰昇沈遂成十法界六道輪迴自障礙不見一法即如來方得名為觀自在見怪不怪其怪自壞靈從何來聖亦何在拄杖敲時竈墮摧一片虛明絕中外上堂舉僧問睦州高揖釋迦不拜彌勒時如何州云昨日有人問趕出了也僧云和尚恐某甲不實州云拄杖不在苕菷柄聊與三十師云好大眾驅耕夫之牛奪飢人之食方有宗師手段天童不免隨後讚歎去也凜凜將軍令已行八荒四海要澄清提來劍氣干牛斗洗蕩氛埃見太平上堂春雨洗園林春風動簾箔百城人已歸彈指開樓閣入門俱是佛家風帝網光明相映奪上堂三十六物一時空空空空處自光通轉側末山不露頂非男女相主人翁主人翁借伴能來用莫窮百草頭上俱胝老塵塵剎剎是家風只如出沒源底往來路頭且作麼生體悉還會麼物外獨騎千里象萬年松下擊金鐘參上堂拽石般土打鼓作舞意不立玄機不停午踏破草鞋赤脚行見成底事休回互不回互大龍不受玄沙瞞前面班班元是虎請延壽和尚上堂心心相印葉葉聯芳自己光明不覆藏剎剎塵塵如是說廣長舌相解敷揚大眾作麼生得到處如是說還相委悉麼水向竹邊流出綠風從華裏過來香上堂舉明安示眾云一句子當明隱照一句子當明全照一句子當明叶照隱照不當機全照今時路叶照物外身通明主中主師云叶照轉盡功隱照未度世全照不遺機諸人若體悉得到恁麼分曉處許爾是箇通身手眼底衲僧其或未然天童錐剳去也釣盡滄波月一鉤月低烟樹夜維舟寒鷄抖擻呼天曉笑對春風百草柔中外夷猶縱橫自由志公不是閒和尚刀尺相將拄杖頭上堂僧問譬如滄溟上客夢泛蘭舟月渚烟波隨情放曠正與麼時莫便是及盡處也無師云依稀猶帶功髣髴還墮色僧云夜來明月照千峯峯頭漫漫還不露師云轉身望本家依前白雲覆僧云此猶是回照底時節作麼生得穩密恁麼去師云玉馬雪行歸半夜羚羊挂角月沈西僧云可謂是無功之功轉身就父去也師云正就父時還有消息也無僧云古渡風清夜色寒箇時深深不得妙師云拈却寶華冠脫盡尊貴垢師乃云放却纏牽白牛步穩未登機杼玉女情閑冷淡之姿如暮山之雲清明之量如秋潭之月能恁麼去也便知默中有味照中有神是諸佛之所傳衲僧之本得所以道譬如滄溟上客夢泛闌舟月渚烟波隨情放曠諸禪德箇豈不是本來田地子且作麼生履踐良久云氷壺無底至游人清徹脾腸毛骨爽上堂廓不可得其際湛兮或存妙不可得其名靈然自照釋迦以此而掩室淨名以此而杜辭少林九年垂一則語諸人還體悉得麼夜半木童敲月戶天明玉鳳笑󰍱華上堂舉長沙一日看大佛名經有一秀才問云百千諸佛但見其名未審居何國土沙云黃鶴樓崔顥題後秀才還曾題未秀曰未曾沙曰無事也好題取一首師云無事題取一首我儂不落他人後略略綽綽思大口醇醇釅釅白家酒醉中猶道未沾唇被人問著還打手不打手三年一閏冬後數九送化主上堂小雪纖纖洗霽色新春冉冉入燒痕三千界現非他物百億分身有妙門白雲兒是青山用青山父是白雲根寄語白雲數迴首青山免見瘦稜稜上堂一雨一晴蓋載生成桃華濯錦而麗楊柳弄風而輕決決野泉發嚮關關林鳥和鳴歷歷見聞中得妙更嫌何處不分明上堂雲開青山橫屋頭雨住流水漲門底南無家家觀世音迴避不及鼻相抵非唯鼻相抵亦乃同見同聞同嗅同舐同身同意同得同智諸人且作麼生體悉不見道果滿菩提圓華開世界起上堂好諸禪德靈雲見桃華悟道正是如今底時節諸人各是丈夫漢還有覷得破底眼麼明得了底心麼如或未然天童為爾下注脚去也靈雲却解見桃華老眼如今冷淡些拈却面前案山子柱門路直不橫斜上堂一念虛融十方周極萬有自平纖塵不立理智心冥兮到家佛祖口閑兮挂壁真境寥寥靈機歷歷氷鑑無瑕玉壺無隙風磨霽色兮一片寒青水印蟾華兮十分明白出沒之淵窮通之󱕕底處發生箇時轉側田地萌針兮暖回園林華綺兮春入無象無私無處無彈指門開見彌勒街坊設乳粥上堂乳粥當年得善生心開成道見明星而今各各恁麼去猶較瞿曇半月程諸禪德莫是初八念三相較麼莫是前佛後佛相較麼莫是他聖我凡相較麼若是箇漢亡前後斷古今混聖凡一同異直須恁麼去還委悉麼而今悟道見明星便是如來喫粥處上堂舉金剛經中道是法平等無有高下是名阿耨多羅三藐三菩提師云高者高下者下大者大小者小青者青黃者黃方者方圓者圓作麼生說箇是法平等底道理諸人一切時如何行履得真箇無高下去其或未然強為錐剳去也人平不語水平不流嘉州大象陝府鐵牛莫怪扶桑最先照大都家住海門洲上堂影含宗鑑心生則種種法生步入道場心滅則種種法滅粲粲星羅霽夜英英華吐春時木人密運化機絲毫不爽石女全提空印文彩未彰所以道不一不異無去無來諸禪德作麼生行履得恁麼相應去六般神用空不空一顆圓光色非色上堂僧問記得僧問趙州如何是祖師西來意州云庭前柏樹子未審此意如何師云驀口便道不要商量僧云若謂當時曾有語可憐辜負趙州心師云爾莫是待與覺鐵觜出氣麼僧云只如今又欠少箇甚麼師云料掉勿交涉僧云和尚且道趙州即今在甚麼處師云爾問阿誰僧禮拜師乃云風不鳴條雨不破塊會不會兮還信采廓廓落落兮大方無外跛跛挈挈兮大功不宰穩穩密密兮心安如海參上堂巍巍堂堂萬象之中獨露明明歷歷百草頭上相逢我不見有分外底他他不見有分外底我他不外我則聲色塵消我不外他則見聞情脫所以道世界爾眾生爾塵塵爾念念爾且道如何行履得與麼相應去還會麼一機冥運道樞靜萬象影流心鏡空上堂舉僧問曹山靈衣不挂時如何山云曹山今日孝滿師云衲僧做處脫盡功勳超絕情量方有出身底時節又不免向其間指注去也功勳密處轉身難轉後家風又覺寬黯黯舊山青落眼渙然霜雪洗蓑寒上堂出言思而常妙坐却舌頭脫形殼以獨靈拈得鼻孔所以道空劫威音前別有一壺天御樓觀射獵不是刈茅田正恁麼時妙不涉緣影不入世且道其間將甚麼人辨白還相委悉麼頭戴午夜月脚踏黃金地上堂一心萬象萬象一心不近不遠極淺極深與乾坤同其覆載與日月同其照臨月在船而船船皆月金成器而器器皆金明潔若珊瑚之樹芬馨如薝蔔之林大用自在也獲輪王髻寶正聲和合也奏師子絃琴毛髮不遺圓融照像之鑑形殼不礙虛通度垣之音能如是也妙超曠古了在如今諸仁者且道如今了底是什麼事還會麼穩如大地能持物廓若空不挂針持鉢歸上堂生滅去來本如來藏清淨妙明虛融通暢六門我絕攀緣三界渠無身相無生路上底人識取萬迴和尚參上堂不可得一不可得異我如是也彼如是兩莖眉現焰光身百草頭揚祖師意歸雲誰使就青山落華自得隨流水上堂舉廓侍者問德山從上諸聖向甚麼處去也山云作麼作麼廓云勅點飛龍馬跛鼈出頭來山便休來日浴出廓過荼與德山山撫廓背一下廓云這老漢今日方始瞥地山又休師云在家尊貴不受一點塵埃驀路相逢別是一般光彩德山廓侍者皆是十成了事底人為什麼被天童撿點還相委悉麼衲僧奪得連城壁秦主相如懡㦬歸上堂閑若雲虛若谷善應無方東西南北局中生殺路纔迷爛却斧柯歸不得若是箇漢時行即行時止即止去也恁麼去去無所去來也恁麼來來無所來諸人還體悉得麼高提黑白前前著贏盡縱橫十字機上堂密密住其中靈然空不空一牛纔飲水五馬不嘶風位裏亡消息機頭有變通三千大千事彈指入圓融上堂三界唯心唯心三界一切法空觀自在處處光明處處身者回泡幻同無礙吐雲如山吞川如海了無毛髮居其外萬象森羅盡我家只箇虛空肚皮大四月八日上堂佛身光明了無垢性水清淨常不渾降生沐浴吉祥事要以大開功德門哆哆和和增口業膠膠綴綴添塵結大家淨洗佛渾身徹底洞然明皎潔長時諸佛洗我身今日眾僧洗我佛自他供養普齊平唵哦哦曩三婆縛伐曰囉斛上堂時行即行卓然何倚時止即止廓爾獨靈歷萬變而不我求功住一如而不我藏用所以肇法師道戢玄機於未兆藏冥運於即化又不見三祖和尚道宗非促延一念萬年無在不在十方目前諸禪德且道作麼生履踐還相委悉麼開池不待月池成月自來上堂舉曹山問德上座菩薩在定聞香象渡河出什麼經德云涅槃經山云定前聞定後聞德云和尚流也山云道則太殺道秖道得一半德云和尚如何山云灘下接取師云淵默之津皓然之色混處功齊細看轉側昆侖脫手黃金繩鼻孔纍垂收不得上堂長者長法身短者短法身虛空已是色大地却非塵覷得破阿那律祖放得穩舜若多神飄飄閑戲白鷗水栩栩夢游蝴蝶春拶頭拶面推來也眼裏無筋一世貧上堂不可得而有不可得而無寂寂十方坐斷寥寥一境清虛妍醜那能瞞淨鏡青黃莫我染明珠剎海不能關鎖月夜來流影在珊瑚參上堂舉洞山到興平便禮拜平云莫禮老朽山云禮非老朽者平云它且不受禮山云它亦曾不禮師云渠非老朽不禮不受威音世前毘盧頂後把定壺中白日長觸著匣內青蛇吼良醫叮囑病人服藥不如忌口尼請上堂不是心不是物非天非人非僧非俗南北東西莫我尋長短方圓莫我惻牛飲星河兔眠月窟徹底靈明破昏塞末山超拔兮頂相不形鐵磨變通兮舌頭無骨請前後堂首座藏主上堂吾家日日選場開及第心空有大才莫把桂枝零碎折為他和月抱將來復舉洞山示眾云欲知此事如人家養得三箇兒子州裏須得一箇縣裏須得一箇村裏須得一箇一箇能得屋裏錢物用一箇能得外頭錢物用一箇不得外頭錢物用亦不得屋裏錢物用且道那箇合在州裏那箇合在縣裏那箇合在村裏有僧出云三箇莫明輕重否山云是僧云如何是此人出身處山云知有却不知有是此人出身處僧云未審此人從今日去也無山云亦從今日去僧云恁麼則屬功也山云是僧云喚作甚麼功山云喚作功就之功僧云此人還知有州裏人否山云知有則始解奉重僧云恁麼則村裏人全明過也山云是僧云如何是此人過處山云不知有喚作閑人是此人過處師云有一人能正規矩內則嚴淨有一人能轉機輪外則妙應有一人退一步與屋裏人同進一步與外頭人合方體得知有却不知有功就之功諸人還會麼向去莫教迷一色却來須識借功人結夏上堂諸禪德十方大地是我一箇身便能禁足十方眾生是我一箇漢方解護生禁足也步步不妄行護生也心心不妄動所以道以大圓覺為我伽藍身心安居平等性智我禁足也不礙諸人禁足我護生也不礙諸人護生佛佛到此道同人人住茲法爾還會麼彼我空空無障礙自他法法本融通上堂十方法侶共安居雲月身心照處虛轉側蘆汀飛鶴鷺亡機林壑混樵漁瘢痕若盡光無際絲糝纔萠念有餘廊下相逢休放喝且容興化撒珍珠天申節上堂聖仁涵養神智融通等蓋載之生成體陰陽之造化大千世界清平也只是一家百億身雲應現也了無別法論其壽則莫窮劫數報其德則猶仰天高諸禪德還知箇人大自在受用處也麼機動金輪初轉處樞纏彩電誕生時上堂舉僧問智門和尚如何是佛門云踏破草鞋赤脚走如何是佛向上事門云拄杖頭上挑日月師云踏破草鞋赤脚走拄杖頭上挑日月智門真得祖家風放出雲門廣長舌大智如愚大功若拙用盡工夫參不徹莫於平地上增堆休向虛空裏釘橛上堂途中久客憶家山一線蹊通入翠寒望處霽雲收素練跨門殘月墮金盤十虛俱殞眼方闊三世齊吞肚覺寬變化鯤鵬底時節霄程九萬看風搏上堂僧問記得僧問夾山如何是真實之理山云石生無根草山含不動雲此意如何師云暗中移步明裏藏身進云可謂是虛中不墮應處亡痕師云也須是十成本色漢始得進云學人請問和尚如何是真實之理師云青青黯黯處回明明歷歷處轉師乃云正晝熱深夜涼氷壺誰復到中央身心直許摩雲月脾肺都將洗雪霜莫守一色處莫坐萬年床玉人轉側機捘動細辨裏頭偏正方送監收上堂舉南泉因刈禾次僧問南泉路向甚麼處去泉拈起鎌子云我這鎌子三十錢買僧云我不問鎌子南泉路向甚麼處去泉云我這鎌子用得快當時三十文錢買南泉門下路岐通寄語行人著精彩著精彩相謾殺衲僧眼被案山礙而今覻破露堂堂大地撮來成一塊大眾若也如此顆糝漏他不得上堂身裏出門門裏出身白雲能作客明月解隨人參上堂舉外道問佛不問有言不問無言世尊良久外道云世尊大慈大悲開我迷雲令我得入外道退已阿難問佛外道有何所證世尊言如世良馬見鞭影而行師云一句超然良馬影鞭道出語默理合方圓運斤之妙賓主可憐斵輪之伎父子不傳莫將爻象兮相求龜殼纔落是非兮底事驢年上堂獨立卓卓不為形殼之所拘周行綿綿不為方隅之所礙妙超物表明漏壺中白雲之兒風斂寒空霽淨青山之父煙含一帶秋癯且道作麼生得恁麼相應去還會麼夜明簾外主不落偏正方育王聰和尚遺書至上堂舉禾山示眾云習學謂之問絕學謂之隣過此二者是為真過時有僧出云如何是真過山云解打鼓師云禾山老漢趁箇時節得做便做育王禪師趁箇時節得休便休所以不打這破鼓諸禪德正恁麼撒手便行時且道落在甚麼處良久云岸頭老碧蘆含雪溪上寒清水有秋解夏上堂僧問古者道十方同聚會箇箇學無為此是選佛場心空及第歸正恁麼時如何師云淨盡無所依通身不隔越僧云恁麼則白衣拜去也師云又却向今時著到僧云如何得不落今時去師云超然空劫外一點自靈靈僧云此人還落階級也無師云從來不立象此處莫安名師乃云鑑像谷神雲心月影閒閒不宰於功歷歷無私於應莫問正偏誰論動靜自方自圓誰欠誰剩能來異類中行常處那伽大定雲水叢林自恣人果如是也須相慶上堂舉僧問雲門初秋夏末前路忽有人問作麼生祗對門云大眾退後衲僧去就豈用機關那容體究蓑翁老熟慣波濤橈棹不施舡放溜上堂父母所生眼悉見三千界拈却案山誰我礙直饒全象無全牛未免依前還礙塞衲僧家真慶快物我虛空混成一塊更於何處著根塵祇箇堂堂觀自在上堂舉僧問巖頭古帆不挂時如何巖云後園驢喫草師云不展事不投機不徇緣不答話箇是出格轍脫窠臼漢做處諸人作麼生委悉平生肝膽向人傾相識猶如不相識上堂體靈自虛黯黯之青山秋瘦用冲無礙瓢瓢之白雲晝閒動靜之態如然去留之蹤自在所以道去來不以象故無器而不形動靜不以心故無感而不應諸人還體悉得麼偏正不曾離本位無生那涉語因緣上堂舉劉端公問雲居雨從何來居云從端公問來師云雨從何來不離問處森羅大千出乎方寸照中之虛靜中之動衲僧分上常相共寒露濡松夜氣清皐禽驚起月巢夢上堂位處功回化佛入十方而普能受供用中體合至人游三界而初不現身如雲出岫以無心似月印江而有應如是也不在不失不壞不雜所以教中道一華一佛國一葉一釋迦各坐菩提場一時成佛道諸禪德還知根根塵塵在在處處盡是釋迦老子受用處麼若於轉處不留情繁興永處那伽定天寧節上堂主中主須辨取動犯威嚴細看規矩貴不可得其名壽不可窮其數四溟潮落露仙山萬里雲開廓天宇上堂舉長慶云寧說阿羅漢有三毒不可說如來有二種語不道無語只是無二種語保福云作麼生是如來語慶云聾人爭得聞保福云情知爾向第二頭道慶云師兄作麼生福云喫茶去後來雪竇道無處有月波澄有處無風浪起若有人問天童作麼生是如來語向它道阿囉跛󱖽曩諸禪德道與古人語是同是別諸人若也未會更為劈折去也長慶能守保福能做雪竇手段縱橫天童舌頭狤獠若也分曉會去與爾把手共行其或未然各自勉力上堂文殊手摩善財頂普賢智滿法界身箇是兩頭得用底只如中間往來又作麼生金鷄啄破瑠璃卵玉兔挨開碧落門諸禪德一句子有折合無摸索一句子難回互沒忌諱一句子通其變使人不倦若能恁麼也始有衲僧大自在受用處還會麼蘇秦甞佩六國印許由還厭一瓢風了無他相能通變可笑僧繇畫誌公上堂舉僧問南嶽讓和尚如鏡鑄像像成後鏡明向什麼處去讓云如大德為童子時相貌何在僧云只如像成後為甚麼不鑑照讓云雖然不鑑照謾它一點不得師云靈機未動道環先入極理也妙得窮通順事也聊分借借無象無私何固何必娟娟印水之月魂冉冉在華之春律巍巍堂堂兮煒煒煌煌三千大千兮周行獨立上堂環中叶照消息平沈方外獨存幽靈絕待綿密不漏寬廓無隅清虛一亙而理絕名言圓滿十成也道無稜角諸禪德箇是諸佛涅槃之宅眾生安葬之基一切諸法自此發生一切幻緣從此滅盡且道正恁麼時節又作麼生履踐良久云霜天月落夜將半誰共澄潭照影寒上堂舉道吾與漸源同往一家弔尉源拍棺云生耶死耶吾云生也不道死也不道見之不取思之難到用息而長靈體虛而自妙寥寥古路無人行雪洗青山覺寒早上堂妙圓一片中虛不我斷其知掃盡諸緣外化不我分其用底時內紹紹了非功轉處誕生生而發照照中分應應處無心所以道動若行雲止猶谷神且作麼生得恁麼去無心體得無心道體得為心道也休上堂舉風穴示眾云若立一塵家風興盛不立一塵家風喪亡師云立一塵作麼生受用為甚麼野老顰蹙不立一塵作麼生受用為甚麼野老謳歌又向其間指注去也幾許歡心幾許愁好看野老兩眉頭家風平貼清如鏡水瘦山空一樣秋手段通變身心自由不怕風濤雪擁舟海上三山頹一掣六鼇連落上金鉤諸禪德是須恁麼體是須恁麼用且作麼生委悉華嶽連天秀黃河輥底流上堂大而無外小而無內合虛空而無欠無餘混萬象而成團成塊不出不在不失不壞我不與物爭物不為我礙路逢達道人不將語默對三千界裏放光明雙六盤中休喝彩參上堂舉僧問洞山寒暑到來如何迴避山云何不向無寒暑處去僧云如何是無寒暑處山云寒時寒殺闍梨熱時熱殺闍梨師云若論此事如兩家著碁相似爾不應我著我即瞞汝去也若恁麼體得始會洞山意天童不免下箇注脚裏頭看勿暑寒直下滄溟瀝得乾我道巨鼇能俯拾笑君沙際弄釣竿上堂僧問承師有言隨緣不住相應事不觸物正恁麼時如何師云現身來說法隨類觀世音進云直得絕蹤絕跡師云東說西話作麼生辨得箇絕蹤跡進云鯨吞海水盡露出珊瑚枝師云又却向甚麼處去也進云只如絕蹤跡處又作麼生師云語帶玄而無路舌頭談而不談進云梭頭路細語默難臻師云只恐不恁麼師乃云寂寂寥寥清嚴家法浩浩蕩蕩光顯門庭守家法則失撫會應變之方立門庭則失安穩宴閑之道若也驅耕夫牛奪飢人食須有箇般手段始得只如衲僧家合作麼生行履還會麼身裏出門門裏身眼中之物物中眼上堂舉僧問雲門大師如何是超佛越祖之談門云胡餅師云雲門老子能施設胡餅佛祖俱超越哆哆和和兩片皮狤狤獠獠三寸舌不是特地展家風也非投機應時節生鐵鑄成無孔鎚忒團圞兮難下楔諸禪德且道天童今日是下楔不下楔明眼人辨取上堂皓然雪月淨無埃一色功中更放開喚起牧童蓑底夢白牛鼻孔拽教回參上堂無法可說釋迦於光耀土而掩門有意相傳達磨在少室山而面壁知音者鑑默照者神道契環中而有智游言滿天下無口過若能恁麼去方知道離文字絕言語清淨妙明是諸人本所游踐處作麼生體悉還會麼金鷄啄破瑠璃卵玉兔挨開碧落門冬至日上堂陰陽爻象此為宗殺活機頭看變通玉女退身功後位木人引步異中同一塵不受能虛廓萬像無遺却混融借得因緣成現用玲瓏八面盡家風上堂舉龐居士云十方同聚會箇箇學無為此是選佛場心空及第歸師云既是無為作麼生學若也心空又作麼生及第還相委悉麼其或未然天童又為分疎去也飲乾巨海推倒須彌廓大靈通更是誰馨香秀林栴檀枝哮吼出屈師子兒三千界現一彈指八萬門開雙用眉知不知為不為道滿十處兮心超億劫影流萬象兮氣分二儀歲旦上堂宿雨洗去山面塵東君料理山家春浩劫壼中勿新歲枯木巖前有古人寒暑不到以法界為處齒髮不老以虛空為身坐間默有相傳意川上乾無逝去津上堂生不為有動與寂隨滅不為無處與智共所以道如鏡照像像非外緣如珠發光光還自照因緣有所不到生死有所不及正恁麼時如何體悉夜半烏兒頭戴雪天明啞子抱頭歸上堂生滅夤緣不著人一年纔盡又逢春森羅借得為他用法界渾侖是我身不受雜毒自然純真拈却千差亡彼此打成一片沒根塵上堂舉灌溪問末山如何是末山山云不露頂如何是末山主山云非男女等相溪喝云何不變去山云不是神不是鬼變箇甚麼師云非男女之相出有無之量透萬機之前超三界之上窮而通簡而當松含月兮夜寒溪帶雨而春漲上堂僧問龍門一躍雷聲震宇宙為霖事若何師云透得過也未僧云直得搖乾蕩坤振鬣擺尾師云也須是箇般人手段始得僧云古人道一雨所滋根苗有異時如何師云爾是黃連徹蒂苦僧云到者裏請師垂示一言師云第一莫要問第二莫要休僧云大千同一潤萬物盡滋榮師云無根樹上還有些子消息也無僧云陰陽不到處百草盡抽芽師云是恁麼始得師乃云管籥真風暗度韶春恩如許在芳條志公不是閑和尚柱杖頭邊有剪刀衲僧家雖無心而浩浩能應雖有應而恰恰無為還能恁麼變通也麼亡機莫怪冷眉目得用何妨熱肺腸上堂鶯弄歌喉華弄妍許如春事在門前道冲而用亡機者買盡風流不著錢上堂舉劉鐵磨訪溈山山云孝牸牛汝來也磨云來日臺山大會齋和尚還去麼山放身臥磨便出師云劉鐵磨見紫湖喫拄杖而來便能通變大溈山參百丈踢淨瓶之後具此神通語默俱到彼此同風且道二老宿游踐處作麼生還會麼但得琴中意何勞絃上聲聖節上堂壽等南山位崇北斗機運象先體同道久明逾日月兮普及幽深德合乾坤兮廓無前後四月八日上堂清徹性空水圓明淨智身箇中不洗體直下了無塵有成佛有降神有彼岸有迷津哆哆和和此其始膠膠綴綴此其因底時節釋迦文惡水驀頭澆莫嗔何須念彼觀音力自然還著於本人諸仁者只如抦杓在爾手裏時合作麼生不因一事不長一智上堂舉僧問雲門不起一念還有過也無門云須彌山師云不起一念向道須彌舌頭一臠肉口唇兩邊皮雲門得用妙如許不落是非知不知上堂僧問記得僧問風穴語默涉離微如何通不犯穴云長憶江南三月裏鷓鴣啼處百華新意旨如何師云問東答西舌頭無骨僧云風穴豈不是別機宜識休咎底漢師云爾且道風穴意作麼生僧云黃金打就玉鸚鵡一聲聲作鷓胡啼師云適來却圓成而今百雜碎僧云要圓成也不難師云冬不寒臘後看師乃云蕭然一念未萠初露柱懷胎辨得無風掃餘雲月未上霽虛廓淨絕方隅道無根神無寄心無像智無緣獨立卓卓而不依一切自照靈萬物為已者其唯聖人乎正恁麼時作麼生體悉還會麼月逐舟行江練淨春隨草上燒痕青上堂舉石頭問長髭甚麼處來髭云嶺中來頭云大庾嶺頭一鋪功德還成就也未髭云成就久矣只欠點眼在頭云莫要點眼麼髭云便請石頭垂下一足髭便禮拜頭云爾見甚麼便禮拜髭云如紅爐一點雪相似師云嶺頭功德眼倦足等閑垂紅爐一點雪直下廓亡依上堂百草頭上平生事鬧市門前百億身及盡許如閑影響體明空劫那邊人那邊人何所有白雲斷處青山秀絕他緣唯自守結夏須教醭生口有說便是野干鳴無說自然師子吼結夏上堂凡聖通同共一家寂光田地看生涯而今選佛心空去自有丘園開覺華禁足九旬看未舉步前處所護生三月體不觸物底身心多身在一身中安居一身在多身中辨道所以道諸佛法身入我性我性同共如來合又云以大圓覺為我伽藍若能恁麼去更有甚麼事且作麼生體悉得與如來合去還相委悉麼莫於三界現身相坐斷十方明性空上堂妙湛不痕明白自耀合體也不空而有順事也不礙而通無為而為非住而住雲無心而雨谷有神而自空衲僧家能恁麼現成能恁麼變轉能恁麼受用能恁麼方圓始得一切處應用無虧還相委悉麼森羅萬像一法印裏許更無差別痕天申節上堂三千世界出彈指百億莊嚴集化身壽域無疆同道久河沙劫數一成春上堂世尊無說說迦葉不聞聞默默到時良自慶家山元在白雲根上堂語處不傷筋骨句中有玄做處不帶瘢痕用中得妙能恁麼去也自然不見膠膠綴綴紛紛紜紜所以道常寂寂常歷歷諸佛不求覓眾生斷消息若能恁麼擔荷去更有甚麼應用不周更有甚麼生死可及到恁麼時古人又道猶屬功在且作麼生轉得與那人合去還會麼戶外有雲從斷徑坐中無照勝然燈上堂僧問雁過長空影沈寒水雁無遺蹤之意水無沈影之心未審如何行履師云無心道者能如此未得無心也大難僧云鳥道無蹤迹虛空絕點痕師云阿爾又作道理去也僧云不作道理又作麼生師云皓玉本無瑕彫文喪君德師乃云歸根得旨葉落知秋拈得鼻孔失却舌頭照徹三世佛之頂𩕳把定歷代祖之襟喉玉井涵碧氷壺斷流諸法空寂為之座是須坐處不停囚上堂當處出生當處滅盡三世如來相授此印石人放意臥煙寒玉女搖頭看曉信參上堂舉僧問雲門樹凋葉落時如何門云體露金風師云雪峯之子德山之孫葛藤牽轉難窮根截斷眾流見源底相應函蓋同乾坤長長短短無節奏綿綿密密忒鶻侖隨波逐浪恁麼去上船便到家前門上堂天童一夏與兄弟共住諸人鼻孔出得氣快也未若也出得氣快三世諸佛與爾把手共行歷代祖師與爾同門出入其或未然非唯帶累先宗亦乃埋沒自己敢問諸人只如鼻孔子且作麼生出氣還相委悉麼青山轉處水流月寒葉落時風帶秋解夏上堂十五日已前頭上不著七寶冠十五日已後脚下掣斷五色線頭上不著七寶冠正坐不見坐脚下掣斷五色線正去不見去正當十五日覷破兩頭直得君臣道合父子氣和瑠璃殿上玉女搖頭明月堂前石人撫掌退一步也萬仞崖前撒手進一步也百尺竿頭轉身生滅去來動靜出沒只在箇時撮聚許多機要放行把住總在我儂且道正恁麼時如何還會麼先行不到猶迷己末後纔過又借功上堂舉劉端公問雲居雨從何來居云從端公問處來師云端公問處來徑直勿迃回善財處處逢彌勒彈指作聲樓閣開上堂看看氷鑑淨玉壺寒一亙清處擡脚易十分明白轉身難混身轉却舌頭短轉却渾身鼻孔寬參上堂舉保福與長慶游山次福以手指面前地云只這裏便是妙峯孤頂慶云是即是可惜許後舉似鏡清清云若不是孫公便見髑髏遍野師云活人手段游道工夫須到恁麼時節恁麼田地始得保福不錯行一步長慶不妄說一句當時若不是孫公髑髏遍野有甚麼數鏡清老鏡清老太平治象渾無擾毛髮不萠平穩休只箇如如元是道天寧節上堂一人之父百王之師道機有餘兮動若四時壽域無疆兮量同二儀大功不宰至化無為妙兮雖喻智也不知箇是誕生王父真實穩密處諸人還體悉得麼權挂垢衣云是佛却裝珍御復名誰上堂舉僧問香嚴如何是道嚴云枯木裏龍吟如何是道中人髑髏裏眼睛師云耳應聲而無響眼有照而亡緣曠劫清規裏許圓生死死生不到處雲磨秋色水連天上堂寒林濡露明月濯波時節恁麼衲僧如何廓一念不見有自極十方不見有它遍界通身無背面莫教絲緒落機梭開爐上堂僧問丹霞燒木佛意旨如何師云天寒宜向火擁毳任堆堆僧云夜冷更深更爇一軀去也師云也須照管眉毛始得僧云通身紅爛去方始是知音師云為它閑事長無明僧云只如院主為甚麼眉鬚墮落師云也與上座病痛一般僧云不解作客勞煩主人師云還它本色漢手段始得師乃云十月朔風雨肇寒天意作叢席地爐今日開免燒木佛無斟酌大眾丹霞無斟酌何似院主無斟酌師復云本合便恁麼休却天童忍俊不禁為爾諸人下箇注脚丹霞將錯就錯院主眉鬚墮落如聾如盲大家翁攪擾殺爾不要惡上堂舉陸亘大夫問南泉和尚姓甚麼泉云姓王大夫云王還有眷屬也無泉云四臣不昧夫云王居何位泉云玉殿苔生僧舉問曹山玉殿苔生意旨如何山云不居正位僧云忽遇八方來朝時如何山云它不受禮僧云何用來朝山云違即斬僧云違是臣分上事未審君意如何山云樞密不得旨僧云恁麼則燮理之功全歸臣相也山云汝還知君意麼僧云外方敢不論量師云深深處細細行隱隱時密密覷若能恁麼徹根徹源旁參回互宛轉虛玄不觸尊貴機橫梭度針露線穿所以道句裏明宗即易宗中辨的則難正恁麼時且道有辨白無辨白若道有辨白又却不密密若道無辨白又却不惺惺正恁麼時作麼生體悉還會麼三藏老人顏似玉萬年童子鬢如絲請保寧和尚上堂纔形黑白看生緣十字縱橫解折旋得勢幹關衝虎口變通疑殺爛柯仙到者裏還有不撞頭不磕額底麼下座請寧和尚為眾說法送監收上堂一日不作一日不食歇者無心穫者力分明只箇是家風會得種田博飯喫記得地藏問僧甚麼處來僧云南方來藏云南方佛法如何僧云商量浩浩藏云爭似我這裏栽田博飯喫僧云爭奈三界何藏云爾喚甚麼作三界師云唯心唯識平出平入金刀之齊玉尺之直爾喚甚麼作三界真箇不曾遺顆粒上堂舉僧問南泉高揖釋迦不拜彌勒時如何泉云昨日有人恁麼問趁出了也僧云和尚怕某甲不實泉云柱杖不在苕菷柄聊與三十後來雪竇道南泉只有受璧之心且無割城之意師云撿點將來雪竇也好與三十拄杖何故不見道當斷不斷反招其亂諸人還會也無天童不免指注去也王老師足意氣是是非非蕩情謂倚天照雪爛光芒掃盡攙搶千萬里薦福專使馳書上堂一枝秀出栴檀林想見馨香慰眾心不負老兄開鑿力當風子和鶴鳴陰復舉阿難問迦葉世尊傳金襴外別傳何物迦葉召阿難難應諾葉云倒却門前剎竿著師云影略門前倒剎竿箇中消息授傳難玲瓏侍者能相委盤走明珠珠走盤陸宜人請上堂舉陸亘大夫問南泉弟子親從六合來彼中還有身麼泉云分明記取舉似作家師云空不可有具足無邊際身妙不可亡具足無邊際用在天同天在人同人在彼同彼在此同此雖然天人彼此要且不與它合所以主不自主乃能一切處主賓不自賓乃能一切處賓若能恁麼去不唯覷破南泉亦知陸大夫出生入死縱橫變態不與身拘還體悉得明月隨人如有以白雲作雨也無心上堂僧問斷言語絕思惟處作麼生商量師云滴水入石不得僧云㗖啄不入去也師云要爾著箇口嘴作麼僧云也要向其間旁通箇消息師云爾試回互道一句子看僧云船從明月波心轉家在蘆華渡口看師云更須全身放下始得僧云便恁麼全身放下時如何師云摸著鼻孔時方是爾自己師舉明安頌云莫行心處路莫坐無處功有無二俱離廓然天地空師云功勳消階級盡尊貴不知名威嚴莫得近子退步而就父臣轉身以合君正恁麼時如何體悉機轉玉輪側妙叶正當風上堂舉漸源一日坐紙帳內僧至撥開帳子云不審源以目見之良久云會麼僧云不會源云七佛已前事為甚麼不會師云湛湛不昏綿綿若存三世佛護持為之頂相歷代祖傳受為之命根且作麼生體悉還會麼蒼頭祖父寒居位白髮兒孫夜過門上堂道契如如非有非無靜也神之在谷應也像之在珠了無所住照不失虛無影杖子兩人扶清華臨於至鑑深密守於元樞機輪文彩妙窮初霽色廓澄兮秋懷月滿秀稜重疊兮雲卷山癯上堂舉僧問淨果如何是本來心果云犀因翫月紋生角象被雷驚華入牙師云不即不離非取非捨自東自西誰上誰下委曲也順俗亡功驀直也應真不借且道作麼生體悉還會麼珠中有火君須信休向天邊問太陽上堂舉僧問玄沙如何是無縫塔沙云只者一縫大小師云只者一縫大小飽叢林漢分曉點頭言語丁寧擺手舌頭狤獠不狤獠人人脚下長安道上堂舉雲居問僧看底是甚麼經僧云維摩經居云不問維摩經看底是甚麼經師云不問維摩經看底甚麼經大千卷出破塵情水中鹽味色裏膠青機前有路妙難名纔形言像迢然去又是泥團換眼睛冬至上堂一陽生萬物潛萌隱隱有像寥寥未形蚌腸含妙蘊犀角暈通星密密用細細行本智虛融與理冥露地白牛肥膩飽擁蓑人駕雪山耕上堂今朝臘月二十五衲僧一曲和雲門誰將節奏亂孔竅不到瘢痕傷斧斤舌無骨眼有筋方見韶陽老子能拍拍元來渾是令哩鳴囉了邏鳴稜上堂佛佛說法秖成黃葉止啼祖祖傳宗還是空拳相嚇到者裏直須自休歇自悟自明佛是已躬做成法非別人付得若能恁麼是大丈夫漢真衲僧自己一段大事諸兄弟且作麼生得平平穩穩去但得雪消去自然春到來上堂舉趙州問僧曾到此間麼僧云曾到州云喫茶去又問僧僧云不曾到州云喫茶去院主問云曾到喫茶去不曾到為甚麼亦喫茶去州喚院主主應諾州云喫茶去後鏡清問僧趙州喫茶去作麼生僧便行清云邯鄲學唐步雪竇拈云者僧不是邯鄲人為甚麼學唐步師云喫茶去喫茶去明明指人無異語家風平展沒機關誰道趙州謾院主苦苦苦往往邯鄲學唐步恰恰長安道上行分明有眼如天瞽鏡清道邯鄲學唐步雪竇道者僧不是邯鄲人為甚學唐步還會麼登機者失欺敵者亡歲旦上堂歲朝坐禪萬事自然心心絕待佛佛現前清白十分江上雪謝郎滿意釣漁船參上堂萬木寒悴此箇不凋三春敷榮此箇不變居二儀之前處諸緣之後魔外紛紛擾擾與之同事在其間周而有餘佛祖哆哆和和與之同身於裏許默而無作爾動也我自靜爾寂也我自行欲同而不得同欲異而不得異只如出沒之原底且作麼生辨還會麼休詢造化誰持柄向道因緣我見根上堂舉紫胡見劉鐵磨來便問汝莫是劉鐵磨否磨云不敢胡云左轉右轉磨云和尚莫顛倒胡便打師云見之不取思之千里劉鐵磨既不能見機而變紫胡遂乃倚勢欺人且道其間事作麼生莫是驅耕夫牛奪飢人食麼要且不恁麼爾道如何體悉還會麼不見道無事上山行一轉借問時人會也無鴻福聰和尚入寺上堂僧問正不立玄偏不附物時如何師云金針雙鎖備叶路穩全該僧云物外獨騎千里象萬年松下擊金鐘師云更須跨一步十方能現身僧云手指空時天地轉回途石馬出紗籠師云超方者委師乃云明月蘆華四望連轉身人上合同舡借功自有旁參事歷歷機頭看正偏所以道偏不附物正不立玄若恁麼行履菩提妙華遍裝嚴隨所住處常安樂上堂舉洞山問隱山如何是主中主山云長年不出戶如何是主中賓山云青山覆白雲賓主相去幾何山云長江水上波賓主相見有何言說山云清風拂白月師云淨不涉緣照不對物用無去來之相混無彼我之心若能恁麼去穩穩密密玲玲瓏瓏還會麼宛轉虛玄事不彰明暗只在影中圓送化主上堂雲無心成何處雨密有味是誰家華一鉢上方分得飯歸來香氣滿毘耶須是因緣相湊機感相投正恁麼時如何行履一月普現一切水一切水月一月攝到吉祥上堂僧問澄源湛水尚棹孤舟攂鼓轉船頭向甚麼處去師云明月墮寒空青天沒飛鳥僧云恁麼則洗脚上船去也師云到家一句作麼生道僧云待到玲瓏巖下即向和尚道師云猶隔津在僧禮拜師乃云輕煙羃羃衲僧家節物迎春氣象華流水落華無限意游山消息付長沙記得長沙一日游山歸首座問甚處去來沙云游山來座云到甚麼處沙云始隨芳草去又逐落華回座云大似春意沙云也勝秋露滴芙蕖師云身心一如物我同體不用轉山河大地歸自己亦不用將自己作山河大地如珠發光光還自照一切時一切處如何得恁麼見成受用去還會麼千峯勢到嶽邊止萬波聲歸海上消上堂示眾舉僧問淨果如何是本生父母果云頭不白者是僧云將何奉獻果云殷勤無米飯堂前不問親師云世夢短劫壺寬底人退步裏頭看豹變文而霧重龍不臥而潭寒欲使人人雙眼冷要須先瀝髑髏乾昌國歸上堂鯤鯨浪裏出作清游龍象窟中歸來宴坐現前大用也浩浩何妨裏許全提也空空無說且作麼生得恁麼去自是不歸歸便得五湖煙浪有誰爭上堂桃華浪裏振脩鱗一躍龍門看化身諦了十方三世事無始的的自家春示眾舉龐居士問馬祖不與萬法為侶者是甚麼人祖云待汝一口吸盡西江水即向汝道師云吸盡西江向汝道馬師家風不草草截流一棹破煙寒天水同秋清渺渺大洪和尚忌辰上堂舉馬祖忌日南泉掛真燒香次問大眾云今日供養先師還來也無時洞山出云待有伴即來泉云雖是後生却堪彫琢洞山云和尚且莫壓良為賤師云白雲之賓青山伴位裏借功看互換無底合盤轉手擎穿心盌子通身飯上堂春雲堆絮春雨散絲華開笑口柳申眉翻紫燕嚼黃鸝聲色叢中有路岐家風鼻孔相摩觸不獨觀音太士知上堂舉僧問趙州王索仙陀婆時如何州曲躬叉手雪竇拈云索鹽奉馬師云雪竇一百年前作家趙州百二十歲古佛趙州若是雪竇不是雪竇若是趙州不是且道畢竟如何天童不免下箇注脚差之毫釐失之千里會也打草驚蛇不會也燒錢引鬼荒田不揀老俱胝只今信手拈來底示眾舉長慶有時云寧說阿羅漢有三毒不可說如來有二種語不道無語只是無二種語保福云作麼生是如來語慶云聾人爭得聞福云情知向汝第二頭道慶云作麼生是如來語福云喫茶去師云第一第二頭似有似無句坐斷路岐密密綿綿而不通水泄打破窠臼坦坦蕩蕩而別是風規還會麼相識滿天下知心能幾人上堂主中賓賓中主相合回頭看裏許明月團團夜正央昆侖抱出珊瑚樹上堂水不洗水金不博金眼不見眼心不用心能恁麼去不墮根境識那涉去來今迷裏忽然逢達磨何曾特地作叢林結夏上堂我住汝亦住我行汝亦行結制順諸佛禁足護眾生金鎖無鬚兩頭動靈犀有暈中間明泥牛入海恰半夜木鷄喚月看五更雲倚山是父子眼約眉為兄弟三世同參成一段合宗家之事大千等量破微塵出自己之經瓊林寸寸寶旃檀片片馨物物頭頭有平出底多許心心法法無外來底一星抹抹撻撻憨皮袋跛跛挈挈常不輕無是無非長默默非凡非聖獨惺惺如何游踐得麼相應蒲團坐倚無他事永日寥寥謝太平示眾舉僧問清平如何是有漏平云笊籬如何是無漏平云木杓如何是小乘平云錢貫如何是大乘平云井索師云笊籬木杓錢貫井索受用見成家風廓落生涯放得信緣看佛法更於何處著不用安排只麼從自然心地常安樂上堂默默相投時節燈燈不斷光明其間著脚渾無地望盡玉壺連底清上堂僧問如何是大功一色師云全超無影迹不墮古今機僧云如何是正位前一色師云與十方法常平等在一切處能嚴然僧云萬象森羅同一印全身遍界露堂堂師云真箇恁麼即得師乃舉鏡清問曹山心徑苔生時如何山云難得道者清云向甚麼處去也山云只見苔生不知向甚麼處去師云句裏明宗則易宗中辨的則難也須是到箇時節始得色轉不見身功亡不知位絕憐大匠一斵泥不犯祖師三尺鼻兒孫去後阿誰共守清貧臣庶退時獨自難稱尊貴上堂尋常撞搕當面諱却可憐傅大師處處失樓閣參上堂默默而靈妙不涉迹綿綿而用應不循根翡翠盤中之珠不撥自轉玻璃鏡中之像無受而來若能恁麼也兼帶妙叶宛轉偏圓俱到不思議處且作麼生體悉果滿菩提圓華開世界起示眾舉僧問風穴一切諸佛及阿耨多羅三藐三菩提法皆從此經出如何是此經穴云低聲僧云如何受持穴云莫染污師云來問此經低聲大千卷自塵中出三世佛從口裏生天得一以清地得一以寧空無依兮谷不盈摩訶般若波羅密落日漁樵歌太平桶頭納疏請上堂舉僧問雲門如何是塵塵三昧門云鉢裏飯桶裏水師云塵塵三昧彼彼不外千峯向嶽百川赴海更無一法不如來只箇堂堂觀自在上堂百城游遍還詣文殊不見其身唯摩其頂諸人還相委悉麼老眼就看青嶂骨敗鞋行到白雲根解夏上堂舉洞山示眾云秋初夏末兄弟或東或西直須向萬里無寸草處去天童道兄弟不東不西亦須向萬里無寸草處去既不東不西為甚麼向萬里無寸草處去還會麼去而不去同風千里住而不住一念萬年恁麼也住無住底功去無去底相空谷有神靜而應孤雲無心動亦閒所以道佛身充滿於法界普現一切群生前隨緣赴感無不周而常處此菩提座如何得恁麼穩密去偏正不曾離本位無生那涉語因緣送監收上堂地藏栽田博飯南泉買鎌割禾六祖負舂明歷歷金牛捧鉢笑呵呵見成受用分曉來麼古人得恁飽參殺爾輩莫嫌辛苦多上堂難難難是遣情難情盡圓明一顆寒大法眼不相謾面前不破案山礙直下無津識浪乾開爐上堂木有火傷身人有火傷神木無火不生人無火不成地火風大亦復如是四大普周同法界各各普周無障礙只者普周無礙時自然無壞無不壞作麼生行履得到箇時節還會麼一粒在荒田不耘苗自秀沙彌請上堂舉僧問讓和尚如鏡鑄像像成後光歸何處讓云如大德作童子時相狀向什麼處去也師云只者便是非像非鏡誰主誰賓何偏何正縫罅莫我欺無孔之槌錙銖莫我定無星之秤驀拈柱杖作攪勢云聊將柱杖攪滄溟令彼魚龍知水為命上堂須知風動心搖樹果見雲生性起塵雨霖霖兮日杲杲點頭彌勒解分身身裏出門彌勒世尊門裏出身觀音大士入流亡所也能恁麼去隨時示人也能恁麼來諸人行履還到箇般分曉漢做處床頭得用剪刀快鬧裏亡機皮袋憨上堂玉壺著脚四圍寬妙處其中轉側看顧鑑功忘鼻孔直津流識盡髑髏乾且是甚麼時節夜橫河漢白霜洗斗牛寒憑侍郎請上堂僧問一絲不隔時如何師云合同船子竝頭行僧云其中事作麼生師云快刀快斧斫不入僧云如何是的的相逢底句子師云月色和雲白天容帶水秋僧云只如李相國參藥山還的也無師云莽鹵漢又恁麼去也僧云喏喏師云邯鄲學唐步師乃云休去歇去絕言絕慮廓無所依妙無所住轉歷歷之機運綿綿之步神游方外靈臺道契環中虛處恁麼就也藏身白雲雲外家恁麼回也著脚青山山下路宛轉窮通旁參回互十成收得返魂香一等來撾荼毒鼓肯觸氣於死蛇要捋鬚於猛虎却借其功不謀而遇枯木龍吟而起雲南山豹變披霧律入春筒影流曉戶百億儀分三千體露大經掇出於微塵古佛相交於露柱歷代諸祖只箇生涯一切眾生同時滅度大用石火遲全機電光遽哆哆和和也問若剪答如裁轟轟磕磕也喝如雷棒如雨洞山佛對三斤麻趙州衫重七斤布道火不我燒唇道水不我濡袴無是無非何規何矩柱杖子裏許將來鉢袋子那時分付上堂無對無待有兼有帶歷歷物機空空眼界綿綿相柱兮箭鋒恰恰相應兮函蓋巨海飲毛妙峯納芥彼不見其有餘我方知其無外普明照世約同參補怛落伽觀自在示眾舉鏡清問曹山清虛之理畢竟無身時如何山云理即如是事又作麼生師云智不到處宛轉窮通清云如理如事師云麁中之細細中之麁山云謾曹山一人即得爭奈諸聖眼何師云真不掩偽曲不藏直清云若無諸聖眼爭知不恁麼師云知過而改知非而回山云官不容針私通車馬師云騎牛戴帽著鞋衫解行不觸今時路上堂劫前運步世外橫身真證不可以言傳妙契不可以意到正恁麼時虛淨斂氛白雲向寒巖而斷靈光破暗明月隨夜舡而來所以道當明中有暗勿以暗相遇當暗中有明勿以明相覩且道如何行履偏正不曾離本位無生那涉語因緣上堂僧問雪覆千峯時如何師云滴水滴凍僧云清光寒照眼野色皓迷家師云露地白牛向甚處去僧云在師云又是頭角生也僧云畢竟向甚麼處去師云底處轉身時孤峯元不白師乃云靜沈沈明蕩蕩雪滿十方雲迷四向一色影裏是誰坐著功勳百尺竿頭阿爾變通伎倆恁麼時須辨幾微恁麼處須明的當趁不去露地白牛透得過渡河香象徹見其源如指諸掌恁麼盡去也無法可傳恁麼却來也有人相亮參上堂三世諸佛不知有忉忉怛怛揚家醜狸奴白牯却知有跛跛挈挈能自守弄鱉鼻兮憶南山透法身兮藏北斗風飄白雪嶺頭梅春撚金絲堤上柳天童也要不沾唇三盞清源白家酒諸人若也撿點得出早知今日事悔不慎當初若也放一線道因風吹火用力不多示眾舉雲居問趙州老老大大何不覓箇住處州云教某甲向甚麼處住居云山前有箇古寺基州云和尚何不自住師云爾也恁麼住我也恁麼住作業相似貧相聚十方無壁四面無門遮醜無衣禦寒無絮直下不居功箇中看轉處采華蜂集不萌枝臥月鳥棲無影樹上堂三寸舌兩片唇無始時來賺殺人解弄不教圭角露阿誰參見跛雲門僧問香林如何是衲衣下事林云臘月火燒山師云老大叢林快說禪不將禪拄口皮邊谷深山遠空無像何處人呼應不圓歲旦上堂僧問寒暑交謝新舊推移作麼生說箇不遷底道理師云昨宵猶是臘今日又逢春僧云恁麼則遷去也師云癡漢著甚死急僧云也要大家知有師云知有底事作麼生僧云黃金堤畔柳白雲嶺頭梅師云也須是眼裏有筋始得師乃云一頭白髮幾回春方信閑身似癡人直下放教平穩去更將何法作根塵法無根塵心無向背心無向背道合自然道合自然也日日好日年年好年東君刀尺裁華木付與過頭杖子禪上堂三界無法何處求心風生虎嘯霧起龍吟泥中有刺綿裏有針華鳥隔牆相喚甚十分春事到家林示眾舉定上座問臨濟如何是佛法大意濟下禪床擒住與一掌便托開定佇立傍僧云定上座何不禮拜定方禮拜忽然大悟師云不墮前後獨超古今喚回千歲夢飛出九臯禽無捿泊勿猜斟只箇虛空等樣心直下一槌光迸散斬新彈子出爐金送化主上堂山谷之響水監之像白雲之心太虛之量應機也乍卷乍舒據令也全收全放三千世界爾夤緣百億分身君伎倆風行空船駕浪施受通同無住相一言相送知不知千僧在儞鉢盂上上堂舉藥山久不陞堂院主白云大眾久思示誨請和尚為眾說法山令打鼓眾方集山陞座良久便歸方丈主問云和尚適來許為眾說法何不垂示一言山云經有經師論有論師爭怪得老僧師云家法簡嚴非二非三月來明湛水雲退露寒巖真機自得妙處誰參不是文殊白槌後也應千古屈瞿曇四月八日上堂清淨性空水光明法界身依俙辨白處便是誕生人不洗體不洗塵妙觸宣明悟水因借問當年向去事如何今日却來親二千年前此時候指天指地師子吼雲門居亂思大平打殺不妨將餧狗指東話西將無作有惡水潑君君莫嗔而今看爾如何受佛云不受諸受是名正受若恁麼也涓滴不落別處示眾舉僧問趙州學人乍入叢林乞師指示州云喫粥了未僧云喫粥了州云洗鉢盂去僧豁然大悟師云喫粥了洗鉢去法爾圓成正規矩可憐葉氏怕真龍却怪謝郎欺猛虎本常路真實語這僧且問如何悟從來鼻孔大頭垂不用安排兮自著處所上堂言之者失其真離名字相知之者返其愚離心緣相有之者乖其性離影像相無之者傷其軀離寂滅相恁麼說話大似泥中洗土塊衲僧家畢竟如何體悉還會麼和竿一掣隨釣上水面茫茫散月明幹簾化主請上堂舉忠國師問子璘供奉講得唯識論是否璘云不敢國師云唯識意旨如何璘云三界唯心萬法唯識國師指簾云這箇是甚麼璘云簾子國師云簾前賜紫對御談經五戒也不持師云此一段事的的明了還他忠國師始得心無異心而法無異法法無異法而心無異心處處虛通會有六窓風月頭頭出礙更無一點塵埃參示眾舉保福與長慶游山次保福指面前地云只者裏便是妙峯孤頂慶云是即是可惜許雪竇著語云今日共者漢游山圖箇甚麼後舉似鏡清清云若不是孫公便見髑髏遍野師云變大地作黃金攪長河為酥酪保福要恁麼無風何須起浪平地豈肯生堆長慶要恁麼雪竇意鍾鼎刻銘鏡清道太平無像且作麼生體悉野老不知堯舜力鼕鼕打鼓祭江神示眾舉偽山問仰山甚處來仰山云田中來山云田中多少人仰插下鍬子叉手而立山云南山大有人刈茆仰拈起鍬子便行師云仰山恁麼為直下更無別箇溈山恁麼道箇中似帶旁來且道畢竟作麼生殷勤謝子輸肝膽委曲還他老肺膓送監主上堂泥泥水水一年農收拾將來碓下舂炊軟香分千鉢飯肚皮參飽放頹慵且道參飽底是禪是飯又作麼生說箇放頹慵底道理豈不見藥山道跛跛挈挈百醜千拙且恁麼過時畢竟承誰恩力四方八面連架打普應初無顆粒遺示眾舉洞山云秋初夏末兄弟或東或西直須向萬里無寸草處去諸人還體悉得麼一色是須轉大功不我居珠走碧盤盤走珠直下滄溟取明月吾家自有崑崙奴且道作麼生行履天宇豁空雲卷雨溪容澄澈水懷秋解夏上堂僧問布袋頭開時如何師云一任填溝塞壑僧云一片月生海幾家人上樓師云更須跨一步始得僧云直得朝到西天暮歸唐土也是脚跟不點地漢師云上座如何免得此過僧禮拜師云千里望鄉關師乃云十五日已前恰恰把定抑爾腦門著地十五日已後稍稍放行從伊鼻孔遼天直饒摩挲柱杖兒勘破諸方之祖爭似傳持鉢袋子相聯五葉之華恁麼說話正是十五日已前十五日已後事且道正十五日又作麼生良久云野色更無山隔斷天光直與水相通示眾云有而不有情塵豁盡而獨靈無而不無妙應差殊而不忒所以僧問香嚴如何是道嚴云枯木裏龍吟如何是道中人嚴云髑髏裏眼睛又僧問風穴如何是道穴云五鳳樓前如何是道中人穴云問取隍城便諸人如何履踐得始終貫徹表裏通同去還會麼華蜂釀蜜春脾凍月兔噴霜夜氣清持鉢歸上堂乞食淅西蘇與秀人人奉佛家家富收拾幾成三萬緡尚自不能供眾口所以道喫飯須是眾口作活須是眾力今古相傳底消息天童說箇休糧方一日兩度鉢盂濕雲門大師道飯豈不是自己因甚將自己却喫自己有道毛吞巨海芥納須彌料掉勿交涉作麼生道得恰合去拈却根塵方出礙更無絲糝不相通示眾舉百丈問溈山併却咽喉脣吻道將一句來山云却請和尚道丈云不辭向汝道恐已後喪我兒孫師云却請和尚道三世諸佛也靠倒釋迦師淨名老毘耶摩竭心相照倦鶴夜移巢靈蛇寒入草正偏轉側兮妙圓兼到施主看經請上堂經云若見諸相非相即見如來法眼云若見諸相非相即不見如來師云作麼生行履得十成去功業力爭英雄劉項時將太平坐享朴懋羲軒世人上堂舉僧問智門蓮華未出水時如何門云蓮華出水後如何門云荷葉師云莫向枯龜版上鎖衲僧開口見心肝蓮華荷葉出未出做盡工夫轉覺難下嗣法書上堂僧問照世光明即不問傳家清白事如何師云清涵鯨海寬冷射蟾輪窄僧云水向竹邊流出綠風從華裏過來香師云須信龍門無宿客僧云桂枝不零折和月抱將來師云也須親到一回始得師乃云不得諱有頭底當時爾帶累別人而今別人帶累爾來生我家作業相似針線穿聯細中細迦葉阿難不相知人人各自住三昧裏許轉功勳這邊得游戲到底還須徹根蒂望斷冥鴻沒處秋蒼蒼一色天連水結夏上堂來選佛場辨行脚事禁足也不可錯移一步護生也不可動犯一毛徹見自己全身四大出礙却到本來住處一亙清虛如何履踐得恁麼相應去擘開華嶽倚空翠放出黃河輥底流天申節上堂仁壽之域大方無隅尊貴之人至化無外有如是廣大含容之量具如是廣大莊嚴之事且道箇人受用合作麼生還相委悉麼造化陰陽閒拱手成平天地默垂衣送監收上堂地藏栽田做活計南泉鎌子能收刈日用平懷穩便休自然顆糝無遺棄無遺棄不容易爾也莫虧我我也不虧爾兩家賓主平四稜齊塌地風不鳴條雨不破塊箇是叢林飽參底牧來純熟水牯牛撿點將來墮隨類曹山云作水牯牛是隨類墮大陽道作水牯牛是沙門轉身處為什麼却成隨類墮十年歸不得忘却來時道上堂仲秋漸凉蒲團放穩長連床身心澄徹見淵底河漢淡淡秋磨光二祖不短少林不長相傳笑殺威音王爾無所得我無所藏四無壁落渾大方萬世清規信明白夜寒吐月山蒼蒼參中秋上堂舉馬大師與南泉百丈西堂翫月次祖云正恁麼時如何西堂云正好供養百丈云正好修行南泉拂袖便行祖云經歸藏禪歸海唯有普願獨超物外師云經歸藏禪歸海稽首歸依合掌頂戴王老師超物外二十年前恁麼來而今去盡閒光彩上堂九月又重陽菊華依舊黃淵明是醉不是酒蕩蕩游心於大方只如會得底也是箇時節不會底也是箇時節且道於其間作麼生辨白還會麼冷地看他人富貴等閑不奈幞頭何示眾舉雲蓋問石霜萬戶俱開即不問萬戶俱閉時如何霜云堂中事作麼生蓋無語後半年下語云無人接得渠霜云道即太殺道只道得八成蓋云和尚作麼生霜云無人識得渠師云無人接得渠貴逼馬相如果來橋上也記得柱頭書無人識得渠碁局醉樵夫回頭斧柯爛大海一成枯天寧節上堂氷壺清白借功喚作誕生玉璽傳家退位名為王父萬萬年之壽量靜亨而尊千千界之因緣動成其子還知箇人受用處麼良久云仰之彌高鑽彌堅迎之在前隨在後示眾舉仰山夢往彌勒所居第二座尊者白云今日當第二座說法山起白槌云摩訶衍法離四句絕百非謹白仰山舉似溈山山云子已登聖位師云玉女依俙夜動機錦絲歷歷吐梭臍水天湛碧全功墮雪月寒清一色迷諸禪德全功負墮一色猶迷作麼生體悉得恰好相應去權挂垢衣云是佛却裝珍御復名誰示眾舉教中道我於然燈佛所實無有法可得然燈佛即為我授記師云是即是也猶較一線在復云釋迦自是釋迦然燈莫要添些不用燒錢引鬼何須句賊破家爾那裏針劄不入我這裏石上栽華上堂諸見若盡慎勿追尋纔有是非紛然失心諸禪德諸見若盡自然一切時平平坦坦巍巍堂堂箇是衲僧普周遍身本具足眼妙圓覺心若有一絲一縷於其間作前作後便見紛紛紜紜且道如何體悉人平不語水平不流示眾舉清原問六祖當何所務即不落階級祖云爾曾作甚麼來原云聖諦亦不為祖云落何階級原云聖諦尚不為何階級之有祖云如是如是師云不落階級卓卓超出三際曷用安排十方自然畐塞五色線不我󰊋縻七寶冠是誰嚴飾上堂舉僧問香林如何是衲衣下事林云臘月火燒山師云香林臘月火燒山關楗如今透底難無礙機鋒能自在虛空揮劍不成瘢因雪上堂若恁麼也難得清光浩蕩無瑕隙人言千里本同風我道十方渾一色渾一色須轉側纔轉側透關隔透關隔酬爾平生今脫白儂家龜鶴自成仙昨夜龍門無宿客上堂清白傳家雪月光玉壺中有轉身方情乾識盡功勳斷不覺全身入帝鄉真歇和尚入山上堂舉阿難問迦葉世尊傳金襴外別傳何物迦葉召阿難難應喏葉云倒却門前剎竿著師云一著能回一局碁仙即妙處只些兒點開活眼分生殺不作窮忙死馬醫倒却門前剎竿著一把推出誰藏縮工夫磨琢老成人圓陀陀地無稜角高麗國持牒侍禁齋僧祝壽上堂以法界為疆域以佛心為因緣統萬國而成一家觀眾生而如赤子齊天地之覆戴也日月光其德等海嶽之涵鎮也山川朝其宗千萬億綿遠之年齡集於壽命一二三生成之物象出自道根無邊際之莊嚴不思議之妙用照然不昧至化難逃廓爾罔遺大功不宰箇是至人受用底大自在三昧所以道無邊剎境自他不隔於毫端十世古今始終不離於當念正恁麼時作麼生體悉還會麼萬象森羅影現中一顆圓光非內外上堂疋馬突出單鎗直入急電光中看轉側疾雷案山忽頹鈍漢唵耳不及記得臨濟道我在先師處喫三頓棒如蒿枝拂相似如今思一頓喫誰為下手時有僧出某甲下手濟度柱杖與僧僧擬接濟便打師云臨濟得得求人不到等閒落節這僧草草開口便見容易撞頭當時纔見恁麼道何不便與衲僧手段見之不取千載難忘上堂三十三人不得而為師二十八代不得而稱祖衲僧家識得本命元辰敢開恁麼大口且道如何體悉親到劫前空四壁自然體盡見全身歲旦上堂時節之新天地之仁草木薦春爻象之亨陽和之生物彙咸榮玉機之轉霧豹之變家風成見居谷之神出軸之雲其用不勒且道如何體悉還會麼但得雪消去自然春到來舉書記藏主立僧上堂一燈分耀百千燈箇事宗家誰也曾少室相傳斷臂可黃梅分付墜腰能作麼生是相傳列焰底事還相委悉麼田地光明真破夜叢林氣象自成春示眾舉僧問趙州學人乍入叢林乞師指示州云喫粥了未僧云喫粥了州云洗鉢盂去師云聞說英雄苦戰爭四方岐路自難行而今踏著長安道始信家邦久太平示眾舉教中道毛吞巨海芥納須彌且道毛如何吞巨海芥如何納須彌有底道大無大相小無小相一相無相為之實相恁麼說話要且無衲僧氣息且道衲僧分上又作麼生阿儂撞著須菩提一切法中入三昧上堂曾到家山裏許看星河濯月霽天寒箇時失却娘生口始信從來鼻孔寬參示眾舉僧問投子一大藏教還有奇特事也無子云演出一大藏師云演出一大藏明明超過諸緣上隨曲隨直也流水轉山隨高隨下也虛舟駕浪示眾舉靈雲道三十年來尋劍客幾回葉落又抽枝自從一見桃華後直至而今更不疑玄沙云諦當甚諦當敢保老兄未徹師云靈雲悟桃華玄沙旁不肯昭昭然此心分明隱隱也放身未穩放得穩八兩元來是半斤鉤頭秤尾能平等送化主上堂一物長靈十方普應騎聲跨色超眺越聽浩浩也能縱能橫如如也能動能靜參飽叢林箇樣人取飯不問誰家甑佛云常乞是清規一切食中斯正命若也仰口食下口食皆謂之邪命只如以正命食供飽參人時如何滿瓶傾不出大地勿飢人上堂一雨霑濡諸根萌動青黃各成其姿長短各隨其用綿綿也妙有機絲混混也廓無稜縫若人問我如何敢道不快漆桶上堂一切聲是佛聲一切色是佛色於其間無纖毫過患還會麼莫將赤肉為身相誰把閑塵礙眼睛示眾舉永嘉道取不得捨不得不可得中只麼得師云若於一切法上通身去亦是有所得若於一切用處豁落去亦是有所得且道歸根到底不可得中作麼生得轉色轉功家法子蘆華明月後相逢供聖施主請上堂心心智通佛佛道同十方圓滿八面玲瓏施時也三乘教備坐處也一切法空應供而來有不受之受度世而出得無功之功動而常靜用時彌冲處處不乖兮水中夜月物物斯應兮華上春風只如教中道佛身充滿於法界普現一切群生前一佛身既滿法界只如千佛身著在什麼處還相委悉麼音聲不凝調和樂光影相容互照燈上堂因緣和合而生生不可生生影生於形響生於聲森羅萬象從崢嶸虛空廓落無虧盈杳杳冥冥靈靈明明是其中之精非其外之情見本家曠古之佛得自己廣大之經湛兮若存無迹像善惡不我相隨行只如分應後又作麼生物物現成觀自在人人具足常不輕上堂說禪說道虛空釘橛體妙體玄矢上加尖若也三際斷四大空上無攀仰下絕己躳內無繫蟻之絲外無聚蠅之糝淨裸裸赤洒洒正恁麼時是箇什麼上堂一言觸諱法自不容一字入公牛拽不出兄弟汝胸中不得著箇元字脚若有餘未盡千生萬劫帶累汝在藏六直如龜慎縮骨頭奈有卦文何有恁麼病痛底禪和子更須是透一遍去參天童覺和尚上堂語錄小參僧問靈雲悟桃花意旨如何師云眼力不到處靈雲却合頭僧云正是青天白日師云靈雲見處作麼生僧云一見桃花未免眼中著屑師云上座眼裏還有筋也無僧云而今不打這鼓笛師云瞎驢趁大隊僧云只如玄沙為甚却道諦當甚諦當敢保老兄未徹師云箇是衲僧迴互底時節僧云也是臘月扇子師乃云靈雲見桃花悟道盡道即物契神託事顯理是甚麼說話到這裏拈却一切眼放下一切身通身恁麼來徹底恁麼見方與自己心通萬象體合是他道三十年來尋劍客幾迴葉落又抽枝自從一見桃花後直至如今更不疑諸兄弟是渠三十年恁麼做爾若今日肯休肯歇肯放肯捨常教豁豁地第一莫將來將來不相似便能騎聲跨色超見越聞一切處自在一切處透脫一切處應現一切處圓成何處更有一絲毫隔礙來所以修習空花萬行宴坐水月道場降伏鏡裏魔軍成就夢中佛果若是恁麼時節豈不是脫然向如幻三昧中恰恰相應去不只是眼見色恁麼耳聞聲恁麼乃至根根塵塵大大小小皆悉恁麼豈不見石頭和尚道門門一切境回互不回互回而更相涉不爾依位住若向這裏透脫根塵洞明法界彼即是此此即是彼更無往來相箇是回互底時節只如不爾依位住又且如何長者長短者短高者高下者下所以道春色無高下花枝自短長玄沙為甚麼道諦當甚諦當敢保老兄未徹箇是影草探竿且道畢竟如何無心道者能如此未得無心也大難小參僧問如何是和尚親切為人底句師云文彩未痕初消息難傳際僧云可謂虛明自照不勞心力師云卓卓不倚物靈靈那涉緣僧云莫便是十成底時節也無師云透過那邊看方有出身路僧云揭開金鎖裏頭看隱隱風光元自異師云不是那邊事僧云如何是那邊事師云瑠璃殿上行撲倒須粉碎師乃云諸兄弟若是此一段事且須分曉始得汝若分曉去便能超毘盧越釋迦作淨妙法身出金剛眼孔儞但歇去歇得盡時靈然不昧更須退步就己方能徹底相應箇時若有獨在之照猶帶功在豈不見道子歸就父為什麼父全不顧理合如斯父子之恩何在始成父子之恩如何是父子之恩刀斧斫不開又云誕生王子是須有父纔轉身時即不見有那時喚作妙盡冥符若是卓卓地體得向箇裏移一步如珠發光光還自照却有箇紹底道理又須回頭窺本位顧位却回頭便能濶步過今時天明不覺曉分照不落影垂應不涉緣著得个身向鬧浩浩中灑然不被物雜所以道即此見聞非見聞更無聲色可呈君箇中若了全無事體用何妨分不分諸兄弟參禪漢敲骨打髓是恁麼地做有一般漢便道未話已前已是道了汝不見道語帶玄而無路舌頭談而不談截斷天下人舌頭即不無爭教無舌人解語又不見僧問古德云如何是和尚本來心古德云犀因翫月紋生角象被雷驚花入牙若是體得明白了便乃跨萬法頭上不為萬法礙到恁麼時不立語言不拘影像所以道諸佛不出世四十九年說祖師不西來少林有妙訣諸佛既不出世為什麼四十九年說祖師既不西來為什麼少林有妙訣須信道是法住法位世間相常住這裏不移一絲不動一點那時一句子擲地作金聲便知道正中偏一輪皎潔正當天若恁麼辨得出在語也妙在默也妙說時常默默時常說便能超四空出三界箇是透脫漢做底且道如何履踐得恁麼去翡翠踏翻荷葉雨鷺鷥衝破竹林煙小參僧問蘆花雪月那時一色還迷野水秋空箇處大功猶在如何得色轉功忘去師云往來如得路兩處不相妨僧云玉輪機轉笑呵呵直下相逢不相識師云又墮大功去也僧云那邊不守空王殿爭肯耘田向日輪師云早恁麼却較些子僧云只如得處恰好時如何師云密密處難言細細中莫動僧云喚得回來通途無礙處又作麼生師云是處相逢不隔越千手千眼觀世音師乃云是我自家底是儞諸人底是三世諸佛底是六代祖師底各各分上六六三十六這裏生心即乖動念即錯若有箇漢四稜著地掀斡不動也較些子便能向今時卓卓地了無一法著彼了無一法著我自在人間無往來相彼具足是我我具足是彼法法住自位所以道性自平等無平等者若是恁麼去也是一箇了事衲僧更須退步更須就己便知道四大性自復如子得其母這裏不著一點不挂一絲拈轉穀漏子與虛空合合底是什麼若無合者爭辨虛空若有合者却成兩箇那時明歷歷地要眼淨裸裸地要身撥轉機輪便能向今時作用若識得本來頭一切心皆是箇心一切法皆是箇法坦然平等恰恰具足便知道果滿菩提圓花開世界起若恁麼十成時好箇禪和子而今人却道曹洞禪沒許多言語默默地便是我也道儞於箇時莽鹵我也知儞向其間卜度殊不知虛而靈空而妙豈不見僧問石門如何是和尚家風門云物外獨騎千里象萬年松下擊金鐘是恁麼行得到恁麼透得徹不向死水裏浸却又不見僧問梁山莫便是和尚安身立命處也無山云死水不藏龍如何是活水裏龍山云碧潭不吐霧儞若識得死底便是箇活漢儞若識得活底便是箇死漢須是向靜悄悄處惺惺鬧浩浩中歷歷便知死中常活不被空礙活中常死不被物礙有不是有無不是無芭蕉和尚道儞有柱杖子我與儞柱杖子儞無柱杖子我奪儞柱杖子所以六祖云心地含諸種普雨悉皆萌既悟花情已菩提果自成方知當處出生隨處滅盡珍重小參僧問馬祖陞堂百丈卷席意旨如何師云也知鼻頭猶痛在僧云雖然父子相知也是弄巧成拙師云儞還知痛處也未僧作卷席勢師云三汲浪高魚化龍癡人猶戽夜塘水僧云只如馬祖一喝百丈三日耳聾又作麼生師云聲在耳處耳在聲中僧云可謂是根塵脫落消息平沈去也師云切莫強鍼錐僧禮拜師乃云馬祖與百丈行次聞野鴨子聲祖云是什麼丈云野鴨子祖云什麼處去也丈云飛過去也祖扭百丈鼻頭丈作痛聲祖云何曾飛去丈脫然有省次日祖陞堂丈卷席儞看他相見底時節在什麼處如今有般漢杜杜撰撰便道儞纔陞堂我便卷席有甚麼用處直是千里萬里百丈後來再參馬祖被祖一喝三日耳聾只如馬祖一喝還分外著得事麼還分外有做道理處麼若也箇時承當不下草草地又是業識流注若是坐得斷幹得開一絲一糝立不得喚甚麼作再參馬祖其間毫髮不容若分外著得些子不喚作三日耳聾不見雪竇道大冶精金應無變色而今有般漢體不到見不徹使鉤使錐作道作理埋沒自己帶累先宗若是洗不淨潔脫不了當又向這裏添一重去也喚作泥裏洗土塊後來黃檗問道從上宗乘如何指示百丈良久蘗云不可教後人斷絕去也丈云將謂汝是箇人古人也有恁麼時節雖離語言而語言具足雖出音響而音響分明為甚麼百丈却道我將為汝是箇人有底道默處是豈不見外道問佛不問有言不問無言世尊良久外道贊歎大慈大悲開我迷雲令我得入阿難問云外道有何所證便道令我得入世尊云如世良馬見鞭影而行又不見肅宗帝問忠國師百年後所須何物國師云為老僧作箇無縫塔帝云請師塔樣國師良久云會麼帝云不會國師云吾有付法弟子耽源却諳此事請召問之帝問耽源源云湘之南潭之北中有黃金充一國無影樹下合同船瑠璃殿上無知識此是諸佛諸祖授手底時節便知道默時一字一點無欠少說時一言一句沒分外語默不到處古今無盡時作麼生行履偏正不曾離本位無生那涉語因緣小參僧問記得僧問雲居僧家畢竟如何居云居山好未審此意如何師云居山好僧云只如未到底人四邊無路時如何措足師云且在山下坐僧云忽被他尋得一條活路子又作麼生師云曾過得飛猿嶺也未僧云一步又一步白雲深更深師云又是葛藤漫脚下僧云只如飛猿嶺畢竟高多少師云須是本鄉人行過來始得僧云過了也師云猶是脚跟不點地師乃云十成穩密漢做處要且無稜縫絕芒角方能圓陀陀地一切處收攝不得便能一切處輥得行有時要道便道恰恰相應所以僧問雲居僧家畢竟如何居云居山好有底道山是不變之體青青黯黯處去有甚麼交涉有底道白雲一重又一重箇是裏許時節有甚麼交涉若會得者居山好有甚麼不得處應機而對隨問而酬豈不是恰恰相應底儞若作承當作擔荷作佛作法便見不相應是他平常恁麼用若是真實衲僧點頭相許若不恁麼又成千重萬重去也古人道一言盡十方絲毫未舉揚箇是恁麼言便知道山是山水是水人是人法是法世界爾塵塵爾法法爾念念爾這裏增減一絲頭不得若有一毫道理又是七花八裂去也豈不見道居一切時不起妄念於諸妄心亦不息滅住妄想境不加了知於無了知不辨真實正恁麼時如何行履一種平懷泯然自盡小參僧問廓而無際不立一塵湛而獨存十方普應正恁麼時如何師云也無十方可應僧云如空合空似水歸水師云是即便是似箇甚麼僧云也要分明指註則箇師云儞試向分明處指註看僧云夜月有輝含古渡白雲無雨裹秋山師云正位其間轉側偏位裏許歸來僧云不涉往來底是什麼人師云夜明簾外主僧云白雲覆青山青山頂不露師云猶偏正邊事僧云不落偏正時如何師云落僧禮拜師乃云本無如許多事做來做去便有如許多事如今却從許多事中減來減去要到無許多事處只爾尋常起滅者是生死起滅若盡即是本來清淨底無可指註無可比擬寒山子道吾心似秋月碧潭澄皎潔直得皎皎地如秋月尚恐不是又道無物堪比倫教我如何說既是無物又作麼生說所以道不可亦不可此語亦不受謂之逈絕無寄一切處寄不得箇是遍底心安向什麼處淨裸裸赤洒洒絲毫立不得只如適來上座子問湛而獨存十方普應向他道也無十方可應那時還有應底道理麼混混地喚作大塊若是分曉漢直是玲玲瓏瓏不分曉漢便見碌碌蔌蔌要須如珠發光光還自照然雖是第二頭事却須在第二頭辨若有纖毫擾動箇時便隨業流轉歇得盡處無可歇者即是菩提勝淨明心不從人得永嘉大師道取不得捨不得不可得中只麼得豈不是八字打開兩手分付珍重小參僧問記得僧問韶山是非不到處還有句也無山云一片孤雲不露醜意旨如何師云裏許有些子難為說向人僧云說著後如何師云頭角生也僧云若然者醜拙露去師云異類中來分化事何妨影裏却相逢僧云手把過頭杖逢春點異花師云還真箇也無僧云直得頭頭是物物渠師云十年歸不得忘却來時路僧云為什麼却如此師云直須忘却始得師乃云參禪一段事其實要脫生死若脫生死不得喚什麼作禪且道作麼生生作麼生死作麼生脫若一念迷本隨情牽在一切處紛紛紜紜膠膠擾擾既從不自由處生還從不自由處死若是分曉漢本無所從來明白恁麼用便於一切時一切處脫徹無依萬象中出一頭地恁時不帶四大五蘊來方有出身路子臘月三十日依舊恁麼去所謂來無所從去無所至箇時淨無夤緣廓無處所三際斷六門空所以道恢恢焉晃晃焉逈出思議之表也思不到議不及心念纔萌便成流注若是一切心念盡也無天堂到儞也無地獄到儞十方虛空純淨無垢廓然明白惺惺恁麼來是諸佛菩薩生處癡愛投種是眾生生處其間善惡兼帶便成善道惡道若或善惡如浮雲起滅俱無處這裏生佛立不得六祖和尚道不思善不思惡正當恁麼時還我明上座父母未生時本來面目諸兄弟未休休去未歇歇去儞若歇得盡休得穩千聖不可携不可携處是儞自己不要作道理咬言句胡棒亂喝盡是業識流轉更若取他處分受他指註又是依草附木直須無師智自然智見性不留佛大悟不存師方有些子衲僧氣息且道作麼生行履得斷生死超凡聖去無影樹下合同船琉璃殿上無知識小參僧問嚴陽尊者問趙州一物不將來時如何州云放下著此意如何師云滿頭堆拶來通身洗淨去僧云拈却根塵一切空廓然遍徹周沙界師云也無遍底道理僧云爭柰谷答響而常虛珠發光而自照師云猶是應底時節僧云如何得恰好相應去師云劍去久矣子方刻舟僧問如何是奪人不奪境師云藏盡自己身遍界俱影現僧云如何是奪境不奪人師云廓然掃盡無絲髮處處分身遍大千僧云如何是人境俱不奪師云昨日二十九今朝三十日僧云如何是人境兩俱奪師云坐却舌頭僧禮拜師乃云兄弟有底道三十年二十年三年五年在叢林中恁麼做也道我參禪學道若不曾到底有甚麼用處儞但只管放教心地下一切皆空一切皆盡箇是本來時節所以道一切皆從心地生除去一切生底還是本來心地者箇心地平等普遍普遍無有不在無有不滿既心地上生相盡十方三世無有一毫自外而來俱從箇裏發現便知道萬法是心光諸緣唯性曉本無迷悟人只要今日了心無形影對緣即照所以假虛空為森羅萬象之體假森羅萬象為虛空之用一切諸法皆是心地上妄想緣影譬如湛水因風成波唯風滅故動相隨滅非是水滅爾心地上存許多善惡等相便是水上波浪風休波滅不是水滅善惡相盡不是心滅本來一段事空不得若是坐禪底人風塵草動自看得出不可道是說經說論此是馬鳴祖師恁麼道分曉直是分曉諸人若到恁麼時節自然恰恰好好古人道百尺竿頭坐底人雖然得入未為真百尺竿頭須進步十方世界現全身此是全身應現有時奪人不奪境樅樅地在一切法上觀世音菩薩將錢買餬餅放下手却是漫頭那裏得一切閑聲色來有時奪境不奪人百草頭上識得鬧市門頭薦取欄街截巷憨皮袋一切處築著磕著有時人境俱不奪平平坦坦法法見成人平不語水平不流東方來者東方座所以嚴陽尊者問趙州一物不將來時如何州云放下著尊者云一物既不將來放下箇甚麼州云恁麼即擔取去豈不是恁麼時節有時人境兩俱奪消息盡稜角沒透頂透底如珠發光光還自照是恁麼周旋方是箇衲僧若不恁麼十二時中向甚麼處去來珍重小參僧問如何是針線貫通底時節師云細細行將去密密其中來僧云堪嗟去日顏如玉却嘆回時鬢似霜師云撒開兩頭中間作麼生辨僧云家醜不可外揚師云出格一句又如何道僧云到者裏脫身一色不守同風師云一亙坐殺僧云記得僧問雲居全無學處如何立身居云無立身處僧云佛事何勞居云不同興化未審此意如何師云恰似上人適來恁麼去僧云直是有口難為說師云不同興化僧禮拜僧問記得雲巖問道吾大悲菩薩用許多手眼作麼吾云如人夜間背手摸枕子未審此意如何師云無心能作用作用自無心僧云恁麼則玲瓏八面八面玲瓏師云應處不將來通身能變態僧云為甚麼道吾却云道即太殺道只道得八成師云分箇遍身與通身底時節僧云只如遍身通身相去多少師云只隔一絲頭便成千萬里僧云推得一絲頭時如何師云恰與那時合師乃云僧問雲居全無學處如何立身居云無立身處僧云佛事何勞居云不同興化到者裏著一點子不得是須徹底及盡去無爾作道理辨白處無爾依俙髣髴處如懸崖撒手直下放得盡始與雲居做處合只為箇時不同興化又雲巖問道吾大悲菩薩用許多手眼作麼吾云如人夜間背手摸枕子箇時具許多手具許多眼更不作前後更不作思惟正恁麼能應底是甚麼豈不見道在眼曰見在耳曰聞在鼻嗅香在舌談論在手執捉在足運奔識得謂之佛性不識謂之精魂爾若作道理作安排便是業識流注所以長沙和尚道學道之人不悟真只為從前認識神無量劫來生死本癡人喚作本來人是須徹底回來方解恁麼變弄爾若認聲色認執捉認鹹淡總不是也但放盡識神便與麼應如鏡照像如谷答響相似是以釋迦老子分千百億身大悲菩薩具千手眼男子身中入正定女子身中從定起一塵入正受諸塵三昧起且道正恁麼時如何展翅奔騰六合雲搏風鼓蕩四溟水小參僧問上無攀仰下絕已躬時如何師云普天匝地僧云處處相逢去也師云爾甚麼處撞著來僧云萬象之中全身獨露師云且道撥萬象不撥萬象僧云兩頭俱劃斷裏許自通同師云直和裏頭也須推倒僧云爭奈普天匝地師云須是天童始得僧云恰恰與和尚鼻頭相拄師云只箇恰恰也不消得僧云空却萬象去也師云空它作麼僧云畢竟如何師云天童今日直難分疎僧云騎牛步行把鉏空手師云是恁麼却較些子師乃云真實到處廓落無依更喚甚麼作十方壁落更喚甚麼作三世機緣一塵不受法法同體人人同心只箇自受用身十方無不周遍既知周遍盡法法頭上佛佛心中具足本體更有甚麼事來只者一塵也是爾本體也是爾本心也是爾本相也是爾本智所以道若色清淨若一切智智清淨若般若波羅蜜多清淨無二無二分無別無斷故諸兄弟是須恁麼爾還曾空得心緣來麼還曾空得身相來麼爾若空得盡不只是空那時靈靈歷歷地虛中明白若恁麼時不是空了底時節底也如是表亦如是在塵也如是在法也如是無有諸佛不如是無有眾生不如是眾生也具足如是諸佛也具足如是眾生放得落諸佛提得起是以諸佛與眾生同身共命只箇一念元同法界所以道上無攀仰下絕已躬直是磊磊落落浩浩蕩蕩正恁麼時作麼生體悉言語道斷非去來今珍重小參僧問趙州云至道無難唯嫌揀擇纔有語言是揀擇是明白老僧不在明白裏是汝還護惜也無趙州既不在明白裏向甚麼處去也師云尋常無孔竅箇處絕光芒僧云恁麼則處處踏著趙州鼻孔師云又是特地來隔越三千里僧云趙州意作麼生師云無稜縫漢方知僧云時有僧出云和尚既不在明白裏護惜箇甚麼州云我亦不知此僧雖解恁麼問大似韓獹趁塊師云今日又添一箇僧云學人當時若作者僧但只拈起坐具云某甲尋常不敢觸誤和尚師云又是上門上戶僧云者僧又道和尚既不知為甚麼却道不在明白裏州云問事即得禮拜了退趙州釘嘴鐵舌為甚麼却懡㦬而休師云我也分疎不下僧云到這裏還有分疎處也無師云莫道天童無分疎洎乎趙州也被靠倒僧云將謂胡鬚赤更有赤鬚胡師云只這一句却較些子僧云只如和尚與趙州相去幾何師云天童却是隰州人僧云葵花向日柳絮隨風師云平常無事好特地作誵訛師乃云衲僧做得到放得穩自然步步踏著無虛棄底工夫句句道著無虛棄底音韻所以趙州道至道無難唯嫌揀擇纔有語言是揀擇是明白老僧不在明白裏是汝還護惜也無若是至道無難唯嫌揀擇直是沒一絲毫特地底時節莫落明白一切放得落有甚麼如許多事所以衲僧家纔有佛法禪道便好喫痛棒者僧道和尚既不在明白裏護惜箇甚麼州云我亦不知爾看它答話元來著箇知底道理不得者僧又道和尚既不知為甚麼道不在明白裏州云問事即得禮拜了退趙州到極則處便能推過這老漢尋常直然無稜縫絕芒角到此幾被者僧拶得上壁似乎有稜縫有芒角後來雪竇頌道至道無難言端語端一有多種二無兩般天際日上月下檻前山深水寒髑髏識盡喜何立枯木龍吟消未乾難難揀擇明白君自看它道難難揀擇明白君自看這裏脫揀擇脫明白要與趙州合去兄弟既透過揀擇便道天際日上月下檻前山深水寒既透過明白便道髑髏識盡喜何立枯木龍吟消未乾這兩句却是洞下透明白時節趙州做處直是摸稜所以僧問香嚴如何是道枯木裏龍吟如何是道中人髑髏裏眼睛後來僧問石霜枯木裏龍吟意旨如何霜云猶帶喜在髑髏裏眼睛意旨如何霜云猶帶識在兄弟爾去體看放教歇去及得盡去消息絕去透得徹去所以道轉一色功後看自然便能向一切時中分分曉曉絕滲漏透聲色無處所沒蹤迹便知道兼中至也徹底恁麼至兼中到也徹底恁麼到只在其間出沒俱盡若是其間人知天童今夜大殺漏逗咬牙嚙齒殺佛殺祖去也性燥漢真實識得者決定無本據者邊也無本據那邊也無本據不分曉漢於一切言說又添一重去也諸人分上合作麼生若是通方底人其間自有做處珍重小參僧問卷簾目對千峯秀掩室時聞百鳥聲正恁麼時還有佛法也無師云透過聲色了無依一切法中常自在僧云山河及大地全露法王身師云正恁麼時作麼生承當擔荷僧云豈不見道森羅萬像古佛家風師云是須子細始得僧云古人道是見非見見非是見目前燈籠露柱作麼生說箇非見師云根塵了不倚的的自相通僧云頭頭爾法法爾師云爾作麼生得恁麼去僧云事事不將來般般得受用師云也須脚跟點地始得師乃云清淨無相妙明絕緣箇一片田地子古今移不得一切法生也自是諸法生了不干它事一切法滅也自是諸法滅了不干它事從本以來底元不曾借借廓大周遍無所不至正恁麼時還有畔岸也無若有畔岸即於爾本心自作界至去也正無畔岸時全與虛空合却靈然不是空透頂透底去中間無一塵若恁麼也混融不隔越箇是諸佛諸佛出生處箇是山河大地建立處有情也恁麼地出生無情也恁麼地建立所以道情與無情共一體處處皆同真法界到恁麼時山是箇時山水是箇時水森羅萬像與爾地水火風皆是箇時建立乃至長短大小方圜等相更無有異纔起分別心便成差別相爾心無分別平等與平等更無平等者徹表徹裏盡中盡邊純是汝本真所見若心地下有一點疑葢蔽內為筋骸所梏外為山河所眩困踣於迷途局促於轅下若分曉也便能向箇時出出沒沒正當出沒微妙處還體得也無橈棹不施船底脫往來終不帶浮囊小參僧問痕垢盡時光始現心法雙忘性即真未審此理如何師云廓落了無依靈明唯自照僧云可謂是澄潭月影古廟香爐師云得與麼絕消息僧云唯復是心從法顯法逐心生師云總不恁麼別致一問來僧云且待別時僧問記得僧問風穴語默涉離微如何通不犯穴云長憶江南三月裏鷓鴣啼處百花香未審者裏是甚麼所在師云超群像出名言僧云露露師云見箇甚麼便恁麼道僧云爭柰赤心片片片片赤心師云言語道斷處元非過未今僧云雪竇道劈腹剜心此意如何師云要且無爾著意解處僧云只如和尚道和光惹事刮篤成家又作麼生師云怕爾入思惟斷人作伎倆僧云還當得者僧問處也無師云似則便相似依俙千萬里僧云忽若有人問和尚語默涉離微如何通不犯師云唵阿盧勒繼薩婆訶僧云信受奉行去也僧問記得趙州到雲居居云老老大大何不覓箇住處州云教某甲向甚麼處住居云山前有箇古寺基州云和尚何不自住未審意旨如何師云一切眾生俱到此一切諸佛亦復然僧云未審古寺基路頭在甚麼處師云清涵鯨海寬冷射蟾輪窄僧云露濕千峯冷雲籠萬樹寒師云更須轉劫功方與那人合僧云星移月暗無消息客散雲樓酒盌乾師云正恁麼時如何辨白僧云滿口氷霜寒徹骨此中消息與誰論師云却較些子師乃云心是根法是塵兩種猶如鏡上痕塵垢盡時光始現心法雙忘性即真到恁麼時一切脫落去始得正脫落時彼我俱不著處所所以道周遍十方心不在一切處箇時不是一切心箇時不是一切法所以遍一切處僧問風穴語默涉離微如何通不犯穴云長憶江南三月裏鷓鴣啼處百花香兄弟增一絲毫頭不得減一絲毫頭不得直是四稜塌地掀幹不動若恁麼辨得豈不是恰恰現前依俙留情髣髴立會便成路布葛藤去也卒未有淨潔分野狐涎直下嘔得盡有甚麼事兄弟本是如此但心地下不立一塵便知道彼不來此不去中不住若也理會面前事便失却背後事若也理會背後事便失却面前事如不居背面更有甚麼事過去心已滅未來心未至現在心空寂便能蕩蕩地絕痕垢雪竇又道劈腹剜心到者裏更錐劄不得適來者僧問語默涉離微如何通不犯山僧對它道阿盧勒繼薩婆訶是須恁麼始得若是分曉漢恰恰道天童十成若不分曉是語言是道理有甚麼相應時節又不見趙州問投子大死底人却活時如何投子云不許夜行投明須到若箇時識得便知道當明中有闇勿以闇相遇當闇中有明勿以明相覩一切法盡處箇時了了常存一切法生時箇時空空常寂須知道死中有活活中死趙州又到雲居居曰老老大大何不覓箇住處州云教某甲向甚麼處住居曰山前有箇古寺基州云和尚何不自住居便休兄弟一切諸佛到此是住處一切眾生到此是住處若不到此喚甚麼作休歇田地須知當處滅盡從此建立便見當處出生豈不見修山主改葬儀一切諸佛一切眾生盡向此處安葬雪峯道兄弟共十字同心著一儀薪盡火滅後密室爛如泥珍重小參僧問田地穩密底人作麼生擡脚師云裏頭移一步明月逐波流僧云進一步時滿目光生去也師云正恁麼時作麼生進僧云劫壺空處轉身時裏許風光還不墮師云依俙纔月出髣髴又星移僧云只如未進步時又向甚麼處安身立命師云銀河淨無浪半夜月橫秋僧云神通游戲底人作麼生放身師云轉盻解歸來蕭然還就位僧云一切處絕蹤跡去也師云且道神通游戲時自合如何僧云靈靈不昧了了常知師云要且未能超脫僧云誰敢特地師云一切處應現絲髮不留痕師乃云洞塵劫事只在一彈指間若向一彈指間前後際斷箇時俱位不得塵劫已前只是恁麼事三世諸佛望爾頂𩕳不著六代祖師覷爾脚跟不到直饒若佛若祖只是旁窺仰讚有分終不敢向當頭道著一句子縱爾做盡方便設盡門庭要當頭道一句子也不得本色人自住本位乃至一切諸佛出世侵犯我不得一切眾魔出興侵犯我不得塵劫已前者一坐具地是爾自所住處人人到箇時節彼不侵犯我我不侵犯彼洞然法界元無一絲毫隔越箇時識得破便喚作諸佛爾若背覺合塵便是眾生境界做得到處更有甚麼事來是須穩穩密密平平淡淡去所以道正中來無中有路隔塵埃但能不觸當今諱也勝前朝斷舌才若是其間過來自然於一切不觸直然鬧浩浩處要且迢然混不得彼自是彼我自是我惺惺地一條路子蕩蕩地無人敢向其間作障礙是衲僧行履處直饒如芥子小裏許一條路子也恁麼大此是爾真心境界乃至若大若小若方若圓具足如是許多妙處若自住若自證自然恁麼相應去所以道佛子住此地即是佛受用經行及坐臥常在於其中珍重小參僧問及盡淵源洞明根蒂周旋普應不昧來機如何是正法眼藏帶師云衲僧做處深沈裏許機絲宛轉僧云如何是佛法藏帶師云一切文言唱說處祖師諸佛印心時僧云如何是理貫帶師云露裸裸赤洒洒超一切僧云如何是事貫帶師云明歷歷常飄飄順一切僧云如何是理事縱橫帶師云裏許出頭來應世分宗施設不同途僧云如何是屈曲垂帶師云宛轉是非從曲直箇時消息解通風僧云如何是妙叶兼帶師云轉盡了無依當處全超越僧云如何是金針雙鎖帶師云正去偏來自回互其間消息密全該僧云如何是平懷常實帶師云爾問我答時要且無分外僧云九帶已蒙師指示向上還有事也無師云恰似合面睡著師乃云諸佛之到處祖師之傳處衲僧之證處眾生之得處若也分曉去其間門門戶戶關關隔隔一時打得透何處不相應所以浮山和尚九帶盡是衲僧周旋做處正法眼藏帶也是吾祖密密傳心處箇時妙不通風靈自有眼照得破提得起穿得過弄得出直然是恰恰好好周旋去佛法藏帶也一切語言一大藏教縱橫說時無一句分外底所以道四十九年中未甞說一字理貫帶也箇時如青天無雲湛水無波直下透得過廓無依倚妙絕瘢痕事貫帶也物物頭頭心心法法根根塵塵在在處處無纖毫外來底便能縱縱橫橫蕭蕭洒洒唯心自性了無一物理事縱橫帶也向裏頭能出外面能歸淨裸裸赤洒洒沒可把便能突出於鬧浩浩中明歷歷處常順寂寥時節了無鬧浩浩者屈曲垂帶也爾東我東爾西我西爾南我南爾北我北自住其間元無一點剩法妙叶兼帶也那時超宗越格功盡智忘密密有合體底時節方名妙叶金針雙鎖帶也箇時正能來偏偏能來正於其中間未曾應事子能成其父臣能奉其君俱在門裏未現相狀便解向裏頭受用平懷常實帶也一切諸事遍歷得盡方能應事自然堆堆地四稜塌地在僧同僧在俗同俗在高同高在下同下隨緣赴感逐浪隨波更無特地了不相礙於不礙中自然恰好所以道無心道者能如此未得無心也大難小參僧問記得洞山和尚有三路學鳥道玄路展手如何是鳥道師云應處無蹤跡絲毫不礙身僧云如何是玄路師云圓同太虛無欠無餘僧云如何是展手師云當機的的用的的用當機僧云只如古人又道解接無根樹能挑海底燈未審無根樹作麼生接師云絕後甦來知音者準師乃云若論箇一般真實底事元離一切有象離一切幻化離一切浮虛方名真實事實相是無相之相真心是無心之心真得是無得之得真用是無用之用若如是也却是箇豁落做處却是箇真實做處一切法到底其性如虛空正恁麼時却空它不得雖空而妙雖虛而靈雖靜而神雖默而照若能如此先天地先一段事後天地後一段事生死是箇中影象畢竟立生死不得真實到生死底若不恁麼隨夢幻而流在一切境界殊無些小得力處識得破辨得徹喚得回弄得出在一切諸法同影象而生在一切諸相同幻化而用如電如影如夢如響了無一絲一毫為真為實清淨本然箇時周遍法界皆是真淨妙明箇時建立所以道法隨法行法幢隨處建立何處不是諸人放光明何處不是諸人得受用何處不是諸人現神通何處不是諸人作佛事若論帶箇穀漏子於一切世間在一切諸法中不被一切諸法礙然而恰恰了生死到底恁麼去所以道解接無根樹能挑海底燈箇時絕氣息處弄得活絕光影處明得出更須跨一步法法皆是自己之所變轉如我身中現一切相一切相為我身中莊嚴箇時亦不見有貧富男女是非得失差別等相為爾諸人有取相有捨相所以不能與虛空合法界等僧到夾山山問從甚麼處來僧云洞山來山云洞山有何言句示徒僧云尋常教學人三路學山云何者三路僧云玄路鳥道展手山云實有此語否僧云實有山云鬼持千里鈔林下道人悲汝若盡一切法便見十方無壁落四面亦無門都無依倚都無因緣箇時透得豈不是一路學能入世來一切法沾染不得一切法籠絡不得豈不是一路學其或青青黃黃指東劃西是法住法位世間相常住豈不是一路學須人人真實到恁麼時節始得爾若不曾到便被夾山道鬼持千里鈔林下道人悲小參僧問功勳及盡光境俱忘時如何師云裏頭無句讀直下却相逢僧云只如正相逢時是甚麼面目師云纍垂鼻孔長三尺僧云醜陋任君嫌不帶煙霞色師云密密其間看轉側那時一步要惺󰦷僧云只如古者道露柱懷胎意旨如何師云依俙還墮功隱約未分照師乃云吾佛法中真實到處直須及盡今時全超空劫向那時脫然放得下十方無壁落一亘絕方隅豈不是露裸裸處於其間辨得出體得妙一切生死影像俱立不得一切道理名言俱著不得於著不得處便是爾渾身便是爾鼻孔豈不見鏡清問靈雲混沌未分時如何雲云露柱懷胎清云分後如何雲云如片雲點太清清云只如太清還受點也無雲不對清云恁麼則含生不來也雲亦不對清云直得純清絕點時如何雲云猶是真常流注清云如何是真常流注雲云似鏡長明清云向上還有事也無雲云有清云如何是向上事雲云打破鏡來與子相見兄弟體得盡箇時雖空空它不得方見露柱懷胎底時節明白稍移蹤便見片雲點太清底時節太清終不受點靈雲到者裏插舌不得含生不來時直是口門窄直得純清絕點似鏡長明猶是真常流注恁麼時有辨白恁麼處有智用須知向上更有事在所以道打破鏡來與子相見者裏出光影斷功勳與那人合明安道照盡體無依通身合大道箇是諸佛諸祖真實到處妙中回互玄處轉側生死影像未曾萌此猶是空劫已前事要且未曾與人天相見更須濶移一步於萬像中濶浩活處得大受用我此所現身與一切法等我與諸法同出同沒同生同死無一事不從箇裏出無一法不從箇裏生所以道天地同根萬物一體若恁麼到時有甚麼分外底眼根耳識來有甚麼分外底色像音響來是衲僧徹表徹裏洞中洞邊一切皆到底時節將來臘月三十日自然脫體恁麼去且道正恁麼去時如何張騫尋盡孟津源推倒崑崙沒依倚小參僧問二邊純莫立中道不須安意旨如何師云者裏無爾下脚處僧云古聖不安排至今無處所師云僧堂中捺粥捺飯是甚麼人僧云二六時中直得飽齁齁地師云果然是箇粥飯僧僧云畢竟教它向甚麼處著到師云天外更無行底路其間獨自要惺惺僧云舉頭殘照在元是住居西師云混處不通風到時無伴侶僧禮拜師乃云一切處收攝不得一切時籠罩不下所以道勞籠不肯住呼喚不回頭古聖不安排至今無處所若是恁麼做底漢直是普天匝地東西南北四維上下要且無空闕處便勞籠不肯住既勞籠不肯住便呼喚不回頭不唯釋迦老子達磨大師恁麼做若是爾妄想心盡差別事消驀直恁麼去恰恰地不墮第二念正恁麼時有甚麼向背有甚麼物我有甚麼彼此直然混不得類不齊何故如此在一切時一切處惺惺歷歷地不被它蓋蔽却不被它籠罩却何處不是上座出身路子所以道萬像之中獨露身唯人自肯乃方親昔年謬向途中覓今日觀來火裏氷若恁麼辨得出箇時一絲一糝著不得若有一毫頭便被三界礙正恁麼時也無三界可出也無三界可入混混地如一顆明珠相似本色衲僧當恁麼做珍重小參僧問記得洞山和尚示眾云若論此事如人家養得三箇兒子相似州裏須得一箇縣裏須得一箇村裏須得一箇如何是州裏底人師云尊貴不施設誰人得姓名僧云如何是縣裏底人師云跨足當門纔問路依俙辨白便通風僧云如何是村裏底人師云土面灰頭恁麼來到處堆堆不分外師乃云衲僧做得周旋何患說不著何患行不到爾若不曾真實到來不十成穩密不十成周旋便有欠闕若是箇無欠闕漢諸佛說底只是者箇祖師行底也只是者箇人人分上具足圓滿於其中間有承當有擔荷有省發有明了箇時忽有間斷不能浩蕩成一片去喚作履踐底人若是箇大丈夫漢做處一屙便了一嘔便盡中不留絲間不容髮過去心不可得未來心不可得現在心不可得亘十方是箇心盡三世是箇法何不便桶底子脫去只為爾心地下紛紛地是思惟攪攪地是架鏤於妄想中膠膠織織安安排排粘粘綴綴甚麼時得灑落去爾若向這裏脫然放下不見箇身不見箇身箇時滿虛空遍法界只是爾一箇自己三世諸佛出世也在爾身中出世一切眾生顛倒也在爾身中顛倒乃至三界九地大大小小方方圓圓皆是爾自己身中所現影像所以洞山和尚道若論此事如人家養得三箇兒子相似州裏須得一箇縣裏須得一箇村裏須得一箇爾且道那箇是州裏底人那箇是縣裏底人那箇是村裏底人若一念淨盡去廓落無依去三世諸佛望爾頂相不及也是箇做處了了而明靈靈而知晃晃而耀惺惺歷歷分分曉曉也是箇做處隨高隨下照青照黃剎剎塵塵心心法法也是箇做處爾若分曉穿作一穿豈不是衲僧縱橫皆到底時節便知道玄中玄超毘盧越釋迦體中玄一切處自然普遍句中玄哆哆和和出廣長舌豈不是衲僧具足受用底時節是爾做處是我做處是諸佛諸祖做處更有甚麼僧俗男女若不被生死轉不被境界惑生也在我死也在我脫穀漏子如閱傳舍如換衣服相似若是草草地做不到認身為己析物作它既迷本路便失正因去去來來自它隔越若是體得妙照得盡何患不分曉正恁麼時如何辨白得恁麼成就去豈不見六祖道心地含諸種普雨悉皆萌頓悟花情已菩提果自成小參僧問淨極光通達寂照含虛空釋迦老子向這裏四稜塌地衲僧家作麼生幹得轉師云裏頭提得縱橫用到處無心恰廝當僧云的的無兼帶明明不覆藏師云應處全真非借借思量擬議隔千山僧云金鎖搖時無觸犯碧波心月兔常行師云猶是出未得底時節僧云裏許出得時作麼生師云路逢死蛇莫打殺為底籃子提將歸師乃云佛佛授手祖祖傳心也無別人安排一件事也不受它處分一轉語衲僧自證自到淨而明虛而靈默而神用而沖在裏不遺照在外不涉緣只箇惺惺能照底在者邊不被諸法轉在那邊不被寂滅拘所以道迢迢空劫莫能收豈與塵機作繫留若能恁麼去也生死了不著我因緣了不牽我在生死因緣中恰恰自在生時輥底來更無異相正無異相時在法法真頭頭準一切諸相即是自心所以道萬法是心光諸緣唯性曉若能在一切處一切時不被諸緣籠絡是大智慧人破塵出經卷量等三千界只是諸人妙淨明心在一切塵一切剎與法界等清淨如滿月妙明常照燭於諸緣中出一頭地古人道即此見聞非見聞更無聲色可呈君箇中若了渾無事體用何妨分不分若能恁麼去聞聲便悟道見色便明心到恁麼時不被一切法礙物物皆自己心心絕諸緣何處不成等正覺何處不轉大法輪何處不度脫眾生何處不入般涅槃若論此事不論僧俗不在久近若爾一念相應照體獨立物我皆如在一切時圓陀陀明了了淨裸裸赤灑灑堂堂地現前在一切時成佛作祖只為爾放不下自築界牆便見有自它是爾自礙三界三界豈曾礙爾若自不作障礙便是普遍底身普遍底心是大自在底漢所以古人道一法若有毘盧墮在凡夫萬法若無普賢失其境界且道作麼生得恰好相應去還會麼虛空誰肯掛一物大海自然歸百川小參僧問記得僧問夾山如何是道山云太陽溢目萬里不掛片雲此意如何師云明明皎皎無私曲直下承當不涉緣僧云淨裸裸赤洒洒去也師云還曾恁麼也無僧云無心體得無心道體得無心道也休師云是箇般人真得自在僧云忽若有人問和尚如何是道又作麼生師云十字街頭休斫額僧云小出大遇去也師云爾還曾踏著也未僧云相逢不拈出舉意便知有師云長安夜夜家家月幾處笙歌幾處愁僧問記得溈山摘茶次問仰山終日只聞子聲不見子形仰山撼茶樹意旨如何師云覿面露堂堂全身活卓卓僧云仰山復問溈山溈山良久意旨如何師云截斷兩頭路中間不隔絲僧云其間還有得失也無師云一箇得體一箇得用僧云只如天童朝說暮說為復明體明用師云舌頭不出口爾莫亂鍼錐師乃云衲僧家做得妙田地自然穩密受用不妨蕭灑有底如俊鷂打鳩相似打著打不著便恁麼去有底如鈍猫候鼠相似候著候不著只恁麼守直饒打得著候得出若體若用自然有箇省發處所以溈山問仰山終日只聞子聲不見子形仰山撼茶樹溈山云子只得其用仰山云和尚作麼生溈山良久仰山云和尚只得其體兄弟得體底人生死搖動不得得用底人縱橫留滯不得若也在表不被物礙在裏不被寂因往來宛轉自然成一家去方知溈山得體仰山得用它家父子有相就底處所亦有相奪底時節若也打得徹去方知溈仰父子俱不虛棄在體時體中得用在用時用中得體所以道借功明位用在體處借位明功體在用處且道總不借時如何偏正不曾離本位無生那涉語因緣小參僧問記得南泉問一菴主如何是庵中主主云蒼天蒼天此意如何師云今日更添怨苦僧云南泉云蒼天即且止如何是庵中主主云會即便會不用忉忉南泉拂袖便行此意又如何師云上座今日太殺忉忉僧云庵主瀝乾肺膽南泉真箇丈夫師云是恁麼也無師乃云若論箇一般事直須是子細直須是分曉稍有一毫頭隔越過犯彌天諸佛諸祖證處便是衲僧證處爾若頭上有佛有祖作麼生得見自己底若見自己底箇時立佛不得立祖不得立人不得立法不得直下廓然一切普遍正放下時純是箇自己却為甚麼喚作佛喚作祖祖不是第二人佛是靈靈淨覺底箇是衲僧真實自到時節若是真實自到也方解喚得回來在在處處得用乃至見聞覺知折旋俯仰皆是恁麼輥底用無一絲頭隔越爾若不到恁麼時生時不知甚麼處生盡時不知甚麼處盡既迷生處即不知有盡處乃至不知地水火風見聞覺知便喚作幻化影像則不見本來人本來人也隨分喚作子孫邊用所以道我有六兄弟為我成家計爾若不知有便喚作六賊自劫家寶去也眼見色成褫爾莊嚴家計子耳聞聲成褫爾莊嚴家計子乃至香味觸法皆悉恁麼地是須分曉始得諸兄弟還曾恁麼地來麼不見南泉問庵主如何是庵中主主云蒼天蒼天泉云蒼天且止如何是庵中主主云會即便會不用忉忉南泉拂袖便行箇時便乃一把推出用也若有些子佛法道理又却成一切心緣妄想交織見成公案子是須徹根徹源去若無如許多心緣妄想自然出一頭地如黃河輥底流相似在眼曰見靈雲便見桃花悟道在耳曰聞香嚴乃聞擊竹明心爾尋常聞打鼓也便來赴堂見行食也便知喫飯那時直下恁麼去都不作道理何處不相應纔有是非紛然失心爾還曾十二時中無道理無思惟來麼還曾平常穩密來麼既一切皆是爾自己即不見有它相雲門大師道飯豈不是爾自己為甚麼將自己喫自己時中放得下須是歇盡去若有一絲頭即不見底若見底去便見生處所以道及盡去也三世諸佛口掛壁上猶有一人呵呵大笑若識此人參學事畢珍重小參僧問密密綿綿不容著眼明明了了相與傳心作麼生是傳底心師云混時無影像辨處絕蹤由僧云寶印當風妙重重錦縫開師云機絲初不掛裏許妙無痕僧云心空及第去也師云爾道心空及第時到甚麼處所僧云舉世盡言無位位當機須辨箇玄玄師云登科任汝登科拔萃任汝拔萃僧云記得僧問道吾如何是學人著力處吾云千人萬人喚不回意旨如何師云檐版漢做處僧云如何是學人著力處師云機輪曾未轉直下好承當僧問承師適來道機絲初不掛裏許妙無痕正恁麼時還有辨白也無師云推開明月戶氣象恰如秋僧云空山雲自在片月夜相投師云一色轉時還同一色僧云趙州道泥佛為甚麼不度水師云消碎盡去也僧云金佛為甚麼不度爐師云烹煉盡去也僧云木佛為甚麼不度火師云燒爇盡去也僧禮拜師乃云此一段事直須人人自到人人自證可以超出生死可以透過古今可以與佛祖同得所以道一切眾生具有如來智慧德相但以妄想執著而不證得爾若離妄想離執著即無一星事如今認地水火風為自己豈不是妄想執著喚甚麼作自己只爾思惟分別底是妄想見聞覺知底是妄想直須歇得到空空無相湛湛絕緣普與法界虛空合箇時是爾本身若恁麼時明白見得徹如虛空不可掛針相似那時生相已離有甚麼死相所以道生滅二元離是名常真實此喚作無生理為渠不可生即無死只如胞胎未具已前著爾在甚麼處若道有是甚麼相狀若道無是甚麼相狀箇時若似一物即成礙塞不可名不可狀能恁麼也却到本所住處若不分曉識不破爭知恁麼來所以勞它諸佛出世祖師建立人人分上具足箇時節無男女差別等相純一清淨妙明喚作真實相一切皆盡便見趙州道泥佛不度水木佛不度火金佛不度爐到這裏有因緣底有形相底有名字底俱立不得若是真佛屋裏坐箇時三世諸佛仰望不及歷代祖師傳持不得天下老和尚橫說竪說說不著唯是自己深證始得如人飲水冷暖自知唯獨自明了餘人所不見若向箇時分曉便知道交互明中暗功齊轉覺難力窮忘進退金鎖網鞔鞔若恁麼辨得敲諸佛之骨髓得祖師之命脈若不到恁麼時節又入輪回生死去也地獄天堂幾時休息只為爾元不曾成佛作祖來爾若曾成佛作祖來流轉爾不得明明了了於地獄畜生中皆得自在分明知道俱是我心所現境界所以在地獄中如受三禪樂將箇穀漏子天上人間任運恁麼受用若男若女身中亦是成佛作祖相似在一切處迷不得是佛一切處壞不得是法一切處混不得是僧是爾分上具足三寶又不見龐居士道十方同聚會箇箇學無為此是選佛場心空及第歸若心地下空寂便是及第底節時若有一絲頭即成礙法到者裏善惡如尖檐兩頭脫相似箇時身心廣大如法界究竟等虛空的的分曉便知道金枝敲玉戶韻出碧霄齊若從此透得出靈靈而知歷歷而照跨步應世在諸法頭上行箇時山不是山水不是水若具足成就山是山水是水小是小大是大到恁麼田地甚麼時不成道甚麼時不說法甚麼時不為人甚麼時不明己所以雪峯道盡大地撮來如米粟粒大拋向面前漆桶不會打鼓普請看若見得透破一微塵出大千經卷但心地下不著一箇字脚自然一切處通達且道正恁麼時如何山河不隔越處處是光明小參僧問應觀法界性一切唯心造正恁麼時如何師云三界九地甚麼處得來僧云法從空處起人向裏頭參師云果滿菩提圓花開世界起僧云可謂是毛吞巨海芥納須彌師云將三門來燈籠上也不妨僧云只如十法界中阿那箇是最親底師云不是心不是佛不是物僧云毫端不昧周沙界師云已是迷頭認影僧云記得僧問雲門如何是法身門云六不收此意如何師云超方者委師乃云箇是甚麼所在箇是甚麼時節選佛場開也人人向者裏心空及第去爾若心地不空一切處便成窒礙爾心地若空更無東西南北淨裸裸赤灑灑箇時不以身為身不以心為心此心箇時不立妄想此身箇時不立色聚靈靈自知湛湛常存箇時是甚麼還曾辨得麼一切法生屬因緣一切法滅屬因緣須知從本已來靈明廓徹廣大虛寂三界九地甚麼處得來天地與我同根萬物與我一體箇時若覰得破透得過是三世諸佛師六代祖師祖是一切眾生母森羅萬象山河大地草木叢林皆是自心中所現物便知道身反在於心中若大海之一漚耳爾莫隨他影像自然廓落無依所以道四大性自復如子得其母珍重小參僧問古人道雁過長空影沈寒水雁無遺蹤之意水無沈影之心未審如何行履師云無心道者能如此未得無心也大難僧云經行鳥道無蹤迹坐臥虛空絕點痕師云爾又作道理去也僧云不作道理又作麼生師云皓玉無瑕雕文喪德僧云和尚也是作道理師云聽事不真喚鐘作甕僧問門庭建立各是一家五派宗風還許學人一一請問也無師云爾試問看僧云如何是雲門宗師云開口見膽莫亂商量僧云如何是臨際宗師云痛處親遭黃檗棒省時還領大愚拳僧云如何是曹洞宗師云暗裏分回互明中却轉身僧云如何是法眼宗師云一言盡十方絲毫未舉揚僧云如何是溈仰宗師云棬攣明一點父子却同條僧云五家宗派蒙師指格外玄機事若何師云翡翠踏翻荷葉雨鷺鷥衝破竹林煙師乃云若論參學底事直須做到平常穩密處方能一切處自在一切處超越了無分外底法了無分外底心所以適來僧問雁過長空影沈寒水雁無遺蹤之意水無沈影之心若能如是方解異類中行古人恁麼說話豈是作道理豈涉思惟情解來自然恰恰無心頭頭合道盤山和尚道似地擎山不知山之狐峻如石含玉不知玉之無瑕若能如是是真出家汝等諸人還曾恁麼履踐來麼直饒恁麼去猶是一切處平常自在受用底時節所謂󱈎中雖有隱身術爭似全身入帝鄉是須向裏許體得到歇得盡放得落瀝得乾圓陀陀明歷歷便知道功盡忘依者轉身覺路玄今時兄弟體道多只坐在兩頭俱成過患不能宛轉旁參偏正往來十成受用不見古人道了得生死不了目前病在目前了得目前不了生死病在生死所以雪竇又道田地穩密底佛祖不能知為甚麼擡脚不起神通游戲底鬼神莫能測為甚麼放脚不下要得周旋相應麼直須虛處而靈空時而應藏身處沒蹤跡沒蹤跡處莫藏身通其變使人不倦通身手眼恰恰現成方是衲僧得大受用處若能如是也便於雲門宗見得洒洒落落哆哆和和了無分外底言語了無分外底佛法便知臨際喝下絕機絲棒頭開正眼三玄三要賓主歷然無爾揍泊處無爾安堵處恁麼會得方知法眼做處山高水深松長柏短森羅萬象觸目遇緣自然出一頭地所以溈仰父子千里同風絲毫不隔勸諸人且莫草草須是自家敲骨打髓一一體究分曉始得若是纖毫未透便成窒礙於生死中不能超脫盡被一切語言流轉於見聞中不能脫略不能自由不見僧問九峯如何是向去底人峯云寒蟬抱枯木泣盡不回頭如何是却來底人峯云蘆花火裏秀逢春恰似秋如何是不來不去底人峯云石羊逢石虎相見早晚休是須恁麼恰恰相應理事貫通往來無礙始得更須知有言語不到處是非不及處所以道一切數句非數句與吾靈覺何交涉且道作麼生得如此相應去語帶玄而無路舌頭談而不談珍重小參僧問記得芙蓉和尚有四轉語如何是妙唱不干舌師云蟄戶不開龍無龍句僧云及盡玄微更無依倚師云相隨來處元非影歷歷回途鳥道玄僧云如何是死蛇驚出草師云却恁麼來也不妨僧云手指空時天地轉回途石馬出紗籠師云頭角生也僧云如何免得此過師云天童要免此過不教帶累兒孫僧云恁麼則一亘死去也師云適來是死句是活句僧云一不得開二不得向師云又是鑽龜打瓦僧云如何是解鍼枯骨吟師云箇裏惺惺初變動𨚗時消息有端由僧云頭戴午夜月脚踏黃金地師云麁漢說甚麼閑話僧云作麼生是細底事師云靈犀一點通是須恁麼去僧云如何是鐵鋸舞三臺師云坐底坐受用立底立承當僧云有星皆栱北無水不朝東師云千里萬里勿交涉僧云南斗七北斗八師云早恁麼却較些子師乃云衲僧行履周旋衲僧變通宛轉一亘坐得死去也萬里無雲莫便是恁麼去也無所以道直得青天白日猶好喫棒是須箇裏有一條活路子也不用動作也不用呼喚正是混沌未分時始見露柱懷胎那時見得徹便有超毘盧越釋迦底句子向其間恁麼辨恁麼明恁麼曉恁麼會是時通一路許爾作承當放一綫許爾作擔荷轉頭望本家已是移步了也向移步轉頭處照得破方知道從裏許過來是衲僧行履處是衲僧發明處還曾恁麼十成分曉來麼若又作變動又作疎通便見相隨來也纔跨門便入世頭頭上圓法法上具所以芙蓉和尚道妙唱不干舌用三寸作麼分曉漢舉著便點頭知有又道死蛇驚出草那裏突得出脫得過無生路上却作長生去也解鍼枯骨吟在箇裏說得一句於其間通得一路點得開辨得出是裏許承當時節鐵鋸舞三臺到者裏一切處應現一切處圓成一切處作用一切處超越事事通兮物物明達者須知暗裏驚若恁麼見得徹吾家鉢袋子有分付處其或未然天童鉢袋子未有分付在珍重小參僧問淨裸裸赤洒洒時作麼生行履師云空劫已前無所住箇人終不涉思惟僧云橈棹不施船底脫往來終不帶浮囊師云且道作麼生往來僧云回首松間路依悕月又明師云似即似也是即未是僧云只如往來得妙時如何師云木人夜半穿靴去石女天明戴帽歸僧云長天未曉野雲橫古渡無風夜蟾午師云只如應機通變又合如何僧云手把過頭杖逢春點異花師云平地上死人無數僧云畢竟應機時作麼生通變師云觀音買胡餅放手是漫頭師乃云箇是沒量大一段事諸佛證此一段事為諸人放光說法祖師悟此一段事為諸人授手傳心若是分曉漢不從佛不從祖學禪學道學佛學法唯是自己肯休肯歇肯放肯落是時一絲不沾綴一糝不停留放教與天地合虛空等一切事消爍一切心混融浩浩蕩蕩是一箇真實人體若是頭角盡蹤跡絕岐路斷心意忘是箇徹頭無生無死底時節不教爾退一步亦不教爾進一步三世諸佛同此時證六代祖師同此時悟要箇時惺惺照得破寂寂體得到若識得生底法也即與森羅萬象蠢動含靈於其中間皆是箇一道皆是箇一性須是識得初相若不見初相即成參差便屬流轉諸人還見得初相來麼佛是恁麼時生祖是恁麼時出箇時不識便隨地水火風色相音響隨大隨小隨高隨下去也箇時若識得移一步是我步得一句是我句所以道一人已過九人亦過一人不過帶累九人一切事皆是自己一切法皆是自己眼處作色界佛事耳處作聲界佛事香味觸法各各作佛事如人六兄弟成褫一家業南泉和尚道我十八上便解成家立業若當時識不破過後望崖讚歎已是劍去久矣更向根境法中揑怪道聞底豈不是佛見底豈不是佛用根境識作道作理直饒爾安排得順鬪飣得成遠之遠矣那時做手脚不辨又是七顛八倒向甚麼處洗得頭面淨向甚麼處著得手脚穩爾但一念萬年去口邊白醭去便有相應底時節古人不曾將一言一句向者邊為人只教爾了却那邊却來者邊行履若那邊不了將一知一見向者裏名邈心地下紛紛擾擾看是多少想念流注一剎那間幾番生滅若那邊了得生也盡死也盡所以道生滅二元離是名常真實又道聞所聞盡覺所覺空空覺極圓空所空滅生滅既滅寂滅現前到箇時方入圓通境界所以二十五大士所證圓通皆是退步就己至於嗅香觀鼻俱有一箇入處要須盡根源徹頂底方是爾住處如今一般漢將禪冊子上言語作道作理作佛作法幾時得了去爾但常自休歇不將地水火風相隨行便常出生死古人道第一莫將來將來不相似若或將來是須颺却嚴陽尊者問趙州一物不將來時如何州云放下著陽云一物既不將來放下箇甚麼州云恁麼則擔取去兄弟尋常不要擔將來便是一箇無事道人三界中不現身相本色漢當恁麼去珍重小參僧問東方說法西方聽西方說法東方聽此意如何師云乾用恁麼往來作麼僧云一波纔動眾波隨師云直饒法界交徹也是費力底衲僧僧云豈不見道一塵入正受諸塵三昧起師云一塵入正受時作麼生僧云被和尚一問直得腋下汗流師云諸塵三昧起又合如何僧云東西南北四維上下師云拈却恁麼別更道看僧云拈即不無向甚麼處著師云者裏無爾插舌處僧云東方說法東方聽西方說法西方聽此意如何師云法法住自位彼彼不相逢僧云似水投水如金合金師云金水投合時作麼生僧云直得瞞瞞頇頇去也師云要且不恁麼僧云阿師又作麼生師云南斗七北斗八僧云東方說法東方不知西方說法西方不知此意如何師云冷湫湫地恁麼去僧云似地擎山如石含玉去也師云又向這裏著到僧云須知言滿天下無口過師云爾且道將甚麼作口僧云只在鼻孔下師云只者箇有甚麼難識僧云離却者箇喚甚麼作口師云思大當時却得用僧云只如東方說法盡十方世界一時說法此意如何師云將燈籠入露柱裏移三門過佛殿上僧云通身是遍界是師云終是沒安排到底無分外僧云東方不說法盡十方世界俱不說法此意如何師云爾又用者箇舌頭作麼僧云是是便禮拜師乃云盡十方世界是一箇衲僧移動不得也便能取性說法取性聽法隨方隅逐處所高高下下觸處皆應如皓月普天相似所以道應以比丘身得度者即現比丘身而為說法應以長者居士宰宦婆羅門身得度者即現諸身而為說法何故如此為觀世音不作相便能隨處應現便能隨處度脫衲僧各各具足如是爾但第一莫將身相來第二莫將道理來若是不將身相來一切處能說法若是不將道理來一切處能受用入一切世間法離箇色字不得出一切世間法離箇心字不得世出世間只恁麼平等爾還識色法初相來麼若識得色法初相山河大地草木叢林東西南北長短高下盡從恁麼處來便乃隨長隨短隨高隨下不要就上增減一絲毫即是一切色法具足底相爾還識心法初相來麼若識得心法初相便能於一切處出一頭地恰恰相應歷歷不混即是一切心法具足底相此猶是應現法界若也坐斷一切心拈却一切色退得盡放得落正恁麼時是箇甚麼諸人還識得根源麼還識得本祖麼所以僧問文殊達磨還是祖否殊云不是祖僧云既不是祖何用西來殊云為爾不薦祖僧云薦後如何殊云方知不是祖且道作麼生是祖瑞光流不滅真氣觸還生珍重小參僧問記得德山和尚道及盡去也直得三世諸佛口掛壁上猶有一人呵呵大笑未審阿那箇是此人師云通身無影像時其間却有眼在僧云轉身踏著鐵昆侖方信黑風吹不入師云是須恁麼去僧云正風吹不入時還著得一言半句也無師云風吹入也僧云玲瓏八面自回合峭峻一方誰敢窺師云正是風頭上句僧云只如風後底句又作麼生師云天童却忘了僧禮拜師乃云三世諸佛六代祖師只是明心了事底漢阿爾諸人還明得自己心也未還了得自己事也未爾若明得心爾若了得事更無毫髮分外底更無毫髮欠少底淨盡脫得了通身恁麼去言語有所不到是非有所不及如熱鐵上泊蚊子不得了無外因緣了無他影像照與照者二俱寂滅於寂滅中能證寂滅者是爾自己若恁麼桶底子脫去地水火風五蘊十八界掃盡無餘作麼生是盡不得底所以德山圓明大師道及盡去也直得三世諸佛口掛壁上猶有一人呵呵大笑若識此人參學事畢諸兄弟於絕氣息時斷蹤跡處須具眼始得那時歷歷不沈靈靈絕待便能闊步大方周旋普應入一塵一切塵中坐道場入一處一切處所作佛事至於草木叢林山河大地還有一件一事分外底麼都只是爾現形處是爾說法處是爾出身處門門恁麼來法法恁麼住中間無往來相只者靈明絕待底是諸人自己若與諸法對待即不成自若是身空則眼處空眼處空則色處空以自己合自己於一切法中如空合空似水入水相似何用作分析何用作安堵所以道似地擎山不知山之孤峻如石含玉不知玉之無瑕箇時平等平等無起滅無往來無好惡無取捨恰恰好好是平等相若有少分相觸便成礙塞爾若淨盡去自然具足放下去自然見成若於一切處百雜碎大大小小方方圓圓見處立色不得全色是見聞處立聲不得全聲是聞乃至香味觸法亦復如是還曾恁麼來麼若也恁麼來方知道性自平等無平等者珍重小參云好兄弟普天一色氷壺未放於春來空劫無塵枯木已含於花信石人休擊節玉女罷登機月滿寒巖皎皎神光非照雪封古道依依夜色却迷老猿坐折向陽枝靈鳥投棲無影樹正恁麼時聖凡奚立佛祖難臻化周塵剎絕功勳坐斷十方無住相乘時借路撒手回途昆侖未踏月船舷胡地風光傳入漢空懷過市冷眼窺人咭嘹舌頭話盡平生心事纍垂鼻孔何妨摩觸家風身裏出門門裏身眼中之物物中眼見色也頭頭彌勒聞聲也處處觀音文殊於無差別智示有差別身普賢於有差別境入無差別定一切處自然正受十二時法爾禪那迷逢達磨更誰同白牯貍奴却知有所以道正位雖正却偏偏位雖偏却圜正偏宛轉若支離失却手中珠墮地恁麼行履還是本色衲僧也未子細撿點將來猶未是吾家超脫處畢竟如何良久云寶殿無人不侍立不種梧桐免鳳來小參云君臨臣位猶帶凝然子就父時尚存孝養玉關未透正迷一色功勳寶印全提肯露那時文彩還從實際建立化門撒手回途通身無滯所以道法身無相應物而形般若無知對緣而照青青翠竹欝欝黃花信手拈來隨處顯現了無他自誰作根塵獨露本身自然轉物心無異心而法無異法法無異法而心無異心不見道佛子住此地即是佛受用常在於其中經行及坐臥兄弟如何履踐得與麼相應去快須休去歇去有也莫將來無也莫將去現在更有甚麼事如人負檐兩頭俱脫和擔颺却始得便是自由底人若不颺却他時異日只成箇負檐漢子去如今說聽誠難其人若以四大作說法聽法者四大是塵非說聽者若以五蘊為說法聽法者五蘊是妄非說聽者若以虛空為說法聽法者虛空屬斷非說聽者兄弟直須一念相應前後際斷照體獨立物我俱亡明歷歷圜陀陀露裸裸赤灑灑便是無問而自說若體到如斯田地真聽法者正恁麼時說聽同時能所俱絕曾無如外智能證於如亦無智外如為智所證然後觸目絕對待萬法無不在是汝心不知非汝心不會不會無不會不知無不知只箇不會知殊特也大奇憶得趙州問大慈般若以何為體慈云般若以何為體州呵呵大笑來日州掃地次慈却問般若以何為體州放下掃󰆠呵呵大笑兄弟大慈趙州兩員古佛一期相見不妨奇絕且作麼生商量明中呈伎倆是人猜搏靴裏動指頭阿誰知有還相委悉麼休道神鋒藏笑裏須知鬼箭落風前小參云好兄弟古者道若論此事譬如滄溟上客夢泛蘭舟月渚煙波隨情放曠衲僧家須知有者般手段始得於無髮地駕沒底船月載風行水棲雲臥煙波萬頃任去任來蘆雪一灣乍出乍沒不居兩岸豈滯中流長天未曉野雲橫古渡無風夜蟾午若也片帆不掛短棹俄停混融天水無痕清淡家風有在乃竪起拂子云正當恁麼時棹竿却在覺上座手裏便乃撥雲衝霧逆浪截流任運優游縱橫變態去也所以道停舟諳水勢舉棹別波瀾然而截斷眾流之機則詮表不及且如隨波逐浪底句又作麼生道要會麼冬不寒﨟下看今夜寒色憶得僧問曹山雪覆千山為甚麼孤峯不白山云須知有異中異僧云如何是異中異山云不墮諸山色師云者僧問處如雛鳳離巢不留影迹曹山答時似老龍退骨脫盡廉纖直饒千里同風十方一色未是衲僧放身命處畢竟作麼生是衲僧放身命處神物無尋處臺盤徹底乾小參云諸緣放盡正念無私撒手那邊遊神真際雲山隱隱水月依依堂戶深沈機梭暗動六窓未曉皓然一片虛明三際齋平泊爾十方洞照白牛飽於肥膩穩臥雪山丹鳳㗸得元珠捿遲玉樹混融偏正豈落有無叶路通宗當風得妙全超就位不落尊嚴回互旁參還承子力獨行象外照破劫空未偶他緣單明自己木人功盡低頭夜半拾金針石女機回出手天明穿玉綫正恁麼時十方三世未可言師此土西天誰敢稱祖若也泥牛運步木馬嘶風氷河焰起火生蓮便是入󱈎垂手信且道如何履踐得恁麼相應萬古碧潭空界月再三撈摝始應知兄弟此箇田地還曾履踐得端的也無恁麼徹底過來須知有全身應用時節不見雲門大師道光不透脫有兩般病一切處不明面前有物是一透得一切法空隱隱地似有箇物相似亦是光不透脫法身亦有兩般病得到法身法執不忘己見猶存墮在法身邊是一直饒透得放過則不可子細撿點將來有甚麼氣息亦是病諸人還有此病也未若未有此病也須先受過始得若久受此病快須轉却只如面前綠水眼底青山還得與自己相應也無若未得相應大殺相礙直饒相應亦有礙在當合如何行履豈不是光不透脫兩般病法身受病諸人還知也無直得功齊用細亦須轉却設或轉盡有甚麼氣息豈不見僧問洛浦寂是法王根動是法王苗如何是法王浦竪起拂子僧云此猶是法王苗浦云龍不出洞誰人柰何兄弟看他古德不守一隅將一言半句提誘後人甚是徑直若是大丈夫漢向這裏一嘔便盡一屙便了空懷疑膜廉纖作麼如今咬一粒米著一片衣直須教脚踏實地自不欺謾若不如是還是欺賢訶聖去也大須子細莫只恁麼過時難期了日記得新羅僧問雲居是甚麼得恁麼難道居云有甚麼難道僧云請和尚道居云新羅新羅後黃龍新和尚云雲居要見新羅僧猶隔海在兄弟也須是黃龍老漢始得覺上座今夜路見不平欲與雲居出氣子細撿點將來黃龍要見雲居猶隔嶺在眾中莫有為黃龍不甘底麼出來與覺上座相見有麼若無今夜不免重為劈析去也雲居恁麼答但恐者僧出不得黃龍恁麼道又恐後人歸不得覺上座道箇猶隔嶺在又作麼生切忌將錯就錯小參云法無去來無動轉者有時孤峯頂上坐斷十方有時鬧市門頭分身百億所以道去來不以象故無器而不形動靜不以心故無感而不應恁麼說話建化門中即得道人分上總用不著兄弟只如道人行履又復如何記得古人一則公桉舉似諸人試商量看昔日意上座問洞山云如如遍居前不如如遍居前山云如如遍居前不如如遍亦居前意云如如遍分其優劣不如如遍分其優劣山云如如遍分其優劣不如如遍亦分其優劣意云何分彼此山云亦分亦不分意云如何是分山云如如遍意云如何是不分山云不如如遍意云莫便是通身不通身邊事山云不是者箇道理意云是甚麼道理山云是如如遍不如如遍道理復云意上座欲知麼一似八十老婆嫁與三歲兒子年雖長大要且被他三歲兒子索喚不得自由後僧舉問曹山如何是八十老婆山云紛紛白髮連頭雪僧云如何是三歲兒子山云不為主僧云為甚麼不為主山云不見道三歲兒子一切過不得僧云既是八十老婆為甚麼嫁他三歲兒子山云直得似八十老婆始解奉待他師云兄弟舉則舉了也且作麼生履踐若是久參高德直下不疑後進初機大須子細覺上座今夜不惜眉毛為蛇畫足去也意上座恁麼問大似手捉瓊枝夜敲玉戶喚起人披無縫襖驚他鳥宿不萌枝洞山恁麼答可謂蚌膓剖出千年光高舉金槌一擊碎曹山老子妙盡師承大都家盛人英父嚴子俊迄至于今宗風未墜家法常存敢問諸人且作麼生是曹洞家法要會麼長鯨飲盡滄溟水昆侖抱得珊瑚枝小參云一段光明亘古今有無照破脫情塵當頭觸著彌天過退步承當特地新紫極宮中鳥抱卵銀河浪裏兔推輪是須妙手携來用百億分身處處真兄弟此箇田地豈涉春緣其中偏正去來當處離微出入暗中著眼明裏藏身借位明功體在用處借功明位用在體處通身及盡撒手那邊照用同時人境俱奪却從本地建立得來一切處不存軌則拽來便用無可不可經行坐臥語默動容運大神通作大佛事所以臨濟入門便喝德山入門便棒打地和尚凡有所問只打地一下俱𦙁和尚凡有所問只竪一指歸宗拽石雲居般土豈不是大機大用那有留滯與諸人二時上堂開單展鉢恰恰不相較只為情生智隔識逐事移背覺合塵附情于物不能自在而今若見若聞若語若默直下脫落去猶是門裏出身塵中辨細只如細中之細又作麼生記得陸亘大夫問南泉和尚姓甚麼泉云姓王陸云王還有眷屬也無泉云四臣不昧陸云王居何位泉云玉殿苔生後僧舉問曹山玉殿苔生意旨如何山云不居正位僧云忽遇八方來朝時如何山云它不受禮僧云何用來朝山云違即斬僧云違是臣分上事未審君意如何山云樞密不得旨僧云燮理之功全歸臣相也山云且道君意作麼生僧云方外誰敢論量山云如是如是師云曹山方圜匠手切忌當頭者僧始末作家終不觸手各解通方回互宛轉旁參子細撿點將來猶成奉重墮在功勳未得同身共命一氣連枝作麼生履踐得與它合要會麼紹了非功不得色借功却作誕生緣小參云時寒勞動兄弟上來說箇甚麼即得若也說佛說祖埋沒自己說禪說道帶累先宗只恁麼散去又勞而無功事不獲已且舉一則公案大家商量看記得仰山和尚指雪師子云還有過得此色者麼雲門云當時便與推倒雪竇云只解推倒不能扶起師云此語叢林有底多作機鋒相見商量還當也未若不恁麼又合如何覺上座今夜不惜兩莖眉傍出一隻手要與古人相見仰山恁麼說話大似一機之絹雲門善解裁長雪竇偏能補短三尊宿各有長處衲僧家畢竟取何人作則但願春風多著力一時吹入我門來若也恁麼會去乃有殺活手具通方眼不唯報化門頭八面受敵亦乃毘盧頂上十字縱橫其或未然不免重說偈言去也衲僧巴鼻圓明絕類直須推倒却要扶起玉馬飲乾明月泉泥牛耕破玻璃地披毛戴角異中來天上人間能幾幾明州天童覺和尚小參止廓冲明之鑑而洞照不遺發玄樞之機而信彩必中具正眼濬洪辯者有是哉師居太白峯下龍象蹴踏鎚鑿敲擊辭意漫演罔不精到或士庶信道而叩其方或雲水分衛而請其訓列素于前走筆而應即名字而說隨詰問而對故為之法語摭其一二聊以編次噫蒼蒼之虛洋洋之流曾莫造其淵極茲姑紀其錄當候妙契神悟者擊節而賞音焉田地虛曠是從來本所有者當在淨治揩磨去諸妄緣幻習自到清白圜明之處空空無像卓卓不倚唯廓照本真遺外境界所以道了了見無一物箇田地是生滅不到淵源澄照之底能發光能出應歷歷諸塵枵然無所偶見聞之妙超彼聲色一切處用無痕鑑無礙自然心心法法相與平出古人道無心體得無心道體得無心道也休進可寺丞意清坐默游入環中之妙是須恁麼參究真實做處唯靜坐默究深有所詣外不被因緣流轉其心虛則容其照妙則準內無攀緣之思廓然獨存而不昏靈然絕待而自得得處不屬情須豁蕩了無依倚卓卓自神始得不隨垢相箇處歇得淨淨而明明而通便能順應還來對事事事無礙飄飄出岫雲濯濯流澗月一切處光明神變了無滯相的的相應函蓋箭鋒相似更教養得熟體得穩隨處歷歷地絕稜角勿道理似白牯貍奴恁麼去喚作十成底漢所以道無心道者能如此未得無心也大難曠遠無畛清淨發光其靈而無所礙其明而無所照可謂虛而自明其明自淨超因緣離能所其妙而存其照也廓又不可以有無言象擬議也却於箇裏樞機旋關捩括隨應不勤大用無滯在一切處輥輥地不隨緣不墮類向其間放得穩在彼同彼在此同此彼此混然無分辨處所以道似地擎山不知山之孤峻如石含玉不知玉之無瑕若能如是是真出家出家輩是須恁麼體取衲僧家枯寒心念休歇餘緣一味揩磨此一片田地直是誅鉏盡草莾四至界畔了無一毫許污染靈而明廓而瑩照徹體前直得光滑淨潔著不得一塵便與牽轉牛鼻來自然頭角崢嶸地異類中行履了不犯人苗稼騰騰任運任運騰騰無收繫安排處便是耕破劫空田地底却恁麼來歷歷不昧處處現成一念萬年初無住相所以道心地含諸種普雨悉皆萠既悟花情已菩提果自成渠非修證本來具足他不污染徹底清淨正當具足清淨處著得箇眼照得徹脫得盡體得明踐得穩生死元無根蒂出沒元無朕迹本光照頂其虛而靈本智應緣雖寂而耀真到無中邊絕前後始得成一片根根塵塵在在處處出廣長舌傳無盡燈放大光明作大佛事元不借他一毫外法的的是自家屋裏事鬧裏分身觸處現前無一點子外來境界二儀同根萬象一體順變任化都不被夤緣籠絡便是得大自在底風行月照與物不相礙然後休退更來裏許作擔荷智轉理圓功忘位滿不墮尊貴處入流合塵超然獨耀方知道紹是功紹了非其功也脫盡頭皮透出光影萬機不到處千聖不傳底唯自照深證密密相應本明破昏真照鑑遠有無情量一切超過妙在體前功轉劫外便乃隨緣合覺不礙諸塵心心不觸物步步不在途喚作能紹家業底既然透徹便好親近去冲虛淨怕寒淡純真恁麼打疊了多生陳習陳習垢盡本光現前照破髑髏不容他物蕩然寬濶如天水合秋如雪月同色箇田地無涯畛絕方所浩然一片無稜縫更須向裏脫盡始得正脫盡時心思口議千里萬里尚無辨白底道理更那有指註處也桶底脫漢方信得及所以道唯證相應相應處撥得轉入得世遊戲三昧歷歷現前聲色影響直下無迹彼我不相往來只為其中無受處只箇無受處包含虛空法界森羅萬象無一點遺漏底本色漢當恁麼體究衲僧做處徹底不掛毫髮豁然瑩淨如鏡照鏡無外境界無別塵緣自照歷然一切不受喚作就裏擔荷恁麼擔荷了智照幽而不昏道合體而無住從無住處應化機宜恰恰不漏的的不染谷神答響風師行空無礙自在勿管帶絕朕迹要且靈靈地昧他不得十成游踐到箇般田地一切處穩一切處閑露地白牛純純一色趁也趁不去須是親證親到始得默默自住如如離緣豁明無塵直下透脫元來到箇處不是今日新有底從舊家曠大劫前歷歷不昏靈靈獨耀雖然恁麼不得不為當恁麼為時直教一毫不生一塵不翳枯寒大休廓徹明白若休歇不盡欲到箇境界出生死無有是處直下打得透了無思塵淨無緣慮退步撒手徹底了也便能發光應世物物相投處處恰好所以道法法不隱藏古今常顯露衲僧真實處要在履踐徹照淵源細中之細混然明瑩一色無痕更須轉身過裏許始得所以喚作能紹家業機絲不掛光影杳絕就父一蹊妙在體處塵滓亡節類泯知之不及回頭取證覷破髑髏可中得了便能出化蘆花明月古渡船開玉綫金針那時機轉入世應緣塵塵皆爾法法無他順風使䑺自然無礙矣諸佛諸祖無異證俱到箇歇處三世斷萬機寂直下無絲毫許對者佛靈自照妙徹根源識得底裏盡分身應事門門放光物物現影便知道盡自箇裏流出百草頭一切處了無則箇與我作因作緣通身徹底恁麼去空無痕迹照非情塵光透靜深杳絕瑕垢能恁麼自知恁麼自了清淨妙明田地是本所有者多生不了只為疑礙昏翳自作彰隔廓然智游內忘功勳直下脫略去擔荷去轉身就位借路著脚靈機妙運觸事皆真更無一毫一塵是外來物爾法法自然妙超語路見成不間乃至山林草木未嘗不發揚此事覷得破方知廣長舌相處處藏縮不得說者即是聽者聽者即是說者根塵融理智混自他同心法一更向甚麼處作分疎雖然恁麼透得目前快須收拾歸來作屋裏活計始得穩坐道游環中至虛忘像淨極自明明唯自照向塵境未作根門未痕底處妙得生滅流轉之迹泯矣獨據造化之本其間絲髮影事俱不受唯證相應從此一擊大千路開物物頭頭渾是我放光說法處身分百億獨照而神殊不墮名色裏圓應無功鑑淨而涵谷虛而答初不累於見聞也真自在無礙游戲三昧若恁麼體得何往不利焉通一綫有應世對機底眼的的不墮萬緣埋沒不得月下水風度松光影不我混音聲不我休蕭然能應超越不󰊋之像果耳分流隨事恰恰不乖猶是透脫塵網未到本家休歇餘緣坐空塵慮默而昭淨而照虛而容廓而應不與外塵作對了了地獨靈到箇田地方識阿祖觀身實相觀佛亦然若端能體得到自己無外境界則恰恰絕對待出思議佛佛心心精到無二衲僧默游寂住虛靈妙通等太虛度塵劫卓卓亡倚明明非思箇是本所住處機轉化分歷世應事照無功用無迹閑雲流水初不留礙直教純純穩穩一切移不得方不隨夤緣轉也真實體取孫之所生處名祖流之所出處名源徹見其源識得其祖則知未流轉已前堆堆地不隨生滅夤緣爾雖不隨而具有一切影事喚起過來歷歷地根塵脫知見超不被一切包裹情空想斷自然圓明了知飄飄在萬象中混它不得諸塵裏廓爾有餘百千三昧門門莊嚴法法具足更須取拾歸來到舊時處所復其源奉其祖相合而一方見通身去也默默照處天宇澄秋照無照功光影斯斷箇是全超真詣底時節源淨體靈樞虛機活歷歷本明其中發現便提得出在事事頭上恰恰具足與二儀同萬象等坦坦蕩蕩縱縱橫橫天同天人同人應其身現其相而為說法能如是體得十成廓然亡所礙者風虎雲龍恰恰相隨元不著意於其間箇是自然事衲僧變通能以因緣和合政如此也其來而不彰其去而不藏妙入一切處一切處混不得飄飄出萬象頭上歷歷在森羅影中了無毛髮許間隔混混出應之機的的到家之句却須飽參雲斷風休秋清月落水天無際底處單明始得道非祖傳祖未來時彌綸周匝自然空空不痕靈靈亡偶獨照出因緣常活離形穀所以喚作祖唯證相應不可授手佛佛之到以此為極應化分身花花葉葉根根塵塵智入三世萬機不我擾一塵不我外妙出大千經卷何處更有影事可得淵湛寂默徹照源底箇處虛而靈廓而明雖有昭然自鑑之像而無影響相偶底時窺得破猶有辨白擔荷之功更須退步方詣環中光發其間卓卓獨存却解借功名為誕生斯乃出沒幾微細細明辨既能分身便可御事有印萬象之印其印不痕游世對緣自有塵塵三昧底受用其用自冲不可盈滿空谷之受雲寒溪之濯月不出不在迢然化外更能放教無得無向在在處處還之舊地毫髮不曾移動跛跛挈挈百醜千拙鼎鼎地自然圜順趙州洗鉢喫茶不著安排從來成現若如是具眼一一覷得徹方是箇衲僧做處學佛究宗家之妙須清心潛神默游內觀徹見法源無芥蒂纖毫作障礙廓然亡像如水涵秋皎然瑩明如月奪夜正恁麼也昭昭不昏湛湛無垢本來如如常寂常耀其寂也非斷滅所因其耀也無影事所觸虛白圓淨曠劫不移不動不昧能默能知底處行步得穩玉壺轉側一撥機回分身應世世界處所差別境像俱是自所建立與我四大同出何所礙焉既一切不礙彼我無異相自他無別名聲色叢中飄飄超詣歷歷相投所以道山河無隔越光明處處透當恁麼體取田地靈明曠古不易企望不得邊際丕平不受痕垢向其間游踐野雲倚山家風閑淡秋水著月境界澄明的的到箇處所便知心田法地是萬像出生根源種性不枯花葉遍界所以道一粒在荒田不耘苗自秀道人本無所住白雲迷青山之根明月懷流水之腹雲開山露月轉水寒一段秋容廓徹無際諸塵俱不我到萬化寂不我移向其間坐得穩底便能跨步轉身應機入世元有超方底句子所謂六戶不掩四衢無蹤到到處處混不得悄悄地不曾動著十成漢自知去處空廓懷抱與太虛等區分手段與萬像齊一塵不分外乃能應變一點不留中方能住禪中既空而能應受不受等外既涉而常虛住無住同衲僧家風於一切處入三昧者當恁麼去十方法界起自一心一心寂時諸相皆盡阿那箇是彼阿那箇是我只為箇時無差別相直下一塵不立一念不生透過胞胎前皮袋後一點妙明圜混混地無方隅絕朕迹直是昧不得昧不得處喚作自知只自知處喚作本得了無分外得底毫髮許廓然廓然妙存而無像真聞而無響所以道非耳目之所到箇是妙契至到處所其間發光大千影現頭頭是物物渠俱是衲僧自受用境界要且不借別人家裏事要須的的親證始得吾家種草當如此為了達一切法空則心心自在塵塵透出本來一段光明無處不遍便乃隨機而化遇物則宗妙照諸緣廓亡對待松風水月清淡相得無往來心無留滯相要在中虛而有容外應而不擾如春著花如鏡照像相似鬧浩浩中自然出一頭地田地穩密密處活計冷湫湫時便見劫空無毫髮許作緣累無絲糝許作障翳虛極而光淨圜而耀歷歷有亘萬古不昏昧底一段事若點頭知有不隨生滅不住斷常要變應則與萬象森羅同其化要寂住則與二儀蓋載同其道出沒卷舒一切在我本色漢須恁麼收放始得晝見日夜見月不相瞞底時節箇是衲僧平穩行履處自然無稜縫若要恁麼平穩去須盡却意根下隱隱地舂織始得要不隱隱麼須坐得斷放得下及得盡照得徹光影俱忘皮膚脫落根塵淨盡自然眼目分明受用具足一切處不管帶一切時却相應當明有暗當暗有明孤舟載月夜宿蘆花一段光明果然如是淨潔冲明眼力不及其涯畛寂寥虛曠心緣不得其方隅實參真到底人信是我本有田地佛魔侵不得塵垢染不得方圓適中履踐合度則妙用河沙恰恰相濟從箇田地發生從箇田地及盡底事人人皆具但向前為我討一討看知有漢點頭相悉肘後符能應一切事頂門眼自照獨脫身雙收雙放無中無外大千與我同出三世自然超過空洞無際真照孤明箇時影像俱盡盡不得底幽靈絕待生滅莫得到此田地廓落亡依緣塵不染箇時境界密合函蓋箭鋒恰恰無爽游戲三昧便屬底人受用頂眼肘符是衲僧傳授一段事十成體取端得衲僧巴鼻底不凝不流不純不雜歷得乾處轉機入得鬧時具眼通變交徹了了不礙月隨流風偃草爛爛靡靡終不我混所以道類不齊超有路應底時節許儞恁麼去百草頭上收拾歸來合作麼生得坐披衣向後自看底一段事全無學處要在虛廓身心與大虛等量自然於一切處具足靈靈昧不得歷歷混不得月隨流水雨逐行雲了無如許心能成如許事但莫將已礙物自然無物礙儞身心一如身外無餘同體同用一性一相根根塵塵直下絕待所以道聖人無己靡所不已恁麼現前恁麼明白便知道收來放去作一頭露地白牛趁也趁不去道人行止流雲無心滿月普應不為一切所留歷歷在萬像中卓卓出一頭地隨緣遇觸不染不雜與彼同用與我同體言語不能為之傳思惟不能為之到超搖絕待宛轉亡功妙得於心識情量之外途中受用屋裏承當了生死出因緣真見靈然元無所住所以道周遍十方心不在一切處休歇也如大海受百川相似無不到這裏一味放行也如長潮乘疾風相似無不來這畔同行豈不是達真源底裏豈不是得大用現前衲僧家隨機應變恰恰恁麼又幾曾立心想塵緣來是須十成體取真淨不痕功勳及盡𨚗時却無辨處雖無可辨即是全身眼根不自見亦昧它不得底處發光清白通照蘆花混雪明月濯秋便有回互之機顧鑒之路猛提將來應用恰好一切處外我不得一切處收我不得超出萬象一頭地俱胝一指頭禪三十年受用不盡得妙者簡所以默不與言得用者閑所以應不觸物道游神禦理固如斯忽向其間著一絲一糝則樞機礙而不通關棙窒而不轉空空處含一切有有有處合一段空更有甚麼事元元之本冲而無像動而有應當須徹底覷破孤峭峭露堂堂獨靈靈明歷歷都未帶一點子外緣喚作單明時節至如與萬像同出同沒諸塵三昧起處淨如海印轉若盤珠落落地遍一切釘釘地非異緣可謂獨耀無私底時節夜月出而水明春風吹而花發不假功用自然圜具因因緣緣果果報報在其間無分外底更須知道光境俱亡復是何物野僧家風以一鉢為生涯指萬象為產業此彼相可如鏡像水月混融無外先不立我相則物物非他緣一相無相都盧只箇更無別事恁麼十成了得應用機前梭路不通象外根塵俱泯箇時却須退步歸家方有飽參分雲迷一色雪覆千山透過了看始見通身時節履道底人妙出言思直下真實自有肯路又莫著道理廓然㳷合月流諸水風行太虛自然不觸不礙超彼照用雖照無痕雖用無迹入三昧於諸塵收萬象於一印絕滲漏無走作喚作了事衲僧又須記取還家路子雲盡天寒秋疎山瘦箇是本所住處衲僧本有田地清曠丕平望絕崖岸在其間耕雲種月明白虛廓自家受用或出或沒任收任放直得二儀同其生成萬象同其起滅崢崢嶸嶸何所從來寂寂寞寞何所至向可謂虛空不可容納大地不可擎載妙存不得其形至虛不得其名有無功盡凡聖路絕方有到家時節正恁麼時得箇甚麼萬頃眼寒清照雪好看裏許力耕人枯寒身心洗磨田地塵紛淨盡一境虛明水月霽光雲山秋色青青黯黯湛湛靈靈自照本根不循枝葉箇時底處超邁情緣不限劫數一念萬年終無變易從此出應虛谷行雲動靜自若順入諸塵常在三昧所以云𨚗伽常在定無有不定時歷歷妙存靈靈獨照攬之不得不可名其有磨之不泯不可名其無出思議之心離影像之迹空其所存者妙妙處體得靈靈處喚得回心月身雲隨方發現直下沒蹤迹隨處放光明應物不乖入塵不混透出一切礙境照破一切法空於差別緣入清淨智游戲三昧何所不可當如是真實體究履空忘緣透照出影一點靈然昭昭不昧三際心絕四大緣盡虛清妙明獨耀曠劫衲僧能如是行履則不被生死縛正行履時撒手懸崖無可把捉脚下綫斷全超一步佛佛祖祖俱不到我真實妙照田地喚作自己箇是紹家業時節纔涉思惟又屬流轉去也虛而長靈淨而長照蘆花明月清白混然棹入孤舟不妨宛轉箇時端的且道是誰急著眼辨游踐十成去無中邊絕稜角圜輥輥地更當空洞無滓霽秋月寒光明洗夜錦雲花麗氣象成春關棙虛通機輪轉側俱是衲僧自受用事諸塵不為我翳萬法乃是心光步步超方鳥道無滯歷歷應世谷神不勤其中混不得底意類莫齊剎剎塵塵心心念念初無異相純一真明箇是却來用中得妙時節若或收卷餘緣單明自己磨洗無瑕掃蕩絕纇孤明獨照默味至游智到環中事隔關外箇是卓卓一段不生滅底須是退步歸家欵欵說此話始得衲僧游世當虛廓其心于中無一點塵滓方能善應不為物礙不被法縛堂堂出沒其間有自在分纔涉意思便成埋沒去也要體得純熟自然游刃萬機不相觸不相背函蓋箭鋒恰恰不爽向外解收拾絕滲漏喚作能成家業底漢却從箇處歸來白雲入谷明月轉山有就父同體底時節所以道三人扶一杖臥一床中外了無痕迹混然成一片閑如霽雨之雲湛若涵秋之水諸上善人記取箇段事始得吾家一片田地清曠瑩明歷歷自照虛無緣而靈寂無思而覺乃佛祖出沒化現誕生涅槃之本處也妙哉人人有之而不能磨礱明淨昏昏不覺為癡覆慧而流也一念照得破則超出塵劫光明清白三際不得轉變四相不得流化孤耀湛存亘古今混同異為一切造化之母底處發機大千俱現盡是箇中影事的的體取應變底眼游世底身虛而靈寂而照萬象中出一頭地不被塵土埋沒不為夤緣繭絡行空月出谷雲無心而鑑無私而作為照明為潤澤恁麼十成脫得淨潔用得蕭洒喚作門裏出身更須體取內紹家業底時節空為座寂為舍妙存非有渠不帶緣真照非無渠不墮數獨耀環中湛圜量外至游神御大方無隅底處發機自然得無礙變通受用也道人游世應緣飄飄不󰊋如雲成雨如月隨流如蘭處幽如春在物其為也無心其應也有準箇是了事底漢做處更須回途就父向穩處著脚淨處放身獨孤標亡伴侶透威音那畔一路子方能盡中邊徹頂底殺活卷舒有自由分廓而自靈淨而自明能普遍而無取照之功能分曉而無緣想之累出有無表超思議情唯證相應不從人得佛佛祖祖葉葉花花聯續底事也應時不取相照處不涉緣便能堂堂不昧只箇家風處處現成任君收拾得皮得髓剛立階梯綴葉綴花遂成流布衲僧覰得破怪他祖師西來作許多事節外生枝眼裏著屑更有般漢刺頭做無限伎倆刻舟記劍甚麼時得相應而今直下放教落去及教盡去毫髮顆糝俱莫停留淨潔打疊了自然有透脫處圜混而明靈通而妙便知本來無缺少無遺餘語言有所不到聞見有所不及如犀有通如蚌有孕一段光明是自家真實游踐處著精神體取佛祖而來元無僧俗但人人有諦當親證真得處名入佛心宗徹法源底老盧是賣樵漢一到黃梅便道我欲作佛祖碓屋負舂直到心鏡絕垢自照歷然半夜傳衣度大庾嶺信衣放下明上座盡力提不起方知箇人親證真得而今但莫推賢讓聖如著衣喫飯念念無異思惟心心不容染污脫身空劫撒手斷崖透根塵窮頂底孤明獨照廓徹妙存自然心花發明應現剎土何曾間隔變易來便能入異類行鳥道無礙自在矣吾家衲子將以超脫生死須槁身寒念徹鑒淵底虛凝圓照透出四大五蘊與因緣未和合根門未成就胞胎未包裹情識未流浪時著得箇眼何患不了恁麼了時祖師鼻孔衲僧命脈把定放行在我有自由分所以道妄息寂自生寂生知則現知生寂自滅了了唯真見大休大歇底口邊醭生舌上草出直下放教盡去洗得淨潔磨得精瑩如秋在水如月印空恁麼湛湛明明更須知有轉身路子轉得身時別無面孔教爾辨白無辨白處却昧不得箇是徹頂透底窮根極源時節千聖萬聖無異蹊轍妙在回途借路著脚明中有暗用處無迹百草頭鬧市裏飄飄揚身堂堂運步自然騎聲跨色超聽越眺恁麼混成方是衲僧門下事心本絕緣法本無說佛佛祖祖不獲已向第二義門有問答機警就其間剔撥一等鈍漢所以德山道我宗無語句亦無一法與人元是人人自到自肯始有說話分但直下排洗妄念塵垢塵垢若淨廓然瑩明無涯畛無中邊圜混混光皎皎照徹十方坐斷三際一切因緣語言到此著塵點不得唯默默自知靈靈獨耀與聖無異於凡不減元只是舊家一段事何曾有分外得底喚作真實田地恁麼證底漢便能應萬機入諸境妙用靈通自然無礙矣清淨無染是爾身圓照無緣是爾眼身中之眼不涉根門眼中之身不是色聚所以道曾無如外智能證於如亦無智外如為智所證可謂佛是法家底佛法是佛家底法衲僧到者裏方知從佛口生從法花生得佛法分還端的麼兩頭俱坐斷只箇古今人當恁麼體取法語其來何求其去無得寂漠度嶺兮萬里獨行清白傳家兮九年一默針芥投而妙不可名毫釐差而敝不可塞知過而改知難而退誰去誰來自買自賣當面諱却兮滿眼烏華望涯贊之兮隔身鯨海長蘆駕浪隻履西歸求支那之法器付屈眴之田衣度九年之緘默印二祖之靈知海犀酣月而暈寒烏帶雪而飛機前自得兮頂目四照迷裏相逢兮鼻頭下垂水著秋清兮湖光湛湛山銜落日兮雲錦輝輝山擁雲腴水懷月晝照徹體前湛存身後機頭梭路微分針鼻線芒初透靈涵萬象兮彼不遺餘坐斷十方兮我無滲漏弟子薄堅仁以幅縑寫力世佛宗心傳我公一拳活計一喝家風影草呈機也三聖却瞎精金出冶也百丈還聾綽綽有裕恢恢而隆阿難迦葉之多聞抖擻目連鶖子之智慧神通真得不借之應大同不宰之功百川曲折兮自然到海萬象森羅兮不可逃空傲雪松孤懷雲石癯妙存而有也不有獨照而無也非無萬象勿能逃空王之印眾色莫我染靈蛇之珠金鷄啼寒兮曉分夜戶玉兔弄魄兮瑩徹氷壺孤坐默默倚杖沈沈石懷雲而無像松嘯風而有音應兮珠盤不撥而自轉湛兮玉井隨汲而彌深諸塵不受兮十分清氣三際無寄兮一片間心默默傳真如何指陳性月不夜心華長春淨有容兮海印應無爽兮谷神覿面相呈諱不得煩君為我洗清貧古㵎退潦寒林著秋山空雲自在水淨月相投向道底心非世用更嫌何處不風流阿儂是誰恰恰相隨眉毛垂眼尾鼻孔壓唇皮默默機輪何處轉玉人踏破吠瑠璃情間口快眼深鼻隆有時對雲水無可展家風夢鶴臥寒兮月魂泣露冥鴻望斷兮秋色摩空黃瘦厭厭風規冷嚴萬機間暇一味清恬心宗提簡默手段掃廉纖歲寒不變兮虛懷若竹道妙難傳兮有口如鉗槁寒初不展家風默默神游透劫空百草頭邊興化事自然秋色水天同似與不似毫釐千里真與不真大方一塵理無生兮如夢事妙不死也如谷神徹見淵源方是我了知變態無別人身心廓如手段卷舒似華作蜜如井覻驢外不痕兮空印普應中無象兮道環常虛亡機孤坐兮自不為礙把臂同行兮誰敢相疎床倚杖䔧權名住持久默鉗口一笑伸眉雲水誰相問家風自不知明白寧居兮河空月轉寂寥無象兮雨霽天垂貌古骨癯雲間月孤相隨似有認著還無三千界內誰相外雙六盤中不到輸胡床寒坐卓卓只箇虛空唱兮萬象和道契環中有智游言滿天下無口過默默家風雲摩霽空露月夜爽天水秋同人傳眉目好我道骨頭窮華鬚凝粉蜂房蜜挂轂流魂犀角通誰道物齊俱亡品題欺唇一鼻直盍眼兩眉低大千同入印三世未分畦斫額望之不及擬心思也還迷枯坐清嚴真宗劇談一明無異相萬化是同參牛頭轉覺病懶鳥喙不用華䘖甘分住山三束篾等閑對客七斤衫畫得似誰胡床黲衣默游彷彿去就依俙洞山錦開縫雲巖絹下機功亡妙盡看消息野水磨秋白鳥飛面瘦頰凸眉棱眼深默亡所住妙在而今鱗潛寒水鶴夢月林應聲應色分身也拍手家家觀世音寫出夢中身爾道真不真槁寒秋在眼淵默醭生唇道環誰謂無象空谷自來有神父子不傳些子妙白首儂家老斵輪畫手未相識默心誰與知千峯斂雲脚一月濯風漪牆面袖雙手對緣橫兩眉驚龜之縮兮愧有其兆逸鳥之翔兮情亡所覉瘦削而黃慣窮不忙閑情許淡默味能長靈犀之通一點暈老蚌之蘊千年光而今到處相隨去頭頭的的露堂堂大一無外小一無內一兮一兮靡所不在心地淨亡塵肉山閑弗礙道環中絕端倪空印裏何文彩風凄凄兮秋落遠山波爛爛兮月浮滄海默默蒲禪空空世緣誰賡白雪我得青氈萬法之機開兩拳千僧之檐著一肩戲蝶栩栩兮物齊春夢飛鴻冥冥兮字沒秋煙不是恁麼形像剛地起模畫樣從來萬法同根究竟虛空等量可中二浙說禪分外三河口強深藏那裏也煙蓑臥雲大用現前也風舟駕浪畫得幾成精神許清秋高月轉天淡河橫出家如有以處世似無情而今鬧裏相將去撥動眉毛眼更明喬喬楚楚叢林規矩萎萎羸羸枯木風姿宗乘壁挂口師友雪生眉住山事拙束三篾對月機鳴度一絲顛毛間白髮眉睫裹青瞳食指一肩重門風四壁空諸根亡偶宗家妙萬慮不搖心匠工野水秋自瘦枯山春復肥胡床放得穩默默坐亡機電流柄拂雲入田衣位分偏正兮道出離微骨氣能樸精神愈憨閑身無所系冷眼莫相瞞遠霽摩秋兮天河斗轉清霜結夜兮月窟蟾寒雙奮拳空一擔肩重材本不堪心元無用鶯院華香蜂房蜜凍喝時耳朵三日聾扭處鼻頭連歲痛口方鼻直眉棱眼深未填溝壑還礙叢林萬象無得剩法三世不見間心字雁沒而寒煙淡淡華鱗潛而秋水沈沈只箇家風窮而却通於其間內紹外紹在裏許轉功借功至游而默妙用而冲氣溫溫而春活心湛湛而秋空相隨來也兮頭頭契同髮長帶雪骨瘦橫山身心冷淡雲月高間三條蔑束兮道情自槁五葉華開兮春信那慳曲木床頭心空默游沙寒黃葦雪風細白蘋秋靜可久兮山瘠樹老動無覉兮雲行水流雙眉低垂兩目清冷著于萬象森羅更沒一絲缺剩秋霜鶴老夢寒霽月夜摩松頂虛空借得作身萬象相隨為伴縱橫人道十成點撿誰知一半看看青山崢嶸白雲零亂裏許牧童歸未歸鐵牛一掣金繩斷秋生木老水退沙隆眉骨陰晴輕重鼻筒子丑疏通身心霽月蹤跡流蓬默坐胡床兮不欲說黑道白閑倚柱杖兮誰能畫西指東髮將雪白面作茶黃觸動眼三角忘言口四方明月松頭鶴夢香風蓮底龜藏淨極發光光自照虛空鳥印不成章恬然正觀山空水寒河漢橫而斗潤雲霧斂而秋寬如仇學子兮怒眼三角無位真人兮赤肉一團老覺雪入鬢淨若秋摩心寒枯坐曲木緘默飽叢林氣韻寥寥兮風清山瘠性靈湛湛兮月落潭深太虛之心萬象之身濯濯水中月英英華上春而今到處相逢也眼裏無筋一世貧淵默之得不可文墨流應之功不可形容秋入野水月行霽空影像名字且喚天童風日面皮秋山眉目閑情肖水雲野性從麋鹿憝憝少室九年草草曹溪一宿窮根徹源出髓敲骨明回老兔宮冷下蒼龍窟諸人名邈兮搖手未然萬象森羅兮點頭具足伎倆俱無身心淡如霽月自分照間雲從卷舒匹上不足匹下有餘少室謾傳衣鉢曹溪不識文書一色功回雷雲凍開萬機俱罷風月轉夜空空谷有神欣欣木有春而今何處不分身說時不借口用處不依身天寒絕飛鳥潭淨無游鱗點活眼著精神野草閑華自在春雨霽雲收山寒水秋心目自照言象俱休滿十方而智應廓三世以神游虛空那礙東西壁明月解隨南北舟面孔風埃身心冷灰鯨飲海乾而珊瑚露龜藏泥暖而芙蓉開向去却來其間變態也掣電轟雷忒殺覺老寒而且槁古巖春遲澄潭秋早心無象也月影未回物不爭也風吹便倒只者赤肉一塊說甚清奇古怪平生懶似牛頭度世憨如布袋不空而空無在而在法法唯心塵塵三昧問渠是假是真兩彩而今一賽眉低不愁眼深非惡鼻孔纍垂口唇齷齪月明破夜兮野水懷秋霽色摩霜兮間雲投壑能錯落縱橫十字兮妙提一著誰能目眴眉揚每笑手亂脚忙守魯祖之簡默得南泉之平常明心秋月活物春陽鑄機器也模範大小據叢林也規矩圓方畫工出脫他精神較得些草不萠藏香象匣無縫吼青蛇春雷開眾蟄暖律發千華想是平江人見笑去年纔去又來耶雲樹蒼蒼泉石鑿鑿倚杖坐其間此心自空廓秋月濯滄溟春風在林薄游魚下藻玉溪寒字雁沒煙天宇闊眼空毛芥不立心空海嶽可容便與打成一片尚猶笑道疎蹤虛空那挂劍死水不藏龍轉色轉功家法子蘆華明月後相逢怒眉瞋目枯腸空腹面冷莫觸氣清可掬乘仙搓而棹星河握玉斧而修月轂真見法以唯心妙契神於即物鼻孔脩直眉毛低垂間來一默淨掃餘思秋水連天摩霽色春風著木見游絲撒開揑聚兮只箇些兒頭雪老曬面肉肥些骨寒窮鬼子情淡道人家謗佛謗祖撒土撒沙明月犀玩兮暈通其角迅雷象驚兮文理其牙未把家風兮草草傳耶氣韻能清眉目似笑深深入大道之環默默守群機之要鬧裏隨緣虛中分照用作家之鉗鎚與本分之草料千毳相從兮俱求參飽胡床小小身握塵默而神喚醒曠劫之夢瀝乾滄海之津霽空摩塵風月重輪群機活活物中眼一點英英華上春覺之微妙未痕朕兆徹造化之源據生殺之要至虛而獨存當明而隱照築築磕磕兮鼻孔纍垂哆哆和和兮舌頭狤獠眉棱棱眼烱烱自愛情間人嫌面冷片雲出岫之心孤月濯潭之影絕憐百億分身恰滿三千化境赤肉穿多孔臭骨裹閑皮已是不著便更將描畫伊一柄拂聊為伴手三世佛誰敢稱師鯨怒飲乾滄海水月明爛爛珊瑚枝器宇潭潭風骨巖巖雲夢之氣吞八九嵩少之道落二三守一爻生成之機紐秉諸祖烹鍛之鎚鉗揑聚放行也肖嶽蓄而海涵間兮無寄用也不痕月雖能現影雲自不生根活卓卓諸塵莫混明歷歷曠劫長存相隨鬧市堆中去普光三昧發門門不以律拘不以禪縛說法口窄默游步闊草木陽春來池塘明月落何妨處處相安著天童比丘還相識不白髮寒巖雪青瞳古㵎秋現身不墮類分影也隨流他日果能窺頂相晴雲似放去山頭白雲之身寒月之心性靈麋鹿氣韻山林不墮兩頭兮匪明匪暗全超三際兮誰古誰今說也說不破畫也畫不成慷慨鼻氣通快清間眉棱覺輕靜不得像動不流情十方三世無安處歷歷諸緣頭上行圓顱方衣靜樞活機天空雲淡淡潭淨月依依十分化事成華木默默氷壺春信歸握筇之像對機之身六根攝一處三昧起諸塵蚌腸孕於月明之夜蟄戶開於雷動之春箇般手段兮分付善應之人看看靜見其端星河斗濕月窟蟾寒體無棱縫用絕痕瘢不須喝彩還贏也已見雙雙六在盤春山似肥春雪纔晞默中有句用也無機不來而來兮非三界之籠絡無住而住兮是二儀之範圍曲木床穩刺梨杖橫攬五宗之家法據萬象之主盟秋半風清霽空月明水雲模楷兮無禪可說叢林規矩兮不令而行棱眉眼自深闊口笑吟吟崢嶸一片膽疏豁十方心默默春回萬象星星雪點孤岑恁麼來也兮不用相尋坐曲木床握烏藤杖鑄佛祖之楷模活叢林之氣象儞莫來虎口撩鬚誰更敢蛇頭揩痒袈裟在肩柱杖入握未動六爻全提一著分身是處相隨當面不須諱却笑含口角喜在眉棱一默照源底三乘空葛藤清白濯秋之月光明破夜之燈柱杖有時橫膝上箇般面嘴得人憎動而靜虛而應專氣致柔湛神如凝一住天童十分沒興廬陵米價百念升趙州蘿蔔半千秤只麼郎當住持洎合殃殺性命省不省腦後更將楔釘間雲卷雨野水懷秋一心絕待六處不收是箇面嘴兮還相識不胸中事簡面上氣和白頭隨我老青眼見人多一身幸且慚愧千鉢相從奈何曲木床頭坐不語玉蟾推月過星河髮白星星心鑑靈靈隨機說法應物現形天與之清地與之寧野雲曳曳兮山月亭亭家風貧自慚面孔惡人嫌點漆之眼有角截筒之鼻無尖顛毛寒覆雪項癭暗消鹽說妙談玄兮遲鈍口嘴呵佛罵祖兮誑嚇閭閻禪床默默無得之得寒淡賦心清貧入骨秋徹鮫人之家霜摩老兔之窟萬象影中兮自縱自橫百草頭上兮隨出隨沒眼低眉棱骨寒肩聳道情間不覉禪膽老能勇流水清而月隨青山瘦而雲擁諸緣廓淨兮拈却頭皮一句妙圜兮好看鼻孔且道是何面嘴剛地無風浪起默默間自照心了了倚誰傳髓白鷗暮落煙沙秋寒臥蘆華明月裏是處分身如谷之神有應之月無私之春行將五路開雙手一切門頭只箇人虛而通用而冲默游量外直照環中雲水一身瘠家風四壁空相逢有知己點指識渠儂雙目寒青秋水冷冷半顛衰白春雪星星山霧霏霏文豹變松月娟娟夢鶴醒妙應方圜兮了無外法塵緣俯仰兮初不吾經鶴老松孤泉寒石癯鏡之對像谷之答呼萬緣雜錯不是有一點靈明不是無湛存妙應兮機輪活樞山林之姿水月之像雷潛九地之中春在百華之上隨緣半合半開分付全收全放淵默家風縱橫伎倆道超情也萬法齊平心出礙也十方通暢靈靈而真默默而神眉毛低蓋眼鼻孔直欺唇千華上何須問佛百草頭自然有春一微塵裏也來說法三千界內不礙分身唇口能緘眉目如笑應外而冲虛中而照全身放下是全身一點獨靈常了了野雲情態閒秋山風骨瘦真照也默默而靈湛存也綿綿而壽圓蒲曲木兮清白傳家老鶴蒼松兮歲寒去就雲容閒而未收月魄湛而不流嚴淨身器也依律而住虛明神宇也唯道而游凜凜清姿兮顛毛覆雪寥寥霽色兮心鑑含秋木老春遲山寒雪早潮退珊瑚林霽空明月曉守默自如對緣恰好得往得來隨起隨倒龍潭覷破天皇馬祖踏著水潦芙蓉之枝丹山之兒一絲聯自信三昧約誰知珊瑚寒月墮影琥珀老松流滋諸緣豁淨兮山空秋壯萬態變通兮華麗春脂為敦上人下火云青天白日大年朝習習柔風在柳條珍重敦禪歸去也上船渡口看回潮明了了寂寥寥萬劫千生一念超坐斷十方無向背底時方見獨孤標其或未然伏惟尚嚮為了塵上座下火云了於無了安有塵塵不自塵安用了塵既消亡了也空此時妙合圓常道大眾切莫似止濼困魚棲蘆病鳥絕廉纖處急回頭塵塵剎剎無邊表為成上座下火云禪人宗成符到奉行棄舍六和合還復一精明如今行主歸何處冷落渠家傀儡棚正恁麼時且道成上座落在什麼處還相委悉麼夢鶴不驚明月冷臥龍長畏碧潭清為了知上座下火云靈靈不昧了了常知祖師印可彼當機今日了知端的否莫嫌燒却路行衣為三僧下火云即生死中無生死拈却面前案山子無生死中示生死家家門前火把子火把子本如是未如是德權祖觀慧珍今日不須回避為道智上座下火云與麼去也古人道智不到處切忌道著覺上座不識好惡向者僧無生路頭指註去也有生有滅屬因緣泣盡寒枝蛻殼蟬轉身一路還知否出草金蛇角指天為二僧下火云義昉與祖濡今日偶同途去如殘月下層嶺來似白雲生太虛羊角從來不是有兔角從來不是無塵境消亡空劫事木人手執夜明符為二僧下火云宗璟義哲六門迹絕舊路重行底時節猿哀楓樹霜鶴夢蘆華雪一棹清風歸去來鐵船滿載滄溟月為二僧下火云宗因上座慶緝禪師生也同門受業死也一路荼毘生死因緣似有期天水寒清成一色合同船棹碧琉璃諸仁者正恁麼時合作麼生委悉鶴鷺竝頭踏雪睡月明驚起兩遲疑為二僧下火云道弁與文俊如今謝世緣不得雲堂共除夜相將何處作新年去時欲識正偏路回日重論平實禪歲盡年窮一句子東村王老夜燒錢義上座太忙生時節相催即便行本地生來元有種舊山歸去可無程性火真空性空火洞然全體是光明禪人鳳翱數盡難逃六處渾無影迹十方不立秋毫好看前路崎嶇處難似天台過石橋正恁麼時如何泥牛踏破澄潭月頭角崢嶸鼻孔高守和化去欲荼毘政是人間禁火時不肯湖山作寒食未知何處著生衣只如此陰已謝彼陰未成一著落在什麼處穩駕泥牛耕大海倒騎鐵馬上須彌江雲冉冉草離離華落春殘客去時古渡舟橫人不見是須記取却來期凝上座知不知水沈沈泥牛穩臥煙羃羃玉鳳來儀攂鼓轉船天欲曉片帆高挂順風吹潛山山下石牛兒揀擇俱亡步坦夷頭角低回來處路洞門窈窕白雲飛與麼行履猶是元俊直歲向去底事且道轉身一路又作麼生空劫無安處優曇火裏開滅而非滅生而不生髑髏眉底葡萄英木人招手春風暖石女搖頭夜氣清諸仁者未有長行而不住未有長住而不行性火真空性空火通身一段淨光明正恁麼時便恁麼去明月圓時岐路曾來著弊脫珍白雲斷處家山却去幕天蓆地七十年一場夢寐一千僧此地因緣好惡莫詢今日事死生爭奈那人何是生是死不道不道箇事渾崙無孔竅念盡脫鉤魚情起投羅鳥喜上座了不了莫問是非都一掃到家就父却回頭冷月依俙煙樹鈔三界從想有百年成夢游忽爾賊風吹劫火翻然大海滅浮漚高上座賦歸休透脫六處撒開兩頭雲山有路平如󱕮月戶無人冷似秋四大分離六門空寂真實底人不出不入分明火後一莖茆切忌相逢不相識菩提棹般若舟死生海裏任橫流既以風前得妙何妨鬧裏刺頭有手段要去便去隨高低作馬作牛不見道時中解銜一莖草當處親近有來由其或未然臨崖看虎眼特地一場愁風骨不露水泄不通衲僧行履妙無蹤門掩三秋兮人歸何處天無四壁兮月上中峯眼光落穀氣消六窓不見獼猴跳空索索寂寥寥破屋從他野火燒歸去客笑頭搖蒼鷹掣斷紫絲絛正恁麼時如何行履良久云坐斷兩頭古渡風恬船到岸細行一步清秋月冷鶴移巢生而不生滅而不滅歸去來兮紅爐片雪大眾四蛇篋壞六賊家破空空空處露裸裸只將者箇參一生還以一生參者箇只者箇是什麼良久云通身慧焰放光明性火真空性空火蛇退皮蟬蛻殼一點靈光何縛脫祖隨上座衲僧家黑白未分提一著春風吹夢歸故鄉大道無塵穩下脚今夜寥寥松月寒舊巢不見千年鶴生也不道死也不道深固幽遠無人能到今日為了宗上座指出五路頭放開一線道正來偏去兮兔浴星河出離入微兮猿啼月嶠死活路岐非異道虛而靈兮空而妙趙州曾問賣油翁不許夜行投曉到諸禪德若向者裏會得先天地生而不為早後天地生而不為老識取天台把󰆠人寒巖有雪無人掃無位真人出面門神通游戲日紛紛如今放下钁頭去大地山河無處存大眾且道從什麼處去須知雲外千峯頂別有靈松帶露寒為育王聰和尚起龕云收爽氣吞秋老驥放出厩蒼鷹掣斷韝妙存群象外機轉一絲頭向去西風能墮葉却來明月解隨流入塔師舉骨云悠悠身世夢回休一穴山根痊骨頭有力負趨今始覺定知夜壑不藏舟歸去來兮記得路不葉落歸根天地秋劫外清虛兮自然神照壺中寬廓兮不礙仙游正恁麼時當恁麼去入塔云人間夢破那邊游妙淨真明月魄秋理智如如分化迹正偏歷歷轉機頭蟄龍須要吟枯木活眼何妨照髑髏記取行行通變路青山黯黯白雲浮入塔云緣集成身蘊壞成塵長生路上往來人而今撒手還家也霽色含秋月一輪入塔云智入環中合本真秋霜摩月淨無塵十分清白傳家事一點靈明舊主人剪斷情緣三際夢瀝乾識浪四溟津是須莫坐他床榻萬化樞機妙轉輪入塔云形質燒殘唯有骨骨頭撒却元無物一段靈光不覆藏天上天下皆充塞菩提變通之場涅槃啟處之窟隨陽雁回兮白雲外來破夢鶴飛兮青天裏沒入塔云骨灰散却斷因緣松靜風恬月正圓去去去時須記取壺中別是一家天底時節須轉旋退時是正進時偏湛明清淨毘盧佛不怕塵泥廝輥纏惺惺著恁麼去入塔云幻滅非無圓覺非有虛而長靈者誰死而不亡曰壽嚴風摩洗天容清寒木搖落山骨秀虛明田地歸去來半夜長空月如晝次韻真歇和尚圓覺經頌一十四首衲僧撥轉鐵牛機默耀靈通底是誰月兔影沈雲母地海禽夢臥珊瑚枝韶陽佛法嫌饒舌魯祖家風解惜眉端坐環中虛白處縱經塵劫箇難移曼殊大士振真風智洗無明去夙蒙眼瞖纔消華自滅靈光獨照妄還鎔木人步轉初歸位玉女機回却借功綱領提持看手段門門變態是神通儂家活計本天然剎剎塵塵見普賢犀角一星蟾影透神珠九曲蟻絲穿覺非漸次亡稜縫幻自消鎔得混圓妙應通身無向背古菱花不染𡟎妍誰從普眼道場來天帝堂前珠網開徹底光明成一段箇中清淨絕纖埃交羅理事真空觀照破根塵不夜臺恰恰相應爾時節陶家壁上起梭雷黃金出鑛斷前疑岸走舟安覺所欺動目是渠搖湛水聚螢無我灼須彌瞖消便見飛華盡機迅將知擊電遲識得堆堆庵內主外魔那得到藩籬癡根愛種力鋤除一段靈明是舊基插草天人深會意拈華尊者笑開眉魚行大士須珍重布袋憨僧且伏惟處處鼻頭相撞磕唯心境界爾謾誰覺了前前非處難而今步步到長安色心㳷合無絲路法性圓融沒許般箇事本來元脫灑幾人到此出顢頇妄亡起滅功成也應笑風旛動剎竿門開三觀莫遲留得路行行到始休鑑像照心無所住樓鐘出礙有來由頂中具眼如天主肘後分符似國侯應世度生游幻海月船風棹駕濤頭妙圓單複絕中邊五五機輪互換難絃管調來聲律合梭絲織出錦文觀身心一一能分應手眼千千不可謾似付鹽梅巖叟用和羹無復見醎酸證悟由來把抦長重重脫處雪加霜眾生相在猶流浪壽命根除自息狂退骨龍能將雨去蛻鱗鯤復得風翔郢人斲盡蠅泥也方見元初鼻孔光藥病相攻雙去難心華開發自家禪天真歷歷非修證日用堂堂豈授傳高步丹霄知得計止啼黃葉信成權底時屑屑行泥滓可笑蝸牛自涴涎選場隨手取標毬長短期中入社流覺後繩繩機自脫悟來密密類難收十分飽足雪山草一色渾成露地牛風掃水天塵翳盡蘆華相照月明秋陀羅尼句覺皇宣一略聞名勝施緣端見髓心相付囑莫將耳口作流傳頓機做處天飛電大器任時海納川不是老婆情分切肯留文字破尼乾木童吟處槁回春箇裏莊嚴功德林垂手斷崖知路活藏身空劫忌機沈未翻識浪無多子不挂唇皮有一音佛祖契心言迹外炷香清坐與追尋般游念未穩又別住山人雁影水中字雲心江上賓同條如是住千里亦成隣深翠一枝璽腐紅五合陳回途登鳥道華木故園春丹山鳳窟冷相依慚愧如今羽翼齊雲外翔鳴同頡頏林間啄步暫分携玉華㘅處天容曉珠樹捿時月影低引喙醴泉期後會殆將新語濯塵泥雪立空庭疇墮賓丹山握手履芳塵石人破曉初移位玉女羞明却轉身去意江湖頻挂夢回頭棠棣一成春叢林衰色待膏沃側耳風霆起蟄鱗米坊能者較些些七百僧中獨作家半夜傳來衣有據機前收得鏡無瑕祖師只麼閑舂碓若子如今莫撒沙古井先秋念枯冷金繩釣出玉蝦蟇胸中行脚事分明親見芙蓉綴晚英黑馬踏霜元不迹白魚吹水了無聲投機曾弄無須鎖出手相扶折脚鐺去米去沙還未可要須偏正竝頭行密室分燈光焰焰空壺著月影沈沈誰言古殿今無佛只在其時來梵音拕策鳴林游興濃要將丘󱐙醉青瞳黃華尚媚秋餘日錦樹那禁霜後風轉岫蛇行岐屈曲斷崖虹臥水丁東誰慳劇味平生事分付飲茶談笑中一筇雙屨征具簡幽討勝友賓捿深與公半夜丘壑語慰我平生麋鹿心倒榻雅成山水夢落泉寒作絲桐音歸歟城寺禪膚粟定是流想來家林一從豆顆爆寒灰頭角崢嶸頂目開碧玉盤中珠宛轉瑠璃殿上月徘徊木人顧影當明去石女披雲半夜來偏正功圓須轉位入󱈎垂手類難該夢回茶碗手親扶雅意溈山轉道樞自喚主人醻一諾誰違尊者應三呼死生到日還能否辜負當年是有無妙得古人行履處了無些事作工夫道吾當年不肯道漸源中路沒商量先師靈骨今猶在無用扶鍬上法堂疎巢凄冷臥西柯夢覺歸思遽許多風雨江頭亂雁字家山島外懸漁蓑白楊村落龐居士青石浮圖蘊大哥倦倚蒼松坐涼夕兔推明月下星河虛明一念洗紛埃眼在髑髏眉底開玉鳳㗸華春不老金鷄喚月夢初回匣中古劍光干斗壁上寒梭蟄破雷佛祖入󱈎成化事那嫌榼𣜂鼻頭堆洞下家風虛一著白牛耕斷青山脚而今何處不逢渠鼻孔纍垂相撞磕阿剌刺始信從來無縛脫機梭未動若為顏一點虛靈入道環明月光中窺自己白雲影外到家山金鼇轉側夜潮落玉馬嘶鳴春信還得手應心無不可脫然時事豈相關賓繭風枝夢不寧夜堂思對老人星一心歸去事萱草千里相求鳴鶺鴒樹樹丹楓金墮葉叢叢黃葦雪浮汀西山秀骨濯秋雨窓戶卷簾分遠青虛明道洗壯心秋畦服蒙顱下板頭定起要看星漢兔回機失却雪山牛白鷗定怪盟事寒杖䔧投社不多難葦風華雪秋著岸舡月蓬霜夜轉灘丘壑身心徒役夢江湖臭味賦游般他時衣外傳來物喚得回頭倒剎竿顯處機須隱忙時智自間泥牛初出海玉馬復臨關寒水澄涵月流雲靜倚山回途分化抦不作舊家慳杖頭挂鉢丐丹丘力破清貧一點憂紅雨幾番華事老黃雲萬頃麥家秋對緣手眼通身是應物機輪轉處幽歸理韶陽餬餅話肚皮束篾飽齁齁緣丐人間一錫飛蒼巖煙膩雪初晞風絲未許鬧禪眼雲錦將看落化機自勉叢林供食鉢誰嫌塵土翳征衣歸來僧飽上方飯相伴春山歌采薇淡煙蒼樹水濺濺黃氏初平已得仙滿地癡羊不收拾夕陽零亂繞籬眠亂石深雲尋野泉老儂怪我地行仙鍾情山水醇於酒今夜竹床成醉眠方游捋遍虎髭鬚空劫壺中探有無風月滿頭功未轉江山入骨病難扶針投芥粒機非爽絃續鸞膠道不枯歸去叢林看儀羽丹山出處九包鶵烏石嶺頭相見長生路上常逢正是游山時節落華芳草蒙茸縛茨枯坐九江東鏡像虛融方寸中舜若多身禪夜看母陀羅臂用時通緣生誰兆有非有寂照自知空不空道契觀音斯善應蕭蕭竹雨雜松風平生胸中雲外峯有閒便與扶瘦筇但知一世丘壑味想得十分猿鳥從明見秋容山洗雨清可人意風吟松歸來游興散不盡誰杵喚月黃昏鐘千里同風德不孤心秋覺月照空壺兩頭坐斷何生死一點圓明異有無木馬寒嘶青草塢泥牛春種白雲區見聞佛事誰迎背用處全機道轉樞門門通徹長安道信手拈來還恰好脚跟踏著趙州關丈六金身一莖草我初相會箇中人法法圓通見懷抱杖屨追隨來道場不學癡禪事關掃青山白雲一徑通行行鳥道誰尋討寶峯師是馬馰兒相得而今恨不早吸盡西江居士龐喚回竪指俱胝老泥牛力耕空劫春木人捧出形山寶罷捋虎鬚歸去來荊棘林中任起倒午日麗天光杲杲晨露晞時桑柘宿雲斂處溪山摩詰畫圖未卷淵明農事初閒而今別後記丁寧曹洞家風句未形月滿鳳林寒不夢年深龜殼灼猶靈沈沈莫觸蛇頭毒的的須明犀角星便與放開聊展手那時相見望州亭霜晨䔧杖起孤禪乞食山家圖省緣斜徑順風鳴竹火飛甍迷眼映松煙秋羹木鼈有真味午飯樹鷄無俗羶誰謂客床臥不穩我無支遁買山錢佳處軫游念芒鞵筇杖俱溪寒臥虹餓路暗垂雲腴岡樹鳩呼雨田家鷄告晡此心亮誰語三繞石浮屠歷歷樞中轉化機出門氣象履芳時溪光麗濯紅錦段風柳細撚黃金絲空空不礙渾亡我處處相逢却是誰會得賓頭盧見佛向人賣弄有長眉劫壺浩浩洗魔緣妙處真觀自見前的的未萌明實際靈靈無得入深禪風搏海運鯤將蛻月皎沙寒鷺不眠觸事投諧能轉變何妨大浪駕空船家林穩臥一巢雲厭作梁家庵底賓折桂手舒寒觸月㘅珠眼合夢游春庭除不見雨華鳥麋鹿能來呼谷神五老芳隣歸間訊笑談相對白頭新麓華聯蕾破春紅慚愧無私造化功誰怕滿頭樁歲月要聽啼鳥說家風󰡾腸那著一星愁但覺春眠粥似稠夢外尋盟何處是荻州稚子綠排頭恬然誰作去留心月下滄波風過林相別相逢定何所明明向道只如今月兔含清欲噴霜客懷陳習作歸翔誰云掃盡名言垢我笑熏成知見香聚石為徒頭易點悟空能講義難量到家握麈隨宜說莫對餘機揮界方覺海長鯨作蛻翔青天端以背磨光胸中浩浩吞雲夢眉際津津秀太行靜榻每來成友語孤筇他往咽人腸後將訪我先傳雁為薙別來三徑荒夜明簾外月天霜衲子還家機事忘枯木吟雲須內照死蛇含毒更隄防聞琴起舞飲光習放鏡迷頭演若狂好是重來斵蠅翼祖師鼻孔要生光略彴橫門下轉流挂窓山在屋簷頭大明古意是時節霜夜月堂簾上鉤耕雲種月自由人田地分明契券真黃獨將看炊作飯白牛今已牧來純钁頭活計時時用物外家風處處親禾黍十分秋可望飽叢林漢著精神白蘋風作江頭秋青鳥夢隨沙水流清興十分蓬上月滿船載入蘆華洲斯適意去來休六鼇合負歸來也煙浪雪翻收釣鉤明月蘆華未得如清光自照本來虛十方坐斷須拈帽一色功圓要放鋤轉背石人歸位後擡頭玉馬過關初塵塵剎剎見身相方信曹山井覷驢曦色雲庵半堵紅霜林初暖鳥啼風不知人在蘿窓裏瞑目爐薰百慮空束肚三條篾恬然臥家林機深大仰寂用捷長沙岑空壑溪鳴玉疎筠月漏金東山師叔在此道未浮沈一口吸盡西江水馬師家風擢然起老龐俯伏嗣芳塵古也今也誰如此超然道與若人交南游浩意未相饒風清骨秀眼寒碧玉井氷壺凍不消羌床孤臥淨名室無住無依脫虛溢淵然一默乃全提不二門開肖當日佛事圓來作歸想出門岐路平如掌到家兒女獨圝頭相對無言得真賞山麓水濱竹木陰我儂懶養靜居深一生自足淡中味三際那收閒底心壑雲未成出岫意松風能作下灘音十分清興與誰共想有沃洲支遁林世間塵雜長人癭歸臥蘿龕霜月影裏許離微妙轉功玉壺夜汲瑠璃井吾家語味嚼枯硬醉飽回來雙眼冷雲水明明得自由六門事外誰關屏禪腹須來竹篾纏好看水牯自耕田布單不賣三千里樹耳誰疑二十年一句合頭尊旅會十方坐斷正偏圓他時投杖來相訪且莫窮忙空竪拳燒痕笋蕨富登春誰解看承庵內人天供異華功未盡龍吟枯木病難泯夜禪終作寒蟬蛻晝臥何妨倦鳥伸後日重來勘諸祖阿誰鉤上赤梢鱗這開夢覺底因緣佛佛心同亡後先一點靈明三世外十分妙淨萬機前琢磨自得叢林下游戲何妨百草顛塵剎縱橫俱化事起家人只奮空拳去去之人乞食心春風浩蕩洗叢林松蹊香膩糝黃粉竹塢清癯包玉簪炊甑分珠齋鉢滿淨瓶汲月夜塘深歸來磨濯光明在向道塵泥不涴金呼筇起寂下雲居寒麓回春尋友于煙染草芒三徑暗雪晞麥脚一鉏濡欲求真語滌塵想那畏峭風生粟膚不見詩郎歸悵怏清癯時對石菖蒲原鴒能作歸呼音暮風墮葉秋在林路沙漠漠水潏潏夜色冉冉山陰陰坐冠多士自省短挽袂乃友相知深乞與高閒償夙歉閉門穩臥舒疲心楊柳斜風力弱芭蕉擊雨聲寒莫把見聞作對誰將聲色相瞞真源不皺風月兔影澄水枯情但恬如默默飽禪味家風迺廓然當年第一義機輪轉有方萬化出彈指雲麓勝處夙未到清行興銳忘崎嶔誰無瘦杖少扶力我與幽人同賞心壑津軟綠自宛轉岸樹老碧長陰森溪西乞火煮茶去竹裏人家齋磬音東山聚散亦夤緣華吐芳姿柳鎖煙肯處根塵非一一用時手眼恰千千塔中祖有相傳事嶺外人元不會禪後日能來圓此話未嫌敲枕喚春眠東風吹斷濡華雨淮上秀峯青可數束屨欲尋南北山卷衣又別東西祖淵魚蒲鳥鬧一家汀笋溪󰡾甘兩箸處處相逢記得麼夜寒月在珊瑚樹雲林風雪暮纖纖滴瀝寒聲曉斷簷一點丐心盟杖屨十分化事入鎚鉗霽光如拭月無礙華錦落機春不嫌百億分身遍塵剎見聞蕭灑孰相粘苕霅溪頭柳眼青食時持鉢眾香城諸隣定怪顛毛白久客自憐心境清重念雪寒親塵語無忘水暖赴鷗盟飽叢林漢深相悉笋蕨春山次第生溫風促客下雲嶺觸處無心即道游得坐會當明變豹出門須解倒騎牛衝煙筇入青蘿徑載月船回白鳥洲中外夷猶功迹絕㳷然天水一成秋若子能來過我門端知良遂志彌敦微塵破處得經卷萬象紛時空眼根與世支離誰惡意怪人棱瘦自秋痕歸興定到家林穩山月流明洗夜昏裏許由來懶荷擔百草頭上何廉纖半夜對月笑拍手不見噴霜三脚蟾劫空有句妙如許公去誰余對眉語後見太平堂上師敢煩為我分明舉明月堂虛客不留衡湘秀處賦清游回途復妙無遺影天水從來一樣秋溪頭買船歸鄂渚一櫂清風夜蟾午行盡韶山半月程白雲兒就青山父巖頭老子末後句此到將知問不語無縫塔前風色高洞然不隔絲毫許丁寧此去快須回吾家之子要全才不坐兩頭明暗路偏中歸去正中來阿呵呵胸次風流知幾何木落山骨瘦水退沙痕隆漁舟弄江日一葉浮軟紅眼底事不俗道人心若沖旛竿頭進步雲水展家風澁舟沙水岸棱棱岸上春泥深涴藤回首康山懷結社真情祖室事傳燈子孫亹亹雪庭可衣鉢繩繩舂屋能坐照少林牆面意湛明心地瑩如氷殘毳編衣裹槁形胸中底事獨醒醒亡機沖應用時妙活眼冷窺虛處靈語秀錦雲春片段氣清梅雪曉零星而今功盡牛頭懶華鳥不來風掃庭真實人居遍十方至游處處露堂堂鵝於水器擇其乳蜂在華房採得香心鑑照中無垢翳道環虛裏見神光能來鬧市住三昧鳥度長空迹不彰風立沙根膚粟頑冷涵星石水灣灣登舟欲濟軒窓底扶檻政疑圖畫間雲拭山容蒼玉障日浮江面紫金環回頭五老相招我林友無嫌夜扣關胡床擁毳怯春寒懷丐人行野雪乾風信入華披錦段月魂墮水濯金盤淨名取飯亡多力慈氏開門只一彈妙得其中佛受用頭頭成見不相瞞佛燈誰我續光明果若蓮開大夢醒香草有心持潔白蘭膏無脚湛寒青默耕化外那知夜真照壺中不覺冥家世兒孫傳底事從教輝耀顯門庭家林一錫飛炊處青煙微嚴默起禪板虛通轉化機溪寒秋染色月冷夜流輝莫學西山亮此行宜早歸佛事潛通興化門用時斤斧莫成痕全機超出輪回際一句拔除生死根涼吹洗磨煩袂暑素蟾排逐夜臺昏鵝王引飲唯醇味水乳斯分不我渾重軒瘦立曲欄頭島嶼青微冷枕流望眼解隨沙水轉賞心真與岸雲浮平分野色連延屋點破江光相趁舟般若空宗深得義森羅元不礙人休廜㢝對碧溪霜草露幽蹊顧我丘壑醉知誰塵土迷蘿門窺窈窕雲磴履高低猿鳥未相棄伴人煙樹捿夜來霜嚇橘臍黃乞與歸人懷冷香到日跨門須轉却白頭不是本生娘妙盡功圓轉處幽若人真解倒騎牛雨蓑風笠舊行李適意明明百草頭枯歇身心百不思湛圓自照劫空時妙明智鑑那留垢虛廓靈機未度絲的的髑髏看活眼堂堂塵剎用間眉是須恁麼承當去鼻孔纍垂識祖師真味酣心倚瘦筇蕭騷風嘯一蹊松無人共語圓通境笑看雲吞石耳峯青山放足溪轉腰蓑翁理網兒搖󱕶先生疇日騎魚去岸上人家誰姓陶水從烏石山前轉人在斜川岸上行寂漠柴桑古祠下我來無酒酹淵明妙則不粗湛則不渾妙湛而照瑩然亡痕雲山是主水月無根瘦坐一默虛融六門竅作風籟華含春恩相承箇事子子孫孫沙風漠漠卷煙湖默默漁舟似有無五老回看更癡絕渠應怪我得工夫可中滋味欠些些成就廬山笋蕨家丐事子行黃葦渡盟心人在白鷗沙和羹戶戶俱煎鹵掃雪村村欲沒靴味及衲僧初偃月圓通只箇是生涯廬山淡薄已多時誰與叢林洗敗姿為愛海氷資菜味不嫌春雨破華枝仙陀婆事行行辨舜若多身處處宜快意截流船到岸江頭風順看檣旗阿祖江濱插葦枝叢林蕃茂果臻斯師門昆仲知名舊緣法東西得面遲沙上盟寒鷗怪晚屋頭字草雁來時月明古渡清鋪練千里同風不隔絲雪梯陟雲頂來尋壞衲師破峽水一脈挂松月半規疎曠麋鹿性厭飫丘壑姿眷言携不去遲立倚筇枝混處還須轉側看底時妙在一絲端閑雲卷雨秋空闊明月流輝夜水寒棹破波光華細碎夢驚蓬曉影團圝真機分應頭頭准却出黃蘆把釣竿松烟竹藹細蹊通清津白石寒瓏璁艾禪真是甘蔗種香林再吹薝蔔風一溪冷引藩籬外五老秀蹲懷抱中寫目軒窓意幽遠淡然消息不雷同過門衲子上饒人破我胡床默味真道活髑髏前有地用沖赤肉上無塵盟心蘆笋白鷗社夢眼華枝蝴蝶春滿著圓通無盡意四衢處處主中賓衡岳迎秋翡翠瘦瀟湘漾風瑠璃皴夜船載月急如箭歸去來兮休問津枝藤結伴得游娛懷習難寧尋舊居雲水夢思孤榻穩山林眼味四窓虛秋衣未絮怯繁雨午飯無鹽甘軟󰡾老境端來償底志道同巢鳥與淵魚來謁芭蕉大仰孫要明圜相識耽源橫山煙雨洗秋骨掠面溪風吹暑痕菖蒲葉瘦水石秀枇杷樹密軒窓昏阿誰床頭柱杖子乞我欵曲尋雲根雨暗岡頭客路炊煙山裏人家映水竹鷄䀨䀨飄風字雁斜斜耿人胸次佳處借力床頭古藤風樹葉頹淅淅秋山骨瘦棱棱老阿師卒無嗣石浮屠立有年丁寧金針玉線慚愧鸞膠鳳絃石床冷臥禪虎階蕪秋跳草虫有念耿懷陳事無言凄立西風風霜磨洗秋空清月浴星河分外明默默玉壺中自照家傳清白妙難名不肯雲林伴冷凄疎山歸謁矮闍梨非枯樁句如明白會要重來摩伏犀吉祥草織禪家供一片瑠璃滑無縫門掩鱗鱗水不流窓含冉冉雲初凍坐寒風月蒲蘆秋睡足江湖鷗鳥夢而今卷處追昔人隱隱猶懷鼻頭痛玉龍退殘鱗編庵事枯兀禪捿錦鳳巢道履霜蟾窟飲茲明月津濯彼微塵骨五葉少林春家風未湮沒絮風花雨一春殘未厭茲亭夜倚闌隱隱三山抱江月清涼境界露松寒赤頭老師無揀擇𤅬峯染翠吳塘碧明明萬法入齊觀豁淨絲毫元不立道人歸作山下賓霜筇笋屨飄孤雲到時春滿石牛谷󰡾蕨是誰相與分秋風濯煩骨日日覺清省相與事枯禪所養飽正命老蟾浴星河魂魄明耿耿真味入誰腸但知百念冷青桑柳暗山前路麥脚含滋一鋤雨陽林桃是舊家春冷眼靈雲合頭語雲陣纖纖洗花雨深竹新聞子規語青山白雲吾定居枯膓那著歸思慮鳥拳花枝作春語風日煥然晞宿雨水肥山翠木欣欣芳事駢羅不容數華蹊歸來鳥啼暮庖舍炊煙臥風縷西窓舊有竹肋床伸足曲肱成栩栩隔年相逢瘦驚許風立溪頭少時語緘情客上釣魚磯四面垂雲一蓑雨印空印水印泥無言桃李成蹊隨分納些稅賦牧牛溪水東西印泥印空印水疾雷不及掩耳豁然樓閣門開消得輕輕彈指印水印泥印空誰傳祖稱家風夢眼影迷一色轉身體合全功塵剎分身看化機青煙幾處午家炊面牆坐照叢林事持鉢丐緣雲水飢出谷鳥傳春次第漾舟人愛月相隨歸來定有飽參句笑解枯禪篾肚皮將看秋早瘦風林禾卷黃雲副丐心妙印手中那外物虛空胸次不容針誰家落甑炊香雪後夜歸船棹軟金洗足蒲團松石上繞籬山水有清音泥沙淘洗浪煎乾一片照人氷雪寒意得試蓮浮鹵力默知隨筯入󰡾盤萬家婉婉能相助眾口調和信不難無像有神聊勘過圓通眼在舌頭端飲茶作別出蘿門相送猶懷握手溫斷雁幾時歸綴字浮萍隨處臥生根秋風窓外擁蘆雪夢冷床頭墮月魂麈柄年來疲轉徙却思紅顆共炊盆顛毛垂雪墮清貧臥久風林夢轉身一境妙明還就父六門虛應却來人涼秋月兔流魂瑩湛水雲龍蛻骨陳家法兒孫須力振此行未可腐賓賓未能老養臥林麓要乞優恩除髮鬚濯足滄浪歲寒事終來清友石菖蒲挽衣苦怪不我住懷事乞成今乃時雷動定知開蟄戶春寒無要勒華枝嚶嚶鳥鳴如客情行行柳眼向人青投心舊友春成物汲水前溪月下瓶夢裏結憂三變事覺來還喜一成春鶯華時節洗衰落不信餘寒猶著人服像中情將有得江湖底事勿相忘橘洲白鳥秋成伍漁火尊羹蓬底香應緣分影來池月遊世無心出岫雲適意歸來尖屋底󰡾畦還與力鉏勤朱絲不用挂燒桐一曲新豐為送公後夜老松風籟靜皐禽不見月巢空浮舟春水作歸征家有良田可飯羹久客回翔雲一點舊巢臥看月三更人猜我住尖頭屋爾去誰扶折脚鐺為問巖頭窮鬼子當時何似此時生我初浮舟濟九江幽尋蘭若山蒼龍王摩詰畫倚檽檻謝靈運詩開綺窓艾禪高談肖琢玉法身雅論非枯樁夢回便是圓通路月冷上方鐘一撞伐木清哦癖在腸握筇蒼磴履重霜玲瓏墮壑乳泉嚮蕭瑟到門松吹香高寒夜雨凍一色虛淨曉雲流五光社散荷枯有遺友目青鬚髮半滄浪晚歲叢林鬧葦麻可中著眼辨龍蛇行當五路我能事坐斷孤峯渠作家佛法從來如嚼蠟朋儔此去似團沙音書不寄思惟盡千里同風却較些勇退歸來適舊遊家林禾黍一成秋黃蘆雪照沙頭屋明月波浮江口舟耕道誰從夫子後逃禪今與老僧儔柴桑試問陶彭澤風味真醇相肖不標心脫帽法丹霞借力堂前剗草些塞上不須嗟失馬盃中端欲斷疑蛇久懷甘露濯塵骨將意叢林開覺華古渡雪蘆明月共一壺秋色屬吾家水牯老行步穩蓑郎癡歌笑繁物外初無塵滓胸中別有丘園桃華濯錦春水寒洞門窈窕玉勾欄三峯擁翠雲吞屋九井揚波雪濺壇象帝先身元老語谷神後事阿誰觀羽郎清瘦髮半白待乞安期五色丸支徑入窮谷來尋道者庵梵音今默默華雨尚毿𣯶夜白月半屋寒青燈一龕夢隨歌吹去借路過江南踏雪到人家投機的不差月魂通水脈春信入梅華去覓炊香許來寬束篾些上方分佛事先我過毘耶淵源徹底碧涵秋誰道寒光凝不流轉眄蘆華與明月更無一物礙船頭去來得妙縱橫自由巨鼇犯餌快須掣便是仙山墜也休越境能來訪我扶筇頗肖游僧得與坐間語味諒其胸底懷氷夢曉寒松挂月心秋古井含津至道百家合轍同風千里成隣欲下前時雪磴重開向日風翎此去丁寧華鳥莫來狼藉春庭歸來三徑春草夢臥一圍雨蓑白髮暗移玉燭昏窓淨洗金波世外道人有在庵中瓶粟無儲過客未容空去挽衣相與分󰡾西風木落山露骨秋月在水波濯魂客意歸臥四明麓三世佛從禪口吞大千俱壞我不壞三六相昏渠不昏劫空照見造化種回首應物亡塵根籜龍出叢林脫錦露新綠昂藏引頭角密密均節目娟然塵外姿雲霧膩寒玉翠滿東窓陰心眼掃惡俗虛靜頗道情清癯見風骨惠我不老春為誰無絃曲葛陂蟄時事第恐雷雨促不能留高間雙碧淡相矚朅來林下人挂冠脫朝綠身間道愈尊神靜碧照目落落我就璞碌碌誰如玉欲學陶淵明高情異浮俗白雲無定心青山有奇骨肯從蓮社賓共奏無絃曲佛生等一念日劫詎延促傾蓋同故人道存聊一矚阿牛純熱不鞭牽臥向古源蒼樹邊春谷玉田看去種雪山香草飽來眠背頭隆骨任豐載鼻底流津大作川異路行行哮吼處莫忘露地未萌前一躍龍門適舊懷棱棱浪級向人開洗塵雲陣澆華雨借力天衢破蟄雷略彴駕溪桃水滿浮屠瘞骨玉山頹欲知佛眼無遮障須到靈光不夜臺空巖儼若虎頭蒼雲膩巖前草木光竹吐錦萌春雨飽松含黃粉野吹香石床蟠足散征倦道境洗心聊坐忘投飯上方蘭若去未能癡學顧長康輕輕彈指便開門百億門前百億身妙應因緣通處處圓明箇事遍塵塵華間峯採黃鬚蜜柳上鶯傳青眼春歸日相呼滿鉢飯一時分付飽參人聲利明來若夢游肯迃征家宿雲棲情高素抱山樊志性淡幽尋松石儔愛我家風清入眼問伊時事點搖頭今朝送別還孤坐空對爐煙篆字浮紫宵峯頂金浮屠風鈴揚音鬧蒼虛玉欄中地穩行道雲磴下林新葺廬江山懷抱富不惡霜月軒窓清有餘老眼寒青伴耶舍炷香心醉竺仙書豁淨虛通入覺場體前一段本來光孤禪恰恰如擔板默照明明似面牆秋光蘆華兩岸雪夜寒桂月一船霜迢迢象外行歸路雁字低低正夕陽萬指相從作正觀出求臥席著蒲團恬處斂雨野雲薄湛若磨風秋水寒卷去猶知鼻頭痛坐來方信髑髏乾蘆花明月阿誰事人在江湖把釣竿吉祥長者草茸茸香軟登機棱路通卷去若人呈已事得來與我展家風默游兩岸雪蘆外瘦坐五湖煙水中未許春眠夢蝴蝶大方引步劫壺空衲帔蒙頭自照人月明堂上轉機輪肯傳千里鶺鴒語要作十分棠棣春雪嶺同風當日事石頭束篾舊時麟家林歸臥長連穩滿眼清光不見身雪屋高寒能我過疎梅清秀雪林柯不屈慳宋楚人語來試宗雷蓮社科後會說盟如有以此行洗念入無何春風遲立欄竿曲白雪樓前船弄梭喫茶去語落諸方聚首商量柄杷長相席是渠能打令同塵輸爾解和光舌頭狤獠明無骨鼻孔纍垂暗有香盞橐成來圓此話儂家受用恰平常溫風在山谷青紫班芳妍浩然春公心不作彼此偏其來初無像榮事亦自然雲容淡如鶴草色齊膩煙竹萌裹豹袴蕨茁引兒拳盤箸富可喜齒頰甘亦便山水濯塵念風雲會前緣葦江懷道人擁眾幾兩千頂門眼照世胸中海吞川同雛丹山巢羽成各翔遷而今欲住集相見而忘年執鞭驅竝駕未愧無綵韉白鷗行作伍水󰡾對烹煎撫摩青石牛不得陪高眠將趨皖口市就買莎郎船回首謝諸祖覺法吾所天慧燈耿不夜心花芳枝聯後日兒孫輩莫怪森羅前岸樹藤繩欲解維海門蒲席弄清吹舟不澁興無涯回首𤅬山煙翠姿一葦江頭老白眉而今問訊慰相思風靜夜月明時滿眼寒光下釣絲一宿曹溪今迺時永嘉想見未忘茲如何淮風遏行色不得扶杖相參隨斯須佳惠玩珠璧璨然傾瀉胸中奇詞鋒明銳許誰敵禪悅清酣還我追約君入社背時事種藕著華春滿池道在金蘭端未艾回頭閱世真兒嬉石霜拈處最分明萬萬千千一粒生歸日飯香穿鼻孔相呼作舞下堂行雲門糊餅趙州茶裏許明明著得些公案見成知味底一千二百衲僧家解開蔑束肚皮寬子去誰憂甑釜寒雲水相迎船到岸飽叢林事不相瞞蘆華明月水茫茫激箭風舟破冷光親到廬陵醻米價那時開口便相當去去西江趁便風丁寧底意語龐公歸來定是通身飯直下人人識己躬霜風獵獵掃平野沙頭蓁翳淨如燖淮津斜轉龜山麓雲漢微分雁塔尖籬落梅梢春點點庭除松影月纖纖禪家況是不󰊊友問訊勤來想未嫌人頭膏火底心休來預林儔默默游犀暈成時月魄夜雁行斷處霽容秋百年分付三椽下萬象崢嶸一指頭歸去懶融無伎倆庵前華鳥莫相求南風帆腹飽半夜渡滄津鯨海漾新月仙山尋故人浪寒千里雪烟暖十洲春來就昌黎語良慚我効顰歸去家山雪未消到時雪後翠棱高豁然直下斷三際卓爾箇中抽一毫化鉢不妨游幻海虛舟何憚駕驚濤因緣成熟袖雙手莫學吾家敗酒糟檀度夤緣約遠尋利他方稱出家心丐行端取叢林飽耕耨不嫌泥水深地面丕平春種玉波痕清淺月浮金栽田博飯吾家事一段風規得老琛衲僧茲欲起家門老牯鞭催泥水渾混處蹈翻明月影轉時耕斷白雲根力田辛苦遵吾祖炊飯馨香飽子孫底事既歸蒲坐穩湛圓心鑑夙忘痕入鄽一鉢是生涯來自寒山拾得家曉影玉鉤蘿戶月春叢黃粉蜜房華午炊佛土香傳鼻參飽雲門飯打牙准擬神通何處借淨名居士住毘耶熬煉渠經幾度難炎炎爐鞴頭看可中皓色從來瑩直下滄溟吸得乾力展家風排淡薄妙將滋味破辛酸道人意滿期歸也雪擁茅簷不覺寒紅爐焰裏結氷霜收拾儂家妙有方舌本要資雲水味鼻端相助蕨薇香掃歸茆舍閒堆雪坐照金盤淨發光去去道人成底事芳滋許我沃枯腸作別江頭五載餘海邊相訪未嫌迃山林意與世幾絕丘壑姿逢秋更癯約我道耕新活計輟君詩戰老工夫兒婚女嫁誰家事居士有心從馬駒畦衣我是出塵人卜築高堂與月隣床上金刀香剪桂篋中玉斧冷修輪寒癯破夢無嫌病清白傳家不愧貧門外潮平舡著棹點頭老兔靜分身出門雲水任茫茫相應相醻許當行一切時無第二念雪峯於此謝靈光吾家消息默中看看處虛明霽月寒一色是功須轉却石霜端要髑髏乾溪頭茆屋遠追陶斗米而今懶折腰漢水丈人甘抱甕箕山居士厭鳴瓢心秋霽月夜相照鬢雪溫風吹不消身世曲肱分付夢遽隨蝴蝶到華條橫溪一徑兩山分深翠籠蔥竹日昏流水漱氷寒有骨閒雲斂霽雪無根應容野毳來投飯不管春眠往扣門窓几薰爐搖篆字龜床塵語對清溫飄飄捉杖出煙蘿行丐身心遽許多針鼻細中投玉線機頭密處度金梭應緣片片雲成雨分照團團月在波底意周旋便回首舊巢寒臥雪林柯大冶鎔金入範看不嫌口闊肚皮寬得來妙觸通身眼淨放光明赤肉團衲子落成俱受賜檀那相助許投干底心試問楞嚴友道契圓通只箇般範金為鑊沸蘭津分付楞嚴會上賓妙觸宣明渠具眼纖塵不受我通身投諧冷暖渾忘水迎合溫和似得春爐鞴相催成底器量吞雲夢可斯人至人親見古觀音化迹今居海上岑煙機外分青嶂骨水天中見白雲心潮痕擁岸棱棱雪月魄浮波爛爛金根境一如能所斷圓通游踐法門深得得來尋真歇兄孤舟揚檝順潮行重聯斷雁雲中字遠赴閒鷗沙上盟新味清油燷紫菜古方淳蜜漬黃菁海山只箇供盤筯一段家風不世情駕潮舟濇岸頭沙得與巖僧欵語些夢付莊周窓外蝶疑醒樂廣酒中蛇夜堂莫怪雲慳月春嶠將知雨促華想像舊山歸去路照門新錦眼迷家化事而今盡付君歸來還我驗兒孫諸塵正受盛於鉢一句含胡覆却盆別處見人知雪嶺自家喫飯識雲門底心肯負檀那力開發真機報施恩衲僧田地有來端底意相携出問檀春塢耕開雲錦曉月津劃破練光寒飽期束肚三條篾功就移身百尺竿恰恰相投看規矩谷聲鑑像一般般妙觸宣明不洗塵楞嚴會上悟心人潛鱗窟宅半篙水枯木形骸一杓春涓滴量同法界性髮毛垢淨虛空身南園應問聊彈指用處綿綿谷有神瀕海人居不事田生涯清白是家傳雷鳴山麓潮橫雪津出泥沙鹵泛蓮氷玉色承殺煉力蕨薇滋藉合和緣舌頭妙有圓通眼坐斷叢林五味禪默默中居底是庵白槌上首乃同參深明鐵磨莫顛倒真見末山非女男坐裏水天能湛湛門前華雨任𣯶𣯶一言妙證超名相不惜眉毛笑翠巖羊氈半幅一羗床寒淡家風肖老龐容易著身藏北斗等閑開口吸西江龕燈梵夾香搖几茆屋禪蒲雪照窓方外友于思對塵隱人胸次作舂撞線蹊密密度金針一一針針觀世音妙淨莊嚴成相好光明感應發身心江橫練色月浮水雨灌華枝春在林聞見可中超有路普門處處許相尋明月清風霽景涼華鯨噴雪水茫茫靈然一點誰人委懷抱千年作夜光桂轂誰將玉斧修風簾收卷許相留虛明窓戶不知夜清白身心長濯秋鶴夢巢寒松挂壁魚驚波動水浮鉤胡床瘦坐搖香篆淨照壺中一默游一霎山前春雨乾叢林氣韻洗衰寒水明玉免隨征棹線重金鱗上釣竿午鉢莫嫌分飯甑千僧無念集蒲團化機妙應頭頭准手眼通身不著謾歸來蘿蔦挂煙蓑釣月耕雲倦也那山上山下吞佛語溪東溪西牧牛歌廿年樹耳亡疑著一箇拳頭得用麼做盡平生閑伎倆赤鱗無奈甕虀何秋入眠床水一方江湖風月坐來涼浮浮爽氣仙游去身在蒼煙白鳥行炷香坐羊氈默默心住禪仙桂萌兔窟神珠媚龍淵湛照自家事出隨群動緣應機分手眼不翅有千千前年過我得少欵甚慰平日也別後得書并頌以忙迫乞食不暇答秋來氣清惠然見訪同丘壑般游得不作字招隱良愧後時得得客來窺大方松間目擊揖歸堂秋橫兩眼瞳人碧雲擁三衣梔子香奪席胸襟君隗礧愕隣鬚髮我滄浪竹床相對夜深語河漢濯磨星斗光五月人間膏火煎清風塵對有夤緣點頭頑石能明證借口虛空解講玄隨類佛身分百億出塵紅卷等三千未閑相約蒲禪穩作別又趨華雨筵慰心佛氏未蕭條卓卓緇林有俊髦知見香熏舌本利名言垢淨眼稜高錦雲脚踏冷修月仙嶠牽頹閒釣鼇良遂肯從麻谷後聲光矯矯壯吾曹一昨書來約見過遲留行李未成那梨黃棗赤秋如許髮白眉龐老奈何相伴採薇雲膩襪不嫌伐木雨濡蓑對床默默香搖篆霽月夜窓懸女蘿乞食因循答教遲想能心照未相疑三年約友共連璧千里同風那隔絲鞭箏嫰黃出泥土槿華寒紫裹藩籬雨驅暑去晚明霽來雁門頭字脚垂鄭禹功博士母氏󰡾食五十年於動靜四儀專念佛三昧愈老愈勤夙夜匪懈行年七十有二於八月八日鷄鳴之初安坐而逝博士書具告我以是事然人之老縻形繭臨蛻得自在無畏者斯正念之力也以無情垢之翳心惡習之兆境圓湛長存虛靈獨照夢幻之迹廓然泯矣故地水崩流火風散滅順履于如如也底事可嘉因說偈為之贊法喜為食慈悲為舍信佛是歸視身如借住正念以唯勤趣外塵而無暇機閑萬象光中眼活髑髏眉下彼亡也夢蝶露蟬自得也雲犀香麝神游真淨兮天水同秋心印妙明兮風月破夜歷歷機梭看轉旋衲僧手眼有千千將知白雪上方飯出自黃雲負郭田溉灌流金溪口月耕犁卷幕隴頭煙和泥合水誰家事參飽元無分外禪虛廓襟懷作丐游機緣處處定相投開田大義聊舒手得意忘言暗點頭白牯耕回山月曉金刀剪斷野雲秋長連趺坐通身飯一飽分明百不憂曉徑風香雨陣紅鑿崖棱石上梯空勸歸鳥語春過半投飯人家日正中山怪翠寒台對偶溪能柔碧剡相通楊華便是浮萍草蹤迹又隨流水東枝筇同到覆船巔暫寄筇枝借榻眠山水鉤簾知屬我煙霞膩枕夢遊仙覺來笋窟投󰡾筯閒把華房入線編想像玲瓏巖下雨春寒猶可臥羊氈明白家風月洗霜道人寒夜坐繩床安身誰効兔三窟返照自如龜六藏疑若蛇弓蟠酒醆妙同蜂蜜得華房默游宛轉臻元極虛廓無涯步大方慈悲方便事觸處有工夫應變隨聲色團團盤走珠君家炊飯辨󰡾薇日供畦衣三阿師海上浮柸登岸後雲間飛錫過門時伊蒲塞作新香氣賓度盧迎老白眉施受等心相稱可月隨流水下春池老能碓下米無舂一出相煩作變通陣陣香風看稻熟番番時雨見年豐手携拍板傅大士杖挂剪刀梁誌公妙應群機真絕待秋清河淡月行空綴鉢持來勇入鄽家家行結勝因緣三千界重慈悲佛五百生稱忍辱仙芳濯叢林春冉冉明隨流水月娟娟飽參事與千僧供洗足蒲團枯木禪脫盡塵機真出家平持心地是生涯法堂剗草墮僧數舂屋傳衣聯祖華想變石頭山下虎悟空弓影酒中蛇寒枯只麼清修去佛種從今却較些妙中有慧獨醒醒歷歷機前自照靈老兔夢寒眠淨魄真犀心醉得通星道游剎剎參諸佛智破塵塵出大經頑石點頭揮麈尾坐間華雨一番馨萬指生涯一鉢歸叢林宗尚默無機道耕自信我寒槁妙用相煩君發揮薜荔藩籬秋蔓衍女蘿窓戶月依俙時時處處通消息物象都盧入範圍鳥窠閑口聊吹布雪老低頭却入庵生死同條末後句也應千里問同參南山去見雪峯師古㵎寒泉瞪目時徹底無痕才識己轉身有路復名誰子歸父處那求顧雲向山來不待吹西舍機鳴聊織錦梭臍陰陰細飛絲夾山鉤上得芳鱗不作當年棒喝嗔直向劫前分手眼端能化外撥機輪是須眉底有筋漢方契寰中無舌人徹照自宗知細密任從天下樂忻忻誰問春泥沒履牙蘿門窈窕綠差斜幽芳松菊淵明徑深秀溪山摩詰家默照佛燈寒不掉對緣心鑑淨無瑕仍聞懶甚融居士庭鳥幾番狼藉華木落空山霜夜樓時一撞隨風度林嶺喚月到蘿窓響應虛傳谷聲飛不礙江夢回天意曉蝴蝶失雙雙梅福仙游井汲枯而今雲水穩禪蒲青原門下藏麟角黃蘗床頭捋虎鬚學子柏庭寒立雪檀家飯甑軟炊珠乞歸將意叢林煖松食荷衣良槁癯叢林百丈有清規特設堂安老病師隱几虛心還自照炷香孤坐絕他思妙窮正念空三世淨洗餘昏月一墀底意欲從何處問毘耶居士飽相知泛舟誰畏海門津丈室來尋彼上人塵語欲求青眼舊友心未爽白頭新黃家羊臥藩籬晚梅氏仙游島嶼春餬餅饅頭看手段觀音妙智在塵塵廓虛田地絕蓁荊望斷玉壺氷鑑平素色依稀雲擁耒練光片段月分耕意為衲子延筇履力匃檀那助飯羹將見金牛笑相喚叢林氣像不多爭海上鼇峯裹綺霞梅仙朋舊有生涯清眠夢落三山月和氣吹成一縣華去駕風舟尋長者來分甑飯入吾家待君歸掃餘疑膜盃影垂弓不是蛇三椽五合不求餘汩汩營營笑拙疎妄立是非徒喻馬樂同彼此解觀魚洗霜骨出山宜瘦答響神藏谷應虛莫涴人間名字垢身雲心月本如如風瀾未作見靈源六處亡功體湛存諸法性空方得座一彈指響頓開門寒梅籬落春能早野雪櫺窓夜不昏萬像森羅心印印根塵超豁妙無痕家家種玉滿區區誰裹煙蓑細步趣千里同風休綴綴十方一色尚拘拘夢醒光彩兩頭斷坐穩身心三際無清白傳家衲僧事其間轉處看工夫塵勞排遣廊而明靈照心空合未萌妙盡源窮成本得從來等佛與眾生圓虛裏許得真游離水犀通一點秋機應無私登鳥道妙同明月靜隨流雨華几席自清馨茗盌初收篆縷青柔弄柳條風剪剪冷濡梅蘂雪星星不嫌黃卷閑遮眼有意微塵破出經思大氣吞三世佛兒孫未到敗門庭雲水千僧共默耕煩君乞食出山行蕨薇夜雨萌寒麓桃李春風織錦城空谷一呼同響應圓珠眾色合光明上方此去分香飯為我先須見淨名卷衣破曉下連城意欲分炊往上方僧鉢飯歸三篾飽蜂房蜜合百華香柳絲鶯友調唇滑雲錦人家照眼光應變縱橫看伎倆隨身干木慣逢場枯禪胸底洗餘紛一點虛明湛若存剎剎塵塵成淨土華華葉葉發靈根無心頗肖雲為潤有照渾如月破昏舒卷縱橫俱在我箇人真得總持門森羅萬象本同根箇事虛通有化門歷歷當機元不爽頭頭大用了無痕妙明田地傳家祖參飽叢林委子孫緣就歸來牆面坐秋空連水月黃昏雪繞樓欄同楚些梅將青子柳柔柯山林臭味入新語風月膺胸遵古科夢付曲肱春困甚乞如胼胟老間何雨師雷伯情多妬收拾陶家壁上梭良田一片望無涯曠古相傳佛祖家四至町畦誰作伴中心樹子自開華示人鎌樣秋雲卷催牯鞭聲春日斜收拾歸來付耕事衲僧氣味較些些化門到處大千身古鑑無塵谷有神方信相隨混不得堂堂獨露是何人淨治心地廓無垠一段光明破夙昏撥轉機輪分化事百千三昧見門門快雨快晴寒食近崢嶸芳事趁佳辰弄風柳絮疑成雪滿地榆錢買得春雷吐英英茶爪露暖班茁茁蕨拳伸桃華眼鬧隨蝴蝶誰似靈雲識故人披蓁卜築古林阿百丈心於老病多照徹有無方得我緣分生滅不干他谷雲冷抱松根石山月明懸屋角蘿若子殷勤圓此話毘耶城裏問維摩道人欲乞一囊錢為我成褫負郭田淺水駕牛披曉月深雲下耒破春煙力耕妙用吾家事坐照真機自己禪寄語檀那好相助年年長得飯僧緣茂養高標松抱苓歲寒姿傲雪霜丁蕭騷風度山林韻偃蹇氣鍾丘壑形霽月霽雲胸次淡秋山秋水眼棱青磨塼誰問馬師語妙發枯龜一灼靈香風華雨政紛紛春困何妨聊曲肱三世佛相傳寐語覺來無我壞兒孫廣堂清白照蒲團相續真燈未許殘寂默無聲閑口醭光明不掉寸心寒蓮開似對秋波淺夢覺渾疑曉漏乾十法界身流影事自他交徹鏡中看溫溫氣象半篙津匏杓調和冷煖勻直得通身渾是水端知赤肉了無塵風埃面目揩磨淨丘壑形骸洗濯春妙觸宣明佛子住首楞嚴會有斯人淨磨心鑑絕游塵本際靈明自照神箇裏機回圓歷歷化分百億大千身霽明夜永月行空破暗真光默默中一點至靈虛且應十方圓鑑照而沖床頭爐篆浮寒紫壁上龕燈對冷紅箇裏宗乘消息在蒲團紙帳舊家風修結僧緣清淨因青油白茗與烏薪龐眉五百聖尊者行脚一千吾上人雲屋芳姿開菡萏地爐煖氣臥麒麟睡魔不至蒲禪穩自照光明默默神兒兒女女著袈裟留得閑身且在家不作丘坈看覺地當鉏薈蘙種曇華深藏北斗端能許吸盡西江始較些三界脫然亡影像淨名居士好生涯廓落無依合太虛行行何處不逢渠功回冷眼雙眉底照盡橫身曠劫初大仰默知東寺意玄沙明上雪峯書將歸束肚三條篾鈯斧相隨到處居一月在諸水動隨來去舟分身能恁麼到處恰相投湖海墮全璧魚龍吞曲鉤歸來端可慶俱得飽參休應身隨處見塵塵能順因緣不背真樹上虎頭呈伎倆毛端師子顯精神平生自許得游刃投老難傳知斵輪香氣滿城㷌鉢飯叢林一洗浩然春廓虛深淨裏頭看一點至靈珠走盤默默通身明有眼塵塵分應妙無瘢江湖浩浩月隨溜華木欣欣春入端變化鯤鵬是時節便乘羊角作風摶身前身後獨靈靈一切如來出此經歇盡狂心便相見水秋天淨月亭亭磨洗紛塵百念秋湛然源底未分流其間自照因緣外水淨娟娟浮月鉤孤禪抖擻起僧氈挂鉢寒藤著瘦肩破夜無私看霽月開華不染出泥蓮底心眾事水雲餓何處人家粥飯緣寄語毘耶老居士相投莫怪喚春眠佛佛要機祖祖機要不觸事而知不對緣而照不觸事而知其知自微不對緣而照其照自妙其知自微曾無分別之思其照自妙曾無毫忽之兆曾無分別之思其知無偶而奇曾無毫怱之兆其照無取而了水清徹底兮魚行遲遲空闊莫涯兮鳥飛杳杳四明瑞巖山林之勝處也胸虛豁而吞吐風雲足舒放而濯磨潮雪開善蘭若居其正中碧甍藻棟櫺檻綺疏爛爛相照杖䔧擁衲扣室投籌雲水之賓森二千指高平范公佺施巨鐘可受四十斛以警寤寐以齊動息俾四方水雲聞鯨音而知捿食有處也姑乞銘于予銘曰巨溟之西有古招提來遵鳥道歸陟雲梯叢林取則毳侶投捿規矩之振刀尺之齊環十二峯翠色瓏𤧚大廈眾集層樓虛空誰清淨施我高平公法窟永器鄧山薦銅虛中堅外宣明破晦迎蟾到門送烏下岱杵發有時聲揚無礙一念旋聞諸塵自在十方會同一鳴是從華蜂羶螘風虎雲龍尊賓成序捿食相容楚楚法子恢恢佛宗月低夜闌霜清曉寒金壺響斷玉漏津乾夢枕深省禪家正觀動隨其後靜得其端希微妙音無方可尋寄茲鴻韻導彼幽沈鈜鈜擊耳冷冷洗心神應在谷風傳度林隱隱徐徐反聞厥初根塵亡偶性覺含虛攬之不足縱之有餘真明了了淨智如如觸之而聲轟雷吼鯨當處滅盡當處出生化蝶影散債魚業清山海固深天地成平平等本際非去來今豈墮諸數妙圓一心一心妙圓自照靈然超出生滅混融正偏正偏混融可中忘功鸞騰玉鑑鶴出銀籠如是住處佛祖同得同得之宗淨名一默長蘆第一座臻兄老禪相從久如深造道妙姑以所得之奧柄麈調牧雲來衲子茲日語予曰禪家動靜游燕常在其中佛束比丘不可肆意獨居者屋則尖頭箇所謂庵者是也我所住處師可以名之隨問而應曰至游夫道人之至游矣履虛極守妙明飲真醇住清白斷崖放足空劫轉身一得妙存亡絕對待自然出應無方谷響水月塵塵無礙心心一如彼我相忘是非斯泯方圓大小歷歷不爽能如是也入諸世間真契游戲三昧斯可謂至游矣衲僧之所住處何必縛屋編茨孤兀世外因系以銘曰道人至游了無方所何辨從來何求止住去來迹絕言詮句滅寒水吞空垂雲作雪十分明白還須轉側直下相逢箇中誰識識也回頭煙冷山秋默默自得綿綿至游至游綿綿後地先天虛空體合萬像理圓其間游刃電掣機鈍該括十方通同一印一印通同十方混融鏡影谷響水月松風應之自然誰正誰偏明明絕慮恰恰周旋歸復舊家黃蘆放華夜船隱隱桂魄斜斜至游如是真實行履不墮人天何曾雲氷家風寥寥無可咬嚼枯槁身心清涼法藥相期底處結庵而住量外難窺主中之主如是至游如是真樂傳最上機提第一著正中偏霽碧星河冷浸乾半夜木童敲月戶暗中驚破玉人眠偏中正海雲依約神山頂歸人鬢髮白垂絲羞對秦臺寒照影正中來月夜長鯤蛻甲開大背摩天振雲羽翔游鳥道類難該兼中至覿面不須相忌諱風化無傷的意玄光中有路天然異兼中到斗柄橫斜天未曉鶴夢初醒露氣寒舊巢飛出雲松倒星攢金殿降生時稱體宮衣覆雪肌功就轉身全合父光中潛撥玉輪移雄心脫略戰文場端把煙蓑換龍章葵藿奉君知貴味肯懷歸去見嚴光甘分清孤守固窮衡門寥落正西風一鳴便是蒼梧鳳不意飄流鷗鷺中絲綸傳得出宸幃宣花春城類莫齊妙握當途無字印馬蹄終不染塵泥妙齡天嗣自重瞳尊貴威嚴鎮六宮規步從來不出禁閽人祇得頌芳風平生心事結眉頭滿面風埃鬢已秋大底出門無伎術柰何今日路貧愁不戀經商利萬金晚來古路問家音分明得報尊親健爭柰難平喜懼心御樓吹角六街明金馬將軍出禁城閫外化權良有準不傷風物致昇平不動金輪萬德全宸苔含月未排班當頭諱字寰中禁誰敢依俙犯聖顏懶問誰持造化權門前春事正喧妍雨晴花色明如錦風暖鸎聲滑似絃厭餘客路忽思家鬢髮春饒盡雪華月底路岐通著脚歸心未穩隔煙霞罷奏笙篁夜欲闌銀河光浸紫微寒星移月暗無消息客散雲樓酒椀乾十分花事屬歌喉笑入芳塵爛漫游皇道太平無忌諱縱橫何處不風流蘋末風休夜正央水天虛碧共秋光月船不犯東西岸須信篙人用意良六戶虛通路不迷太陽影裡不當機縱橫妙展無私化恰恰行從鳥道歸識盡甘辛百草頭鼻無牽纏得優游不知有去成知有始信南泉喚作牛霜重風嚴景寂寥玉關金鎖手慵敲寒松盡夜無虛籟老鶴移棲空月巢峩峩青山著秋瘦毛髮凋減風骨舊白雲乃子久相依清風借力扶出岫人間雨足便歸來澹泞寒明同去就箇中消息妙不傳白雲無心青山壽一葉落時天下秋不風流處却風流木人退步金繩斷直下無機牽鐵牛雙六盤中信彩贏風行草偃月彎晴欄街截巷憨皮袋彌勒何時不下生無位真人赤肉團大千沙界著毛端明明不借他家事用處全功祇箇般放曠還來荊棘林倒騎牛自醉吟吟誰嫌煙雨鬧簑笠祇箇虛空不掛針脫盡諸緣空不空杳無邊表喻難同⊙須知月蚌腸中物體取雲犀角裡通󱕌建化何妨行鳥道迴途復妙顯家風太平游子歸來也雲鬢霜眉內轉功一念全超曠劫初玉人端坐白牛車󱕍往來歷盡傍參妙回首途中物物渠道無揀擇水深山嶷祖無出沒月寒天碧不萌枝上覺華春無影樹頭靈鳥宅天柱巍峩兮星河瀉清石牛哮吼兮洞雲生白祖道已傳黃梅妙齡幻泡忽滅白淨無形真相堂堂照膏火教音默默鳴風鈴老松掛月寒方夜凍鶴巢雲夢未醒黃梅果熟白藕花開問唯佛性種異凡胎衣傳南嶺人將去松老西山我再來兩借皮囊成底事一壺風月湛無埃塔藏玉骨雲抱山腰跡塵外泯道光內昭度金針之玉線續鳳絃之鸞膠壺春在而花芳枯木夜鶴鳴而月浸孤巢家風清淡兮石牛飲水兒孫秀拔兮天柱摩霄鳳眼鶴形宗門偉匠量外提撕聲前敲唱據令兮長劍倚天應機兮明珠在掌太虛有月兮老兔含霜大海無風兮華鯨吹浪默默忘言昭昭現前鑒時廓爾體處靈然靈然獨照照中還妙露月星河雪松雲嶠晦而彌明隱而愈顯鶴夢煙寒水含秋遠浩劫空空相與雷同妙存默處功忘照中妙存何存惺惺破昏默照之道離微之根徹見離微金梭玉機正偏宛轉明暗因依依無能所底時回互飲善見藥檛塗毒鼓回互底時殺活在我門裡出身枝頭結果默唯至言照唯普應應不墮功言不涉聽萬象森羅放光說法彼彼證明各各問答問答證明恰恰相應照中失默便見侵凌證明問答相應恰恰默中失照渾成剩法默照理圓蓮開夢覺百川赴海千峯向岳如鵝擇乳如蜂採花默照至得輸我宗家宗家默照透頂透底舜若多身母陀羅臂始終一揆變態萬差和氏獻璞相如指瑕當機有準大用不勤寰中天子塞外將軍吾家底事中規中矩傳去諸方不要賺舉色見聲求取道未正自得之淵常樂我淨其淨者常其樂者我是二相資如薪與火我樂無窮淨常無終湛存象外智照環中環中自虛非有非無密運靈機妙轉玄樞玄樞機轉本光瑞現心緣未萌言像何辨其辨者誰了了自知圓該家慧不涉思惟思惟不涉蘆花照雪一段光明廓然瑩徹瑩徹無方初不覆藏乘時則出涉化則昌涉化隨宜淨樂不移空含海印恰恰無虧無虧之功內外沖融法法絕待門門虛通虛通之門游戲之徑脫落根塵蘆灑眺聽眺聽夤緣手眼千千彼亡勤勤我常綿綿綿綿之妙未痕眹兆淨中之樂默中之照默照之家淨樂之室居安忘勞去華取實取實之銘無得而言善哉摩詰入不二門夫靈山之笑溫少林之坐寒東西繩繩三十三傳老盧授衣盋而逃厥事顯著開闔歙張波瀾光焰肆口而說肆心而應道傳器受源深流長南嶽青原代以得人或默有所宗幽潛遠遯掃跡世外研究生死松食荷衣巢栖草座晦而不輝持養老成有慕其風師而親之鋤植舂炊采汲烹瀹溪芼原粟枯槁自甘來遠集繁乃建僧堂而統受焉齋臥之華師友同事刳情刲智擯學黜思妙盡心空宗通眼活發越于設施果其能而備也建炎之末人病亂離湘漢江淮兵火燔掠尊宿叢林蕪沒十八九毳衣瓶錫投棲于東南四明禪席素號小廬山郡東六十里天童道場山紆盤而氣幽松偃蹇而皮皴蒼壁附蘿煙晞而翠膩孤虹枕㵎埃濯而清揚予住山之四年十方來學雲趨水赴屋不能容比丘行深遽來白事曰柏庭友于露坐簷宿殆無尋赤與受單盋欲募淨信增大其堂得乎予頷之已而匠披于林斧鳴于谷一年餘礎布楹列梁橫桷攢棼橑翼張甍瓦鱗覆前後十四間二十架三過廊兩天井日屋承雨下無廧陼縱二百尺廣十六丈窓牖床榻深明嚴潔萬指食息超搖容與謀始于紹興壬子之冬工畢于甲寅之春總費紙錢萬五千有奇冬溫夏涼晝香夜燈開盋而飯洗足而坐耕牧其間警導以寂秋涵古井春人化機淵兮默成粲兮用光水盈科而流谷隨呼而響理契平等智應自然動靜威儀針砭相益撿責滲漏磨瑩瘢痕淬礪光芒錯礱圭角高標遠到追武古人丐心施力等不負負噫器劣學弊希易欲速以機械為蹊放蕩為詣耕于空言餒無所穫戰于彊辨勝無所歸見聞流習知解汩心佛祖之所呵魔外之得便其疵癘萌󰼞治不可緩也登崑崙之丘決河源之水濯肝膽之洿盪心目之翳生滅跡亡而妙存有無轍泯而過量大夜之夢破永劫之疑拔出家之志償行脚之事辦相從儔侶殆庶幾焉天童宏智禪師廣錄終真精進而離妄法供養以無疵妙莊嚴以從緣慧方便而不縛毘盧性空而智身了了普賢毛孔而法界重重仰之高鑽之堅涅不緇磨不磷珊瑚瀛海夜潮飲其光明薝蔔叢林春律洗其寒色齊物蝶翻乎夢截流鷗赴于盟四明玲瓏巖寺束篾住山幾三十年眾集食貧躬出持鉢仍承化士循乞以供寫幻儀須鄙語隨處見人得助談柄僧編欲刻家醜莫揚且夫知之者愚言之者失祖證明之親到佛開演之恐迷面壁燈聯心空光發神游其奧靈靈自照而體虛道得其全綿綿若存而用細鼻孔車載不起舌頭鉗拔不伸祖意窮而通佛事光而備劍揮空而縱橫出礙珠受影而趣舍相隨雲鳥無章風鈴自韻秋蟲之語木蠧之文相傳佛選器同向道宗全說半比丘請為之引紹興二十七年夏安居日正覺書天童乞食于黃巖用祥上人出六代祖師畫像以贊見託原所以為祖者直明第一頭事因緣建立皆兒孫分上祖不云乎不與凡聖同躔超然名之曰祖繁枝遠派應化機用妙得根源自然隨順斯不言可諭茲幸隨喜稽首贊云西付不了東行相討大乘氣遙少林春早九年面壁求人而急三拜髓傳得嗣而賢蘆華明月夜船轉水遠天低秋色連立雪齊腰求法斷臂有志忘諸軀無心契諸己了了常知其知密微妙不借口的自傳衣全功歸父底時節拈轉虛空絕所依道無揀擇宗非促延死生外著清白家傳覓罪性空廓然大同妙盡亡能境機回却借功虛明自照靡心識海月靈犀夜魄通授屈眴衣秉毘盧印師坐西山名稱東震蜂服之粉兮春蜜之滋蚌腸之珠兮夜蟾之孕遠氣呈祥靈枝發旁牛頭接得融居士華鳥不來庵外忙奇女之兒雙峯之嗣傳衣世稱乎妙齡栽松我愧乎頹齒前後兩身古今一心孤鸞風舞玻璃鏡長鯨月𩥇珊瑚林鉢盂狤獠人將云幾夜春坊無碓音廣南樵夫淮西行者明珠走盤黃金出冶透影像兮凡聖罔得同塵續光明兮家世自然不夜眾星之拱斗之魁百川之趨海之下棄鉢袋而逃提不起而懇招非風旛之搖示即物之情超葉落歸根兮來時無口百千三昧兮九牛一毛妙藏絕隣畢竟無身也清虛之理真幽靈獨神須臾返色也自照之智親雲寒有雪意天遠連秋津緣起佛種覺生幻塵語細音柔丹山鳳鶵之韻目深眉重檀林師子之顰借位途中賓主借功門裏君臣洞水逆流望雲巖而半肯曹山顛酒知清稅未全貧曲木床頭握麈尾心傳一句付其人眼睛活髑髏乾妙在離微轉處看魚潛水而秋痕愈碧鶴臥松而月夢猶寒應呼之神居谷隨色之珠走盤影響黏誰眉得用斵泥餘地鼻無漫空而無痕綿綿體之若存卓而莫群恰恰用之不勤光明破夜月淡泞出山雲無得而得不聞而聞少林之傳默默靈山之笑欣欣龍雷相送魚燒尾豹霧俄披虎炳文齊物飄飄兮流夢似隨蝴蝶去亡機蕩蕩兮清閒還與白鷗分少食棗而齒黃老飽鹽而癭亡兔分月魄入犀角蜂採華滋歸蜜房源深流長體明用光巍巍堂堂煒煒煌煌檀篆香消默無語烏藤相伴倚繩床家山水兮靜忘處所友魚鳥兮動忘爾汝默默之得誰傳的的之宗自舉氷壺春未回而痕垢無些玉林月已上而清光有許湛存此箇宗乘肯壞人家男女黃梅之鉢笑夜偷少室之衣疑浪與方徹地區圓該天宇神發幽而空谷應呼聲出礙而霜鐘忽杵問者不親傳者不真默成之性空照而神湛存而無像幽靈而絕隣赫鑪冶而鑄其器吹風烟而造其春建立諸幻發明至淳匠手之揮斤刃利蠅泥之去鼻端塵其斵有信其受難人偃蹇之松兮獨扶疎於雪試𦤞卼之石兮幾破碎於雷瞋行脚句親住山迹陳默有餘味言還失真金發響而出礙玉雕文以喪純胸中器宇眉底精神虎生三日食牛氣海闊萬里吞舟鱗性得全提鼻心傳不挂脣白雪家庭兮獨立腰齊之士紅蕉碁局兮甞觀柯爛之人髮之白兮蒼山雪寒眼之冷兮遠水秋還機自轉兮夜斗有柄氣自清兮星河無瀾谷應聲而亡像珠受色而不瘢瀛海潮落兮平且淨天宇雲收兮虛更寬萬化起滅兮默見其端面孔誰傳身心自然鑑含萬像海吞百川錦機動而綵絲度玉線透而金針聯說法借口嚇人空拳平等莫移兮任鶴長而鳧短縱橫從變兮爻坤斷而乾連真乘無門兮佛佛道同面壁有句兮祖祖心空靜居方外智入環中借功明寂默借伴入樊籠十方周匝三世混融剎剎塵塵齊說法見聞互換自相通水秋而清月寒而明萬機休罷三際齊平塵消却到法身住幻起還從佛口生長天之覆大地之擎諸祖與之同道眾彙與之同行龜毛拂而握竪兔角杖而膝橫更無一物借來底招手憨僧作證成大圓鏡性平等智心老兔臥寒兮清炯炯明月之窟長鯨𩥇海兮光漾漾珊瑚之林千里雪翻波渺渺百川潮漲水深深鵬搏鯤蛻殼子和鶴鳴陰隨應還游刃相逢有賞音衰颯儀容僶俛頹慵玲瓏巖寺夭矯雲松艶冷晚秋菊韻清霜曉鐘剎剎塵塵三昧事知音何處不相逢杳杳冥冥寒雁影沒而秋遠煙青寂寂惺惺老蠶繭就而風高葉零天機靜時活道環虛處靈瀛之涵崧之鎮乾之健坤之寧海運鵬搏氣宇揚揚而吞舟魚蛻霧披豹變文章炳炳而嘯風虎猛少林之燈未續兮洛陽人腰齊雪庭黃梅之衣欲傳兮狤獠祖步移碓桯物不當情而氷凌脚快鱗或燒尾兮電火氣腥諸塵崝嶸乎影響三昧游戲于眺聆跛跛挈挈也其行自信哆哆和和也其言不輕家法冷淡子孫寧馨心歲寒而松柏試雪色清白兮河漢含星鳴陰之鶴癯而壽巢蓮之龜小而齡棊局未散柯爛樵丁背鮐齒鯢皮鷄髮鶴西北出家東南行脚選佛到空覺覺空為人除藥病病藥夕壑雲生秋潭月落偏正機輪方圓枘鑿蝴蝶之春夢栩栩而物齊白鷗之野盟飄飄而閒樂妙觸無當沖應何作劍之揮空而彼此不痕珠之受影而自他相若氣韻巖稜音旨拗斡跛跛挈挈兮有底迃疎哆哆和和兮不空羂索形儀潦倒氣貌寒槁野雲自閒巖樹誰老性元靜而妙存體本真而空了幻世應諸緣荒田不揀草風烟望斷兮鴻影冥冥天水相連兮秋容渺渺勝淨明心混融古今河漢之氣清秋闊牛斗之光寒夜深機歷歷兮錦梭吐緒道綿綿兮玉線聯針月漾珊瑚海春回薝蔔林法法變通手段塵塵出礙胸襟明鏡誰嫌差別像空山自答合同音頂覆白雪眼橫碧波清霜濡斗柄古壁掛龍梭少林之華未老曹溪之鏡非磨所得幾何家傳不多飽諳雲水三條篾釣盡江湖一片蓑幽討厥初湛存若虛體明無盡氣清有餘太行之雪厭屋黃河之氷載車豹霧變文之虎龍雷燒尾之魚風烟濡膩草木光舒根根塵塵了了法法念念如如舂坊行者得衣鉢可信心傳不在書霜顱雪髭壑眼巖眉崑崙源我據渾沌鑿誰持雁行沒處秋天闊華氣繁時春日遲諸塵出礙妙觸無疵雲橫其肩雪覆其顛空空養慧兀兀忘緣月射珊瑚兮海發光而不夜松生琥珀兮根擁膏而有年性惟平等道法自然鈐鎚之在握杖拂之當拳豹霧披梓樹之野龍雷吼桃華之川雲水叢林秋與老成之氣韻溪山草木春曾醞釀於風煙兒孫之力學佛祖之家傳針線之關度龕燈之焰聯向道龍門無宿客而今龜鶴盡成仙氣清水秋骨寒木槁青眼柳春深白頭山雪早具大人相也空落不驚有大力量也風吹便倒箇些妙處難傳向道畫工草草松節老剛巖稜早霜鷗閒沙漠漠雁沒煙蒼蒼爻象乾連坤斷形器規圓矩方鬧市相逢聊舉似東家杓短西家長淵默湛存道超見聞真照本有妙盡新勳虛谷之神兮大千界滿明月之影兮百億身分無住也浮萍流水自由也飛鳥行雲得之有據用之不勤口闊鼻隆神靜心空雪蘆岸稜遠水天秋色同夜寒北斗垂金柄月落西山藏玉弓真機宛轉幻住圓融古佛自然交露柱翻手覆手看變通巖壑之間草木之陽春江湖之上風煙之精神髮鬚野雪眉目秋津淵默入寒蟾之窟圓明養老蚌之珍步步入塵門門出身莫愁指端兮焦尾之曲可意鉤上兮赤稍之鱗身閒類莫收心靜情不流片月自炯炯孤雲長悠悠顛毛衰白高山雪眉目寒清古㵎秋把似春風些子妙施于草木十方周太行盤紆黃河泄舒肝膽明潔胸膺廓虛清風未生齒頰白雪已上眉鬚少林之默無他說黃梅之舂不識書徹見本來人面目名言安敢妄分疎識浪瀝乾肚皮束寬口翻瀾而海闊髮垂雪而山寒妙傳家法髑髏眼巧幻神通赤肉團相隨來也搥鑿無瘢山覆雪兮一顛白水深秋兮兩眼青卦爻初作象皮骨自成形混沌已前之樸陰陽未判之靈道傳不出世佛義備勿開題經應兮雲月用也雷霆有守而涵海鎮嶽無羈而斷梗流萍癡坐頹然山空壑乾離微出入偏正往還千年琥珀之松兮鶴巢夢冷半夜珊瑚之月兮鯨𩥇波寒全功及盡借路何難轉步而回叢林也津津和氣放口而說河漢也浩浩翻瀾道逢作者誰敢相謾妙傳乎真轉側而神赤脚劫空歸去路白頭借伴却來人無心分物我何處著根塵煙柳鶯華鬧浩浩太平時節大家春炯炯寒瞳絲絲衰鬢丘壑之姿煙霞之韻據坐而心空森羅而海印中虛也乾而成離內動也艮而變震雲行而用閑電掣而機迅狤獠人不惹塵埃黃梅祖親傳屈眴兀兀心傳了了忘緣葉零白露雲散青天玉轂兔推而洗開夜色銀籠鶴出而飛度寒煙借功明位借伴入󱈎應無爽而理之平等用不勤而道之自然相逢識者便與開拳頂雪抗春目寒射人蓑裹江湖雨斗浮河漢津拙忘機兮抱甕妙不傳兮斵輪谷鳥巖華自聲色十方普現剎塵身氣貌稜稜眉目溫溫一脈之分派發崑崙之源百川之吞潮落珊瑚之根風煙清遠秋之痕草木秀拔春之恩古壁之梭兮蟄龍之骨寒潭之璧兮夜月之魂老髮衰髭頂雪頷絲方頭似鑿鈍口如椎相逢閒受用慣喫落便宜蒲鞋價賤陳尊宿漿水錢還王老師法不當情兮平等得定慧之學心無所住兮自然見離微之時松石歲寒雲月高閑野雪髮鬚上秋波眉睫間用持智柄靜入道環覺心了了幻事斑斑草木精神兮風流自得叢林氣像兮春信誰慳雪浸髮根秋生眼稜明月泉頭客清風樓上僧潮翻麈尾兮蹴踏龍象風旋羊角兮變化鯤鵬主盟佛事最得人憎三河野人兩淅社賓湛存該理智妙觸出根塵烏藤行脚叢林事鈯斧住山雲水身枯木形骸野雲蹤跡照兮夜色月摩默也潭空秋入三千界露半身九萬里成一息隨類應緣何翅百億巖巖山有秋痕淡淡雲無宿根入極一默之底出成三昧之門用不勤湛若存澄弗清兮攪不渾漆黑眸子梔黃面皮智靜霽月相照身閒野雲不羈該抹把手陳尊宿細膩點頭王老師針兮線兮明聯暗綴音兮律兮自拍獨吹爾道是誰芙蓉之孫兮丹出之兒稜稜之山早雪淵淵之水先秋靜也虛谷之應動也閑雲之流自憐方外專默誰與環中至游雲山之姿水月之像大海之容太虛之量受也的的無心應也頭頭離相隨緣有照兮妙而不痕徹底亡依兮空而不蕩默有心傳休將相觀煙巢鶴夢月窟蟾寒靜裏萬緣藏鼻孔笑中百事見眉端而今鬚髮點半白向道叢林歷百難只是箇人到處分身萬水中間月百華頭上春不外一法不受諸塵生處熟也疎處親默時說也靜時神鉢盂著飯飽還喜柱杖入拳飢放嗔一相無相虛空等量一身多身物像俱春動也出岫之雲靜也居谷之神現形說法也剎剎塵塵看看變態毫端春風不泮顛毛雪秋色自摩眸子寒笑添面孔兩眉展參飽肚皮三篾寬坐曲木床握烏藤杖鑄佛祖之楷模活叢林之氣像爾莫來虎口撩鬚誰更敢蛇頭揩痒山寒帶雪痕春信入華根造化豈無柄區分自有門出出沒沒也俱承此恩髑髏歷乾鼻孔覺寬廓空三際不立毫端面目風霜殺身心水月寒情塵淨盡兮萬像齊觀寒肩自高飢眼較大烏藤瘦握拳曲木默據座無言而獨靈有唱而誰和秋摩水色兮清絕瘢痕春入華枝兮妙亡程課衰髮半白笑面微紅野水秋無像叢林春有功華繁紛夢蝶天遠沒飛鴻借問分身幾許相隨南北西東舌頭肉一臠口唇皮兩片有時說道談禪忽地轟雷掣電萬機影銷一色功轉本來無物鏡非臺胡漢不痕何所見風觀癡甚形骸老生眉稜陰覺重鼻息靜還清二儀未兆一點圓明霜洗斗牛濕秋晴河漢橫莫將毫忽痕空性向道環中長太平身心山野面目草灰默說一句明暗全該機流電天上之火動發陽地中之雷變化窮通有許事向道俱從恁麼來靜據胡床久而愈芳默亡痕黑白貧不覺蒼黃住無相兮龜之藏行無章兮鳥之翔月爛爛而魚吞光華菲菲而蜂採音相隨來也觸處堂堂眉下眼深額上骨隆說禪口窄受道心空閑閑無伎倆默默有家風片月濯磨秋更白百華點染春能工暗而明虛而盈水天秋色共月晝夜潮平無在不在無生不生諸塵隨起倒萬化得縱橫默默大全兮壁挂閑口堂堂正受兮誰粘惡名這樣師僧面目可憎名摸還不似藏覆又何曾虛空闊無工夫挂劍滄海深有伎倆挑燈抖擻頭陀備玲瓏道者稜入閩借問何如箇能心閑不被身礙飯飽仍嫌口多妙應群機活卓卓默傳一句圓陀陀呈似了也還相識麼鼻筒直眼眶深默時自覺失却口妙處誰會相傳心便與麼只如今影中辨取兮戶挂凋林這箇儀形叢林飯丁春山有雪髮衰白秋水無風眼冷青妙明田地淨濁門庭萬緣不倚活卓卓一事不著空靈靈把手與藥兮誰尋本草問津指源兮自得圖經形儀淡如胸腹空虛懶不學佛鈍不知書靜應諸緣而無外默容萬像而有餘齊物而夢蝶樂性而觀魚渠正是我兮我不是渠靈靈一物名模不得長鯨居滄海之淵老兔臥明月之窟已展不縮拗直作曲只麼贏時會也無不須喝彩兮盤中雙六似則不是是則不似動兮行雲靜兮止水能隨緣不墮類百草頭上老僧二儀已前自己莫將此箇形骸枉挂他人唇齒靜掩雙皮喜揚兩眉秋容清水色春信鬧華枝跛跛挈挈憨憨癡癡摩觸家風兮鼻孔纍垂聞名不如見面都盧是箇一件風埃鬧處常閒行市貴時却賤圓珠不撥轉精金久磨煉觸犯機鋒兮青天流電鬚髮老如眉目清亮秋生野水之中雪照寒山之上湛海之心吞川之量頭頭不爽機宜處處相投穩當依樣畫胡盧相逢識也無蹉過了豐城埋劍覷得破合浦還珠髮白寒山有雪眼深秋井澄波混沌鑿那亡大道崑崙源自發長河一笑十方三世事不妨隨處薩婆訶山高早雪水深先秋功勳極處退一步黑白前時贏一籌相隨來也還知否南北東西得自由身兮芭蕉口兮葛藤雪乞人天飯光傳佛祖燈機活作春像念冷摩風稜金針玉線兮誰我繩繩髮作殘雪之白目帶深秋之寒春山未暖野水無瀾家風摩鼻孔好事上眉端三世因緣兮半身而應十方剎海兮一吸而乾寒坐無言孤藤在拳片心群像外一句萬機前身閑眼活盤滑珠旋虛空故無壁落礙解了十方三世緣道隨緣而不變源赴汲而不枯禪悅之食兮飽其腹法空之座兮跏其趺青原自喜有麟角黃檗誰嫌捋虎鬚野水秋清寒蟾夜明氣像能虛白家風自混成鼻快筒直眼瞋角生太空同體而豁落萬像同用而崢嶸人間有飯飽皮袋默默憨憨謝太平老態垂垂歲月浸欺半頭生白髮瘦骨裹黃皮情閑用而活句妙默而知河闊斗寒雲靜夜天無四壁風披披眉垂而楊口默而方了見源底淨極發光月魂排夜色斗氣濯秋霜誰嫌眼上瞋生角我道機前影不章面孔何如雪髮霜鬚秋明月窟春發氷壺妙盡還移步功忘聊放鋤拈來隨處成宗要向道斯人德不孤白髮顱上青瞳眉底雪點疎林秋明野水萬像自相投一靈還不倚默默一塵入正受歷歷諸塵三昧起淨而純中無一塵純而淨中有萬應眼睛明鼻孔正更將折筯攪滄溟令彼龍魚知水為命瀛涵崧鎮深兮高兮默默之得類之不齊一鼻直兩眉低影像爾能半露語言誰得全提少林九年兮癡坐凄凄白髮星星骨癯氣清雪浸山嵂𡵉秋在水渟泓流琥珀兮㵎松老射珊瑚而波月明影落大千去也何妨觸處崢嶸月犀得暈霧豹養文有通有變或合或分夜寒河濯斗山潤石生雲妙湛體前明歷歷從交天下樂忻忻不寒不枯而秋頹不淨不垢而春來神虛而應機發而回分身慈氏合掌善財彈指作聲兮樓閣門開身心清恬面目冷嚴煙巢寒翠棲鳥夢風漪綠淨游魚潛蕩蕩兮眺聽自妙閒閒兮聲色不粘看看氣味歷艱難百城心膽老三篾肚皮寬秋晚長河淡霜清北斗寒哆哆和和兮休嫌冷語點點閃閃兮定遭熱謾霜縑寫病姿寒木得春遲山居自肯束三篾塵立每煩顰兩眉牛頭不懶虎頭不癡箇事十成還自知飯塞飢腸衣補破不妨唧𠺕出家兒癯山早寒老木先槁心潛三界空念動一塵眇太虛誰與增添萬像何曾欠少止猶谷神唯自知肯把閒身相攪擾無像而像有許模樣不真而真只箇形神豁清也千巖萬壑而秋光麗也諸塵百草而春恁麼來兮處處相親默默而知靈靈者誰無像而獨存鼻孔有句處不挂唇皮夜冷星河闊霜清斗柄垂從緣應世也恰恰相隨山林眉目水月身心雪何早而古巖稜秋似先而寒潭深機頭錦緒線尾金針誰云道大兮自有知音神靜氣清心空眼明諸塵中豁落萬像裏崢嶸去而隨來而迎三世竪十方橫風吹便倒須相信恰恰誰曾與物爭鬚髮衰白雪點寒林眉目冷青秋生古㵎應之有餘用之何限風浪不管兮閑似浮鷗水天相連兮遠隨歸雁拙口默默閒身寥寥去住妙提其印死生誰與同條捋鬚黃檗奪杖芭蕉十方三世兮一句全超傳之失真體之而神明白智圓而有照清虛理極而無身心萠法法影落塵塵一段精光華上春是真是假誰相描畫似我似誰莫入思惟地方成矩天圓自規三界更無些法剩一身還與十方宜眉目炯炯鬚髮蒼蒼疎林霑野雪古㵎湛秋光錦縫誰分梭路細針關初透線芒長鶴夢未曉鳥行無章平買平賣兮還他當行深默而耀至虛而靈我亡黑白誰為丹青一點落機紐萬緣分化形月下水而明潔雲出岫而輕盈善應無方果如此這回隨處立門庭兀兀之姿拙鈍之師靜而亡像動不知時有口要挂壁無機不度絲秋氣清而星河淡淡天宇闊而夜斗垂垂是箇面目兮與爾相隨氣清山秋用光月浮一無所寄六不得收任騰騰而異類活鱍鱍而隨流天上天下雲水自由孤身雲閒老髮雪白叢林眼孔清河漢口門窄應時誰外諸緣轉處自消一色崢嶸萬像森羅向道與他平出赤肉鑿竅乾骨裹皮自然無我爾道是誰雙瞳秋點點兩鬢雪絲絲筇倚床頭不去諸方行脚口挂壁上欲學古人住持淵默有句真得無師崖蜂春採薝蔔華海鳥夢臥珊瑚枝歲寒之姿衰髮絲絲明白之傳湛存綿綿秋空霽而天連水遠夜色冷而河橫斗旋平買平賣兮將高就下中規中矩兮隨方逐圓像兮非真真兮非像妙明四大之前自出諸緣之上不把一字之心傳有吞百川之器量隨方普應而不虧的的夜光而在掌默默家風如如規矩妙不可以言傳真不可以相取明白月壺廓清天宇物我情忘兮誰分爾汝智須轉色淨還發光活眼唯自照喜眉為誰揚巍巍堂堂煒煒煌煌莫道儂家兮觸事面牆淨智而昭昭體空而寥寥天心河淡月欲下松頂雪寒春未消三世遷流兮彈指可斷萬年長久兮一念全超恁麼來也順風上潮山之寒兮帶雪水之清兮含月默而靈兮卓卓妙存靜而應兮塵塵光發徹見離微兮任出任沒赤肉一團疎通數竅惟色惟聲乃聽乃眺不借應而即真不外虛而常照長時默坐亡世機萬里青天絕飛鳥謂爾畫工那得其妙心得而真物應而神幻住三昧覺了諸塵灑灑落落不共法浩浩蕩蕩無邊身明明白白隨流月葉葉華華到處春情謂之外兮言路那通形殼之外兮模畫那同一方明有月萬籟嘯而風其應而妙其用而沖圖星之拱兮周羅而北流水之向兮曲折而東木石形骸氷雪肝膽一點妙難名十方機未感寒林搖落兮誰捋老虎之鬚滄海潮乾兮誰探老驪之頷默默湛存昭昭元鑒發用也連乾斷坤緣應也明離暗坎寒著蒼山之骨雪壓老松之顛形氣清而有像心跡泯而亡緣諸塵不受一印周旋大大小小兮方方圓圓神觀湛湛和氣津津玉㵎流月瓊林發春恰恰相融也何此何彼堂堂不在也奪境奪人心空月高髮白雪饒氣吞百川兮其口如海浪卷萬里兮其舌翻潮一句直指三乘獨超忽雷破蟄起平地赤脚踏虹登九霄影草笑無術爛柯知有樵眉目十分精神一段巖高雪釋遲木老春來緩古㵎明月賓青山白雲伴借光何處不分身剎剎塵塵誰解喚默默有得靈靈無依妙窮出沒照徹離微萬像齊收一印三昧遍在群機而今恁麼相隨去終日如愚不我違肅蕭而秋萬化潛收英英而春群彙舒伸天地之間誰造物樞機之發是何人八字眉低四方口闊髮色松雪寒目光巖電爍槖籥之空樞機之活其間勿爾安排裏許是誰造作影草不彰兮妙觸無瘢沒身不殆兮長生有藥凄然而秋眼冷心休溫然而春口笑眉伸了了無分別智恢恢不思議仁亡機返朴得用還淳圖畫之巧那有其神秋入眼角春生鼻筒鉗鎚堅外槖籥虛中世機抱甕之拙道用斲輪之工蜂採華房兮蠟脾釀蜜犀酣桂轂兮兔鼻流通萎萎嬴嬴跛跛挈挈用綿綿而雲行機歷歷而電掣有時緘口銜枚也學住山束篾生兮不生滅兮不滅秋水之月兮春山之雪身心自然松石亡年春雲閒似鶴秋水遠連天虛能外應默守家傳東西南北一等周旋赤肉一塊臭膿一袋何物著乎中有應發于外妙入群機默成三昧箇時撒手斷崖前方見渾侖撲不碎教示無轍迹贊之絕涯岸纔發名言便成形段月蘆混處鳴鷗天水連時沒雁而今對現十成向道只得一半清白而遊江湖風月之秋變態而神雲煙草木之春體之而真用之而淳非佛非祖而能佛能祖非天非人而能天能人四大無埃五蘊外來智慧尚歸父因緣初不媒西山寒月下東海夜潮回一一根塵妙觸事千千手眼隨宜開眾生世界了如幻影像那涴吾靈臺看看心空骨寒槁木暖未發髑髏津瀝乾秋入眼角春生鼻端相呼相喚知音會為我門前倒剎竿箇是何人氣清骨貧煙霞面目丘壑精神二儀自然一體萬像況與同塵床上全威白額虎鉤頭可意赤稍鱗爾是何人緇衣裹身靜住天無四壁機回月帶重輪夢蝶境中閒有趣露蟬胸次淨無塵相隨化事入𢌅井百草頭上風煙春貌古而孤氣清而癯秋生林壑月在江湖見道之體盈而虛隨世之用有而無佛佛祖祖只箇規模靜而純湛而存海日珊瑚樹巖松琥珀根家風傳父祖事業付兒孫回途妙觸了機用箇是百千三昧門寒林氣清晚浦潮平自由之像相隨而名孤藤拳脫略三篾肚膨亨鬧市誰嫌機用熟叢林人道飽參生清白傳家湛存授手木落風高水明月晝雙瞳冷用眉片舌閑搖口宗通也洞水逆流孝滿也曹山顛酒寒雪覆顛閑雲擁肩動隨爾後靜住其前百草頭邊老僧句千華臺上古佛禪法法出礙心心密傳百戰之瘡兮風雨瘢痒九野之耕兮泥水領穿體之湛存潮縮海門用之亡痕春入華根光明射珊瑚之魂波瀾派崑崙之源影動非幡聲揚度垣靜以應繁沖以待喧騏驥之姿千里之奔雲夢之量八九之吞斵輪之工兮擬誰授克家之學抱甕之朴兮將自灌丈人之園歲寒之容高巖雪松清白之胸冷月霜鐘種田博飯地藏之春農明鏡非臺黃梅之夜舂百草頭上閑和尚而今何處不相逢本體無生諸塵幻成白髮雪漫頂青瞳秋在泓妙觸出礙機用超情珠走不留影谷虛還應聲默默坐寒唯自照天無四壁月三更神定氣平心空智明其機靜而自應其用虛而不盈寒潭月落霽夜河橫紹了亡祖位借功成佛名建立因緣皆爾爾剎塵世界與眾生蟄梭未飛肌膚不把老虎似衰眼力猶威頭鬚霜雪塢舌頰風雷機氣爽秋高河漢闊霽寒夜永斗牛輝陰陽爻象天地範圍借伴來也相逢庶幾二儀同根萬物一源機活靜樞之臼象成玄牝之門幽而不昏湛而若存用妙觸而出礙體至虛而無痕車轍出門而合度桃李成蹊而不言枯木之春蟠桃之辰自然時節不費精神啐啄丹山之鳳窟游躍桃華之龍津一機歷歷三昧塵塵眼中之物物中眼身裏出門門裏身疎豁性情谷虛而不盈舒散胸膚氷渙而不凝恁麼來也觸處相應錦雲晚晴璧月夜明妙心無住住幻事不生生天際冥冥雁字沒潮痕灔灔鯨波平靜復湛存潮退珊瑚之根智隨用奔派發崑崙之源光風草木獻春像霽夜魚龍吞月魂山向嶽奔川趨海吞船浮水柔有力雁沒煙冷無痕二三四七傳持之句百千萬億變化之門招手授手知恩報恩孤節老全叢林歲寒機用千變時事百難玉經火而愈潤蓮秀水而常乾牛頭之懶口挂壁麈尾之辯舌翻瀾觸事出礙兮虛空揮劍眾影不粘兮明珠走盤老節疎蹤傲雪之松真智證理吟雲之龍飽叢林而彭亨肚善知識而隗磊胸春成萬物兮平等無像海吞百川兮自然有容智靜用沖道明體空清白轉色幽微借功一乘句裏那回互百草頭上還疎通虎頭之顧牛頭之融且癡且嬾不謀而同江湖之秋清入雙眸草木之春溫生兩唇髑髏眉底自照眼赤肉團上無位人門門得用薄藝隨身觀身因緣芭蕉不堅悟世幻化木槿之謝舒叢林之氣兮時節長春分密室之燈兮光明不夜應物現形見聞閑暇節稜稜而老松之孤心空空兮脩竹之癯雪霜之氣丘壑之軀雲水之去就叢林之典模放開來底相識也無餘雲消于霽虛片月上于秋壺光清岩壑影現江湖類中之異物中之殊虎生三日食牛氣馬走千里隨母駒賞音有以德隣不孤虛空之身兮遍十方古佛之心兮踰三光得之而藏兀然如秋兮百念自涼用之而芳粲然如春兮萬像成章德形外徼道在中央剎剎塵塵隨應現身百川之月百華之春阿爾隨宜手眼快更誰敢議骨頭貧道交德隣主主賓賓三世混融據本來而合同六門變通在今日而亡功下錢胡餅案放手饅頭籠南山起雲兮北山下雨古佛露柱兮互換家風寒雪一顛秋雲半肩淵默曲木月行霽天轉功能就位借伴還入󱈛機用也離虛坎實變通也坤斷乾連無明而明無生而生靜樞機活玄牝象成隨緣百億縱橫用妙觸門門出礙情從身出門即物契神一機歷歷三昧塵塵逢場且了遊戲事向道非無幻化人心空觀身眼冷對塵本來無物幻起成春動若行雲而應止猶虛谷而神門門隨事得三昧機用縱橫不倩人秋山癯而清秋水瘦而淨萬法自齊觀一音還普應方圓之器著虛空隨來隨與無餘剩寒巖著雪老木含春獨靈空劫眼不礙肉團身枯禪三椽兮自守其默豁淨四壁兮誰管其貧森羅萬像兮根根塵塵山秋而癯水秋而淨得丘壑偃蹇之姿賦猿鳥超搖之性離微徹見根動靜該聽瑩提來萬法上看更沒一絲頭剩性不疎通機不捷敏頹慵陋見聞急快失容忍一默清秋兮芙蓉華開萬態浩春兮葛藤蔓引鬚髮滄浪形容寒瘠春林帶雪痕雲山染秋色光明一點兮蚌有蘊於月華清淨八絃兮鳥不飛而天碧其來何從雲起孤峯其去何詣月落寒水而今處處相隨行的的渾身是眼睛萬像森羅互為用不許蠅泥粘鼻孔如珪如璧雕文喪德如雲如石堅潤是式蒼竹無心歲寒色老松有傲霜雪力照破諸緣兮兩眼如漆氣宇豁落精神蕭散塵劫坐空世緣居簡閒閒淡淡枯木雲瀝瀝漉漉通身眼森羅萬像同條莫道箇人檐板山寒露風稜水瘦褪沙痕劫空須到底用妙不循根宗派誰傳衣鉢他家自有兒孫清若松篁雪虛明河漢秋深心老節歲寒事穩放胡床默默游寒山骨瘦雪林氣清萬機寢削一點光明其靈不可像其妙不可名默倚蒲團坐終日爾道何時不太平一片間心十方充塞春律行兮發華秋風斂兮落木誰調誰牧不傷不觸萬像同放光明太虛了無稜骨中規矩兮東西南北眉目古㵎秋鬚髮寒巖雪去就叢林出身觸動葛藤生舌揚拂握拳破關擊節霧變豹而草木光雷趁蛟而山石裂輕重之衡妍𡟎之鑒堂堂類而莫齊的的混而不濫身世閑閑情田淡淡秋水澄澄江鷗泛泛一點徹底兮叢林淵源萬化夤緣兮葛藤枝蔓視物眼深說禪口快一點不著虛空萬化誰分器界應眾緣而間六根入諸塵而住三昧其小無內其大無外木老春何晚山寒秋最先淵默有佳處湛存天地前靜亡所住動解隨緣黃蘆淮上東西岸明月渡頭南北舡癯而且老寒木未春靜而愈明古潭有月天蒼蒼而無空無缺雲閑閑而乍出乍沒二儀同根萬物一體莫向諸緣分彼此眼深眉長口闊面黃秋月破夜色古㵎含秋光念萌自得出沒像功轉不落偏正方拈起能來應機用者回觸處露堂堂默而不凝照而不流關棙虛而活機輪轉處幽閑雲淡而無雨野水清而有秋要將平等一如相著在森羅萬像頭山肥擁雲水明濯月動隨偏正往來靜見離微出沒得萬像之根源識諸緣之窠窟相隨來也不遺毫忽額高聳骨眼深藏神諸緣㳷合一默真醇自得混成物我誰能碎折根塵不來而來不見見會方知音彼上人白髮半山雪青瞳兩眼秋的的環中意綿綿方外游虛空說法何須口萬像森羅自點頭默默而游如如而說魚行㵎底秋鶴夢松頭月大智而愚兮大巧而拙顛毛如許白面孔較些肥寒松偃蹇兮雪在頂枯山癯瘠兮春添衣據床握杖雷吼電飛光痕已露也是誰見幾鬚髮老白眉目窮愁六窓寒照雪一點冷摩秋乾處著脚鬧裏刺頭樞靜機活兮全放全收鼻似截筒長目如點漆光據床握柱杖河漢夜來霜雲山蒼蒼水天茫茫爍迦羅眼三角舜若多身十方面目風霜身心春陽用殺活之手段整宗祖之紀綱秋生野水魚潛穩月在寒松鶴夢長機鋒不敏神觀不清一點寒灰後三乘熱椀鳴歷代祖咽喉把定十方心手段放行春風剪剪兮物像英英緘默之妙本光自照鑑物之真眼裏有筋出氣之快鼻頭有竅見道之根德象之要處處相應兮不餘不少情態雲間身心月寒鼻孔氣出快髑髏津瀝乾鱗龍游躍兮雨翻雷吼鯤鵬變化兮海運風搏妙處難傳明明像先光凝雪月秋連水天百億分身隨應事更嫌何處不周旋白髮寒巖雪青眸古㵎秋身心明月磨田地河漢清霜洗斗牛識金鍮用錐鉤萬化區分柱杖頭靜據胡床間握柱杖正念絕機絲起家無伎倆珠旋翡翠盤中月在珊瑚枝上默時說說時默白雲無定心青山有奇骨半夜月移兮老兔推百川潮落兮長鯨沒箇住山人平生慣貧寒枯青嶂骨閑淡白雲身無影樹頭兮露鶴夢月不萌枝上兮華蜂採春是箇人欠精神家風青天沒四壁事業白雲間一身古㵎之津枯木之春水曲折而歸大海華次第而趁芳辰默默而坐佛祖勘破水冷魚潛天空鳥過半夜失却牛平明拾得火乍卷乍舒兮無可不可衲僧頂相不可近向俯而九淵之下仰而重霄之上以法界為疆以虛空為量鬧市裏釋提洹因百草頭俱低和尚阿儂家風至窮而通豹變文而霧重龍退骨而潭空指南畫北說西道東點頭搖手佯狂詐聾顛毛衰白眸子寒青閑口能吞佛虛空解講經古鑑出匣太阿發硎放得無依用得靈應現般般初無異端春晝華麗月明水寒界方四稜榻地珠圓一向走盤呈似識與不識請君急著眼看深深沈沈心不見心理亡出沒妙超古今錦機絲度密無縫玉㵎水流寒有音友約寒山拾得子拍手一笑舒胸襟動若出山雲止如居谷神無心千種用有應十方真通氣相煩鼻孔說禪不挂口唇誰知默默坐中意長養曇華劫外春靜而神默而真方寸絕四壁大千成一塵拈來百草頭邊看浩蕩華華葉葉春貌悴情枯雲間月孤諸根影像有百念肺膓無毒蛇頭少人揩痒猛虎口是誰捋鬚有時變態兮電卷雷驅默默工夫心田自鋤醭生唇上滿泥斵鼻頭餘少林何曾說話曹溪不識文書誰言伎倆渾無巧自信家風也不疎湛而不渾妙而長存秋水何色野雲無根半夜天空河漢淨老兔濯濯明月魂寫出箇僧冷淡無能默耕田地力鋤葛藤入海泥牛絕消息度河月兔有光稜携去塵中成化事更嫌何處不相應默守枯寒心心見端瑠璃井秋光湛湛珊瑚枝月影團團髑髏眼活兮妄識瀝乾靜而無像動而無功湛兮秋下水應也樹頭風到處隨緣成佛事超情只箇是神通視之其夷聽之曰希真聲真色何是何非春山潤而雲起秋水澄而月歸見聞斷痕而外分變化功勳轉處而內盡玄微兩眼碧一面黃舌頭不掉鼻孔難藏老兔靜弄魄靈犀通得光歷歷機感兮何用思量披風兮崇丘翫月兮方舟一身不󰊋兮太平時節八紘無礙兮清白誰儔間雲之動野水之流體萬像之平等了一身而自由機輪無滯兮鑿枘相投五葉之華三斤之麻外無稜角兮中無孽芽箭石不是虎酒弓不是蛇千里之失兮毫釐之差得非思議兮自謂一曲之士望絕涯畛兮人稱大方之家默默之語如如絕慮野水有秋間雲無雨十方三世兮無我安排六道四生兮非吾行伍智極而藏靜極而光蕉雷之展葵日之芳占寶器而蠻眼碧理華須而蜂股黃中規中矩兮乍圓乍方一亙清虛十分明白借兮是功轉兮非色天蓋地擎兮體之有餘雷轟電掣兮用之不測情未生時如何隔洞見其顏拈却案山影流心鑑智入道環師曠不聞而其聲自普離朱不辨而其色非慳一點自然兮妙超過未現在十方平等兮全該內外中間邈之不真傳之不神得而無得親而無親體離微徹照之智本蓋載生成之仁出一二三之數量等千百億之分身用彌光也物中之眼氣專柔也主中之賓澄潭之月蒼山之雪清白家風靈明事業秋空淨無痕野雲閑不徹如今借問旁觀且道看何行列體之象先得之自然心空有以道大誰傳蟾任珊瑚之樹蚌蘊明珠之淵彈指分身兮三千大千漆點兩眼雪絲半頭嗒然亡耦轉處還幽一等高閑兮餘雲斂霽十方清白兮片月摩秋青山之主兮體本平等白雲之賓兮用能自然應有餘兮神不可測得其簡兮妙不可傳秋山骨瘦秋水神清岩松寒更翠㵎月夜還明靈然曲木坐不語四海九州俱太平面目古怪氣宇深清澗月夜白松雪寒明舜若之身兮誰前誰後首羅之眼兮不縱不橫相隨來也流水浮萍天蒼蒼而雲間水深深而月寒妙一點之自得縱四辯以奚殫鬚髮垂白面皮淡黃茶醒睡眼飯塞飢膓情田閑自廓心地淨而光雲斂山川雨月明河漢霜門門得用亡機械箇事十成誰覆藏髮白而老面黃仍病窮地水火風之根得見聞覺知之柄一氣專柔諸塵善應魏臭而良橘陳而令盡大地藥了調和之治方滿虛空身識起滅之緣性靜而不紛野而不文丘壑身心麋鹿共江湖風月白鷗分全心之相全相之心寫成這箇聊應而今天蒼蒼兮白鳥沒水深深兮紅麟沈月鉤雲餌玉線金針一般料理兮妙出威音是兮不是別兮不別水冷涵秋山寒帶雪傳家之印兮中間無文常用之針兮兩頭無穴游世之身雲月間說禪之口河漢決自然隨順因緣向道不乖時節髮之白兮高峯早雪目之青兮古澗先秋月炯炯兮自有光通犀角草蒼蒼兮誰能硬桉牛頭額顱高眼孔深畫工不識誰是知音江湖爛爛兮月還有魄丘壑閑閑兮雲自無心幾處相逢不會喚蓑衣篛笠賣黃金器宇廓落形像乾枯一點徹靈府萬年空劫壺青原門下識麟角黃檗床頭捋虎鬚死中還活兮活中還死無中却有兮有中却無天庭寬而祖宗光地閣闊而兒孫昌中間鼻孔自家底出氣通快渾不妨坤六短乾三長飽叢林漢休雌黃今年蠶食兩葉桑目瞳秋炯炯顛髮雪毿毿飯塞肚皮飽茶湔舌頰甘齪家有彩機事無堪白牯釐奴却知有而今羸得放癡憨毘盧之口鬧嘈嘈普賢之身閑飄飄理無不備事不相饒小舟點點浮煙水柔柳垂垂映竹橋何須魁斗之名高不在山川之氣豪有口挂壁亡牛奏刀縱橫佛用分付兒曹雲水性調叢林氣高肚皮束篾版齒生毛十方身虛空樣放二升米柱杖頭挑蒲寒柳衰融懶顧癡坐穩實踰劫心空佛是誰明而了妙微而入離天清河漢闊露冷斗杓垂借伴而來應供分身在處成規百草頭邊春浩蕩黃鶯之語對華枝巖壑之骨窪而隆煙霞之氣溫而融其默而通其應而冲流雲出谷霽月行空十方三世兮南北西東清白之標莊嚴匪銷袁安臥雪許由棄瓢不萌枝上春苒苒無影樹下秋寥寥借伴入鄽來賣買相逢莫怪不相饒眉目岩岩身心靜恬萬機自息一默誰參虛空兮霽雲卷谷清白兮夜月濯潭春入叢林兮謾道化工百億神游浩劫兮底意真超二三鼻直口闊目深眉低燈連少室派接曹溪恰恰混不得堂堂類不齊把手共語出力相携春風浩浩秋風凄凄髮白面黃鼻直口方雲水精神老叢林氣味長青蛇露時星爛爛白鳥沒處煙蒼蒼印空有據印泥成章家家門前柏樹子豈獨趙州能對揚兩限深秀雙眉下垂面目嚴冷身心古錐雲水盤游尋常夢於行脚叢林寂默三十年之住持窮河漢於崑崙之椒淵源親到拈斗杓於混沌之外佛祖猶疑變通不倦施設隨宜向道剎塵機用穩却嫌石火電光遲髮雪衰白而春晝長目光寒碧而秋波揚采華之滋而蜜蜂忙齊物之夢而蝴蝶狂體空影響機動陰陽玉燭靜調天事業薰風披拂水文章諸塵三昧分身十方眼橫鼻直氣清骨寒手眼外應金篦快身心內照玉壺寬機絲交織兮春華蔟蔟與物齊平兮夢蝶團團性習林泉身心信緣長虹斂雨照雪倚天頭頭物物隨宜說剎剎塵塵各住禪妙觸出礙幻成自然無言而言默徹其源無用而用虛含其動理窟之窮通智機之變弄夕陽洲渚白鷗盟韶晝園林蝴蝶夢功轉密藏尋蹤跡以無方影現益彰歷因緣而有常身分塵剎普舌柱梵天長心心不觸菩提用法法無依般若光冥冥而覺全真絕學海口自吞駟舌須縮圜混有光兮老蚌之胎空同無物兮枯龜之殼箇事而窮通作家不啐啄語出科模用無稜角叢林笑相看面也萎萎羸羸三棒打不回頭也齷齷齪齪精神矍爍化工模邈我轉一機誰持六鑒是非生奪璧之謀黑白戰爛柯之著霽闊而河橫潭空而月落性得淵源窮通自然潭寒龍蛻骨松老鶴成仙無心白雲出岫有應明月浮川相逢借伴人間世游戲塵塵三昧緣髮鬚衰白而霜雪益深肌膚蒼老而松桂剝皴四十餘年而窮通一默百千三昧而游戲諸塵片月在水孤雲出山其靜而應其動而間體中不欲全露用處只窺一斑重重樓閣門開也彌勒不須輕手彈岩岩之骨兮山癯靡靡之姿兮水腴心無住而乃久德有隣而不孤虛空說法頑石聽徒互換證明還了了何煩佛祖費工夫鬚髮衰殘空山雪寒眉目清淡野水秋還一念萬年了塵劫十方三世同正觀翡翠天晴而清虛廓徹珊瑚海月而光焰波瀾現形說法應機感笑指俱胝百草端劫外游神環中契真幽靈自照絕學為隣碧瑠璃海半夜月赤珊瑚樹長年春專柔一氣和光同塵心心不觸衲僧事物物無私國土身靜之不昏湛而若存動之不渾用而亡痕入見離微之根出游幻化之門赤水之求故罔象而珠得庖丁之伎乃亡牛而刃奔百川碧漲三月紅繁海不失於潮信華自得於春恩白雲無根青山有稜自得一句妙出三乘和氣而春回百草光明而焰續千燈淵默心傳諸佛體家風獨許少林曾默而非緘辨而罔談須菩提慧空了了憍尸迦華雨毿毿更與剎塵分手眼何妨機用見鎚鉗箇人自得古佛同參雲無心而不󰊋谷有應而相宜寂住通感圓明了知性汪洋而海有受氣突兀而山不移百年身後所須物問取南陽忠國師衰形老容瘦竹蒼松野食丹山鳳雲吟枯木龍對機何似當臺鏡扣應恰如隨杵鐘了無一物還我盧舂癡鈍之師枯槁之姿鼻寒垂涕眼老生黐玉懷石而矩珠養蚌而規長短華枝春次第東西波棹月相隨雪髮霜髭古岩阿師坐寒空劫眼機活用時眉文殊靠倒維摩詰帝釋仰贊須菩提如今喫飯下堂去誰敢等閑欺石梯秋生眉睫雪積顛髮見偏正之往來得離微之出沒間間霽雨之雲爛爛濯波之月相隨來也入諸塵妙觸門門自超越遠山之雪兮髮毛衰白大壑之秋兮眼稜寒碧水雲肝膽兮佛世之燈叢林事業兮祖宗之脈龍梭錦機金刀玉尺諸塵三昧兮還我自由二儀萬像兮與宅平出千年氣溫琥珀松根半夜光吞珊瑚月魂混沌鑿開德雲下妙峯之頂崑崙推倒張騫到盟津之源出岫之雲意間暇盈科之水流勢奔諸塵歷歷三昧門門妙觸應緣還出礙成家事業付兒孫天與之形月皎河橫地與之儀山高水低華燈連有據桃李默成蹊十方三世混不得萬像森羅類莫齊天之空兮星斗寒海之縮兮潮波還推月之蟾止三脚養霧之豹窺一斑拈出門門問相識知音點頭應不慳真見無形真得無名全超影嚮妙出塵情夜冷露濡而斗濕天空霽闊而河橫無住而住無生而生相隨却到門門底樓閣關開彈指聲松老有骨竹癯無肉雪髮覆顛霜眉映目須菩提坐空而談維摩詰卷辨而默拈來何處不相逢日面佛兮月面佛寒竹癯長蒼松老剛身心鐵石肝膽氷霜秋天湛湛遠連水賓雁冥冥初沒行却來借伴隨事成章寫出老僧形容可憎秋生眼角雪點眉稜胸次有丘壑口頭無葛藤功忘自據菩提座照盡誰傳般若燈借光施設恰恰相應天童之師頂雪頷絲三篾住山計孤藤橫膝時潭寒秋到早空闊月行遲提起宗家無字印門門何處不相宜默而藏妙而光月之輪窄斗之柄長扶來草木春濡綠奪去山川霜落黃相契可處自然成章雲水之身叢林之人眉毛長蓋眼鼻孔直欺唇等閑西院兩聲錯急快雲門一路親不肯割城還奪璧相如肝膽抑強秦兀然而然湛存象先曹溪昧橫畫少室還默傳體不匿而了了用不勤而綿綿得麟角兮石頭足捋虎須兮林際顛壁上如今謾撑起知音自然聞說禪事不在容智不到宗待雲雷而陶壁梭蟄授衣鉢而盧老逃舂犀通半夜月鶴夢千年松白髮蒼顏跛挈公時人相笑老龍鍾稿木之形谷神之靈水冷看秋色天空垂曉星一點心明兮非臺之鏡大千卷出兮破塵之經源養而淵燈傳未殘照分光焰流演波瀾暫時還落薄客事豈艱難春上燒瘢綠生草端無心為潤雲行麓有應不留珠走盤非思量處無住而住離名象時不為而為香象定中渡寒蟾照復移世間了了虛空相人事叢叢混沌眉飽參底句如何舉飯罷摩挲篾肚皮出入離微偏正之機變通動靜殺活之柄飛流電火兮持林際之威權函蓋乾坤兮得雲門之號令相隨百草頭邊恰恰初無欠剩了心非相了相是心皐禽夢寒琥珀樹海月光射珊瑚林影搖風竹響發秋碪萬像森羅俱演說寶陀巖上有知音寒淡相依清白住持秋橫兩目雪覆雙眉老兔推月河漢闊賓雁沒煙星斗垂窮通有自機用輸誰消得而今一瞬不須別喚沙彌默默神澄棱棱氣清河漢之月耿耿而不夜蒹葭之風凄凄而有聲相逢便說無生話萬像森羅作證明佛燈未寒祖華未殘其傳今到爾其事素來難座須諸法空為句經在微塵破處看而今呈似莫道相謾妙出名象非心非相混融古今是相是心髮白曉霜厚眼寒秋水深寄語山形柱杖子大家相伴做叢林識得本真不隨生滅霽雲磨空秋波濯月頭上有骨眼底無肉分影月隨流閒心雲出谷萬緣圓應兮廓周大千一點靈虛兮默照幽獨眼冷眉長鼻直氣快彼彼常不輕門門觀自在寂光而無中妙用而無外誰怕肉團礙世界智明而藏淨極而光四大蛇非蟄六窓猴不忙因緣仍善應機用更優長覿面相逢出思議自然隨處露堂堂默而耀虛而照借用不慳合體無兆石牛臥而青山寒木馬嘶而明月曉有底般人相逢恰好雪洗寒岩兮山林氣清秋生煙水兮江湖色明猶淨鏡兮對諸像似空谷兮隨諸聲游戲因緣三昧用自然轉處不留情眉眼分明風柳柔青心膽純一野華吐赤了無物礙自由人還得觀音妙智力連城不割誰肯休相如却奪秦王璧真非真假非假是影是形成幻成化根門隨處拽得回聲色自然騎與跨耕翻海月之泥牛游遍春陽之木馬髮際點白眼眶含青情枯歷歷智照靈靈形骸如槁木蹤跡肖流萍月明四海犀通暈春在百華蜂採馨梨杖橫膝衲衣擁肩默為佛事情忘世緣家風空掃四壁活計冷坐三椽見聞聲色外相討破曉青山啼杜鵑是心絕緣寒灰不然是身無我芭蕉不堅獨靈兮卓卓湛存兮綿綿春逐華枝長短月隨水器方圓碧寒眼腦䵩黑面皮佛魔銷鑠處自己住持時針或聯線機不掛絲風月渡河無夜色水天連霽有秋姿畫者不相出脫轉見面皮醜惡蜂採百華春不飢兔飲長河夜不渴無事而禪待緣而作一機一警誰與知百發百中絃銜筈是真非相是相非真拈轉四大不立一塵體合虛空有自己用周法界無別人一葉落兮天下秋一華開兮天下春貧眉似促飢眼覺大口噤禪游鼻通氣快心不萌箇處轉機卦未兆阿誰來買應世隨緣齪家得彩去就清貧擔何苦辛兀默三椽老平生五合陳出家意謂了身住院還相累人野水連天半夜月叢林和氣十方春顛髮山雪眶瞳水秋月白濯河漢霽寒摩斗牛韶意千華裏光風百草頭如幻三昧兮妙得優游默默無思閒閒不羈秋濯星河色風吹月蕩漪二儀前是我萬像裏名誰似難去取決定相隨額高眼深該抹叢林人驚大膽我自無心默轉機梭路誰投鉢水針覿面相呈了也擡頭何處相尋銷口而禪篾腹而餓透出劫空心相微不見秋毫身量大法憙為食法空為座毘耶門戶打開少室家風覷破言滿天下兮而無口過據胡床握麈柄句中起倒機頭偏正真得出思議妙應亡眺聽徹二儀萬像根源識諸佛歷代性命曲直逆順兮任縱任橫長短方圓兮何少何剩默握𤛆尾誰撩虎須天水連秋色魁杓夜轉樞應兮鑒像答兮谷呼森羅萬像縱橫也俱百般千樣會歸一相一相無相識也無廓與虛空等其量河淡秋清夜寒月亮提携出也來人間明明歷歷諸緣上性空無根性水無垠應所知量成其夢身閒閒對萬像飄飄出諸塵物外有此不名物人間有此沒事人面皮微紫眸子深青默臻閫奧妙得門庭徹見二儀成一體明知萬像不他形幻起有形智空無名秋生月窟雲變乾城摩娑百戰胝瘢舊向道而今老太平皮蒼老松色暗焦桐微塵塵破一印印空大千經卷鐘出礙三世佛口谷吞風六門了用雙眉有功雪顛未乾秋波更寒雲門舌不短百丈鼻猶酸心傳一燈自光焰口翻四海看波瀾間關半世經歷百難報道頭家休喝彩而今雙六已居盤松老皮皴竹癯節稜髮白遠山雪心明長夜燈回機歷歷隨用騰騰因緣妙觸初無礙箇是玲瓏岩下僧地水火風因緣會同見聞知覺門戶疎通隨宜而得用及盡而亡功明白機輪還自轉相逢誰識大家翁野雪髮鬚秋山肌膚物齊芳蝶夢情盡露蟬枯跡弭水歸海光回星轉樞言前薦得猶封殼喝下承當又觸途天上天下只箇規模靜得其根動應其門家傳從佛祖機用付兒孫鑿開渾沌派發崑崙借與煙光成草木華華葉葉氣溫溫髮衰雪白眼寒秋碧壁立千尋功消一色體得有家風心傳亡轍跡少林祖師兮豈會唐言黃梅行者兮不識橫畫棱眉蒼厖壑眼碧雙未開蟄戶誰識漳江不須狡兔治三窟自有孤猿應六窓運水般柴呈妙用兒孫事業更摐摐雪髮霜鬚風袖煙裾空殼累于可卜木蠧偶以成書豹霧之虎龍雷之魚變化復何日升騰似有初舊時行履故然改向道而今井覷驢形聲幻為聞見智隨自然出礙平等何疑瑩明而絕累圓應而無疵而今問爾且道是誰霜之鬚雪之顱竹之腹松之膚河漢拍天岸魁杓旋夜樞珊瑚林月長鯨𩥇琥珀松巢老鶴呼竿頭絲線從君弄不犯清波意自殊本無今有覺空幻受真相儼然兮威音之前妙觸出礙兮影響之後功極而轉身說禪而借口把住也洞水逆流放行也曹山顛酒形骸槁如林壑深居衰髮雪松白閒情霜竹虛智游空劫珠胎蚌妙應因緣井覷驢豹霧之虎龍雷之魚黃梅衣鉢繩繩信盧老心傳不識書㵎月之孤岩松之癯秋生眉目霜侵髮鬚諸法之相了空寂妙存之性非有無一塵飛巨海片雪點紅爐應事頭頭俱出礙自然妙觸角回途兀兀堆堆髑髏眼開全身放下借伴還來一彈指響流通句樓閣門門見善財瘦骨岩岩殘毳毿毿坐寒雲巘心空月潭虛應亡機而若谷深禪有口而如鉗槃珠勿遺其色囊錐不露其尖皇道大平沒棱角自然雨五而風三老抱孤蹤歲寒之松靜含遠韻霜曉之鐘黃氏之羊起石陶家之梭化龍剎剎塵塵見身相門門何處不相逢顛毛之絲眼角之黐是身頹老與世支離枯禪心了了空劫鼻垂垂曉寒霜結山川薄霽夜月行河漢遲借伴還來機用妙不銷彈指知音知形衰柳蒲心老江湖魚潛波路靜鶴夢月巢孤不損色香三昧手粉粘雙股理華須高岩之雪兮顛毛衰白遠水之秋兮眼棱寒碧氣清夜永兮月低斗冷河空兮露泣借伴之機起家之力二儀萬像兮相與流通十方三世兮自然平出至微至精無像無名其傳也默而成其得也虛而盈夜永斗柄轉秋高河漢橫人來借問正因字鼠糞無將污我羹心空自靈性了非情玉馬寒泉飲泥牛夜月耕塵塵智起物物幻成二儀萬像縱橫說相與今時作證明顛毛衰薄春山雪作胸襟疎豁海門潮落眉稜高而眼深鼻筒直而口闊幽靈絕待兮曾傳祖禰之芳谷神不死兮似得仙家之藥相逢別峯彈指開閣憨皮袋截巷欄街臭骨頭填溝塞壑青天無涯白雲不󰊋流水抱山轉征人踏月歸應以比丘得度者箇般形像對來機野雲半肩寒雪一顛海樹珊瑚月岩松琥珀年眼合覓不見祖心空初不留禪森羅萬像縱橫說相與證明輸我然內非可形外還絕稱妙圓一句通變諸乘混十界心而靜其念吞三世佛而空其膺真機了了祖意繩繩偏去正來兮閑閑受用圓規方矩兮恰恰相應非默而默不言而言鑿混沌朴決崑崙源萬像總持句諸塵三昧門法法心心成佛事華華葉葉受春恩了了智空閑閑色融髑髏常干世界鼻孔摩觸家風湛湛河源翡翠碧團團海日珊瑚紅默默道游靈靈破幽斗魁光轉夜河漢氣澄秋入世隨流門庭甚休青鞋蹈雨俱低老放浪風煙百草頭心心無住了了有據河漢橫秋斗柄濡露須菩提坐禪憍尸迦雨華蚌含明月兔懷胎勘破少林傳底句相承次第皮肉骨髓形分古佛家氣出阿祖鼻一根源既還三昧塵全起坦坦蕩蕩平等心煒煒煌煌自然智鬚髮老而覆霜心念淨而發光妙照混三世幽靈空十方口吞諸佛而不為大舌拄梵天而不覺長剎塵無間說鷗鳥不亂行平等是道自然成章妙明絕思廓靜無涯智空三際性融二儀借功光歷歷借伴老垂垂文彩縱橫成底事機頭初不掛梭絲垂老之姿鬚髮如絲淵默之味耳口無疵秋高河影闊露冷月行遲答呼若谷神之應對事得珠色之隨劫壺廓空一句圓通苔生玉殿體露金風妙盡不知處光回還借功鑑像之緣而妙觸非受谷神之應而隨呼不窮規圓矩方鳧矩鶴長落日煙村牧笛平湖月夜魚榔法法平齊隨高就低南日蜀葵向北風胡馬嘶年齒垂垂鬚髮絲絲月寒無影樹春在未萌枝得失折肱塞人馬輸贏爛柯樵子棊示現威儀而不起滅盡之定不由心念而自然圓明之知髮雪毿毿心老憨憨指南話北破二作三守宗風之符節握佛祖之鎚鉗陶形鑄器模楷妙迸火流金鑪鞴炎光明不斷燈燈夜龕學絕與隣名生實賓少年行脚事老倒住山人拄杖雖無二升米虛空自有十方身一機歷歷兮三昧塵塵說得一尺行得一尺身非肉團心如牆壁用光眉十方照世眼雙碧諸塵三昧兮在我自然萬像森羅兮與渠平出巍巍堂堂智不可量煒煒煌煌靜自然光松老西山雪河明北斗霜用之而行舍之而藏深林之晦三眠繭繞指之柔百煉剛癯形老殘孤節歲寒照頂髑髏眼隨緣赤肉團六街三市尋人去相喚門門盡是檀默成用密智空理得歷代祖心選同科三世佛口閑掛壁老境侵尋衰殘到今霜鬚雪髮春猶淺壑眼岩眉秋更深兀坐㵎陰潭空月沈三乘乘外一印印心師子循行師子吼旃檀圍繞旃檀林諸塵說法諸塵聽莫道無人為賞音煙蒼蒼兮白鳥飛水茫茫兮金鱗嬉空杳杳兮智不知覺冥冥兮性所宜包萬像而括二儀徹三際而周四維影象纍纍品類差差發揮元自我點化更由誰方之則矩圓之則規不須特地且麼過時兀兀騰騰憨憨痴痴跛跛挈挈而萎萎嬴嬴說通齒豁宗通句活師座心空劫壺步闊就位了無機爛柯曾有著招手相隨恁麼來百草頭邊活卓卓性了有餘體含太虛心空歷歷道契如如答響神居谷隨緣井覷驢向道塵塵住三昧何妨觸處卷而舒形容老癯鬚髮雪敷體明千劫眼性靜萬機樞變通自古門門活伎倆而今恰恰無一指頭禪隨處用拈來百草俱胝俱一印印空三乘莫窮智了離微句身分函蓋同彌勒駕來樓閣外文殊家住覺城東隨身干木到處家風拄杖倚床默而成草夜月通犀角秋空沒雁行清寫芭蕉雪秀盛芙蓉霜青原價問廬陵米會有知音句廝當默學少林靜全本心幽靈絕待虛明自任玉線金鍼世家事鸞膠鳳絃山水音隨方善應不用相尋其離而入其微而出一彈指響樓閣開身現門門千百億絕待而靈無得而名就位難辨借功證成合伴應時節隨事放光明神歌社舞閑心適塊雨條風樂太平理極非身智明自神三緣未作一默含純回途異類出歷諸塵彎彎月下漣漪水剪剪風斜楊柳春野鶴骨癯㵎松皮麁一身閑而雲行林壑兩眼冷而秋入江湖智到無而有理極有而無齊物蝶翻晝夢隨機蜂理華須開口也著合也著風鈴發響谷隨呼為僧𠜾剞與世支離目瞳青炯炯頭髮白絲絲劫空有句真得無師借功分照用借位解提持萬像森羅一音說何須特地拄唇皮妙存象先圓成自然佛燈焰續祖華芳聯野況煙霞老秋痕天水連生無生性住無住緣隨分雪分齋一鉢不嫌雲寄屋三椽明白無根茫茫月魂清虛不渾蒼蒼秋痕青天固可背負諸佛等閑口吞情空超物物妙觸應門門了知初不由心念金色頭陀滅意根眸子射人秋㵎之津顛毛衰白霜松之晨赤湖之林潮漲而長鯨𩥇浪丹桂之影月寒而老兔推輪明功借位起幻入塵百草頭邊有芳信縱橫指點自家春無心之心妙超古今無相之相不存情量葉落木而秋開月度山而潮上柳絮之風隨葵華之日向默而靜專體之妙全情盡性傳心空覺圓閒閒游幻世了了應塵緣燈籠露柱渾機用翠竹黃華總說禪塵淨無餘體明而虛秋高夜永河闊星疎宛轉兼而到偏圓卷復舒媚川果若珠含蚌應物何妨井覷驢南臺之靜中邑之應圓明之知平等之性爛柯碁局樵釣雪華亭艇披叢林明白之襟握雲水清涼之柄動自風流閒宜月定心聞況是賞音相廗何妨打令雲水孤藤叢林老僧瀾翻口角雪點眉棱長春時節相聯蘂破夜光明自照燈內無絲而繫螘外無糝而聚蠅不起滅定能應繁興雪髮霜鬚鯢齒鷄膚年侵蒲柳日在桑榆用持智之大柄靜守道之元樞而今百草頭邊用妙得雲門一字俱曹洞宗乘老難發興秋波搖眼角春雪點眉棱一步跨空劫孤心相續燈西母之桃兮秀結三千年實北冥之鯤兮蛻翔九萬里鵬珊瑚枝枝撑著月出格雲門跛脚僧心心絕緣了了亡年吞佛空三世披經等大千妙觀智出礙韶晝春無邊齊物竹床蝴蝶夢雙飛栩栩華風顛妙而不有空而不無坐寒床下板步轉劫前壺返色光初發知音德不孤流長信是盈科水盤走端如受影珠疎齒如鯢皴皮若鷄萬機頓削一句全提湛存性海闊圓明心月低有信風雷還破蟄無言桃李自成蹊有應之身無位之人隨方而見妙觸而神山林森森春在木江湖澹澹秋生津語不投機不展事雲門一路從來親一切相空其後之心一切心空其後之相幽谷雲生寒潭月上應因緣平定二儀了幻化森羅萬像恰恰不疑如指諸掌清淨本然和合因緣涅不緇而磨不磷仰彌高而鑽彌堅隨之無後迎之無前空空空處亡中邊而今信手拈來用頭尾相應正復偏身老而衰根鈍且遲霽冷河闊天空斗垂圓明三隻目受用兩莖眉塵剎大千縱橫而妙觸三尺丈六笑語而相隨坐忘是非默見離微佛祖之陶冶天地之範圍髑髏眉底眼空劫句中機青原赭色麒麟步藥嶠金毛師子威相逢捉手大道同歸空劫默游靈然破幽潮揚光焰珊瑚月海縮波瀾翡翠秋於世無求隨緣自由百千三昧門門事潦倒俱胝一指頭說真不真說似不似拈轉舌頭提得鼻空劫家風衲僧田地心心與祖相傳佛佛見他出世一塵入正受諸塵三昧起形貌春寒顛毛雪殘坐空生滅影靜見離微端珊瑚樹生玳瑁海明月珠走琉璃盤藏天下於天下兮一性自然平等出世間於世間兮萬像誰敢相謾天地含光陰陽化章󰋳腸清白棗齒淡黃叢林閒去就雲水老行藏百鍊之金柔兮繞指九試之玉溫兮截肪隨身干木作戲逢場默默靈光堆堆坐忘衲僧事業宗印文章應物空三世隨緣遍十方分身不用相回互到處誰能作覆藏巍巍堂堂煒煒煌煌雲水老身叢林陳人髮毛已雪鼻氣猶春平等應緣也心心佛佛自然說法也剎剎塵塵回途復妙弄假像真山帶雪而歲寒水含月而夜闌對機轉物影草探竿游刃之牛解爛柯之局殘西風雨斂煙雲淨北斗脚垂河漢乾形雖老蒼事不窮忙味真嚼蠟面冷刮霜撒手行空劫全身入帝鄉回頭游戲成三昧春上百華蜂采香曲木坐床烏藤倚旁孤禪一句三世十方青燈含華夜耿耿白鳥欲沒天蒼蒼却來有應出礙無當丘壑精神雲水陳人心燈不夜道樹長春珠胎養乎老蚌龍雷躍于脩鱗爛爛光輝兮明白之窟稜稜浪級兮桃華之津莊嚴三昧游戲諸塵默默有句兮祖祖相傳心心無住兮靈靈自然石蘊玉而輝山淵含珠而媚川千億門開彌勒彈三十年用俱胝禪一乘底事百草頭邊二儀之門萬象之根有無難議青白不痕借功承祖禰了事付兒孫採華香負蜜蜂股齊物夢翻蝴蝶魂即相離相知恩報恩太行之雪春不消黃河之月夜更饒家風許清白身世自超搖離微器重出沒機調光焰波瀾俱滿淨珊瑚林樹漲高潮雪拭晚晴水受秋清天空四壁月冷三更湛存而獨立定應而周行二儀之道成且平萬像之印虛不盈鷗鳥情間機事外夕陽沙上未寒盟老身且懶居然從簡白雪覆顛烏華亂眼心光傳祖燈手段破家產到不到趙州喫茶回不回睦州擔板借問諸人識也無青山骨秀閑雲散枯槁形骸虛明性懷秋河夜月老樹蒼崖一機色前自宛轉萬像頭上誰安排雲門拄杖趙州草鞋性成而不立玄微智詣而難分是非天空雲澹泞夜冷月依俙蝴蝶夢魂兮春晝飛而齊物白鷗盟事兮夕陽臥而亡機皴皮似雞疎齒如鯢諸緣坐斷一句全提夜月圓明兮珊瑚海闊晚雲破碎兮玳瑇天低肌骨瘦寒氣貌衰殘坐冷秋生河闊心空月墮潮乾善財游歷百城了樓閣門開指一彈古岩老僧百事不能飽雪筠林野之姿癯猶高節抱松石歲寒之骨老更蒼稜去就且拙唱酬可憎慎嚴逆流洞水道孝滿顛酒曹山曾靈靈而空了了而融正偏之機轉佛祖之道同玉井有月氷壺無風兒孫得力成家事影現諸塵三昧中精神自然秋早春先蟠胸丘壑繞齒風煙理無生而心傳阿祖神不死而道出諸僊蒼黃酢酬兮將軍囓鏃之日黑白勝負兮樵子爛柯之年默默亡言靈靈見根鼓撾塗毒香燒返魂物物無心影受鏡塵塵出礙聲踰垣萎萎嬴嬴病起風姿跛跛挈挈老來事業坐穩三際平心空百念絕森羅萬象信崝嶸門門三昧從施設髮白齒豁鼻垂口闊坐冷月依依氣清秋漠漠離微出入門開正偏往來機活雙碧耆婆眼有神分明百草頭邊藥慧而能定定而能應空有短長初無欠剩定慧力莊嚴性相心齊證妙觀察智照非功成所作智同圓鏡默默而游月冷天秋靡靡而周雲行水流身心無畔岸機用有錐鉤諸塵三昧縱橫句分付之人拄杖頭妙了常存幽靈不昏偏正旋樞臼離微見道根微塵破處大經出冷口開時諸佛吞隨緣歷歷得用門門成褫家事分付兒孫影之神物之春鶯喉頰之滑滑柳眉目之津津蜂股華須粉蠟脾蜜釀醇等閑諦了游戲事端的還如幻化人湛存不渾靈明不昏派分河漢底流決崑崙源見聞了成一相影響應空六根體本真如能來生滅之界用隨生滅却入真如之門叢林參飽三條篾雲夢等閑八九吞淵默元成至虛不盈體天地之含光十方昭徹用陰陽之變態萬像崝嶸百戰瘢知風雨信垂頭兀兀老昇平龜兮蓍兮祛執決疑師兮範兮扶斜理差定徹其底慧窮其涯箭撞筈破珠旋影隨默成其性慧潤其定虛應六窓觀通三徑善巧開權觸機墮穽怪殺者僧藥多成病祖祖家傳心心印全混沌未受鑿威音不得專蕉雷文象齒之所以桂月暈犀角之能然水自竹來兮綠非假借風從華過兮香有因緣像取模畫人成幻化得失一鬮是非一馬建立摐摐權行且且平貼而安放蕩而野科臼弗存軌儀何暇飢則飡飽則罷硬而枕軟而藉出世間於世間藏天下於天下更問如何之乎者也本來無物當處出生白𣯶𣯶之頭髮烏律律之眼睛誰敢居尊宿僧相奉老成現威儀住滅定隨影響放光明玳瑁海深難尋含月之蚌珊瑚林沒誰見𩥇潮之鯨兀兀默耕天成地平一心無住住萬像不生生起家空劫壺中句借伴今時路上行攪叢林人七八處令行而據握拄杖子四十年師坐而橫用之不敝虛而不盈湛乎性源游乎度門動靜出礙方圓不痕寒木得春晚雪窓亡夜昏通塞也虛離實坎變化也連乾斷坤六和合而無功兮脫略三千之界萬差別而有據兮齊承一點之恩這箇形容緣報遭逢藏萬德於未兆戢六用於無蹤雪陣血戰玉田歷農影響若空谷隨扣如霜鐘竿頭不是風幡動知有此事還盧舂碧㵎之松煙巢之鶴野性閑閑癯身卓卓江含月而練長水連天而秋闊一點分明兮十方虛豁跡像而無純全而有陰陽不測之神生滅不到而壽十方界聊現半身三世佛不消一口只箇山形拄杖子與君觸處相隨走目深額聳口方鼻端秋雲消兮天青而闊夜月上兮水白而寒看看影像隨應兮明珠走盤用得乎眉體全乎鼻香象不群金毛無畏明妙吉之初心入普賢之幻智回途放曠知不知般若光中熟游戲雲水之身山林之氣不專乎學不游乎藝默坐而心空妙傳而道貴西風凄清秋有痕長天碧淨雲無蒂從來佛祖真宗只麼克承家世山光寒點雪水色冷磨秋肝膽古鑑淨身世浮萍流罔象而珠得亡牛而刃游瑞鳳入網兮連鼇上鉤箇般手段兮老不傳休淵默而明湛存而妙三世齊平十方圓照月隨水而流風入松而嘯相逢會有知音向道自然同調鼻直口四方眉低眼三角默默句難傳深深誰轉脚入掛樹之壺天地能闊得爛柯之棊黑白未錯如今更不囊藏到處隨宜著落了了常知靈靈匪思妙空三世圓包二儀針鼻長通線梭臍細吐絲出谷白雲風斷送盈科流水月相隨普應群機兮自然合宜眾流吞海大澤藏山磨雲月兮蟾蜍膽冷臥風波兮鷗鳥情間眉目精神畫工裝點功轉玄微了無絲糝秋天清而河氣澄明夜水白而月魂瀲灔物物頭頭應化身超出機前有刑典廓然而瑩了無餘影卓爾而存豈有他痕靜非像也徹見其源動順緣也萌發其根用綿綿兮攪不渾鑑之現像谷之藏神六門隨萬彙三昧入諸塵月通犀角暈華到蜜房春歷歷之機果明了更嫌何處不相親顰而嗔伸而悅默傳鼻孔家風用付眉毛時節放下機投展開漏泄十方三世兮同得同參二儀萬像兮同聽同說止水懷月空山吐雲清白自若高間不群丘󱐙性靈兮猿鶴得伴江湖情味兮鷗鷺相分霜洗斗魁秋生河漢形夭矯而長松參雲氣澄明而餘潦退岸髮皚皚而雪山目湛湛而秋潭杖拂老伴叢林飽參萬全非一有二破却成三門門虛而正受物物各自禪談春亭不要間𦵧藉華鳥而今罷了銜白髮蒼顏三󱓟住山開眼不覺曉靜坐不知間善應全機用靈明入道環而今相伴塵中去榆葉青錢莫我慳行起解絕宗全說缺根根塵塵兮元自現成佛佛祖祖兮何勞施設本色當行家賞音箇時節遲日風流轉柳腰遷林語軟調鸎舌亡牛刃游罔象珠得沙漠漠而鷗寒天蒼蒼而雁沒石上足蟠人間念乾秋生眼角喜入眉端丘󱐙之身心磈磊叢林之肝膽衰殘㵎月依俙夜霜濯磨而氣韻清白岩松偃蹇朔雪湔洗而精神翠寒行脚屨敗住山篾寬點著破竈墮呼回倒剎竿光陰催促三眠繭風雨捫摩百戰瘢影像受鑑音聲度垣寂默髑髏眼光明赤肉團雲錦舒春兮華容光焰潮雷卷雪兮海口波瀾掛拂之喝拄杖之竄胡餅漫頭有變通而紹祖供職蓮華荷葉沒科臼而說禪判宦相隨學步莫似邯鄲骨寒氣羸頂雪頷絲牛首之懶虎頭之癡兀兀逃禪處空空選佛時九萬鵬風扶羊角千年兔月臥蛾眉門門幻起塵塵智隨蝴蝶夢游兮莊生齊物桃華眼冷兮靈雲不疑初無稜縫渾莫鍼錐巴陵曾對吹毛劍珊瑚撑月夜枝枝覺海元澄性天廓平耳眼空更遠息氣細而清露寒斗濕秋淡河橫叢林底去就百草頭光明蛾眉之月兮三千剎海羊角之風兮九萬霄程肚皮參飽肝膽老成揮斤容易甚器受太難生為爾一斵鼻堊從教四望人驚胡床一默智游理窟偏正往來離微出沒上下混成也二儀之根去來平等也三世之則有時隨應諸塵不可說似一物修證不無污染不得震之東兌之西離之南坎之北青州布衫鎮州蘿蔔當家行眼裏有筋本色漢舌頭無骨雲石雪松歲寒之友從曉月霜鐘清白之音容自樂也村歌社舞平懷也牧笛歸農暴雨卒風潛神堂而避陣吼雷掣電戰禪席而交鋒十分閑暇一等疎慵青山白雲之去就浮萍流水之行蹤披霧變文豹吟雲蛻骨龍身老藝孤兮難其授子智齊德半兮未可傳宗智不能知識不能識一氣輕清䨥瞳冷碧蓮開夢覺十方處殞于一時鯤蛻鵬搏九萬里成乎一息物我普融自他平出珠受色而不痕劍揮空而何跡須更指響彌勒閣開也許是重深塵剎分身普賢毛孔也初非迫窄蒼棱羼顏璠璵蘊石而輝山老節歲寒琥珀抱松而永年威音未興之際混沌欲鑿之前叢林大義兮道尊百丈剎海平潮兮月現三千我為爾說法爾為我開田據坐松根石頭上知音人信默心傳明州天童覺和尚真贊終弟子右奉議郎主管台州崇道觀賜緋魚袋李端民謹施俸資添助開板所期善利增崇祿算紹興丁丑夏安居日小師比丘智宣募緣開板奉三寶弟子吳興王守超并女弟子章二十八娘憑小十三娘子共施家財助緣開板各答四恩三有比丘靈岳冲義施財添開板答四恩三有者天童覺和尚真贊終宣和六年向公子諲使發運事夢僧導至古寺金其牓曰隰州莫測也秋九月泗洲普照王寺闕住持者向公聞長蘆第一座僧正覺倡曹洞宗衲子信嚮具疏與帖請補其處既至問其鄉里曰隰州始悟昨夢愈加敬禮師蓋自此七坐道場名振天下嗚乎達人大士出應於世為人天師夫豈偶然也哉師姓李氏母趙誕師之夕光出於屋人皆異之七歲誦書日數千言少日遂通五經祖寂父宗道久參積翠老南之子佛陀遜禪師甞指師謂其父曰此子超邁不群非塵埃中人宜令出家異日必為大法器十一歲得度於同郡淨明寺本宗十四歲得戒於晉州慈雲寺智瓊十八歲出游諸方訣其祖曰若不發明大事誓不歸矣至晉絳間或以無憑沮師邑尹見師英拔因以所執扇示之曰為我下一轉語師應聲援筆書偈其上尹大喜為請憑以行渡河之洛坐夏於少室山日擷蔬茹供給病僧蔬且盡則採藥苗繼之游龍門遇鄉僧挽師同歸師曰出家行脚本為參尋知識了生死事鄉關非所懷也腰包徑至汝州香山成枯木一見深所器重一日聞僧誦蓮經至父母所生眼悉見三千界瞥然有省急詣丈室陳所悟山指臺上香合曰裏面是甚麼物師曰是甚麼心行山曰汝悟處又作麼生師以手畫一圓相呈之復拋向後山曰弄泥團漢有甚麼限師云錯山曰別見人始得師應喏喏丹霞淳禪師道價方盛師乃造焉霞問如何是空劫已前自己師曰井底蝦䗫吞却月三更不借夜明簾霞曰未在更道師擬議霞打一拂子云又道不借師忽悟作禮霞云何不道取一句子師云某甲今日失錢遭罪霞云未暇得打爾且去時二十三歲矣霞退居唐州大乘師從焉住山昇和尚亦淳之嗣子舉師立僧霞住大洪師掌記室宣和三年遷首座時金粟智雪竇宗保福悟鳳山釗皆參隨之明年分座於廬山圓通照闡提席下真歇住長蘆聞師名遣書招之撞鍾出迎大眾聳觀師須眉奇古傾然而黑衣裓破弊履襪皆穿真歇遣侍者易以新履師却之曰吾豈為鞵而來耶真歇與眾懇請居第一座時眾踰千七百見師年少初亦易之至秉拂老於參請者無不心服又二年住泗洲普照實始出世嗣法淳和尚前此分寺之半為神霄宮而又兩淮荐饑齊厨空乏二時所須雜以菽麥師至命純以秔庫僧辭不給師命如初已而檀施填委徽宗皇帝南幸師領眾起居上見寺僧千餘填擁道左方袍整肅威儀可觀異之有旨召師面受聖語還其故寺之半師之受請而未至也僧伽塔相輪中香煙騰空直亘東南師入寺乃止建炎元年住舒州太平又住江州圓通能仁自能仁謝事游雲居時圓悟勤禪師住山會長蘆虛席大眾必欲得師圓悟與安定郡王令袊力勉共行入寺未幾知事以乏糧告師不答時大𡨥李在抄界境上領兵入寺無不惶駭師安坐堂上待其來以善言誘之在稽首信服揮其眾輦金穀以供眾一方亦賴以安建炎三年秋渡江至明州欲泛海禮補陀觀音道由天童山之景德寺適闕主者眾見師來密以告郡師微聞即遁去大眾圍繞通夕不得行不得已而受請未幾膚人侵犯境內諸寺皆謝遣雲游師獨來者不拒或以為不可師喻之曰明日𡨥至寺將一空即今幸其尚為我有可不與眾共之乎已而𡨥至登塔嶺以望若有所見遂斂兵而退秋毫無所犯人皆歡服以為神助伯庠聞師名舊矣歲在戊午教授州學始識其面甞訪師自小白捨舟道松陰二十餘里雄樓傑閣突出萬山之中固已駭所未見入門禪毳萬指默座禪床無謦欬者頃侍老先參政遍歷襄漢江西南嶽未有如是盛也聞之長老尊宿皆云天童舊眾不滿二百師之來四方學者爭先奔湊如飛走之宗鳳麟百川之赴滄海今踰千二百眾矣來者益多甑釜將槁主者惶懼不知所以為計白師以僧糧垂盡師笑曰人各有口非汝憂也言未既閽者告嘉禾錢氏航米千斛艤於岸矣紹興八年九月被旨住鹽安府靈隱寺將行大眾悲號有烏萬數亦哀鳴隨師踰數時乃散十月有旨還天童前後垂三十年寺屋幾千間無不新者異時長蘆雪峯僧方盛時各居一堂別為四五天童衲子既多師以己意指授匠者為一堂以處眾千二百人悉皆容受雄麗深穩實所創見即兩山間障海潮而田之歲入三倍於前凡眾所須無不畢具此雖有為事然他人睥睨不敢措手者師優游其間即日趣辨二十七年秋九月忽來城中謁郡僚及素所往來者又之越上謁帥守趙公令詪因遍詣諸檀越家若與之別十月七日還山飯客如常八日辰巳間沐浴更衣端坐告眾顧侍者索筆作書遺大慧禪師屬以後事又書偈曰夢幻空花六十七年白鳥煙沒秋水天連擲筆而逝龕留七日顏貌如生壽六十七僧臘五十三大慧夜得書即至山中以十四日奉師全身葬東谷塔道俗送者增山盈谷無不涕慕自師之逝風雨連日及葬開霽事畢如初師具大慈悲誘接不倦投籌入室潛符密證者不可勝紀師於受施無貪行施無厭歲饑艱食竭已之長兼輟贍眾之餘賴以全活者亡慮數千萬人居常施者金帛滿前悉歸於眾丈室蕭然弊衣糲食不破中飡以終其身每薙髮聚之必生舍利五色或髮貫其中有得墮齒者舍利生生不已葬後人祈禱之或得於茵蓆或得於衣履不常其處寺去水遠師鑿石為畎子母相銜齋厨浴室無不周遍官家婦人有入寺者欲盥手畎中忽陀躍而出婦人驚倒久之乃蘇貴人子館法堂西酒肉自隨或止之不從俄而法鼓雷震墮地貴人子惶懼而去今有震跡存焉一日小行者僵仆於地言曰我護伽藍神也與太白神角力可令僧眾誦呪助我或曰何不以告堂頭神曰我聞覺和尚住此十餘年矣每至寢堂欲見之即戰慄不能前竟未之識也其為文初不經意下筆即成中書舍人潘公良貴請銘大用菴親為書石歎曰與三祖信心銘相後先矣師去世之五月詔諡宏智禪師塔曰妙光參知政事周公葵為之銘凡師應世之跡見於塔銘者茲不復敘嗚乎此特師之事業可形於言者爾若乃妙用縱橫不痕不跡全超空劫之前洞徹威音之外不可得而擬議者又非文字之所能載也乾道二年六月日左朝奉大夫侍御史王伯庠記比丘悟遷開板戊午年刊記
太祖建文帝成祖仁宗宣宗英宗景泰帝憲宗孝宗武宗世宗穆宗神宗光宗熹宗聖上帝生於濠州龍光燁炎人咸驚異元順帝壬辰三月起兵後代郭子興將兵渡江取太平集慶為興王之基次滅陳友諒張士誠等為吳王後北定中原混一天下即皇帝位在位三十一年崩於西宮壽七十一上徽號曰聖神文武欽明啟運駿德成功統天大孝皇帝廟號高祖葬孝陵帝以天縱之資不階寸土一民卒成大業雖曰天命人歸要亦神武不殺之所致也戊申洪武元年正月四日乙亥上親為文祭告天地於南郊禮成即皇帝位於郊壇南定有天下之號曰大明建元洪武追尊四代祖考皆為帝后立妃馬氏為皇后立世子標為皇太子是日天宇澄清香霧凝結獨露中星實天開景運之徵也以李善長為中書左丞相徐達為右丞相章溢為御史中丞上為東宮設官曰夫舉賢任才立國之本崇德尚齒尊賢之道又曰連抱之木必以授良匠萬金之璧不以付拙工勅立典祀曰圜丘曰方丘曰宗廟曰社稷以祀天地祖宗百祇頒律令諭曰律令者治天下之法也令以教之於先律以齊之於後諭州縣官曰初飛之鳥不可拔其羽新植之木不可搖其根尚寶司職在禁庭凡寶十四曰奉天之寶以鎮萬國祀天地曰皇帝之寶以冊封賜勞曰皇帝信寶以徵召軍曰天子之寶以祭享鬼神曰天子行寶以封賜夷蠻曰天子信寶以調發蕃兵曰制誥之寶以識誥命曰勅命之寶以識勅命曰廣運之寶以識黃選勘籍曰御前之寶以進御座從車駕曰皇帝尊賢之寶以答賜宗人曰敬天勤民之寶以訓迪有司凡扈守侍衛令牌之號六曰申木火土金水以警夜巡金牌之號五曰仁義禮智信以嚴守衛凡半字銅符之號四曰承東西北巡者左半守者右半合契而從事焉凡銅牌之號一曰勇以稽直卒凡牙牌之號五曰勳親文武樂以察朝參凡祭牌之號三曰陪倛執以謹祀事凡雙魚銅牌之號二曰嚴以肅直衛曰善以潔祀壇凡符驗之號五曰馬水達通信以給傳郵通制命設登聞鼓御史監之有冤抑機密重情許擊鼓御史引奏三月以劉基為御史中丞兼太子贊善大夫甞與上論兵克敵制勝上曰闔闢奇正頃刻變化猶風雲之無常勢要在通其變耳會堂禪師諱自緣號會堂臨海人族姓陳母感奇夢而生從白雪寺觀公為弟子祝髮受具謁天寧日溪泳公咨決心要後因省親道途艱險發心建搆為游行者歇息之所初修妙果寺次創圓通閣華嚴寶閣復築彌陀閣像十六觀相以啟人淨土正因事聞於朝授師金斕法服賜佛心普濟之號復建報恩禪院率眾修持囑以見性為急是年三月日逝世壽五十九臘四十三塔於寺之西北原璞禪師諱士璋字原璞海寧王氏子生即伏犀貫頂目烱烱如點漆幼即羶葷弗御喜讀佛書父母捨入傳法寺十九剃度為僧時我菴無公主上天竺師將禮謁而夢游寶所跪禮懺文果見我菴得其青目凡天台教觀一家章義以次授師與天心瑩素旦夕磨切詰難極至眾稱雙璧焉受命住持栖真得叩大用才公絕宗繼公二師教觀之奧甞曰佛法教海渺若烟雲非獨善所能究盡使我自畫而不進其能免於孤陋之咎乎移主旌德與眾講演弗倦洪武改元集慶虛席郡守李公延師主持未幾中書被旨俾浙之東西五府名剎住持咸集京師共甓天界立善世院以統僧眾同監董其役諸方耆德皆莫知所為師獨出方略具有條敘時十萬之眾咸倣法焉是年六月預知時至召弟子囑以後事至十七日坐蛻壽四十六臘二十八塔於龍井辯才塔南弟子圓覺一印昇元克勤等云定天子祭祀冕服定宗廟時享之禮禁宦官不得典兵預政王褘疏人君修德之要忠厚以為心寬大以為政二者君德之大端元都城紅氣滿空如火照人越二日黑氣起百步內不見人元主集后妃太子群臣會議於端明殿忽有二狐自殿上出元主曰此天所以告朕朕其可留哉至夜半遂開建德門北去如上都京城天鼓鳴大赦天下與民更始惟十惡不赦設六部官職以分理天下庶務下詔求賢天真禪師諱惟則字天真菰城費姓母沈氏夢異僧而生禮善壽為師受具後謁佛日琦千巖長無見無用等十八人皆不相入最後往󱏜阜無極源公處釋然頓悟有誓不涉世之戒然於隨根善導契悟者日夥是年徵天下高僧赴京師大興法事白菴金公首以薦師俄以足疾告還一日侵曉忽告眾曰吾去矣侍者請偈厲聲曰平常說底不是耶遂下睫而逝荼毘頂骨齒舌不壞壽七十一臘五十八澉上胡秋碧寫師神儀日本國人售歸以供天真語錄行世以張正常為真人去其天師之號上謂群臣曰至尊惟天豈有師也以此為號褻瀆甚矣改天師印為真人印己酉洪武二年正月封京都及天下城隍神命祭天下五嶽五鎮四凟四海之神定諸神祭禮定官民喪服之制二月上耕籍田詔修元史詔立皇陵碑加仁祖淳皇帝陵無盡禪師諱祖燈字無盡族王氏四明人父好謙甞書華嚴五色設利見於筆端師年方幼乃曰般若之驗一至於斯乎出家郡之天寧依僧良偉事住持東白明公受戒於開元奎公參日溪泳公發明大事復參中峯方山無見斗巖諸公印其所證後至天台上雲峯勝地卓錫其中至終身焉師與其徒以苦行自持冬一裘夏一葛朝夕飯一盂影不出山人多化之荊棘之區變為寶坊上雲之境為諸禪林之最師天性孝謹迎母董氏養膳以終師是年示疾二月八日祈眾曰色身無常早求證悟時至吾將行焉侍者乞偈乃書曰生滅與去來本是如來藏拶破五須彌廓然無背向端坐而逝壽七十八臘五十七荼毘舍利無數塔於雲峯之左功臣廟徐達為首次常遇春李文忠鄧愈湯和沐英胡大海馮國用張德勝吳良吳禎曹良臣康茂才吳復茅成孫興祖凡二十一人命死者塑像於廟祀之生者仍虛其位在鷄鳴山定大廟功臣侑享廖永安俞通海張德勝桑世傑耿再成胡大海趙德七人已卒祀廟中後罷永安而徐常李鄧湯沐六人皆上親定虛堂禪師諱永寧字一源通州人姓朱母李氏投廣慧寺兆如其為宋淮海禪師之再世也僧錄司給牒剃度往參太湖山無用用以多方煆煉成師美器執侍三年授以遇龍即住遇池便居初住廣德大洞之實相寺與石溪無一全公相望人稱二甘露門焉後遷宜興龍池名符懸記欣然愜意作室數十楹命曰禹門興化菴與龍神受三歸依戒帝師降以弘教普濟之號後於李山禪寺詔集沙門千七百人閱大藏經七日師陞座敷演天降甘露之祥主常之天寧萬壽輪奐鼎新元順帝賜號本覺妙明真淨禪寺命補天童景德禪寺大華嚴寺悉以疾辭有旨入覲說法於龍光殿上悅賜金斕法衣兼以玉環加號佛心了悟帝師亦有絳袍毳帽之賜奉旨函香至五臺山大士為現祥光五道鎮南王延師入宮稟受大戒賜白金盂遣衛護還龍池募善信萬人為萬善同歸會瘞兵後枯骨至無萬數時大旱狥鄉民之求結壇誦唄大雨如注歲有登是年六月示微疾命制絙衣且曰吾將逝矣十七日書偈云七十八年守拙明明一場敗闕泥牛海底翻身六月炎炎飛雪側臥而化荼毘有五色現齒牙舌根數珠不壞烟所及處皆成舍利於紫雲建塔藏焉七月常遇春卒年四十追封三代皆王二子皆公配享太廟位第二十月命天下郡縣皆立學校膏露降乾清宮後苑之上甘露此云膏露光潤如酒凝結如脂又如珠昉白飴甘彌布松柏馨列氣達左右勃欝淋漓薰極太和是月十三日降於蒼松之上李善長等率群臣稱賀又永樂間降於孝陵松柏凡四日凝為玉脂融為膏液粲若垂珠聯若編貝秖薦宗廟頒賜百官芳美旁達莫可擬倫近有一種名曰爵餳其色白濁其味甚甜其臭松脂嚼之膠舌頗重饑食之致病多食之則死此其驗也章溢有文武才蒞官所至有成績天性孝友撫世訓物一本於誠每論大事議論不避權勢必拆衷於理官至御史中丞至是卒諭祭之庚戌洪武三年正月追封外大父為楊王立廟京師親祭之二月王褘教大本堂詔免三省十六郡今年稅糧別峯禪師諱大同字一雲上虞王氏子母陳氏臨誕父見龐眉異僧振錫而入揖問曰和尚何來曰崑崙山竟排闥趨內室俄而師生因知其再來人也捨入崇勝寺薙染究清涼宗旨於春谷法師精四法界觀於古懷肇公見晦機熙公深有悟入見中峯禪師託以弘揚賢首之教特書偈讚清涼像付之師大喜曰吾今始知萬法本乎一法不識孰為禪又孰為教也仍侍春谷分座講華嚴大經延祐間屢住淨土寺景德東塔寶林諸剎然寶林乃清涼國師肄業之地也師居之而來學者甚眾至正初賜佛心慈濟妙辨之號并金斕法服歲旱師爇臂香請雨大澍洪武初年鍾山法席召見武樓賜宴禁中餽幣金珍物以榮其歸師持律甚嚴一鉢外無長物惟有書史五千餘卷洪武二年冬示疾三年春三月十日說法辭眾歸方丈坐逝壽八十二臘六十五所著有天柱稿寶林類編等集行世白雲禪師諱智度號白雲麗水人族姓吳母葉氏年十五投禪智寺空中假公薙染受具深習禪定達旦不寐者三載於白雲山築舊福林院以居閱楞嚴圓覺二經見靈巖芝公斷崖義公無見覩公深得禪宗奧旨又見無方普公小隱大公機緣脗合旋歸福林與毒種曇公成山欽公互相策勵惟恐失之洪武二年詔天下名僧而師預焉還居虎跑復趨華頂是年二月微疾回至福林三月日沐浴易衣書偈曰無世可辭無眾可別太虛空中何必打橛擲筆而逝壽六十七臘五十二闍維舍利五色齒牙數珠不壞云四月冊封諸皇子為王封第二子樉為秦王第三子棡為晉王第四子棣為燕王第五子橚為周王第六子植為楚王第七子榑為齊王第八子梓為潭王第九子杞為魯王第十子檀為蜀王姪孫守謙為靖江王皆授以冊寶設置相傅官屬定科舉格初場各經義一道四書義一道二場論一道詔誥表箋內科一道三場策一道中式者後十日以騎射書算律五事試之危素字大朴金谿人以文學知名元末官至學士元亡欲投井死僧大梓挽出曰國史非公莫知公死是死國史也後仍為學士謫和州夏久不雨上躬自禱素服草履步詣山川壇晝暴於日夜臥於地皇太子捧榼進農家食雜麻麥菽粟凡三日既而大雨四郊霑足古庭法師諱善學號古庭姓馬氏年十七為大僧投寶覺簡公習華嚴宗旨簡公曰學上人可謂名實相副矣名稱勃然推為人望別傳教公古由滋公無言宣公俱以上席聘之師還東林隱居專修白業行華嚴懺法修淨土五悔諸文藉是以祈生安養眾請主陽山之大慈大弘賢首之教以續佛慧命歲旱為眾禱雨輒應是年四月二十日以官賦違期徙抵池陽而化年六十四於宿業不逭也楚石禪師諱梵琦字楚石明州象山朱氏子母張夢日墮懷而生師襁褓時有神僧摩其頂曰此佛日也他時能照燭昏衢因小字曇耀七歲讀書即了大義號為奇童九歲投永祚寺訥翁出家依崇恩詢公薙染往昭慶受具戒隨詢師住道場司藏室閱楞嚴經有省參元叟端公問云言發非聲色前不物其意何如叟就以師語詰之未徹會元英宗金書大藏應選上京一日聞城樓鼓聲汗下如雨曰徑山鼻孔今日入吾手矣偈云捨得紅爐一點雪却是黃河六月氷再參元叟一見謂曰西來密意喜子得之矣出世海鹽福臻升主永祚創大寶閣鑄千佛聖像建七級浮圖高二十四丈功垂就勢偏將壓師禱之夜乃大雨風聞鬼神相語曰天寧塔偏亟往救之遲明塔正如初遷杭之報國轉嘉興之本覺搆萬佛閣宏偉壯麗儼若天宮下移人世帝師嘉其行業賜以佛日普照慧辨之號頗符昔日神僧之讖頃赴報恩之請退築西齋以終老焉洪武元年赴蔣山法會師陞座說法二年復然賜宴文樓下親承顧問餽以幣金三年七月示疾具浴書偈曰真性圓明本無生滅木馬夜鳴西方日出謂夢堂曰吾將去矣堂曰子將何之師曰西方堂曰西方有佛東方無佛耶師厲聲一喝泊然而逝是月二十六日也茶毘齒舌數珠不燬舍利纍纍如珠塔於天寧永祚寺壽七十五臘六十三師所著有六會語錄淨土詩上生偈北游鳳山西齋三集和天台三聖詩及永明壽陶靖節林和靖諸作為國初第一等宗師云十一月斑爵行賞封公者六人李善長宣國公授開國輔運推誠守正文臣進封韓國公徐達信國公授開國輔運推誠宣力武臣進封魏國公常遇春封鄭國公馮勝封宋國公李文忠封曹國公鄧愈封衛國公封侯者二十八人封汪廣洋忠勤伯劉伯溫為誠意伯鐵券其形如瓦面刻誥文背鐫免罪減死之數字嵌之金高廣有差第為七等刻而為二一頒功臣一藏內府有故則取合之為信帝宴功臣罷有云明者當燭於未形昧者猶蔽於已著事未形猶可圖也患已著則無極矣人處富貴欲不可縱欲縱則奢情不可佚情佚則淫奢淫之至憂危乘之今與卿等恐久而忘故戒勉之傑峯禪師諱世愚號傑峯西安人族姓余母毛氏夢觀音送青衣童子而生師自幼好禮佛塔長依顯教孤嶽剃度刺血書金剛經謁古崖純公石門剛公得聞用力之要兀坐如枯株又見布衲雍公斷崖中峯諸善知識參大慈山止巖成禪師指示力究而得大悟偈云夜半忽然忘月指虛空迸出日輪紅之句止巖印可服勞三載後興復西安福慧古剎帝師聞之賜以佛智弘辯之號遷主石溪興龍禪寺嚮化者甚眾連應古望龍眼寶蓋普潤四剎皆為第一代洪武三年冬十二月赴郡守黃公水陸大齋佛事罷示疾勉眾以精進入道書偈云生本不生滅本不滅撒手便行一天明月擲筆而化壽七十臘五十塔於烏石慈雲院有二會語錄弟子十五人云辛亥洪武四年正月李善致仕劉伯溫歸老田里賜皇太子玉圖書曰大本堂記中官圖書曰厚載之記介菴禪師諱輔良字用貞號介菴吳縣人范姓文正公之十世孫也父伯和母鄭氏師幼稟出塵之相十五從迎福院壽彌薙染具戒慨然曰學佛將以明心心非師無以明終日牆面可乎事北禪澤公以習天台教觀因士瞻杓公策見笑隱訴公以究禪宗大旨次與石室瑛公縱橫叩擊出世嘉興資聖寺說法增崇殿宇遷天章移中天竺傾嚮日眾最後興建靈隱古剎而終焉是年正月十六日逝世年五十五臘四十闍維齒牙堅潔舌根紅潤皆不壞舍利盈升九奏樂章冷謙制一曰本大初二曰仰大明三曰民初生四曰品物亨五曰御六龍六曰泰階平七曰君德成八曰聖道成九曰樂清寧上曰禮以導敬樂以宣和不敬不和何以為治冷謙字啟敬杭州人精音律善鼓瑟工繪畫元末以黃冠隱居吳山頂上飄然有塵外之趣國初召為太常協律郎郊廟樂章多所裁定常遇異人傳仙術能隱身於瓶呼則應碎瓶而片片皆應八月上手書問劉基以天象事基條答以為雪霜之後必有陽春今國威已立宜少濟以寬上以其書付史舘或有言殺連三十年未除者基曰若使我當國掃除俗弊一二年後寬政可復也覺原禪師諱慧曇字覺原天台人族姓楊母賈氏夢吞明月珠而生依法果寺大均出家十六受具戒學律於昭慶果公習律於高麗教公聽止觀於上竺澄公時笑隱訴公敷禪宗於中竺師往陳求道之切公曰從外入者即非家珍道在自己奚向人求耶師退凝神獨坐久之公一日舉百丈野狐語師大悟曰佛法落吾手矣只為分明極翻令所得遲公曰爾見何道理敢爾大言耶師展兩手曰不值半文錢公額之從訴公於龍翔寺隨之以見元文宗於奎章師能神氣恬然訴公云真吾家師子兒也後出世牛頭山之祖山堂殿閣一新遷清涼廣慧禪寺起廢一如牛首帝師嘉之授以淨覺妙辨之號太祖定建業師謁見於轅門大祖一見而嘆曰此福德僧也命主蔣山太平興國寺次年詔主大天界寺每設法會師必演揚車駕數臨恩賜優渥帝書天下第一禪林懸於三門洪武元年開善世院授從二品以師為演梵善世利國從教大禪師住持天界統諸山釋教事頒降誥命俾服紫衣僧有行非法者有言當痛治師曰諺有之大林有不材之木能盡去乎秖益釋門之醜耳事呈露勿恕可也洪武三年奉使西域四年九月有疾呼左右曰予不能復命矣遂卒壽六十八臘五十三外國王以香棺香薪茶毘瘞靈骨於其國辟支佛塔之側門友宗泐奉遺衣藏於南京聚寶山雨華臺之間云瞽菴禪師諱顯示號瞽菴姓盧母金氏夢觀音大士現五色雲中而生二十一投悟本院一山元公剃落具戒首謁天岸指見佛海精究天台教觀大小部文義悉貯胸中叩之則辯說如注更親虎岩頤公賢叟思公而道益進出世隆壽教寺增輝舊制遷顯嚴教寺殘毀重新受聘主崇恩演福教寺汲引方來竭盡平昔所蘊後山栖專志於西方淨土之業終日繫念屢有靈驗是年月日順寂壬子洪武五年上以歷代傳國璽未得遣將覓之三月給僧道度牒命賑給無告老幼男婦詔各有司舉行鄉飲酒禮春即將山寺建廣薦法會命四方名德沙門先點校藏經御署曲名命宗泐撰獻佛樂章既成呈進署名一曰善世曲二曰昭信曲三曰延慈曲四曰法喜曲五曰禪悅曲六曰遍應曲七曰妙濟曲八曰善成曲勅太常諧協歌舞之節用之著為定制廣薦法會時海宇無虞洽於太康文武恬娛雨風時順上是恭默思道端居穆清重念元季兵興六合雄爭有生之類不得正命而終動億萬計靈氛糾盤充塞上下吊奠靡至煢然無依天陰雨濕之夜其聲或啾啾有聞宸衷󱠹傷若疚在躬且謂洗滌陰欝升陟陽明惟大雄氏之教為然云云宋文憲公有記有詩備護法錄蒲菴禪師來復有鍾山稿一編備錄本末及祥異諸事尤悉命僧道錄司造周知冊頒行天下寺觀凡遇僧道到處即與對冊其父母籍告度月日如冊不同即為偽僧孤峯禪師諱明德號孤峯昌國人族姓朱母黃氏夢僧玠公托宿遂娠師生幼時即好趺坐十二為橫山錫公弟子詣五臺受戒首謁竺西坦公聞舉世尊拈花之事而有省次見晦機熙公明極峻公而了無障礙又遇竺田霖公舉泥牛入海公案而群疑頓釋又與仲方倫公結菴於桃花塢相與激揚閱華嚴大經出世於東禪寺再遷集慶之保寧煅煉來學興復破壞帝師授以圓明定慧之號副以金斕法衣一時縉紳莫不願與之交三遷湖之道場建造次第就緒又赴杭之淨慈之請逮入國朝謝歸道場竹林菴一日戒其徒曰吾身雖微一真之性與如來等世相起滅無異石火電光晝夜勤行毋生退轉書頌入滅壽七十九臘六十二瘞骨東岡四會語錄行世璧峯禪師諱寶金號璧峯永壽人族姓石父稱長者母張氏嗜善弗倦有持鉢僧以觀音像授張囑曰謹事之當生智慧之男未幾生師白光照室六歲依雲寂溫法師為弟子薙染受具詣講肆窮性相之學演說如貫珠然次見如海真公於西蜀示以道要師大起疑情寢食為廢者三年若得塵勞暫息又至脇不沾席者三年自是得大定力一日聞伐木聲曰未生前之事吾今日方知其真耳急往求證於真公公反覆辨詰甚力至畫三十圓相以示師一一具答公曰汝今方知佛法宏勝如是也師往五臺驗知前生見文殊瑞應建靈鷲菴以居眾負米來施者甚廣元順帝召至燕京賜以金紋伽黎衣次年召見延春閣命建壇禱雨輒應贈以金繒受之以賑饑乏特賜寂照圓明之號詔主海印禪寺已而𢢽求還山洪武三年詔至南京見太祖於奉天殿留於大天界寺時召入問佛法及鬼神情狀奏對稱旨四年賜饌於崇禧寺五年正月既望上行獻佛之禮勅師施摩伽斛食以賑幽冥寵賚優渥賜詩十二韻有玄關盡悟已成正覺之言六月四日沐浴坐逝壽六十五臘五十九荼毘舍利五色齒舌數珠不燬師豐偉端重福慧雙足所至皆化不啻生佛出現云用拙法師諱祖儞字日章號用拙常熟張氏子祝髮後東游四明時我菴無公住延慶石室瑛公居育王皆待以忘年後嗣法於竹屋淨法師出世永定教寺繼遷崑山廣孝嘉定淨信而主教吳下垂五十年洪武初預選高行有旨就天界寺說法上數召入禁中奏對稱允加賜慈忍法師之號後賜歸故里而終焉癸丑洪武六年普給天下僧度牒前代多計僧鬻牒號免丁錢詔蠲之賜來朝守令官酒饌復諭以勉修厥德廣施惠政金陵城完上與劉基同閱視上曰城高若此非人可踰基曰殊非燕能飛入耳後燕王入金陵遂符此讖訪求賢才於天下曰世有賢才國之寶也古之聖君汲汲於求賢蓋賢才不備不足以為治鴻鵠之能遠舉者為其有羽翼也蛟龍之能騰躍者以其有鱗鬣也人君之能致治者以其有賢人而為之輔也今山林之士豈無文藝德行之足稱有司禮送至京用之以圖至治上諮治道於桂彥良對曰道在正心又曰用德則逸用法則勞法以靖民則民勞而弗靖德以靖民則民靖於德矣上曰卿帝者師也詔以故元釋帝師喃迦巴藏卜為熾盛佛寶國師自是番僧有封為灌頂國師及贊善王闡化王正覺大乘法王如來大寶法王者俱賜印章誥命領其各本國人民間歲朝貢五月祖訓錄成上命禮官參考歷代帝王有功生民者立廟祀之詔以恒言註釋經書使人皆通聖賢旨意註成以進賜名群經類要無夢禪師諱曇噩字無夢號酉菴慈谿人族姓王母周氏幼業儒藻思濬發禮廣法院子文良公為師就雪庭傳公剃染受戒昭慶性相之學無不該練後依元叟端公咨叩朗然延祐初奉詔敷陳金山水陸佛事至元間出世慶元之寶慶再遷開壽三轉國清帝師嘉之錫以衣號海風飄蕩屋廬遍覆師能坐鎮不傾師戒諸徒眾曰研究空宗當外形骸忘寢食以消累劫宿習然後心地光明耳洪武二年詔徵有道僧而師預焉館於天界寺既奏對上憫其年耄放令還山是年二月命弟子曰三界空華如風捲烟六塵幻影如湯沃雪亘古亘今唯一性獨存吾將入滅聽吾偈曰吾有一物無頭無面要得分明涅槃夜看言訖斂目而逝年八十九塔於天台清涼山云時崇尚釋老徒眾日盛上令郡縣擇有戒行者領其事逆川法師諱智順字逆川瑞安陳氏子其大父母精修白業既歿蓮華現門屏間母婁氏供智者大師像以求子一夕夢僧頂有圓光逆江流而上招婁氏謂曰吾當為汝之子師生美質夙成七歲出家習法華經三月通誦為無相院覺源󱈜公之嗣依橫雲岳師究三觀十乘之旨從毒海清師為綱維之職參鐵關樞公得領心要真積既久觸發妙機又參千巖長公歸證樞公反覆辨詰始成囑付初主報恩次拓何山又開山於歸原寺朝廷為降院額賜師佛性圓辨之號并金伽黎服溫城淨光塔壞師悉力整完東禪廢剎師落其成料理種種諸事皆有成緒人曰使吾師總戎則無敗北之患矣千佛院萬佛閣師一措置煥乎維新洪武初年鍾山法會師與其列後住淨慈會朝廷徵有道浮屠以備顧問師至南京四閱月書偈而逝是年八月二十日也舍利無數瘞聚寶山有五會語錄善財偈行世大千禪師諱慧照字大千永嘉麻氏子母黃氏父母保惜如珠十五依良公剃落具戒謁晦機熙公東嶼海公石林鞏公究明人事兼精教乘見無言宣公於杭之淨慈後出世於明慶誨眾曰佛法欲得現前莫存知解一物不立而起居自在聞者悅懌遷四明之寶陀一以厚德載物眾服其化甞垂三關語以驗學者後築室曰夢菴自號夢世叟掩關獨處凝塵滿席不顧也是年十月朔召弟子曰吾將西歸恬然而寂壽八十五臘七十闍維牙齒眼精數珠不燬舍利五色瘞於夢菴之後有語錄行世甲寅洪武七年宋濂等纂修大明曆日成凡一百卷又擇言行之大者為皇明寶訓五卷上謂宋濂曰朕之為君上畏天地下畏兆民兢兢業業不敢自逸宋濂對曰陛下此心乃古先帝王之心也慎終如始天下幸甚太祖詔曰曩因天下大亂死者不可勝數生者備歷艱辛已有年矣朕起布衣削群雄定禍亂改元洪武今紀七年但才疎德薄日夕慮上帝有責思之再三惟兵後苦殃者朕失撫養存恤蓋軍士為朕開拓疆宇奮不顧身沒於戰場屍不至家魂無所依父母年高妻寡子幼一旦拋棄至今不能存活此朕之過也民間經年避難父南子北至今不能會聚奉養者有之亦朕之過也興言至此實可憫傷今詔天下有司各各具名以言朕當會居存養使不失所日本禪師諱印原字古先相州藤氏生有異徵幼多奇志八歲歸桃花悟公十三剃度具戒奮然南游初參無見覩公指見中峯本公給侍左右屢呈見解峰呵曰根塵不斷如纏縛何虛妄塵勞皆非究竟事也師愈精進久之有省現前境界一白無際入室印決超然領解峯囑以善自護持時虛谷靈公古林茂公東嶼海公月江印公師咸往謁焉以叢林師子兒稱之後同情拙澄公入日本建立法幢化行遐邇殊有力焉出世慧林祝香嗣於中峯次主等持教寺及真如萬壽淨智等剎又住持普應寺長壽院兼主圓覺建長後退老長壽是歲春正月示疾至二十三日召門人曰爾等恪守吾平日所訓使法輪永轉可也大書心印二字付額其塔壽八十臘六十云願證姓李字大猷姑蘇人母陶氏禱觀音大士而生幼即頴悟異常學佛於頓覺蘭若祝髮受具與僧法秀游得友益焉謁南京淨覺法師師曰子才銳甚宜留意文學他日期子弘宗扶教也於是竺墳魯典無不研窮之著為文辭森然有奇氣出世水西寺遷吳興之道場退居武康山中著觀幻子內外篇以合儒釋一貫之妙皆踔厲前人其光燁燁不可襲祕後至天界寺值太祖訪良僧於宋濂濂以師對太祖覽其所著喜曰論議甚高其鐵中錚錚者乎召見謹身殿慰勞備至勅吏部除以翰林官職是年二月病歿壽三十七上咨宿學之士於宋濂對曰會稽郭傳雖寄跡浮屠誠一代奇才也上頷之濂以其文進上召見俾日侍左右以備顧問傳清白一心凡可以獻替者咸無隱情擢為翰林應舉陞起居注遷考功丞劉基甘露頌稱洪武四年十月甘露降於鍾山沾潤草木瑩若凝脂五年十一月又降今年春及十一月仍降如初帝德應大禎祚屢應西白法師諱力金字西白吳郡姚氏子其母周氏夢一龐眉僧趨闈遂娠臨育奇芬馥郁滿庭其容方顙圓額白晢如工琢見者歡愛逮七歲頴悟異常凡書一覽即能記憶見佛像即拜請於父母求出家依道原衍師祝髮受具研三觀十乘之旨衍公主秀之德藏師為綱維之職謁徑山古鼎銘公觸機有契至正間出世蘇之瑞光寺興復嘉興之天寧寺帝師聞師之賢授以圓通普濟之號築孤雲菴以養母倣陳睦州之意焉洪武改元有旨起師住持大天界寺師至闕見上於外朝慰勞優渥賜以御饌時召入禁庭奏對稱旨師於內外典籍淹貫與縉紳談論霏霏如吐玉屑故樂與游四年春詔建廣薦法會師總持其事五年冬詔復建會大駕臨幸詔師闡揚第一義諦公侯庶僚環聽悅服是年十二月二十四日示疾而化乙卯洪武八年正月命中書省行天下群縣訪窮民無告者月給以衣糧無所依者給以屋舍仍諭之曰天下一家民猶一體有不獲其所者當思所以愛養之昔吾在民間目擊其苦鰥寡孤獨饑寒困踣之徒常自厭生恨不即死如此者宛轉於溝壑可坐而待也吾亂離遇此心常惻然故躬提師旅誓清四海以同吾一家之安今代天理物已十餘年若天下之民有流離失所者非惟昧朕之初志於代天之工亦不能盡也爾等為吾輔相當體朕懷不可使有不獲三月命選國子生分教北方諭之曰致治在乎善俗善俗在乎教化教化行雖閭閻可使為君子教化廢雖中材或墜為小人詔曰農桑衣食之本學校道理之原朕甞設置有司頒降條章使敦篤教化務欲使民豐衣足食理道暢焉四月誠意伯劉公卒年六十五未卒前以天文書授其子璉進呈於上且戒之曰勿令後人習也帝常以老先生稱之至謂吾子房也九月詔建大內宮殿謂廷臣曰唐虞之時宮室朴素後世窮極奢麗習尚華靡去古遠矣朕今所作但求安固不事華麗凡雕飾奇巧一切不用惟朴素堅壯可傳永久使吾後世子孫守以為法至以臺榭苑囿之作勞民費財以事遊觀之樂朕決不為之勅所司知朕之意甘露論十一月甘露降於員丘青松之上懸垂上下有若明珠採而食之甘如餳糖儒臣獻歌詩頌德上曰人之常情好祥惡妖然天道幽微莫惻若恃祥而不戒祥未必皆吉覩妖而能懲妖未必皆凶蓋聞災而懼或蒙見休見瑞而喜或以致咎何則凡人懼則戒心常存喜則侈心易縱朕德不逮惟圖修省之不暇豈敢以此為己所致哉因著甘露論以示群臣德隱禪師諱普仁字德隱蘭溪趙族母楊師生有出塵之思十歲依秋潭月公出家俾師習儒釋諸書師能領解義趣十四祝髮受具戒二十造謁了然義公機鋒觸發至湖之道場見東陽輝公武林雙徑見南楚說公古鼎銘公無不改容禮敬再叩月江印公雲外岫公相與徵辨無虛日次與覺隱誠公笑隱訴公為最密語不能休出世金華淨土禪寺大明洪武詔住詔之南華杭之中竺皆力辭不赴後住淨慈開堂說法興壞起廢終罹誣咎忽示疾而逝實八月八日也壽六十四臘五十有山居詩三會語錄傳世夢窓禪師諱智曤日本國勢州人母禱普門大士夢吞金色光而娠生有祥光滿室九歲出家十八為大僧禮慈觀律師受具戒尋學顯密二教夢游中國名山一龐眉僧授以達磨尊像寤而嘆曰洞明吾本心者其唯禪觀乎謁無隱範公一山寧公一山曰我宗無語言亦無一法與人本來廓然清淨雖慈悲方便亦無師力參至目不交睫於高峯日公言下有省一夕大悟偈有等閒擊碎虛空骨之句高峯印可囑曰西來密意汝亦得之善自護持後入五臺縛吸江菴搆泊船菴退耕菴有終身丘壑之志既而不得已應世所住南禪善應淨智圓覺瑞泉慧林瑞光臨川兜率西芳資聖補陀天龍諸名剎賜號有正覺及心宗普濟等王勅有道振三朝名飛四海主龍象席再轉法輪秉佛祖權數摧魔壘國中以為榮是年九月三十日逝世壽七十七臘六十終時白氣一道橫貫師室存日爪髮皆有舍利休菴法師諱可指字無旨號休菴臨海李氏子十二出家十九得度參普覺明公白巖真公延居上座助楊正化至元間出世於安聖院上嗣普覺遷隆恩補白巖故處選主龍華百廢具興山門為之改觀四坐道場諸方倚之為重作休菴日修念佛三昧曰此即禪定功夫惡可強分同異哉洪武六年中天竺請師而淨慈率眾邀於道擁居其位是年八月十一日曰吾將逝矣眾請留偈師曰吾宗本無言說乃合指連稱佛號而逝壽六十九臘五十闍維齒牙貫珠不壞舍利晶瑩如金銀水精者遍布於地藏于龍塔竹菴法師諱壞渭字清遠號竹菴南昌魏氏子廣智全悟之甥而即其法嗣也生時有靈芝產於庭槐占者謂靈秀所凝之瑞全悟挽致座下訓導成材喜曰此吾宗千里駒也一時名公縉紳相與盤桓爭歆慕之曰此文龍而義虎也後出世主會稽之寶相杭之報國湖之道場為法求人無少懈退洪武初四眾請住淨慈禪林及鍾山無遮法會師亦承詔而赴退居梁渚乃全悟藏爪髮之地也是年十二月十六日奄忽而終壽五十九臘四十舍利祔葬爪髮塔之側四會有錄詩文外集所書草隷俱精善鼓栞曰是皆般若所寓也廣慧禪師諱智及字以中號廣慧吳縣顧氏子母周氏入海雲院祝髮受具聽習華嚴了然透徹次見廣智訢公於龍翔大加賞譽同袍聚上人策發參究豁然有省升雙徑謁寂照端公執侍左右以便咎叩遷主藏室研窮教理出世隆教陞座說法靡不敬服後主杭之淨慈又補雙徑寂照故處洪武六年詔有道浮屠十人集天界寺而師居其首以病賜還是年九月日書偈而逝壽六十八歲云丙辰洪武九年六月以宋濂為學士承旨諭之曰朕以布衣為天子卿亦起草萊列侍從之開國文臣之首俾世臣與國同休時欽天監奏五星紊度日月相刑下詔求言有吳印者鍾山寺僧也有文學上親選命蓄髮拜官徑授方面寵之甚厚所言多從十月改建太廟從同堂異室之制國初立四親廟德祖玄皇帝廟居中懿祖居東第一廟熙祖居西第一廟仁祖居東第二廟至是定此制前為正殿後為寢殿九間以一間為一屋奉安各廟神王時享歲袷則設累朝帝后衣冠於神座而祀之懶牧禪師名湛覺字夢菴長安人張姓依月空師出家參性空師得法結松巢於雨花之左平生語錄有松巢內外集行於世丁巳洪武十年詔天下沙門講心經金剛楞伽三經命宗泐如玘等註釋頒行御制演佛寺住持玘太璞字說御制字說僧多捨俗惟立字為名何也以其法殊人主之教故也邇來有僧用三字為名曰玘曰太曰璞且玘玉之至精者也太無上之巨也璞實而不虛混而未鑿斯三字之用果如是乎若是則仁者體之又何為而不可哉今僧用斯三字理道深長機根淺露者莫可探其趣若遇良工必由雕琢而方見其形也昔如來璞太虛混厚坤故發問於未判孰雕琢而使澄清列無量之象於穹壤七曜運行其間布海嶽於鴻龐百川東注此由大樸而至穹窿果理之使然氣質之變焉吾聞混沌靜久今僧捨俗認璞必釋教之然哉二月學士承旨宋濂致仕歸金華文憲公為國初一代大儒傳是永明後身不獨為國家舖張文學以上諸大禪師多其所傳記者云三月十三日禮部尚書張等奉天門奏准奉聖旨就批本著落禮部知道一切南北僧道不論頭陀人等有道善人但有愿歸三寶或受五戒十戒持齋戒酒習學經典明心見性僧俗善人許令齋持戒牒隨身執照不論山林城郭鄉落村中恁他結壇上座拘集僧俗人等日則講經說教化度一方夜則取靜修心欽此上謂侍臣曰前代庸君暗主莫不皆以垂拱無為藉口縱恣荒淫不親政事孰知治天下者無逸而後可逸朕即位有年常以勤勵自勉待旦即臨朝晡時而後還宮夜臥不能安席披衣而起或仰觀天象見一星失次即為憂愓或量度民事有當速行者即次第筆記待旦發遣朕非不欲暫安秖畏天命不敢故爾朕言及此者但恐群臣以天下無事便欲逸樂股肱既惰元首叢脞民何所賴書曰功崇惟志業廣惟勤爾群臣但能以此為勉朕無憂矣寶鈔上初造鈔不就夢神人告曰非用士子肝心不可上憂之語馬太后后曰此甚易耳用國學文課置鈔鈔就矣上曰何也答曰士子嘔心做出文字豈非此耶上從之鈔乃就洪武正韻上以舊韻起於江左多失正音乃命學士樂韶以中原雅音校正之書成詔頒行之十一月皇孫允炆生皇孫頭顱頗偏太祖撫之曰半邊月兒知其不克終也及讀書甚聰慧甞咏新月詩云誰將玉指押掐破碧天痕影落江湖內蛟龍不敢吞太祖不悅以其非吉兆也戊午十一年正月給朝參文武百官牙牌懸帶出入以防姦偽禮部郎中袁子文建言度僧許之樸隱禪師諱元瀞字天鏡號樸隱會稽倪氏子母嚴氏從弘教立公落髮具戒於昭慶濡律師往集慶受天岸濟法師十乘止觀三千性具之義謁徑山元叟端禪師明單傳直指之道端公稱是般若中人也久之游大龍翔寺見廣智訢公精貫儒釋二家之學出世長慶寺陞萬壽禪寺洪武初年師與東溟日公璧峯金公召入內庭問道賜食而退後主靈隱終罹誣搆謫貶是年正月十九日卒扶宗法師諱崇裕字約之毘陵陳氏子母夢龐眉異僧叩門托寓之兆而生幼遇聖像即瞻禮之從東林曉公為師後謁徑山端公究明大事端公云此龍象器也參斷崖義公廣智訢公隨廣智住大龍翔寺左右十餘年廣智對客大為稱讚出世光孝禪寺香祝廣智帝師錫以今號遷於崇勝禪寺洪武九年移主育王廣利禪寺曾於鍾山廣薦法會師列十大僧之位以偈獻上覽之大悅命之書天界寺額賜食上前上稱誠善知識也生平瑞應甚眾云是古德再來不及備錄是年歿塔於石耳峯下年七十五有三會語錄四月命造皇堂於陵所親製皇陵碑記以示後世上微時同里劉繼祖助善地以葬皇考妣即皇陵追封義惠侯親撰誥文遣官以祭之五月二十四日勅授玘太樸左講經御製誥文諭曰經中知人我之相教外忘大小之乘非古剎之沙門實東林之德士學高諸侶名動一時爾玘大樸養性得宜講經不倦持身謹戒臨事慎為是用職爾僧官以副朝典往化釋子無怠講經尚宜以佛之覺覺人以師之業業已俾釋子有達憲章庶不負朕設官之初意也今特授爾僧錄司左講經汝其勉之御製授了達德瑄溥洽僧錄司諭曰西說東來妙演無量或云不二法門斯道也本苦空寂寞從斯道者果若是宜其然哉邇來僧錄司首僧闕員召見任者命詢問其人各首僧承命而還不數日來告曰臣弘道等若干人前奉勅詢高僧於諸山即會叢林大眾僉曰惟淛右上天竺僧溥洽京師鷄鳴寺僧德瑄能仁寺僧了達東魯之書頗通西來之意博備若以斯人備員僧錄司實為允當嗚呼昔人有云世不絕聖國不絕賢近者僧錄司闕員朕將以為無人矣及其詢問乃有人焉今朕域之內慕清淨而欲出三界者有其名而無其實其泛泛者不下五七萬爾今三人不屈五七萬之下伸於五七萬之上可謂志矣可謂道矣然昔如來道備於雪嶺歸演五天妙音無量靈通上下天人會聽若斯之演聽四十九秋自是之後五百餘年流傳東土雖九夷八蠻一聞斯道無不欽崇頂禮何況中國文物禮樂之邦人心慈善易為教化若僧善達祖風者演大乘以覺聰談因緣以化愚啟聰愚為善於反掌之間雖有國法何制乎縲絏刑具亦何以施豈不合乎柳生之言陰翊王度豈小小哉今爾僧了達德瑄溥洽達祖風遵朕命則法輪常轉佛日增輝名僧於吾世足矣往欽哉己未洪武十二年詔以北平久不雨今年夏稅秋糧盡行蠲免十月定致仕官處鄉黨之禮御製授仲羲闡教誥文諭曰入定於大千界內談經於不二門中解脫為空清虛成性久留心於佛教獨潛於禪林去就一之是非不染爾仲羲居山禪伯對月詩宗抱不墮之慈悲樂無窮之清淨乃命闡教之職用副僧錄之司尚宜深究佛書詳窮禪教條分本末縷析始終俾諸僧皆悟靜中之禪而無教外之失今特授爾僧錄司右闡教往欽於訓宜懋爾功御製授清濬左覺義誥文諭曰夫僧者立身於物表以化人初不可煩以官守也然而聚廬以居合眾而食錢穀有出納簿籍有勾稽不有所司何以能治故僧官之設歷代不廢今命爾僧清濬為僧錄司左覺義爾其往慎乃職勿怠以私使彼學道之從安居飽食而不懈於進修以稱朕興隆爾教之意欽哉東溟法師諱慧日號東溟天台人族姓賈依平山等公出家從子庭訢公習台衡之學子庭為之剖析無不盡其玄奧至上竺禮竹屋淨公偈頌屢屢招拔同伍淨公喜曰翹翹蒼松挺出於荊榛之上者是子也後於越溪座下首眾以表儀四眾創建下竺靈山教寺宏敞上竺觀音教寺帝師嘉師行業賜以金斕法服并署妙應普濟之號洪武初年召赴天界禪林升座說法眾皆聳聽所度弟子甚眾師眉長一寸餘其白勝雪人皆以白眉和尚稱之是年七月夢青蓮華清芳襲人曰吾生淨土之祥也壽八十九葬於妙應塔院十二月封諸王柏為湘王桂為豫王楧為漢王植為衛王庚申洪武十三年正月丞相胡惟庸謀逆伏誅因是罷丞相等官陞六部分理天下庶務改大都督分左右前後中五都督宋濂卒年七十二公博極群書名滿天下文傳四夷而於佛老之言尤深研究所著有潛溪集芝園集龍門子無相謄語等書傳於世四月命群臣各舉所知以備任用五月甲午雷震謹身殿大赦詔曰朕以非德託以萬姓之上奉天勤民於茲十有三年矣不期宰輔失職四姦擅權使賢愚陷於不義朕思創業之艱難念守成之不易首除姦惡鋤根剪蔓爰及餘黨然刑戮之際不無過焉甚非上帝好生之德乃於是月初四日申時分雷震謹身殿朕甚懼焉於是赦天下罪者除十惡不赦外其餘已未發覺結正罪無大小咸赦除之六月詔曰朕荷上天眷祐君主華夷十有三年倉廩盈府庫充皆吾民之所供也今民未甦詔告有司今洪武十三年天下秋糧盡行蠲免授建昌僧官諭曰天下大道惟善無上其善無上者釋迦是也固大慈忍志立大悲願心行無所不至化無所不被論性原情談心妙理潔六塵之無垢淨六根之無翳去諸魔而清法界制外道以樂人天斯行斯修而歷劫無量乃降兜率至於梵宮既捨金輪而猶苦行於雪嶺時道成午夜明心相符朕觀如來以己之大覺而欲盡覺諸法界眾生其為慈也大其為悲也深可為無上者歟世人宿有善根者皆慕佛力寰中之修者甚廣今建昌僧某博修佛道善馭僧民其方士民仰僧善道感化人淳既內附之誠理宜授以建昌府僧綱司云辛酉洪武十四年創編賦役黃冊餘帶曰畸零冊頒五經博士於北方學校始定翰林院官制為正五品衙門上謂廷臣曰夫道之不明由教之不行也夫五經載聖人之道者也譬之粟菽布帛家不可無人非菽粟布帛則無以為衣食非五經四書則無由以知道理云今以五經頒賜使其講習夫君子知學則道興小人知學則俗美他日收學亦未必不本於此雪牕禪師諱悟光字公寔號雪牕成都人姓楊氏以三昧力入智慧海初說法於白馬寺已而住育王天童四會說法虞文清公贊為佛果一枝鳳毛麟角洪武十四年記南堂禪師諱清欲字了菴南堂其號也姓朱氏台之臨海人住及開福本覺靈巖三剎有三會語錄行世悅堂禪師諱顏以東嶼正嫡住崑山東禪轉吳門萬壽升虎林南屏遂陟雙徑有四會語錄行世古鼎禪師諱銘臨濟十五世孫四坐道場將示寂謂其徒曰觀世音持蓮華至矣安坐而逝荼毘舌根齒牙數珠不壞五色舍利無數國史危先生為之碑有四會語錄行世蔣山寺住持仲羲奏遷蔣山寺及寶公塔於東岡改賜寺額曰靈谷寺榜外門曰第一禪林命度僧一千名悉給與度牒贍僧田若干頃六月二十四日禮部為欽依開設僧道衙門事照得釋道二教流傳已久歷代以來皆設官以領之天下寺觀僧道數多未有總屬爰稽宋制設置僧道衙門以掌其事務在恪守戒律以明教法所有事宜開列於後一在京設置僧錄司道錄司掌管天下僧道精選通經典戒行端潔者銓之其在外布政府州縣各設僧綱僧正僧會道紀等司衙門分掌其事僧錄司掌天下僧教事善世二員正六品左善世右善世闡教二員從六品左闡教右闡教講經二員正八品左講經右講經覺義二員從八品左覺義右覺義道錄司掌天下道教事正一二員正六品左正一右正一演法二員從六品左演法右演法至靈二員正八品左至靈右至靈玄義二員從八品左玄義右玄義各府僧綱司掌本府僧教事都綱一員從九品副都綱一員各府道紀司掌本府道教事都紀一員從九品副都紀一員各州僧正司僧正一員道正司道正一員各掌本州僧道事各縣僧會司僧會一員道會司道會一員各掌本縣僧道事一各府州縣寺觀僧道並從僧錄司道錄司取勘置文冊須要開寫某僧某姓名年甲某布政司某府某州某縣籍某年於某寺觀出家受業某師先為行童幾載至某年某施主披剃簪戴某年給度開報一供報各處有額寺觀須要明白開寫本寺本觀始於何朝何僧何道啟建或何善人施捨一僧道錄司衙門全依宋制官不支俸吏與皂隷合用人數並以僧道及佃僕人等為之一僧道錄司體統與欽天監相同出入許依合用本品傘蓋遇官高者即斂之一各處寺觀住持從本處僧道衙門舉保有戒行老成諳通經典者申送本管衙門轉申僧錄司道錄司考試中式具申禮部奏聞一各府州縣未有度牒僧道許本管僧道衙門具名申解僧綱司道紀司轉申僧錄司道錄司考試能通經典者具申禮部奏聞出給一在京在外僧道衙門專一簡束僧道務要恪守戒律闡揚教法如有違犯清規不守戒律及自相爭訟者聽從究治有司不許干預如犯姦盜非為但與軍民相涉在京申禮部酌審情重者送問在外即聽有司斷理壬戌洪武十五年前太子正字晉府長史桂彥良入朝獻萬世太平治要十三事上嘉納之三月初六日曹國公欽奉聖旨天下僧道的田土法不許買僧窮寺窮常住田土法不許賣如有似此之人籍沒家產欽此四月二十二日准吏部咨除授各僧道錄司咨本部知會僧錄司左善世戒資右善世宗泐左闡教智輝右闡教仲羲左講經玘太樸右講經仁一初左覺義來復右覺義宗鬯四月二十五日禮部為欽依開設僧道衙門事今將定列本司官員職掌事理開坐前去仰照驗遵依施行一戒資掌印宗泐封印凡有施行諸山須要眾僧官圓坐署押眼同用印但有一員不到不許輒用差放者不在此限一戒資提督眾僧坐禪參悟公案管領教門之事一智輝仲羲亦督修者坐禪如玘守仁接納各方施主發明經教一來復宗鬯簡束諸山僧行不入清規者以法繩之并掌天界寺一應錢糧產業及各方布施財物置立文簿明白稽考其各僧官職掌之事宗鬯皆須兼理考試天下僧人能否公同圓議具實奏聞五月二十一日禮部照得佛寺之設歷代分為三等曰禪曰講曰教其禪不立文字必見性者方是本宗講者務明諸經旨義教者演佛利濟之法消一切現造之業滌死者宿作之愆以訓世人本月二十日本院官欽奉聖旨見除僧行果為左闡教如錦為右覺義前去能仁開設應供道場凡京城內外大小應付寺院僧許入能仁寺會住看經作一切佛事若不繇此另起名色私作佛事者就仰能仁寺官問罪若遠方雲遊看經抄化及百姓自原用者不拘是限欽此出榜曉諭應赴寺院僧人欽遵施行諭鍾山寺僧勅曰且佛之為教也善其大也溥被生死仲尼有云西方有大聖人不言而化不治而不亂可謂能仁矣云何大覺金仙又讚之以能仁以其不繩頑而頑化美善而善光其行苦而不苦其心素而弗素雖儔雪嶺之孤燈似白晝之單影目星見性超出塵淪復有人天之說四十九秋其演也妙備載大藏未甞有訴逋逃於廷致愆於水火者耶況昔禪祇樹千二百五十人從逋逃者未聞仲尼有云道千乘之國敬事而信節用而愛人今僧佃逃未審節用而致然耶抑愛人而有此耶若非此而有此則府謂僧云當自善來若論以如律恐傷佛性如勅奉行論僧純一曰昔釋迦之為道孤處雪嶺於世俗無干及其道成也善被兩間靈通上下使鬼神護衛而聽德故世人良者愈多頑惡者漸少所以治世人主每減刑法而天下治斯非君減刑法而繇佛化普被之然也所以柳子厚有云陰翊王度是也爾沙門純一既棄父母以為僧當深入危山結廬以靜性使神遊三界下察幽冥令生者慕而死者懷景張佛教豈不修者之宜世人因是而互相倣傚雖不獨處窮居人皆在家為善安得不世之清泰因爾僧之所及也爾不能如是上下朝堂欲氣力以扶持意在鼎新佛寺集多財以肥己孰不知財寶既集淫慾並生況釋迦之非大廈而居六載大悟心通方今梵像巍巍樓閣崢嶸金碧熒煌華夷處處有之此釋迦之所感若是歟集財而建造歟爾僧無知不能修內而修外故不答特役之今脫爾行命有司資路費往尋名山悟善己道以善人他日道必燭寰區可不比佛之為道哉六月丙戌皇后馬氏崩后性勤儉服御不多費謂諸王妃公主曰生長富貴當知蠶桑之不易當為天地惜物也上以威武治天下后甞濟之以寬仁至是崩年五十一上慟悼終身不復立后九月葬馬皇后於鍾山孝陵諡曰孝慈皇后詔選高僧分侍諸王命僧道衍往燕府住持慶禪寺按道衍即姚廣孝也姑蘇人幼出家為僧好讀書工詩文遇異人傳術能知人休咎及善術數之學太祖擇名僧輔諸王文皇帝時為燕王廣孝自請于文皇曰殿下若能用臣臣當舉一白帽子與大王戴也既而文皇自求廣孝於太祖許之蓋王上加白乃皇字是時廣孝已知燕邸異日之必有天下為皇帝矣洪武未靖難兵起皆廣孝之謀也永樂初繇僧錄司左善世徑擢太子少師輔導東宮復其姓名竟不蓄髮娶妻卒封榮國公諡恭靖享太廟按姚廣孝之遇文皇猶劉基之遇太祖皆佐命天界非偶然也廣孝在燕侍文皇時天寒甚文皇出一對曰天寒地凍水無一點不成氷廣孝應聲曰國亂民愁王不出頭誰作主文皇大喜後舉兵令擇日至期疾風暴雨文皇謂曰出師大風雨此兵家之忌也孝曰殿下是箇龍正要大風雨方助得勢頭起果驗癸亥洪武十六年吳沈等進精誠錄先是上謂沈等曰朕閱古昔聖賢其垂訓立教大要有三曰敬天曰忠君曰孝親君能敬天臣能忠君子能孝親則人道立矣然其言散在經傳未易會其要領爾其以三事以類編輯至是書成上之賜名曰精誠錄五月二十一日早朝僧錄司官於奉天門欽奉聖旨即今瑜伽顯密法事儀式及諸真言密呪盡行考較穩當可為一定成規行於天下諸山寺院永遠遵守為孝子順孫慎終追遠之道人民州里之間祈禳伸請之用恁僧錄司行文書與諸山住持并各處僧官知會俱各差僧赴京於內府關領法事儀式回還習學後三年凡持瑜伽教僧赴京試驗之時若於今定成規儀式通者方許為僧若不省解讀念且生須容周歲再試若善於記誦無度牒者試後就當官給與如不能者發為民欽此諭天界寺善世諸行人吾聞釋迦之教務靖不喧時洗心而滌慮去五欲之魔清六根之本雖不至六通圓覺之果其報也必在將來所以修行者磨厲也行者行也功者造積也凡云修行者先置驗不速又將不期然而然歟今之修者期驗欲疾茫然久之心不耐已慮不隔塵世之有者念無不在由是而失道迷宗愆重嵬山信之乎邇來左善世右善世左覺義欲不絕而事生曠致伽藍之有鑒使犯憲章斯非他人訐告亦豈朕之不理然自作為定業將欲以難去實艱以解分是何行哉皆不務靖而好喧生事自取者也行人悟焉甲子洪武十七年春頒行科舉成式三年一大比自是遂為定制訪求德行聲名著於州里之人再驗年貌書判進呈諭天界寺不律僧戒泐復曰志所以崇聲名立節義去浮沈凡丈夫舉此必欲出類拔萃而異仄陋也又智用之而知無不知以之而覺覺無不先也豈有過去茫然而不追者乎斯二志智在天地間生而知之者善用教而知之者善守若生而不知教而不成類乎禽獸者也又何屑屑詢其所以然乎爾戒泐復者所致之地漸佛之場所修者出世之道及今之所以甚於處俗妬忌之惡忿於蚖蛇褻於覲佛不另禽獸所以舁而上殿周旋佛前斯果頂禮乎當此之際志智全忘生死無知死生亦無知前勅住持果如是乎曾聞生死也死生也云何蓋生非死死非生豁然還有覺乎今茫然無知其所以然且今之罪報也人神共怒為集金帛搆是非要虛名不立實效甚蛺蝶之尋芳遊蜂之捕蕋若蚍蜉之慕羶腥於車渠馬足之間不顧網羅輪蹄之厄爾本清蟬翅霄漢麗天風飲高露而乃故低飛而掠殘花啖味甚於蜂蟻蝶乎今之罪也在奏愆匿愆觀喜怒乘顏色及盜眾僧用特愚朕以飾己非斯身亡有日矣然死雖有日未施行於法司乙丑洪武十八年二月魏國公徐達卒年五十四追封中山王諡武寧賜葬鍾山之陰上親為祭文親製神道碑記享大廟勅建鷄鳴寺造浮圖五級祠寶公歲遣官祭祀初西番僧星吉鑑藏居是山至是為闢院命為僧錄司右覺義三月十八日本部官於武英殿欽奉聖旨僧錄司右覺義如錦病故恁禮部辦素祭去祭祀他欽此令祠部備祀庫支價買祭物去祭祀詔曰嗚呼罪盈自己蠹政害民朕為民設官為民造福必欲除姦復生姦甚擾害吾民實朕不才之所致今詔天下凡吾良民憐朕不敏以居君位書不云乎天位艱哉寢食不安以圖民康仰天俯察求治姦貪愈增若此人心為之奈何自詔之後凡擾吾民者大赦不赦七月詔曰嗚呼天位艱哉朕自即位以來十有八年不遑暇食以撫生民奈何內外之臣數用弗當實在予一人以致上天垂戒災於萬姓水旱相仍今聞山東北平雨水愆期農艱栽種歲苗有虧詔書到日今歲秋糧盡行蠲免有司如命毋擾吾民云云九月諭曰農桑衣食之本然棄本逐末鮮有救其弊者先王之世野無不耕之民室無不蠶之女水旱無虞饑寒不至云云九月命蜀王閱武於中都王太祖第十子也諱椿最有賢德博通經藝旁及釋典上所鍾愛呼為蜀秀才王至中都首闢西堂以讀書自娛閱武餘暇召儒臣李叔荊蘇伯衡及名僧來復輩與之講道論文殆無虛日復建寶訓堂尊奉祖訓及前代帝王經典命來復記之又命來復作正心觀道崇本敬賢四箴以自警僧來復字見心豫章人通儒術工詩文一時名士皆與之交與文僧宗泐齊名上聞召見之後以賦詩忤上意被刑有蒲菴集行世十一月十八日本部官於太庖西欽奉聖旨僧錄司左講經如玘病故了恁禮部祭祀他欽此祠部備祭庫內支價辦祭物件完備祭祀十一月二十一日本部官於奉天門欽奉聖旨左講經如玘今日下葬恁禮部官便去祭祀欽此令禮部侍郎章祥致祭仍御製祭文御製祭如玘文嗚呼業海茫茫濟彼岸者鮮矣爾如玘駕般若舟舉楞嚴棹建圓覺檣假華嚴風揚大集帆昨朝柁寬帆飽倏焉彼岸噫果操舟之善耶爾如玘冐風濤而有此耶今業海爾濟舟楫猶存孰備善爾舟傲風於業海如斯濟岸就不日乘爾某之舟有此之濟非獨如是其拯溺者既多朕觀營般若之舟施普度之道豈徒然哉今也期當空相絕迹去來所有庶饈爾其享焉附賡玘太璞韻花逢夜雨曉看妍實蕋凋時階不喧試問老禪幽得處謂言物外有青天續原教論翰林待詔沈士榮撰上卷七篇曰原教論觀心解內教外教辨執迹儒者參禪辨論禪辨作用是性解下卷七篇曰名儒好佛解自私辨莊老異同辨錯說諸經解較是非得失辨三教論諸師人物雄偉論其序云夫情智相違而後有教識趣相違而後有辨故分別是非所以立教不辨何以立理哉昔人欲理之明乃設雖以為問答使讀之者了然不疑今儒者疑難於佛必當辨之所以立教明理也昔諸佛出世諸大菩薩化為外道各執異說問難於佛如來乃破其邪執立如是義說如是經則諸教皆由論辨而起也若唐宋大儒各執所見疑難於佛毀訾排斥或有甚焉亦或菩薩化身儒門故爾相違使有以辨之以彰至理歟果亦未造佛之閫域實有所疑歟自是以來數百年間以儒名者之於佛教或為敬信為非議毀讚不常是非莫辨使至道不明誠可悲矣士榮自知愚陋所學不及先儒之萬一又未得吾佛證入之門伏念二教之相違久矣而智者則默然而不為之辨坐視求學之士循習舊聞或生誹謗喪內學之家珍傷名教之根本故不自揆度輒以其所非斥之言具錄於前為之辨解於後著論三篇解五篇辨六篇通十四原其異同謂之論釋其疑惑謂之解明其是非謂之辨理學君子幸決擇而去取焉固不礙於聖賢之學也時洪武乙丑季夏上弦建安沈士榮謹序御製諭翰林待詔沈士榮曰古智人有為身而修身吾不知修者誰也或曰身為神而修或云神為身而修因是之辨惑之而更惑之果身修神歟抑神修身歟吾不知二修之道但見古人遺跡詢及儒釋道三宗必欲達之以妙己虛靈嗚呼善哉君子雖未至三宗之奇有心若是豈不謂學之足矣聃云居善地心善淵今之人頑肯匠斯三宗者豈不全妙己之虛靈者乎此即智人也護持朵耳思烏思藏詔大矣哉大覺金仙行矣哉出無量歷阿僧下兜率生梵宮異哉雪嶺之修世人過者乎天上人間經劫既廣忍辱愈多方成佛道善被人世法張寰宇人有從斯道者天鑒神扶身後同遊於佛境若違斯道而慢佛者則天鑒神知羈困地獄與鬼同處直候拂石劫盡而方生其斯憂乎苦乎一念同佛則百禍烟消化為諸福今朵耳思烏思藏兩衙地方諸院上師踵如來之大教備五印之多經代為闡揚化㐫頑以從善啟人心以滌愆朕謂佛為眾生若是今多院諸師亦為佛若是而為暗理王綱與民多福敢有不尊佛教而慢諸上師者就本處都指揮司如律施行毋怠丙寅洪武十九年勅天下寺院有田糧者設砧基道人一應差役不許僧應六月詔天下行養老之政諭曰尚齒所以教敬事長所以教順云云八月初八日禮部奏據僧性海等告給護持山門榜文欽奉聖旨出榜與寺家張掛禁治諸色人等毋得輕慢佛教罵詈僧人非禮攪擾違者本處官司約束欽此欽遵出給榜文頒行天下各寺張掛禁約八月十六日本部官於奉天門欽奉聖旨雲南僧人性海等回還與他遞運船隻欽此咨兵部欽遵施行諭雲南僧遊方金仙之教甘心寂寞成在苦空故修道者多棲巖屋樹落魄林泉翫霄壤之明月吟清風於松下置身物外淪世事如太虛若是者廼修之宣之爾雲南僧修者不辭萬里之遙欲覺因緣十二若止京師而師雲南又何知天台之景兩浙之美高僧之淵藪特勅往遊閱諸名山廓爾方寸睿爾神靈異時一歸演華言於金馬論風景於碧鷄時乃道冠點蒼神遊八極快矣哉十二月御製大誥三篇成頒示天下恕中禪師諱無慍字恕中別號空室臨海人也族姓陳母林氏依徑山元叟端禪師出家剃度於昭慶律寺受戒謁靈巖芝公一元靈公一一扣問詳切既歸徑山居擇木寮後見大白砥公竺元道公以看狗子無佛話發悟頌曰狗子佛性無春色滿皇都趙州東院裏壁上掛胡蘆又曰此事如魚飲水冷暖自知決不在語言文字上也師性愛靜隱雖兩住名山皆甫及三載而退後日本國主以水晶數珠峨山石研為贄請命太祖祈師往化師以老病竟辭弟子居頂迎師住於鄞之翠山四方之扣謁者無虛日求偈語者甚眾是年七月十日書偈曰七十八年無法可說末後一句露柱饒舌咄端坐而逝至十二月望日葬於唐嶴之原有二會語錄拈雪竇拈古續大慧竹山頌古山菴雜錄淨土詩偈頌等若干卷行世幻隱禪師諱慧明號幻隱字性原父項母陳氏七歲發疽忽失所在求得之則曰四童子舁我至此識者知為天神所祐後謁竺元道公於仙居紫蘀山又謁徑山元叟端公端問東嶺來西嶺來師指草鞋曰此是三文錢買得端曰未在更道師曰某甲只如此和尚作麼生端曰念汝遠來放汝三十棒師乃悟其旨久之遂罄底蘊曰纔涉思惟皆為剩法是年示寂壽六十九臘五十八木菴禪師覺初禪師無逸禪師丁卯洪武二十年御製尚書洪範成命贊善劉三吾序其後浙江布政及蘇州等府編彙田土方圓四至魚鱗圖冊成二月上躬耕籍田遣官享先農禮成宴群臣於壇所諭之曰耕籍古禮也一以供粢盛一以勸農務本也四月十一日禮部尚書崔等復奉聖旨將戒牒頒行天下重出曉諭諭善世禪師板的達曰禪師自西而東朝夕慕道務在濟人利物朕觀禪師之立志也努力甚堅其歲月之行也甚深故得諸方施供善者頂禮惡者歡心前者東達滄海而禮補陀旋錫錢塘而暫禪天目西遊廬嶽中國之名山遂禪師之意已達復來京師駐錫鍾山之陽日禪巖穴禪師之所以玄中仰觀俯察志在神游八極惟神天昭鑒戊辰洪武二十一年遷僧錄司於天禧寺試經度僧給與度牒三月十四日僧錄司左善世弘道等於中右門欽奉聖旨恁僧錄司行文書各處僧司去但有討度牒的僧二十已上的發去烏蠻曲靖等處每三十里造一座菴自耕自食就化他一境的人欽此四月二十六日僧錄司左善世弘道等於奉天門欽奉聖旨靈谷天界能仁鷄鳴等寺係京剎大寺今後缺大住持務要叢林中選舉有德行僧人考試各通本教方許著他住持毋得濫舉欽此五月乙酉五色雲見劉三吾進曰雲物之祥徵於治世舜之時興於詩歌此實聖德所致上曰古人有言天降災祥在德誠使吾德靡悔災亦可弭苟爽其德雖祥無應國家之慶不專於此也以庶吉士解縉為監察御史縉吉水人天性英悟七歲能賦詩日記數千言十八鄉試第一連登進士草封事凡萬言以進未幾遣歸己巳洪武二十二年春上以天下無事憫諸將老欲保全之詔從公侯各還其鄉各陛辭賜賚有差七月初三日本部官於華蓋殿欽奉聖旨鷄鳴寺老僧官陝西帶來的番僧漢僧教二部做與綿布僧衣欽此移咨二部造辦僧衣三十六名每名綿布僧衣一套每套三件共一百八件進赴內府給去訖八月增設僧司舉選通佛法的僧發來考試除授他去欽此八月十七日僧錄司左善世弘道於奉天門欽奉聖旨天界寺只作善世為額欽此授善世禪師詔曰佛教肇興西土流傳遍被華夷善世㐫頑佐王綱而理道今古崇瞻由慈心而願重是故出三界而脫沈淪永彰而不滅爾勞心願重特加善世禪師以神善道統制天下諸山繩頑禦惡於戲佐王綱而理善道願力宏深體斯之行無往不復戒哉戒哉天淵禪師季芳禪師萬峯禪師諱時蔚號萬峯永嘉人金姓母夢白氣亘天生時有光滿室襁褓見僧輒微笑合掌七歲依演慶寺昇公出家十六剃度十九受具謁虎跑止巖請益復至天台訪無見覩公後歸止巖處決擇為堂中第一座後巖以法衣拂子頂相并偈付之三築精藍題曰聖恩三十年道風遐布師示得法人偈曰慈悲無念花開果熟因地分明慧寶致囑清徹源源一派流千古萬古來相續又語曰如今末法將沈須向水邊林下钁頭邊接引一個半個闡揚吾道報佛恩德不可扳緣高貴輕篾下流逐妄追名迷真惑道切宜仔細遂跏趺說偈曰七十九年一味杜田懸厓撒手杲日當天言畢而絕庚午洪武二十三年詔求仙人張三丰了不可覓召其弟子丘玄清至與語悅之授官與室爵不受辛未洪武二十四年定生員巾服之制襴衫用藍色絹布為之寬袖皂線縧軟巾垂帶由是士子衣冠綽有古風焉申明佛教榜冊六月初一日欽奉聖旨佛教之始自東漢明帝夜有金人入夢是後法自西來明帝勅臣民願崇敬者許於是臣民從者眾所在建立佛剎當時好事者在法入之初有去鬚髮而捨俗出家者有父母以兒童子出家者其所修也本苦空寂寞去諸相慾必欲精一己之英靈當是時佛教大彰群修者雖不能盡為圓覺實在修行次第之間豈有與俗混淆與常人無異者今天下僧寺以上古剎列聖相繼而較者佛之教本中國之異教也設使堯舜禹湯之時遇斯闡演未審興止何如哉今佛法自漢入中國歷曆數者一千三百三十年非一姓為君而有者也所以不磨滅者為何以其務生不殺也其本面家風端在苦空寂寞今天下之僧多與俗混淆尤不如俗者甚多是等其教而敗其行理當清其事而成其宗令一出禪者禪講者講瑜伽者瑜伽各承宗派集眾為寺有妻室願還俗者聽願棄離者聽僧錄司一如朕命行下諸山振揚佛法以善世仍條于後一自經兵之後僧無統紀若府若州合令僧綱司僧正司驗倚郭縣分僧會司驗本縣僧人雜處民間者見其實數於見有佛到處會眾以成叢林清規以安禪其禪者務遵本宗公案觀心目形以證善果講者務遵釋迦四十九秋妙音之演以導愚昧若瑜伽者亦於見佛剎處率眾熟演顯密之教應供是方足孝子順孫報祖父母劬勞之恩以世俗之說斯教可以訓世以天下之說其佛之教陰翊王度也一令下之後敢有不入叢林仍前私有眷屬潛住民間被人告發到官或官府拿住必梟首以示眾容隱窩藏者流三千里一顯密之教軌範科儀務遵洪武十六年頒降格式內其所演唱者除內外部真言難以字譯仍依西域之語其中最密者惟是所以曰密其餘番譯經及道場內接續詞情懇切交章天人鬼神咸可聞知者此其所以曰顯於茲科儀之禮明則可以達人幽則可以達鬼不比未編之先俗僧愚士妄為百端訛舛規矩貽笑智人鬼神不達此令一出務謹遵毋增減為詞訛舛紊亂敢有違者罪及首僧及習者一令出之後有能忍辱不居市廛不混時俗深入崇山刀耕火種侶影伴燈甘苦空寂寞於林泉之下意在以英靈出三界聽一瑜伽僧既入佛剎已集成眾赴應世俗所酬之資驗日驗僧每一日每一僧錢五百文主磬寫疏召請三執事每僧各一千文一道場諸品經呪布施則例一陳設諸佛像香燈供給闍黎等項勞役錢一千文一凡僧與俗齋其合用文書務依修齋行移體式除一表三申三牒三帖三疏三榜不許文繁別立名色妄費紙劄以耗民財一今後所在僧綱僧正僧會去處其諸散寺應供民間者聽從僧民兩便願請者願往任從之僧綱僧正僧會毋得恃以上司出帖非為拘鈐假此為名巧取散寺民施從有緣僧有道高行深者或經旨精通者檀越有所慕從其齋禮毋以法拘一瑜伽之教顯密之法非清淨持守字無訛謬呼召之際幽冥鬼趣咸使聞知即時而至非垢穢之軀世俗所持者曩者民間世俗多有倣僧瑜伽者呼為善友為佛法不清顯密不靈為污濁之所污有若是今後止許僧為之敢有似前如此者罪以遊食七月初一日本部官於奉天門欽奉聖旨恁禮部出批著落僧錄司差僧人將榜文去清理天下僧寺凡僧人不許與民間雜處八月十八日手勅著善世天禧能仁三寺僧官宗泐等明早有雨不要來若無雨天晴早赴奉天門欽此復原禪師名福報字復原台之寧海人俗姓方母張氏於杭之崇福寺出家謁石湖美公於淨慈落髮參經山原叟得旨出世慈谿蘆山遷四明之智門洪武初馳召道行沙門與以中日章赴京館天界寺屢入內庭應答稱旨留三年賜還補處徑山上堂云似地擎山不知山之孤峻如石含玉不知玉之無瑕及化之日忽拍手曰呵呵呵大眾是甚麼看取竟寂壽八十四塔於寂照右岡六月四辰澹居禪師諱至仁字行中號澹居又號熙怡叟番陽人姓吳侍報恩寺真牧純公得度自幼識見卓頴指空上人嘆曰再世人天師也令參元叟留侍香掌外記叟喜謂曰仁書記虎而翼者也出世德章崇報萬壽等剎宋學士稱之曰虎丘尊者名浮屠見性烱如摩尼珠洪武初皇上問以鬼神之理師以佛旨為書而對上悅臨終索紙書偈而逝壽七十四臘六十七三月十九忌辰也全室禪師諱宗泐字季潭號全室台之臨海人族姓周父吉甫母葛氏幼輒跏趺坐八歲從笑隱訢公學法十四剃度二十受具訢公開山龍翔師與俱寄意詞章尤精隷古後謁元叟於徑山掌記室出世水西遷中竺升雙徑次五十五代詔師與演福法師大璞玘公箋釋心經金剛楞伽三經點簡藏經制獻佛樂章往西域求法得莊嚴寶王文殊等經授僧錄司善世掌天下僧教建鳳陽槎峯圓通菴闢一室曰松下居賜天界住持引見賜詩有泐翁去此問誰禪朝夕常思在目前後賜歸槎峯詩云寂寞觀明月逍遙對白雲汝其往矣渡江示疾謂眾曰人之生滅如海一漚漚生漚滅復歸於水何處非寂滅之地也言已喚侍者曰這個聻侍者茫然師曰苦遂逝世時九月十四日也壽七十四荼毘舍利塔於天界附訢公之右高皇帝有賜師免官說又御和詩一百四十五首稱泐翁成祖有御製像贊賜中順大夫得法弟子湛然性一宗欽古拙禪師號祖庭松陵人母持淨戒生不知葷幼背法華十歲日誦一部十三投日鑄寺出家薙染受具首謁石屋南參古梅老人續然三指九載切磨廓然瞥地行詣白雲留為眾首後遁迹韜光巖󱐙三十餘年有平生最愛隈巖谷二十年來懶放迎之句云梁寅字孟敬臨江人家貧力學一時名士多與之遊上徵天下名儒修述禮樂寅與焉以老病辭歸結屋石門山稱梁五經年八十二壬申洪武二十五年試經給僧度牒勅僧錄司行移天下僧司造僧籍冊刊布寺院互相周知名為周知板冊四月二十五日皇太子薨諡懿文九月立嫡長孫允文為皇太子以方孝孺為漢中教授孝孺台州寧海人聰頴絕倫雙眸烱烱如電讀書一目十行俱下鄉人呼為小韓子宋濂謂曰子之文非當世之文也太祖謂皇太子曰此莊士也又曰異人也後建文末狥忠冬上患熱病危甚諸御醫進藥皆無效俄有赤脚僧詣闕下云天眼尊者及周顛仙遣進藥視其藥一曰溫涼藥一曰溫涼石一磈其方用盆盛石磨藥注之沈香醆以服上服之服在未時間至點燈時遍體抽掣藥之効也其藥味香如菖蒲而醆底凝硃紅彩逈異是夜病愈精神日強十二月初六日僧錄司左善世夷簡等於奉天門欽奉聖旨各處有通佛法性理高僧訪問得幾人取將來善世寺住欽此十二月二十一日欽依關領清教錄一百四十五本發與各處僧綱司依本刊板印造俵散所屬寺院僧人琉球在海東南自福建梅花所開漾順颷利舶七日可至其俗以盈虛為晦朔以草木為冬夏人皆去髭黥手羽冠毛衣無禮節好剽掠至此遣子弟來學夷習稍變奉正朔設官職被服冠裳陳奏表章著作篇什有華風焉日本即古倭奴國海中諸夷倭奴最大西南至海東北大山國主世以王為姓地分五畿三島又有附庸百餘拘邪韓最大唐初更為日本其俗男子魁頭斷髮黠面文身婦人被髮屈紒跣足間用履其喜盜輕生好殺天性然也物產金銀琥珀水精琉黃水銀銅錢白珠青玉蘇木胡椒細絹花布螺𧌇漆器扇犀象刀劍鎧甲馬交市華人喜得童女綿綺絲綿磁針時入貢不誠彭享在東南海島中並山多平原禽獸希少草木繁茂沃土宜穀饒果蔬其俗上下親狎無寇盜男女椎髻好誦佛經煮海為鹽釀榔為酒產片腦諸香花錫物遣使奏金葉表文來朝百花在海中依山為國國中有奇花嘉樹民俗饒富尚釋教產紅猴黽倚玳瑁孔雀倒掛鳥胡椒時國王遣使來貢卜烟帖木兒韃靼別部去甘肅一千五百里其地廣袤千里居無城郭以氈帳為廬舍產騾馬牛羊至是來朝楊維禎號鐵崖戴方巾見上上問此巾何名對曰四方平定巾上喜彭友信以貢至京遇上微行口占紅霓詩云誰把青紅線一條和雲和雨繫天腰命續之友信應聲曰玉皇昨夜鑾輿出萬里長空駕玉橋上大悅問其籍命翌辰候於升橋同入朝友信如言候久不至遂入朝上召友信上殿前問故具以實對命為北平布政使癸酉洪武二十六年嚴震直述浦江鄭濟及同里王勳二家累世同居家世孝友於上特詔褒異除二人左右春坊庶子正月初三日大龍興寺住持僧祖儁等赴京賀正辭回司禮監官魯梯傳聖旨住持僧賞五錠散僧每名二錠教禮部補本欽此賜西番國師詔曰佛教興於西土善因博被華夷雖無律以繩頑惟仁心而是則大矣哉妙覺難窮昔從斯道者頓悟三空脫塵淪而出苦趣永離幽冥使生者懷而死者慕豈不聖人者歟邇來西番入貢有僧公哥監藏巳藏卜乃昔元八思巴帝師之後人云踵師之道深通奧典獨志尤堅化愚頑以從善起仁心以滌愆雖是遙聞特加爾圓智妙覺弘教大國師統治僧民名當時之善人永為教中之稱首於戲寂寞山房儔青燈而讀誦觀皓月以吟風疊膝盤陀之上草衣木食方契善符象源禪師諱淑台州人住持徑山六月初四日趨入門曰殺來了殺來了作麼生避遂坐脫甲戌洪武二十七年命僧錄司行十三布政司選僧補官於是居頂道成淨戒等應召除授正月上謂劉三吾曰朕歷年久而益懼者恐為治之心懈也懈心一生百事皆廢生民休戚係焉故日慎一日惟恐弗及如是而治效猶未臻甚矣為治之難也三吾頓首曰陛下之言及此天地神人之福也諭曰人之常情安於所忽飽即忘饑煖即忘寒不思為備一旦卒遇凶荒則茫然無措也深知民艱百計以勸督之俾其咸得飽煖正月初八日欽奉聖旨釋迦佛發大悲願心歷無量劫至於成道說法度人一切來歷載大藏愚者安能知義聰者未能盡目有佛以來效佛之修者無量凡所說法人天會聽愚者雖無知補於時君多矣自佛去世之後諸祖踵佛之道所在靜處不出戶牖明佛之旨官民趨向者歷代如此效佛宣揚者智人也所以佛道永昌法輪常轉邇年以來踵佛道者未見智人致使輕薄小人毀辱罵詈有玷佛門特勅禮部條例所避所趨者榜示之一僧合避者不許奔走市村以化緣為繇致令無藉凌辱有傷佛教若有此等擒獲到官治以敗壞祖風之罪一寺院菴舍已有砧基道人一切煩難答應官府並在此人其僧不許具僧服入公聽跪拜設若己身有犯即預先去僧服以受擒拿一欽賜田地稅糧全免常住田地雖有稅糧仍免雜派人差役一凡住持并一切散僧敢有交結官府悅俗為朋者治以重罪一凡僧之處於市者務要三十人以上聚成一寺一可趨向者或一二人幽隱於崇山深谷必欲修行者聽一僧有妻者許諸人捶辱之更索取鈔錢如無鈔者打死勿論一有妻室僧人願還俗者聽願棄離者修行者亦聽一僧寺庵院一切高明之人本欲與僧扳話顯揚佛教奈何僧多不才其人方與和狎其僧便起求施之心為此人遠不近嗚呼僧若依朕條例或居山澤或守常住或游諸方不干於民不妄入市村官民欲求僧以聽經豈不難哉如此則善者慕之詣所在焚香禮請豈不高明者也行之歲久佛道大昌榜示之後官民僧俗敢有妄論乖為者處以極刑欽此七月十二日本部官同僧錄司華蓋殿欽奉聖旨征南陣亡病故的官員軍士就靈谷做好事普度他恁禮部用心整理欽此乙亥洪武二十八年命僧錄司設上中下三科考試天下沙門賜善世天禧等寺糧米以給其食賜僧錄司官大佑袈裟衣衾大宗禪師諱興台州人住持徑山三月十一日忽嘆曰夫三十婦六齡畢竟偶不成遂坐去丙子洪武二十九年十一月聖旨靈谷寺住持病故恁禮部與祭祀欽此本部辦素祭遣官致祭丁丑洪武三十年命僧錄司行十三布政司凡有寺院處所俱建禪堂安禪集眾戊寅洪武三十一年太祖定燕邸後代取諱二十字四句曰高瞻祁見祐厚載翊常由慈和怡伯仲簡靖迪先猷二月二十九日僧錄司左善世大佑等於右順門欽奉聖旨著江東驛江淮驛兩處蓋兩座接待寺著南北遊方僧道往來便當欽此蘧菴法師諱大佑號蘧菴住持姑蘇北禪寺詔為左善世精究內外典籍善天台賢首教義有彌陀略解淨土指歸等書行世遂初法師諱紹宗號遂初上海陳氏十三出家於松江安國寺得法於靜菴鎮法師天資頴悟戒行精嚴初說法於長慶次遷吳興慈咸大展玄風緇素嚮化洪武癸酉應召有事廬山奏對稱旨賜金縷僧伽黎擢右講經陞右善世是年月日示疾而逝四月上不豫閏五月十日崩壽七十有一是月十六日葬於孝陵上尊諡曰聖神文武欽明啟運俊德成功統天大孝高皇帝廟號太祖太祖御製護法集錄入集中者不列備雲棲護法錄中佛教利濟說心經序三經論釋道論誦經論修教論明施論宦釋論鬼神有無論空實喻拔儒僧文僧道衡說僧妙雲說僧竺隱說清教錄諭鍾山僧勅諭天界寺僧賜宗泐免官說問佛仙二篇還經示僧天界寺花架說戒僧陶冶文又諭僧習唐太宗聖教序遊寺記靈谷寺記遊新菴記牛首山菴記僧犯憲說赦二役囚人祭寶誌公文祭道林文讚十六羅漢二次詩偈十九首山居詩十二首讚頌十三首集列六十一人附見十五人道原禪師秋潭法師宗律禪師昭慶律師太白法師石湖禪師竺元禪師一元禪師無著禪師古梅老人用明法師懶牧禪師靜菴禪師清源法師白雲禪師皇太孫即皇帝位以明年為建文元年大赦天下太孫治喪禮被髮哭踊哀動左右勅有司喪儀悉遵周禮於是倣金藤遺制前朝後殿左右角門及西宮內寢各設座如生存凡十一所有久不御者即以香湯洒掃之陳祖訓於東直殿設重器於西直殿京官四品以上朝服執鉞立於諸陛之上自初十以至十六日哭臨如禮晝不飲勺水夜不就枕簟先是太祖不豫多暴怒遭譴戮者甚眾太孫入侍事必躬承服藥則親甞以進去後則親扶以起唾壺溺器之屬靡不手提以獻而愉色婉容藹然可掬太祖氣已漸平多所全宥當深更夜分侍衛酣寢際呼無不應應無不起蓋終夕未甞交睫也太孫素豐腴至是哀毀骨立矣是日諸大臣迎之於大明門外群臣百姓望見其毀瘠之容深墨之色與哭泣之哀莫不舉手加額曰天子純孝舉喁喁然有至德之思焉詔行三年喪命齊泰黃子澄預參國事命方孝孺為博士侍講蹇義為吏部侍郎夏原吉為戶部侍郎徵江西處士楊士奇為翰林院編纂官張統為吏部尚書熒惑守心程濟通術數上書言北方兵起期在來年
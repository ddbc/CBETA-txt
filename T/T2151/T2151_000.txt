後漢劉氏都洛陽惟孝明皇帝以永平三年歲次庚申帝夢金人項有日月光飛來殿庭上問群臣太史傅毅對曰臣聞西域有神號之為佛陛下所夢固其是乎至七年歲次甲子帝勅郎中蔡愔中郎將秦景博士王遵等一十八人西尋佛法愔等至印度國請迦葉摩騰竺法蘭共還用白馬馱經并將畫釋迦佛像以永平十年歲次丁卯至于洛陽帝悅造白馬寺至十四年歲次辛未正月一日五岳道士楮善信等負情不悅因朝正之次表請較試勅遣尚書令宋庠引入長樂宮帝曰此月十五日大集白馬寺南門爾日信等以靈寶諸經置道東壇上帝以經像舍利置道西七寶行殿上信等遶壇涕泣稽請天尊詞情懇切又以栴檀柴等燒經冀經無損以為神異然所燒經並從灰燼先時昇天入火履水隱形皆不復能善禁呪者呼策不應時太傅張衍語信曰所試無驗即是虛妄宜就西域真法時南嶽道士費叔才等慚忸自感而死時佛舍利光明五色直上空中旋環如蓋遍覆大眾映蔽日輪摩騰法師先是阿羅漢即以神足遊空飛行坐臥神化自在時天雨寶華及奏作眾樂感動人情大眾歡悅摩騰復坐法蘭說法時眾咸喜得未曾有時後宮陰夫人王婕妤等一百九十人出家司空陽城侯劉善峻鎮遠將軍姜苟兒等二百六十八人出家四岳道士呂慧通等六百二十人出家京都男女張子尚阿潘等三百九十一人出家帝親與群官為出家者剃髮給施供養經三十日造寺十所城外七寺城內三寺七寺安僧三寺安尼具如漢明帝法本內傳說沙門迦葉摩騰中印度人婆羅門種幼而敏悟兼有風姿博學多聞特明經律思力精博探󱫁鉤深敷文析埋每有新義出於神表嘗遊西印度有一小國請騰講金光明經俄而隣國興師而來既將踐境輒有事礙兵不能進彼國兵眾疑有異術密遣使覘但見君臣安然共聽其所講大乘經明地神王護國之法於是彼國既覩斯神驗請和求法時蔡愔等殷請於騰騰遂與愔等俱來見帝於洛陽以永平十年歲次丁卯於白馬寺譯四十二章經此經本是外國經抄騰以大化初傳人未深信蘊其妙解不即多翻且撮經要以導時俗騰後終於洛陽沙門竺法蘭中印度人少而機悟淹雅博愛多通禪思毘尼莫不窮妙誦經百餘萬言學徒千餘居不求安常懷弘利戒軌嚴峻眾莫能窺遇愔求請便有輕舉之志而國主不聽密與騰同來間行後至以漢明帝時初共騰譯四十二章經騰卒蘭以永平十一年歲次戊辰至十三年庚午自譯佛本行經十地斷結經法海藏經佛本生經二百六十戒合異總五部一十六卷初武帝穿昆明池得灰墨問東方朔朔云可問西域胡人法蘭既至時以追問蘭曰此是劫燒之灰又將優填王栴檀像樣至洛帝即勅令圖寫供養沙門支婁迦讖月支國人操行純深性度開敏稟持法戒諷誦群經志在宣弘遊方化物以桓帝建和元年歲次丁亥至靈帝中平三年歲次丙寅於洛陽譯阿閦佛國經大集經般若道行品經首楞嚴經屯真陀羅尼經阿闍世王經無量清淨經孛本經般舟三昧經古品遺日說般若經寶積經問署經梵般泥洹經阿闍世王問五逆經兜沙經內藏百品經大方便報恩經光明三昧經禪經雜譬喻經阿育王太子壞目因緣經總二十一部合六十三卷審得本旨曾不加飾可謂善宣法要弘道之士河南清信士孟福張蓮等筆受沙門安清字世高安息國太子王薨讓國於叔出家遊方以漢桓帝建和二年至止未久大善漢言初自稱前身出家有一同學性多瞋恚高曰卿以此故當受惡形我必相度乃與辭曰吾往廣州以償宿對既至番禺路逢少年拔刀向高高笑而言曰故來相償耳遂引頸受刃於是還復高身譯經如故久之乃曰須度昔日同學遂行達䣏亭湖廟廟神嚴烈船人祈廟降呪呼高曰昔與子同學今壽盡旦夕恐此醜形穢於江湖當死山西澤中又懼墮地獄今有絹千匹及雜寶等願為營塔欲現醜形恐眾人懼高曰但現無苦神遂出頭乃是大蟒高向之胡語并為讚唄蟒悲泣而退高時達豫章即為造寺創基之始有一年少高前受呪願訖因忽不見高曰彼得離惡形也後人山西澤中見一死蟒頭尾數里今潯陽郡有蛇村是也高又往廣州尋前世害己年少尚在共說宿緣曰猶有餘報當往會稽畢之隨高至彼市中有亂相打誤著高頭而死尋于眾錄序高之事互有出沒將以神迹難知見聞異耳自桓帝建初二年歲次戊子至靈帝建寧三年歲次庚戌譯出修行道地經法句經大僧威儀經五十挍計經雜四十四篇經七處三觀經十報經大道地經道意發行經禪經安般守意經無量壽經陰持入經百六十品經大十二門經小十二門經人本欲生經阿毘曇五法經七法經普法義經漏分布經四諦經九橫經八正道經大安般經思惟要略經十二因緣經五陰喻經轉法輪經流攝經是法非法經法受塵經十四意經本相猗致經阿毘曇九十八結經禪行法想經禪行三十七品經難提迦羅越經獨富長者經長者懊惱三處經由起長者悔過經佛為那拘說根熟經長者兄弟詣佛經佛神力救長者子經阿那邠祁化七子經十支居士八城人經無畏離車白阿難經受呪願經長者子制經郁伽居士見佛聞法醒悟經得非常觀經舍頭諫經出家因緣經佛度栴陀羅兒出家經純陀沙彌經外道出家經精進四念處經父母恩難報經禪思滿足經數息事經禪法經禪祕要經世問言美色經一切行不恒安住經人受身入陰經多倒見眾生經人身四百四病經人病醫不能治經分別善惡所起經斫毒樹復生經犯戒罪報輕重經禪定方便次第法經阿練若習禪法經四百三昧名經自誓三昧經流離王經溫室洗浴眾僧經迦葉結經罵意經處處經佛為頻頭婆羅門說像類經婆羅門問佛布施得福經佛為調馬聚落主說法經婆羅門行經頭遮婆羅門論義出家經佛為事火婆羅門說法悟道經婆羅門虛偽經佛化大興婆羅門出家經佛為阿支羅迦葉說自他作苦經婆羅門子命終愛念不離經四吒婆羅門出家得道經佛為憍慢婆羅門說偈經婆羅門服白經婆羅門問世尊將來世有幾佛經婆羅門避死經佛為婆羅門說耕田經七老婆羅門請為弟子經婆羅門通達經論經佛覆裸形子經婆羅門解知眾術經佛為婆羅門說四法經佛為年少婆羅門說知善不善經如幻三昧經安般經內藏經五門禪要用法經水喻經浮木譬喻經鼈喻經提婆達生身入地獄經摩那祇女人誹佛生身入地獄經鬼問目連經十八地獄經地獄罪人眾苦經地獄報應經目連見眾生身毛如箭經摩訶衍精進度中罪報品經尊者薄拘羅經阿難問事佛吉凶經迦栴延無常經當來變滅經太子墓魄經四不可得經堅心正意經分明罪福經多增道章經奈女祇域經金色女經摩鄧女經前世爭女經承事勝己經悔過法經舍利弗悔過經太子夢經小般泥洹經慈仁不殺經阿難同學經商人脫賊難經過去彈琴人經尸迦羅越六向拜經世間強盜布施經商人子作佛事經呪賊經卒逢賊結衣帶呪經梵天詣婆羅門講堂經五陰成敗經八光經五戰鬪人經五法經五行經三毒經阿含正行經良時難遇經求離牢獄經蓮華女經孤母喪一子經昔有二人相愛敬經住陰持入經鏡面王經子命過經健陀國王經歎寶女經大迦葉遇尼乾子經正齋經阿那律思惟目連神力經寶積三昧文殊師利菩薩問法身經舍利弗問寶女經月燈三昧經阿難惑經佛印三昧經迦葉詰阿難經大乘方等要慧經空淨天感應三昧經情離有罪經藥王藥上菩薩觀經義決律凡譯一百七十六部合一百九十七卷沙門竺佛朔印度人識性明敏博綜多能以靈帝嘉平元年歲次壬子於洛陽譯道行經至光和六年歲次癸亥譯般舟三昧經支讖譯語孟福張蓮筆受棄文存質深得經旨優婆塞都尉安玄亦號安侯騎都尉安息國人志性貞白深有理致博誦群經並通幽旨以靈帝光和四年歲次辛酉於洛陽譯法鏡經斷十二因緣經嚴佛調筆受具得音正盡經微旨郢匠之美見述其人沙門支曜西域人博達群典妙解幽微京洛之間挹其風彩以靈帝中平二年歲次乙丑於洛陽譯成具光明經小本起經賴吒和羅經馬有八態經首至問佛十四事經聞城十二因緣經墮落優婆塞經小道地經馬有三相經阿那律八念經摩訶摩耶經凡一十一部一十三卷言直理詣不加潤飾沙門康巨西域人心存遊化志在弘經以靈帝中平四年歲次丁卯於洛陽譯問地獄事經清信士嚴佛調臨淮人綺年穎悟敏而好學共安玄對譯善閑梵言以靈帝中平五年歲次戊辰於洛陽譯古維摩詰經𣽈首菩薩無上清淨分衛經慧上菩薩問大善權經思意經內六波羅蜜經迦葉詰阿難經十慧經凡七部一十卷理得音正盡經微旨故安玄稱佛調出經省而不煩存本巧妙沙門康孟詳西域人有慧學之譽以獻帝興平元年歲次甲戌至建安四年歲次己卯於洛陽譯太子本起瑞應經興起行經梵網經舍利弗目連遊四衢經報福經四諦經凡六部合九卷奕奕流便足騰玄趣沙門竺大力西域人情好遠遊無憚艱險弘道終日未以為勞以獻帝建安二年歲次丁丑於洛陽譯修行本起經康孟詳度語沙門曇果西域人學該內外解通真俗於迦毘羅衛國得中本起經齎來至洛以獻帝建安十二年歲次丁亥翻中本起經康孟詳譯語失譯人名一百二十三部合一百四十八卷並出古舊二錄及道安失譯并僧祐三藏記費長房三寶錄並紀於漢錄後雖不知譯人經是正經讎校梵文允合真理還依舊錄附之後漢大方便報恩經分別功德經梵本經泥洹後千歲中變記經合道神足經如來性起經諸經佛名舊譬喻經雜譬喻經觀無量壽佛經龍種尊國變化經過去香蓮華佛世界經見牧牛者示道經作佛形像經三千佛名經千佛因緣經五十三佛名經八部佛名經十方佛名經賢劫千佛名經稱揚百七十佛名經南方佛名經滅罪得福佛名經觀世音所說行法經彌勒為女身經寂調意所問經薩陀波崙菩薩求深般若圖像經菩薩生地經菩薩所生地經菩薩受戒法經受菩薩戒次第十法菩薩懺悔法初發意菩薩常晝夜六時行五事法六菩薩名經迦葉赴佛泥洹經義唄比丘經僧名數事行經比丘諸禁律摩訶僧祇律比丘要集優波離問佛經沙彌威儀沙彌十戒經比丘尼十戒經受十善戒經沙彌尼戒賢者五戒經優婆塞威儀經四天王經魔嬈亂經頂生王因緣經行檀波羅蜜經功德莊嚴王八萬四千歲請佛經魔調王經誨子經教子經福子經小兒聞法即解經菩薩修行經長者賢首經長者命終無子付屬經質多長者請比丘經善德婆羅門求舍利經外道誘質多長者經無害梵志執志經梵志避死經梵志喪女經梵志觀無常得解脫經貧子得財發狂經𤢴狗齧主經居士物故為婦鼻蟲經鐵城泥犁經泥犁經勤苦泥犁經地獄經鹽王五天使者經積骨經苦陰經持齋經海八德經寂志果經人弘法經未曾有經華嚴瓔珞經觀世樓炭經般若得經惟日雜難經內身觀章經摩訶剎頭經清淨法行經金剛清淨經淨除業障經摩訶衍寶嚴經十住毘婆沙經佛遺日摩尼寶經轉女身菩薩經受持佛名不墮惡經七寶經十二因緣章經沙門為十二頭陀經三十二相因緣經三十七品經般舟三昧念佛章經庾伽三磨斯經禪要呵欲經須河譬經法句譬喻經譬喻經梵音偈本經阿彌陀佛偈經後出阿彌陀佛偈讚七佛偈怛惒尼百句五言詠頌本起道行品諸經梵音解般若波羅蜜神呪經七佛所結麻油述呪幻師波陀神呪五龍呪毒經取血氣神呪呪䶚齒呪呪牙痛呪呪眼痛呪呪賊法用七佛安宅神呪安宅呪法魏曹氏前都洛陽後都許昌沙門曇柯迦羅者此云法時印度人也幼而才敏質像璝瑋尋讀一覽文義悉通善四圍陀妙五明論圖讖運變靡所不該自謂在世無過於己嘗入僧坊遇見法勝毘曇慇懃尋省莫知旨趣乃深歎曰佛法鉤深因即出家誦大小乘經及諸毘尼以文帝黃初三年歲次壬寅遊化許洛覩魏境僧眾全無律範遂以齊王芳嘉平二年歲次庚午於洛陽更集梵僧以羯磨受戒并翻僧祇戒本此方戒律之始沙門康僧鎧者印度人也廣學群經義暢幽旨以嘉平四年歲次壬申於洛陽白馬寺譯郁伽長者所問經無量壽經沙門曇帝安息國人善學律藏妙達幽微以高貴鄉公正元元年歲次甲戌於洛陽譯曇無德羯磨沙門白延西域人才明蓋世深解踰倫以高貴鄉公甘露三年歲次丁丑於洛陽白馬寺譯首楞嚴經無量清淨平等覺經叉須賴經除災患經平等覺經菩薩修行經凡六部合八卷沙門安法賢西域人藝業克深慧解尤峻振錫遊邦自遠而至譯羅摩伽經一部大般涅槃經一部吳孫氏前都武昌後都建業優婆塞支謙字恭明月支國人也漢末遊洛謙該覽經籍及諸技藝善諸國語細長黑瘦白眼黃睛時人語曰支郎眼中黃形軀雖細是智囊武烈皇帝以其才慧拜為博士輔導東宮甚有裨益以黃武二年歲次癸卯乃至建興二年歲次癸酉正舊譯新凡一百二十九部合一百五十二卷然謙譯經典深得義旨謂大明度經禪祕要經阿差末菩薩經菩薩本緣集經維摩詰所說不思議法門經修行方便經大般泥洹經瑞應本起經法鏡經小阿差末經阿彌陀經義足經方等首楞嚴經法句經慧印經本業經須賴經梵摩渝經私阿末經微密持經月明童子經阿難四事經差摩竭經優多羅母經七女經郁伽長者經八師經釋摩男本經孛抄經老女經齋經悔過法經賢者德經佛從上所行三十偈經了本生死經惟明二十偈經龍施女經鹿子經十二門大方等經賴吒和羅經四十二章經難龍王經不自守意經五陰事經七知經人民求願經佛開解阿拔梵志經寶海梵志成就大悲經梵志子死稻敗經梵志問佛師經降千梵志經梵志經度梵志經外道仙居說度經梵志結淨經梵志問佛世間增減經佛為外道須深說離欲經梵網六十二見經阿質國王經桀貪王經國王成就五法久存於世經惟婁王師子潼譬喻經諸法本經五母子經戒消伏災經枯樹經是我所經甘露道經不淨觀經水上泡經恒水戒經色無常經護口意經壽命促經法施勝經諸漏盡經修行慈經須摩提長者經魔調王經四願經淨行品經金剛清淨經惟日雜難經佛為訶利曠野鬼說法經阿闍世王女阿術達菩薩經勸進學道經貝多樹下思惟十二因緣經堅意經三品弟子經摩訶精進經菩薩修行經普廣菩薩經陀羅尼句呪經華積陀羅尼呪經八吉祥經摩訶般若波羅蜜呪經七佛神呪經大慈無減經寶女明三十二相經三魚失水經演道俗業經不莊校女經申日經孫多邪致經長者音悅經黑氏梵志經法律經出家功德經弊魔試目連經七漏經藍達王經魔女聞佛說法得男身經魔化作比丘經佛以三車喚經未生怨經弗加沙王經須摩提女經百喻經雪山獼猴經度脫狗子經猘狗經三種良馬經鵄烏事經河中草龜經瞎鱉經四種良馬經鷹鷂獵經法滅盡經無母子經并制梵唄三契聲于今江淮盛行沙門維祇難者此言障礙印度人也學通三藏妙善四含以遊化為業與竺律炎發自西域因到江左以黃武三年歲次甲辰於武昌郡譯阿差末經法句集經沙門竺律炎印度人解行清厲內外博通與維祇難同遊吳境以武烈皇帝黃龍二年歲次庚戌於楊都譯梵志經佛醫經三摩竭經沙門康僧會是康居國大承相之長子世居印度年未齒學俱喪二親至性篤孝著聞於國服畢入道厲行清高弘雅有量篤志好學解通三藏慧貫五明辯於樞機頗屬文翰以吳初染佛法大化未全欲使江左興立圖寺遂以武烈皇帝赤烏四年歲次辛酉杖錫建康營立茅茨設像行道至十年歲次丁卯吳國以為矯異有司奏聞帝召問會佛何靈驗會曰如來雖復遷迹千載遺骨舍利神耀無方是以育王起八萬四千塔帝曰若得舍利當為起塔如其虛妄國有常刑會遂殷請三七日乃獲舍利五色耀天光明出火作大蓮華照耀宮殿帝自執瓶寫于銅槃舍利衝槃槃即破碎舉朝群臣莫不驚肅又置舍利於鐵砧使力者擊之砧鎚俱陷舍利無損帝大敬悅即造舍利塔及建初寺然會播四依之德弘十地之功感舍利於帝宮則三吳之塔爰立挫張昱之洪辯則五湖之寺斯存折帝皓之捷縱震梵響之幽唄以吳太元二年歲次辛未於楊都譯六度集經吳品經菩薩淨行經雜譬喻集經阿難念彌經鏡面王經察微王經梵皇王經權方便經坐禪經菩薩二百五十法法鏡解子注道樹經注解安般經注解總一十四部合二十九卷沙門支彊梁接者此云無畏西域人以五鳳二年歲次乙亥於交州譯法華三昧經沙門竺道馨筆受失譯人名經一百一十部合二百九十一卷勘于群錄并僧祐三藏記費長房三寶錄並紀於吳後雖不委譯人善知譯時代研味三藏允合真理還依先錄紀之吳後謂雜譬喻經雜數經阿惟越致轉經摩訶乘經蜀普耀經摩訶衍優波提舍經三昧王經梵王請問經不退轉輪經佛從兜率降中陰經四天王經魔王請問經那先譬喻經度無極譬經釋提桓因所問經大梵天王請轉法輪經法華光瑞菩薩現壽經普賢菩薩答難二千經濡首菩薩經太子試藝本起經小本起經不思議功德經蜀首楞嚴經後出首楞嚴經梵天王請佛千首經深斷連經甘露味阿毘曇七佛父母姓字經阿惟越致菩薩戒經菩薩常行經摩訶目揵連與佛捔能經阿難得道經阿難般泥洹經阿那律念復生經沙門分衛見怪異經人詐名為道經大戒經衣服制經沙彌離威儀弟子本行經道本五戒經威儀經為壽盡天子說法經魔試佛經阿須倫問八事經摩竭王經薩波達王經尸呵遍王經年少王經太子法慧經是光太子經長者難提經長者子誓經五百婆羅門問有無經女利行經貧女聽經蛇齧命終經國王癡夫人經四婦因緣經淫人曳踵行經須多羅經墮加經盤達龍王牛來自供養經行收食牛經隨釋迦牧牛經法嚴經譬四經賣智慧經初受道經學經福經止寺中經無端廅持經安般行道經解慧微妙經失道得道經心情心識經檢意向正經道德果證經父子因緣經熒火六度經雜阿含經小觀世樓炭經內波羅蜜經四輩經大四諦經五方便經五惟越羅名解說經五陰經中五濁世經六波羅蜜經大七車經八正邪經八總持經八輩經八部僧行經大十二因緣經十八難經五十二章經百八愛經逮慧三昧經小安般舟三昧經禪行斂意經禪數經化譬經群生偈經大總持神呪經薩和菩薩經慧定普遍神通菩薩經貧女經阿秋那經西晉司馬氏都洛陽沙門竺曇摩羅察此言法護本姓支後改姓竺月支國人八歲出家甚有識量天性純懿操行精苦篤志好學萬里尋師屆茲未久而博覽六經遊心七籍解三十六種書詁訓音義無不備識日誦萬言過目咸記妙閑三藏奉經遊方先居燉煌後詣京洛自晉武帝太始元年歲次丙戌訖于敏帝建興元年爰暨江左所在翻譯雜譬喻三百五十首光讚般若經新道行經漸備一切智經閑居經正法花經普耀經颰陀劫三昧經修行經大哀經賢劫經小品經薩芸分陀利經持心經度世品經密迹金剛力士經樓炭經生經如來興顯經阿差末經無盡意經寶女經普超經海龍王經阿惟越致經持人菩薩所問經等集眾德三昧經超日明三昧經菩薩藏經諸神呪經寶髻菩薩所問經須真天子經文殊師利佛土嚴淨經弘道廣顯三昧經大般泥洹經無量壽經首楞嚴經寶藏經要集經般舟三昧經大善權經順權方便經隨權女經如幻三昧經等目菩薩經勇伏定經更出阿闍世王經賈客經文殊師利現寶藏經佛昇忉利天為母說法經仁王般若波羅蜜經普門品經月光童子經金剛藏菩薩行經大淨法門經離垢施女經須摩提菩薩經龍施女經大方等頂王經無所悕望經魔逆經濟諸方等學經菩薩行五十緣身經彌勒菩薩所問本願經文殊師利淨律經無極寶三昧經寶網童子經普法義經文殊師利悔過經滅十方冥經菩薩十地經溫室洗浴眾僧經賴吒和羅所問光德太子經當來變經五百弟子自說本起經師子月佛生經迦葉結集傳經㮈女耆域經胞胎經維摩詰所說法門經郁伽羅越問菩薩行經幻士仁賢經決總持經首意女經舍頭諫經十二因緣經六十二見經四自侵經無言童子經聖法印經移山經無思議孩童菩薩經彌勒成佛經舍利弗目連遊諸國經流離王經實施女經佛為菩薩五夢經摩訶目揵連本經太子墓魄經四不可得經菩薩悔過法經乳光經心明女梵志婦飯汁施經大六向拜經鴦掘魔經菩薩十住經摩調王經照明三昧經所欲致患經法沒盡經菩薩齋法經獨證自誓三昧經過去佛分衛經五蓋疑結失行經總持經無憂施經五福施經嚴淨定經慧明經大迦葉本經光世音大勢至受決經諸方佛名功德經目連上淨居天經普首童真經十方佛名經三品修行經金益長者子經眾祐經觀行不移四事經小法沒盡經四婦喻經廬夷亘經廅羅王經檀若經龍施經馬王經鹿母經給孤獨明德經龍王兄弟施達試王經勸化王經百佛名經殖眾德本經沙門果證經佛悔過經三轉月明經解無常經胎藏經離垢蓋經小郁伽經阿闍貰女經人所從來經誡羅云經鴈王經十等藏經雁王五百雁俱經誡具經決道俗經猛施經城喻經誡王經菩薩齋經多聞經彌勒菩薩為女身經離睡經文殊師利菩薩經寤意經寶日光明菩薩經樂想經尊上經身觀經醫王經法觀經意經降龍經應法經邪見經何苦經受歲經貧窮經灌臘經密具經悔過經犯罪經法社經雜讚經盂蘭經分別經腹使經苦應經閑居經四種人經七寶經四未曾有經八陽經三十二相因緣經四自在神通經慈仁問八十種好經夫那羅經隨藍本經貧女為國王夫人經寶女問慧經七女本經女人慾熾荒迷經悉鞞梨天子詣佛說偈經梵王變身經光世音經惟明二十偈經三品悔過經耆闍崛山解經比丘尼戒經眾經目錄合二百一十部總三百九十四卷清信士聶承遠筆受沙門彊梁婁至者此云真喜西域人也志情曠放弘化在懷以晉武帝太康二年歲次辛丑於廣州譯十二遊經沙門安法欽安息國人學贍眾經語兼晉俗幽鑒無滯剋暢玄門以晉武帝太康二年歲次辛丑訖惠帝光熙元年歲次丙寅於雒陽譯大阿育王經道神足無極變化經文殊師利現寶藏經阿闍世王經阿難目佉經總五部合一十二卷沙門無羅叉者于殿國人以晉惠帝元康元年歲次辛亥於倉恒水南寺譯放光般若經此經梵本是沙門朱仕行於于闐遣弟子弗如檀送還雒陽檀未發頃彼小乘學僧詣王讒仕行云經非佛說仕行于時即求燒經為證王即許焉於是積火焚之投經火中火滅經存更增光淨王臣驚駭咸稱神感遂送達此沙門竺叔蘭者西域人也解標眾望行潔群先於晉惠帝世遊化之雒於雒陽譯異毘摩羅詰經首楞嚴經凡二部合五卷沙門白法祖河內人也本姓萬氏少便出家才思㑺徹敏朗絕倫誦經日八九千言研味方等妙入幽微世俗墳素多所該貫乃於長安造立精舍講習為業太宰河㵎王顒鎮于關中極師敬之俊乂之士咸伏其德祖既博達善梵晉語於晉惠帝世譯嚴淨佛土經泥洹經善權經持心梵志經檀特陀羅尼經大方等如來藏經如來興顯經海龍王經長者修行經五百童子經佛問四童子經調伏王子道心經誓童子經五百王子作淨土願經三幼童經二童子見佛說偈供養經大愛道般泥洹經等集三昧經首達經無量破魔陀羅尼經賢者五福經郁伽羅越問菩薩經惟逮菩薩經總二十三部合二十五卷沙門支法度於晉惠帝永寧元年歲次辛酉譯文殊師利現寶藏經十善十惡經誓童子經善生子經總四部合五卷優婆塞聶道真即聶承遠息父子清悟皆以度語為業於晉武帝太康年至懷帝永嘉末年諮詢法護為之筆受及護沒後真遂自譯五十四部經合六十六卷謂十住經諸佛要經觀世音授記經寂音菩薩願經大光明菩薩百四十八願經文殊師利般涅槃經師子步雷菩薩問發心經大雲密藏問大海三昧經溥首童真經寂音菩薩問五濁經無言菩薩流通法經菩薩戒要義經菩薩呵睡眠經菩薩呵家過經菩薩如意神通經菩薩苦行經菩薩宿命經菩薩受齋經菩薩導示行經菩薩求佛本業經菩薩奉施詣塔作願念經菩薩本願行品經菩薩求五眼法經菩薩出要行無礙法門經菩薩初發心時經大方廣菩薩十地經菩薩戒身自在經菩薩三法經無言菩薩經菩薩道行六法經三曼陀跋陀羅菩薩經無垢施菩薩分別報應經菩薩初地經儒童菩薩經菩薩十道地經光味菩薩造七寶梯經菩薩緣身五十事經菩薩戒自在經菩薩十法住經波斯匿王欲伐鴦掘魔羅經轉輪聖王七寶具足經轉輪聖王發心求淨土經文殊師利與離意女論義經文殊師利淨律經初發意菩薩行易行法菩薩布施懺悔法菩薩戒獨受檀文菩薩懺悔法菩薩離行法菩薩所行四法菩薩五法行經菩薩六法行經異出菩薩本起經眾經目錄沙門法立智道弘拔悟物為先於晉惠帝世共法炬等在雒陽出經四部合十三卷樓炭經法句本末經大方等如來藏經諸德福田經沙門法炬器量高峙遊化在懷於晉惠帝世初共立同出立沒後炬遂自出經一百三十二部合一百四十二卷謂樓炭經遺教法律經諸經菩薩名經佛為比丘說燒頭喻經波斯匿王祖母命終經魔女問佛說法得男身經衰利經無懼經普施經無常經慢法經數經名稱經受持經忍辱經時經灌經福田經福行經柔軟經正經伏婬經危脆經息恚經要意經求欲經舉鉢經要道經法海經曉食經放逸經灰河經群牛譬經鑄金喻經毒草喻經恒河喻經須河喻經木杵喻經調達喻經嬰兒喻經大蛇譬喻經爪甲擎土譬經塵灰河譬喻經毒喻經飛鳥喻經譬喻六人經群羊喻經田夫喻經馬喻經韋提希子月夜問夫人經頂生王故事經波斯匿王詣佛有五威儀經波斯匿王喪母經淨飯王般泥洹經阿闍世王受決經阿闍世王問五逆經轉輪聖王七寶現世間經頻毘娑羅王詣佛供養經流離王攻釋子經波斯匿王太后崩塵土坌身經優填王經阿闍世王問瞋恨從何生經波斯匿王女命過詣佛經羅漢遇瓶沙王經明帝釋施經和難經鴦掘魔婦死經阿梵和利比丘無常經波利比丘謗梵行經摩訶比丘經拘提比丘經調達教人為惡經調達問佛顏色經尊者瞿低迦獨一思惟經差摩比丘喻重病經瞻波比丘經鴦掘髻經比丘分衛經佛看病比丘不受長者請經佛為諸比丘說莫思惟世間經比丘求證人經比丘問佛多優婆塞命終經佛為比丘說大力經佛為年少比丘說正事經聰明比丘經大悲比丘本願經羅漢迦留陀夷經和難釋經羅旬喻經佛降鴦掘魔人民歡喜經優陀夷坐樹下寂靜調伏經金師精舍尊者病經難提釋經浮彌經比丘各言志經比丘疾病經比丘於色厭離經佛為比丘說三法經坐禪比丘命過生天經比丘避女惡名欲自殺經比丘問佛何故捨世學道經佛為比丘說極深嶮難處經沙曷比丘功德經深淺學比丘經相應相可經比方世利經前世三轉經少多制戒經求欲說法經眾生身穢經信能度河經苦陰因事經葉喻多少經異信異欲經向邪違法經說法難值經增壹阿含經積木燒然經恒水流澍經邪業自活法經旃檀塗塔經眼色相繫經處中行道經無始本際經往古造行經捨諸世務經眾生未然三界經有眾生三世作惡經人民疫疾受三歸經信人者生五種過患經四大色身生厭離經以金貢太山贖罪經失譯人名八部合十五卷吳別二錄及費長房三寶錄並云西晉惠帝元康年中譯謂度世品經如來祕密藏經阿耨達龍王經方等陀羅尼經寶嚴經五福德經明相續解脫地波羅蜜經弟子學有三輩經東晉司馬氏都建康沙門白尸梨蜜多羅此云吉友西域人國王之太子以國讓弟遂為沙門天姿高朗風神俊邁儀貌卓然出於物表以晉元帝世來遊建康止建初寺丞相王導見而奇之導嘗詣蜜多羅吉友解帶偃臥及尚書令卞望之至吉友乃斂容端坐有問其故蜜多羅曰王公風道期人卞令軌度格物故其然耳內外博通應對辯捷凡是晉朝令僕王公莫不雅重皆所歎伏善呪術能梵唄世號高座法師譯灌頂經等三部合一十一卷謂灌頂經大孔雀王神呪經孔雀王雜神呪經沙門支道林履味遊方懷道利物以晉成帝咸康元年歲次乙未譯方等法華經又於太康元年譯阿閦佛剎諸菩薩學成品經沙門竺曇無蘭此云法正西域人也以晉孝武帝太元六年歲次辛巳至太元二十年歲次乙未於楊都謝鎮西寺譯出經一百一十一部合一百一十二卷其中或有自譯或從大部簡出謂義足經二百六十戒三部合異三十七品經賢劫千佛名經八師經玉耶經荷鵰阿那含經戒德經七夢經水沫所漂經比丘聽施經治禪法經蛇行法經暴象經群牛千頭經拘薩國烏王經夫婦經犢牛經野雞經驢騾經蠱狐鳥經孔雀經五苦經十善十惡經自愛經阿難念彌經國王不黎先泥十夢經摩天國王經彌蓮經梵志頞波羅延問種尊經寂志果經羅婆鳥為鷹所捉經大魚事經見水世界經新歲經佛見梵天頂經鱉獼猴經赤嘴烏喻經無吾我經戒相應經阿耨風經阿難多洹羅云母經阿育王供養道場樹經採蓮華王經四天王按行世間經帝釋慈心戰勝經三十三天園觀經比丘問佛釋提桓因因緣經天於脩羅欲鬪戰經天帝受戒經釋提桓因詣目連放光經梵天策數經諸天地經比丘浴遇天子放光經諸天問如來警戒不可思議經天神禁寶經罪業報應經救護身命經集修士行經勸行有證經禪思滿足經忠心正行經見正經四大泥犁經佛為比丘說大熱地獄經地獄眾生相害經十法成就惡業入地獄經眾生頂有鐵磨盛火熾然經見一眾生舉體糞穢塗身經鐵城泥犁經泥犁經目連見大身眾生熱鐵纏身經比丘成就五法入地獄經學人意亂經萍沙王五願經般泥洹時大迦葉赴佛經五眼文經弟子命過經孔雀王呪經龍王結願經五龍神呪經摩尼羅亶神呪經龍王呪水浴經大神將軍呪經伊洹法願神呪經十八龍王神呪經摩尼羅亶神呪安摩經藥呪經大神母結誓呪經呪毒經持句神呪經麻油述呪經檀特羅麻油述呪經七佛所結麻油述呪經解日厄神呪經呪水經嚫水經請雨呪經止雨呪經幻師跋陀神呪經陀隣鉢呪經呪時氣病經呪小兒經呪齒經呪眼痛經呪牙痛經六神名神呪經幻師何鄒夷神呪經醫王惟婁延神呪經十誦比丘戒本離欲優婆塞優婆夷具行二十二戒文一卷沙門瞿曇僧伽提婆此言眾天罽賓國人風彩可範樞機有彰沈慮四禪研心三藏初於符秦帝固建元十九年歲次丁亥譯阿毘曇八揵度一部又於建元末年譯阿毘曇心一部毘婆沙阿毘曇一部總三部合五十卷後以晉孝武帝太元十六年歲次辛卯化遊江左沙門慧遠請入廬山即以其年譯阿毘曇心論一部三法度論教授比丘尼法總三部合七卷隆安元年歲次丁酉春遊建康晉朝王公風流名士莫不造席以其年冬十一月為將軍東亭侯王珣集楊都名德四十沙門釋慧持等重譯中阿含經增壹阿含經至二年六月方訖竺道祖筆受總譯經八部合一百六十七卷沙門迦留陀伽此云時水西域人弘喻有方懷道遊國以晉孝武帝泰元十七年歲次壬辰譯十二遊經沙門康道和戒德有儀軌範群物以晉孝武帝泰元二十一年歲次丙申譯益意經一部沙門佛馱跋陀羅此云覺賢本姓釋氏迦維羅衛國人甘露飯王之苗裔五歲出家日誦數千言博學群經多所通達禪律馳譽同學僧伽達多閉戶坐禪忽見賢來驚問何來答云暫至兜率致敬彌勒言訖便隱後數現神變方知證不還果時有秦僧智叡請賢還國賢即許焉乃附舶循海而行經一島下賢指曰可止於此舶主不肯二百餘里為風所吹還至賢所指處眾人方知神異後遇便風同侶皆發賢不聽動先發之者皆悉傾覆又於夜中忽發眾皆不肯賢自牽一船獨發其不發者悉被賊害既達於此與羅什相見什所有疑必就諮決盛行禪業後往廬山復適江陵凡所經歷數言未然初眾人不信後皆如說儀軌率素不俟華好志韻清遠雅有淵致以晉安帝隆安二年歲次戊戌至宋永初二年辛酉於楊都廬山二處譯大方廣佛華嚴經觀佛三昧經過去因果經新無量壽經達摩多羅禪經大方等如來藏經文殊師利發願偈經出生無量門持經本業經新微密持經淨六波羅蜜經菩薩十住經僧祇律僧祇大比丘戒本方便心論總一十五部合一百二十五卷並究其幽旨妙盡文意沙門法業慧義慧嚴等筆受沙門曇摩卑晉云法愛以晉安帝隆安四年歲次庚子於楊都尚書令王法度精舍沙門僧遵等二十餘德請曇摩卑譯雜門律事沙門卑摩羅叉此云無垢眼罽賓國人澄靜有志履道苦節為人青眼世號青目律師先在龜茲弘闡律藏四方學徒競往師之鳩摩羅什亦預在徒於是杖錫流沙冒險東入以姚秦弘始八年既達關中什仍師禮羅什去世以晉安帝義熙年中乃適壽春止石㵎寺盛闡毘尼譯十誦律經數年後乃之江陵於辛寺夏坐開講十誦譯毘尼誦雜問律事二部合五卷道場慧觀筆受沙門法顯姓龔平陽武陽人也三歲出家篤孝忠貞及受大戒志行明敏儀軌整肅常慨經律舛闕誓志尋求以晉安帝隆安三年歲次己亥歷遊印度敬奉靈跡學梵書語研究奧旨手抄梵文以晉義熙元年歲次乙巳汎海而還達到楊都於道場寺譯大般泥洹經方等般泥洹經雜藏經僧祇尼戒本雜阿毘曇心論合五部二十三卷沙門祇蜜多西域人識性通敏聰達宏遠志存弘化無憚遠遊爰於晉世譯瓔珞經維摩詰經禪經大智度經如幻三昧經阿術達經無所希望經普賢觀經無極寶三昧經五蓋疑結失行經所欲致患經如來獨證自誓三昧經法沒盡經菩薩正齋經照明三昧經分衛經威革長者六向拜經菩薩十住經魔調王經指鬘經浮光經彌勒所問本願經十地經寶女施經普門品經總二十五部合四十六卷居士竺難提此言喜西域人志道無倦履遠能安解悟幽旨言通晉俗以晉恭帝元熙元年歲次己未爰暨宋世譯大乘方便經請觀世音消伏毒害陀羅尼經威革長者六向拜經沙門竺法力西域人業行清高智道崇峙善通方語妙稱經微以晉恭帝元熙元年歲次己未二月譯無量壽至真等正覺經一部沙門釋嵩公或云高公趙錄及始興錄並云晉末沙門釋嵩公出迦葉結集戒經萍沙王五願經日難經三部合三卷沙門釋退公出經一卷始興錄云晉末出迦葉戒經沙門釋法勇趙錄云於晉末出佛開解梵志阿颰經失譯人名經五十二部合五十六卷僧祐三藏集記及費長房三寶錄並云是晉代失譯源經謂遺教三昧經未曾有因緣經阿那含經那先經觀無量壽佛經三世三千佛名經千佛因緣經五十三佛名經八部佛名經十方佛名經賢劫千佛名經稱楊百七十佛名經南方佛名經滅罪得福佛名經比丘諸禁律經摩訶僧祇律比丘要集優波離問佛經沙彌威儀經比丘尼十戒經受十善戒經沙彌尼戒經賢者五福經賢者五戒經優婆塞五戒經優婆塞威儀經波若得經觀世樓炭經本行六波羅蜜經定意三昧經般舟三昧念佛章經庾伽三磨斯經禪定方便次第法經禪要呵欲經七萬二千神王護比丘呪經十二萬神王護比丘尼呪經三歸五戒帶佩護身呪經百結神王護身呪經宮宅神王守鎮左右呪經塚墓因緣四方神呪經伏魔封印大神呪經摩尼羅亶大神呪經召五方龍王攝疫毒神呪經梵天神策經普廣經七佛所結麻油述呪經七佛神呪陀羅尼章句經摩羅亶神呪按摩經五龍呪毒經齲齒呪經七佛安宅神呪經安宅呪經三歸五戒神王名經秦符氏都長安沙門曇摩特此言法海西域人善持律藏妙入契經以符秦建元三年歲次辛未共竺佛念於長安譯十誦比丘戒本授尼二歲壇文凡二部惠澤筆受沙門釋惠常戒軌嚴峻慧善毘尼共曇摩特竺佛念等以符秦建元四年歲次壬申於長安譯比丘尼大戒沙門鳩摩羅佛提此言童覺西域人以符秦建元五年至七年歲次乙亥共竺佛念佛護等於長安安鄴寺譯四阿含暮抄經一部沙門僧導曇究僧叡等筆受沙門僧伽跋澄此云眾現罽賓國人毅然有淵懿之量歷尋名師備集三藏博覽眾經暗誦毘婆沙貫其妙旨浪志遊方觀風弘化以符秦建元十七年歲次乙酉來入關中共釋道安等譯雜阿毘曇婆沙論一部尊者婆須蜜所集論一部僧伽羅剎集經合三部二十七卷至建元二十一年歲次己丑訖佛圖羅察傳語沙門敏智及黃門郎趙文業筆受沙門曇摩蜱此言法愛印度人器宇明敏志好弘誘以符秦建元十八年歲次丙戌與竺佛念共於長安譯摩訶般若波羅蜜經抄一部沙門曇摩難提此言法喜兜佉勒國人齠年離俗聰慧夙成研諷經典以專精致業遍觀三藏暗誦阿含博識洽聞靡所不綜外國遠近咸共推伏少而觀方遍涉諸國常以弘化為務以符秦建元年中達于長安堅先聞提譽深見禮接以建元二十年歲次戊子堅遣道安集義學僧請難提譯中阿含經增壹阿含經阿育王太子法益壞目因緣經僧伽羅剎集經三法度經總五部合一百一十四卷沙門竺佛念度語慧嵩筆受秦姚氏都常安沙門竺佛念涼州人弱年離俗志業清高外和內朗通鑒明敏綜習群經尤工蒼雅家世西河洞曉方語梵秦音義莫不博洽符秦建元年與跋澄等同入長安為等度語於符姚二代為譯人之宗然念自符秦建元十年歲次戊寅訖至姚秦譯出耀論菩薩瓔珞經十住斷結經鼻柰耶經十地斷結經菩薩處胎經大方等無相經持人菩薩經菩薩普處經菩薩瓔珞本業經王子法益壞目因緣經中陰經十誦比丘尼戒所出本末總一十三部合八十二卷沙門曇摩耶舍此言法稱罽賓國人少而好學長而彌篤神爽高雅該覽經律陶思八禪遊心七覺明悟出群幽鑒物表欲苦節求果天神悟云何不觀方弘化而獨守小善於是歷遊諸國遂以曠濟為懷常有聖僧或五或三執錫自空詣法稱談話以晉安帝隆安年中達于廣州於白沙寺為清信女張普明譯差摩經又以姚秦弘始九年歲次丙午至十六年歲次癸丑於長安譯舍利弗阿毘曇一部秦太子泓親管理味沙門釋道摽制序凡二部二十三卷沙門鳩摩羅什婆此言童壽本印度人父以聰敏見稱龜茲王聞以女妻之而生於什什居胎日母增辯慧七歲出家日誦千偈義旨亦通至年九歲與外道論義辯挫其邪鋒咸皆愧伏年十二有阿羅漢奇之謂其母曰常守護之若年三十五不破戒者當大興佛法度無數人又習五明論四韋陀典陰陽星算必窮其妙後轉習大乘數破外道遠近諸國咸謂神異母生什後亦即出家聰拔眾尼得第三果什既受具母謂之曰方等深教應大闡秦都於汝自身無利如何什曰菩薩之行利物亡軀大化必行爐鑊無恨從此已後廣誦大乘洞其祕奧西域諸王請什講說必長跪座側命什蹋而登焉符堅建元九年歲在丁丑太史奏云有星現外國當有大德智人入輔中國堅曰朕聞西有羅什襄陽有道安將非此耶後果遣將軍呂光等率兵七萬西伐龜茲光與什同來什在道數言應變光盡用之光於是即據西涼亦請什留至姚秦弘始三年興滅迺召方入長安秦主興厚加禮之延入西明閣及逍遙園別館安置勅僧䂮等八百沙門諮受什旨興卑萬乘之心尊三寶之教於草堂寺共三千僧手執舊經而參定之莫不精究洞其深旨時有僧叡興甚嘉焉什所譯經叡並參正什以姚秦弘始四年歲次辛丑起譯大品經大集經放光般若經小品經華首經檢諸罪福經妙法蓮華經賢劫經十住經思益梵天問經大樹緊那羅王所問經持世經維摩詰所說經佛藏經菩薩藏經稱揚諸佛功德經禪經禪經祕要法禪法要解阿闍世經阿蘭若習禪法經禪要經發菩提心經自在王經善信摩訶神呪經新首楞嚴經梵網經大善權經無量壽佛經彌勒下生經彌勒成佛經金剛般若經諸法無行經菩提經仁王護國般若波羅蜜經遺教經十二因緣觀經菩薩訶色欲經雜譬喻經須摩提菩薩經文殊悔過經比丘應法行經無思議光孩童菩薩經大方等頂王經大金色孔雀王經莊嚴菩提心經佛弟子化魔子偈誦經太白魔王堅信經開化魔經魔業經過魔法界經佛問阿須輪大海有減經魔王變身經東方善華世界佛座震動經陀羅尼法門六種動經佛跡現千輻輪相經佛臍化出菩薩經往古生和佛國願行法典經佛謦咳徹十方經過去無邊光淨佛土經佛變時會身經無量樂佛土經王后為蜣蜋經佛心總持經獼猴與婢共戲致變經水牛王經雀王經兔王經菩薩身為鴿王經佛昔為鹿王經牧牛經虛空藏菩薩問持經幾功德經觀世音經彌勒菩薩本願待時成佛經燈指因緣經觀普賢菩薩經睒本起經觀佛三昧經寶網經文殊師利問菩提經樂瓔珞莊嚴經請觀世音經思惟要略法經持地經菩薩戒本十誦比丘戒本大智度論一部般若經論集一部成實論一部十住毘婆沙論一部大莊嚴論一部十住論一部中論百論十二門論馬鳴傳龍樹菩薩傳提婆菩薩傳婆藪槃豆傳實相論至十一年戊申凡譯九十八部經合四百二十一卷僧叡僧肇道恒等筆受然什詞喻婉約出言成章神情鑒徹傲岸出群應機領會鮮有其匹且篤性仁厚汎愛為心虛己善誘終日無倦沙門佛馱耶舍此云覺名罽賓國人操行貞白戒節堅固儀止祥淑視瞻不凡五明四韋之論三藏十二之典特悟深致流辯無滯以姚秦弘始年達于姑臧什先師之勸興往邀興即勅迎并有贈遺笑而不受曰明旨既降便應載馳檀越待士既厚脫如羅什見處未敢聞命重使敦喻方至長安興自出迎別立新省於逍遙園四事供養並皆不受時至分衛一食而已耶舍為人赤髭善毘婆沙時人號為赤髭毘婆沙什既師之亦稱大毘婆沙師興凡所供給衣服臥具滿三間屋不以關心興為貨之造寺耶舍自姚秦弘始五年歲次壬寅創譯至十五年歲次壬子譯長阿含經虛空藏菩薩神呪經四分戒本四分律四部合六十九卷解座興施布絹萬匹悉皆不受竺佛念等筆受沙門弗若多羅此云功德華罽賓國人以戒節見稱備通三藏專精十誦計念四禪以姚秦弘始年中振錫入鎬姚主興待以上賓之禮法師羅什亦挹其風儀厚相崇敬特異常範至弘始六年歲次癸卯十月十七日集義學僧數百人請於長安中寺譯十誦律一部羅什度語西秦乞伏氏都菀川沙門法堅或云堅公為量弘普利物戒心以乞伏西秦太初年間於河南國為乞伏乾歸譯方等王虛空藏所問經演道俗業經菩薩所生地經孛經賢首經太子須大拏經僮迦葉解難經睒子經無涯際持法門經灌佛經除恐災患經七女本經婦人遇辜經阿難問事佛吉凶經一十四部合一十八卷如須大拏經等在江陵辛寺譯庾爽筆受餘十部見始興錄非唯西秦譯也北魏元氏都中山沙門釋曇覺一云慧覺涼州人牆仞連霄風神爽悟戒地清拔慧鑒通微於于殿國得賢愚經梵本以魏太武帝太平真君六年歲次乙酉於高昌郡天安寺譯一部沙門釋曇耀恒安石窟通樂寺僧自少出家器宇崇峙風鑒閑約戒行堅貞以魏太武皇帝太平真君七年信崔晧邪佞崇重寇謙殘害釋種毀廢佛法未盈數年太武遭惡疾自生悔愧即誅崔晧埋之都市以口為廁令眾穢之太武帝崩子文成立稱興安元年興隆佛法至和平三年歲次壬寅曇耀為昭玄統慨前陵廢欣今再興自於北臺石窟寺對印度沙門集諸大德譯淨度三昧經付法傳凡二部合五卷沙門吉迦夜此云何事西域人遊化戒慮導物在心以魏孝文帝延興二年歲次壬子為僧統曇曜譯雜寶藏經等五部合二十五卷劉孝標筆受謂雜寶藏經付法藏因緣經傳稱揚諸佛功德經大方廣菩薩十地經方便心論北涼沮渠氏都姑臧沙門釋道龔虛心廣運弘利為道以北涼河西王神璽永初年間於張掖為蒙遜譯悲華經一部寶梁經一部沙門法眾高昌郡人亦以北涼沮渠氏永初年中於張掖為河西王蒙遜譯大方等檀特陀羅尼經一部沙門僧伽陀西域人意存兼濟化誘居懷以北涼沮渠永初年中於張掖為蒙遜譯慧上菩薩問大善權經一部沙門曇摩懺或云曇無讖此云法豐中印度人六歲出家日誦萬言初學小乘五明諸論後遇白頭禪師教以大乘十日交諍方悟大旨遂專大乘讖明解呪術所向皆驗西域號為大神呪師以北涼沮渠玄始元年歲次壬子至姑臧齎涅槃經前分并菩薩戒止於傳舍慮失經本𣏞之而臥夜乃有神人牽讖墮地讖謂為盜如是三夕乃聞空中聲曰此是如來解脫之藏何為枕之讖慚悟乃安高處果有盜者夜捉提舉竟不能勝明旦讖持不以為重盜謂聖人悉來拜謝遜聞讖名厚遇請譯遂以玄始三年歲次甲寅記譯至玄始十年辛酉譯大般涅槃經一部大方等大集經一部悲華經一部菩薩地持經一部菩薩戒經一部優婆塞戒經一部方等大雲經一部虛空藏經一部佛本行經一部金光明經一部海龍王經一部楞伽經一部信善經一部無為道經一部勝鬘經羅摩伽經須真天子經居士請僧福田經文陀竭王經功德寶光菩薩經腹中女聽經決定罪福經菩薩戒本經菩薩戒壇文總二十三部合一百四十八卷慧嵩筆受道俗數百人問難讖釋疑滯清辯若流涅槃三譯乃訖安陽侯沮渠京聲蒙遜從弟為人博識涉獵經史閱意內典奉持五戒絕於妻室不拘榮利常隨曇摩讖譯經西至于殿從印度法師佛馱斯那諮問道義斯那天才聰朗誦半億偈經明了禪法西方諸國號為人中師子安陽從那受學禪法諸祕要術口說梵本東歸於涼以北涼永和年中譯禪法要解一部魏滅涼後南奔建康以宋孝武帝孝建元年達至京邑即以孝建二年歲次乙未於楊都竹園寺及鍾山定林上寺又譯治禪病祕法淨飯王般涅槃經八關齋經普明王經佛大僧大經生死變識經忿惒檀王經長者音悅經賢者律儀經進學經優婆塞五戒經耶祇經摩達經五百梵志經旃陀越經五反覆大義經迦葉禁戒經弟子死復生經弟子事佛吉凶經五苦章句經釋種問優婆塞經波斯匿王喪母經菩薩誓經中陰經佛母般泥洹經󱇆夷比丘經梵摩皇經優婆塞五法經五恐怖世經末羅王經觀彌勒菩薩上生兜率天經觀世音觀經諫王經清信士阿夷扇經弟子慢為耆域述經總三十五部合三十六卷丹陽尹孟顗見而奇之資贍隆厚其所譯之經諷誦既久對眾弘宣文無滯礙沙門浮陀跋摩或云佛陀此言覺鎧西域人志操明直聰悟出群雖復遍集三藏偏善毘婆沙論常誦此部用為心要以北涼永和五年歲次乙亥為河西王子虔譯毘婆沙論一部道泰筆受屬魏滅涼經書被焚失四十卷今唯六十卷在沙門釋道泰譯大丈夫論一部入大乘論一部沙門釋智猛雍州新豐縣人稟性端厲明行清白少襲法服修業專誠諷誦之音以夜續日志度宏邈情深佛法西尋靈迹以北涼永和年中自西而返塗經玉門即於涼土譯般泥洹經一部失譯人名經五部僧祐新集及釋道安涼土錄並云是涼代失譯人名今還附入涼世目錄雖不知譯人名庶知譯時代也大忍辱經不退轉經金剛三昧經金輪王經賢劫五百佛名宋劉氏都建康沙門佛陀什此言覺壽罽賓國人少受業於彌沙塞部專精律品兼達禪要以宋廢帝滎陽王景平元年歲次癸亥七月到於楊都法顯先於師子國得彌沙塞律未譯而終京邑僧徒聞什善律眾請譯出即以其年冬於龍光寺譯為三十四卷并戒本羯磨合三十六卷于闐沙門智勝傳語沙門竺道生慧嚴等筆受侍中王練為檀越沙門曇摩蜜多此言法秀罽賓國人生而連眉為人沈邃甚有慧鑒常有善神潛形密護每之國境神必託夢告其王知去亦如之誓以遊方教化為志不拘名利初到燉煌即立禪閣植柰千株開園百畝學禪定眾趨者如雲以宋文帝元嘉十八年歲次甲子來至建業於祇洹寺譯禪祕要經五門禪要法觀普賢菩薩行法經虛空藏菩薩觀經諸法勇王經佛昇忉利天為母說法經轉女身經象腋經郁伽長者所問經虛空藏菩薩神呪經總一十部合一十二卷善呪術傳畫迦毘羅像形沙門畺梁耶舍此言時稱西域人性剛直寡嗜欲善三藏多所諳知尤工禪思以宋文帝元嘉元年歲次甲子達于京邑帝深加賞勅住鐘山道林精舍譯觀藥王藥上二菩薩經譯無量壽觀經沙門僧含筆受沙門伊葉波羅此云自在西域人善通三藏解貫四含以宋文帝元嘉年中遊於彭城為比徐州刺史王仲德譯雜阿毘曇心論一部刺史親自筆受沙門釋智嚴涼州人弱冠出家精勤為業納衣宴坐蔬食永歲不受別請分衛自資晉義熙十三年宋武伐姚泓還始興公王恢從駕觀山見嚴禪思即請還都然嚴道化所被幽顯咸伏先於西域得經梵本未譯以宋文帝元嘉四年歲次丁卯於楊都枳園寺共寶雲等譯普曜經無盡意菩薩經生經廣博嚴淨不退轉輪經菩薩瓔珞本業經毘羅三昧經阿那含經四天王經善德婆羅門問提婆達多經一音顯正法經調伏眾生業經善德優婆塞經法華三昧經淨度三昧經總一十四部合三十六卷然嚴未出家前曾受五戒有所虧犯後受大戒疑不得戒遂汎海至印度國諮問羅漢比丘時羅漢不決為詣彌勒彌勒答云得戒嚴甚喜焉沙門求那跋摩此言功德鎧罽賓國人即其國王之少子也洞明九部博曉四含深達律品妙入禪要誦經百餘萬言罽賓王薨眾請紹位恐為戒障遂林栖谷飲孤行山野遁迹人世儀形感物見者發心以宋文帝元嘉年中達于建業文帝慇懃問曰弟子常欲齋而不殺迫以身徇物不獲從志法師將何以教之跋摩曰夫道在心不在事法由己非由人且帝王與匹夫所修各異匹夫身賤名劣言令不威若不剋己苦躬將何為用帝王以四海為家兆民為子出一嘉言則士女咸悅布一善政則人神以和刑不夭命役無勞力則使風雨適時寒暖應節百穀滋繁桑麻欝茂如此持戒齋亦大矣不殺亦眾矣寧在闕半日之食全一禽之命然後方為弘濟耶帝大悅曰跋摩法師開悟明達可與談於天人之際矣勅住祇桓寺供給隆厚即以元嘉年於楊都譯菩薩善戒經雜阿毘曇心論四分比丘尼羯磨優婆塞五戒略論三歸及優婆塞戒沙彌威儀五門禪要用經律分異記總七部合三十八卷證第二果沙門寶雲西涼州人自少出家精勤碩學志韻剛潔不偶世群求法懇惻忘身殉道遂以晉隆安年初西尋靈迹經羅剎之野聞天鼓之音禮釋迦影迹受羅漢之語歷遊西方善梵書語印度字音訓釋辭句悉皆備解後來長安復至江左諸翻譯人傳譯梵語於雲為最初與智嚴共同出經嚴既遷化雲獨宣譯以宋文帝元嘉年中於六合山寺譯佛本行讚經傳付法藏經佛所行讚經傳新無量壽經新淨度三昧經總四部合十五卷沙門慧觀等友而善之沙門僧伽跋摩此言眾鎧印度國人少而棄俗戒德清峻善解律藏尤精雜心器宇宏肅道俗敬異其所譯經並文義詳允梵宋不差彭城王劉義康崇其戒範請以為師名重京邑以宋元嘉十年歲次癸酉於長干寺譯阿毘曇毘婆沙論薩婆多摩德勒伽毘尼大勇菩薩分別業報略集龍樹菩薩勸發諸王要偈請聖僧浴文總五部合二十七卷寶雲傳語道場寺慧觀筆受沙門求那跋陀羅此言功德賢中印度人幼學五明四韋陀論志性明敏度量該博後遇雜心莫測涯際方悟佛法崇深投簪落彩專精志業博通三藏慈和恭恪事師盡禮捨小學大則深悟幽旨以宋文帝元嘉十二年來至楊都帝深重之勅住祇洹寺至宋元嘉二十年歲次癸未於楊都瓦官寺譯雜阿含經眾事分阿毘曇楞伽阿跋多羅寶經央掘魔羅經過去現在因果經釋六十二見經大方廣寶篋經現在佛經菩薩行方便神通變化經淨度三昧經相續解脫了義經大法鼓經阿蘭若習禪經勝鬘師子吼一乘大方便經無量壽經賓頭盧突羅闍為優陀𤥻王說法經般泥洹經八吉祥經無憂王經出無量持門經三小劫經四食經十二遊經十二頭陀經三因緣經異處七處三觀經十一想思念如來經十二品生死經十報法三統略經罪福報應經六齋八戒經四人出現世間經四品學法經申兜本經舅生經那先經日難經君臣經鞞摩肅經鸚鵡經負債為牛經越難經那賴經二僑士經釋摩男本經阿蘭那經老母經樹提伽經阿遬達經大意經目連降龍王經阿難見伎樂啼哭無常經舍利弗等比丘得身作證經佛往慰迦葉病經請槃特比丘經佛命阿難詣最勝長者經目連弟布施望報經舍利弗般泥洹經摩訶迦葉度貧母經阿那律七念章經雜藏經虛空藏菩薩經菩薩呵欲經阿彌陀經諸法無行經貧子須賴經無量義經殺龍濟一國經無涯際持法門經墮珠著海中經當來選擇諸惡世界經阿難陀目佉尼阿離陀經佛入甘露調正意經過去行檀波羅蜜經本行六波羅蜜經第一義五相略集總七十八部合一百六十一卷慧觀等筆受弟子法勇傳語荊州刺史南譙王劉義宣嘗請講華嚴經跋陀自愧未善宋言遂旦夕禮懺求觀世音忽夢有人白服持劍擎一人頭來謂陀曰何故憂耶陀以意對答曰不須多憂即便以劍易於陀首更安新頭問曰得無痛耶答云不痛既悟心神喜悅於是就講辯注若流後還楊都屬帝讌會王公畢集帝欲試其機辯并解人意不帝見其白首而謂之曰師今日不負遠來之意自外如何唯有一在賢即答言慕化遠來天子恩遇垂三十載今年七十一唯一死在帝大悅勅命近御而坐兼工呪術既善大乘時人號曰摩訶乘沙門曇無竭此言法勇姓李幽州黃龍人幼為沙彌禪修苦行持戒誦經為師所重嘗聞法顯躬踐佛國乃慨然有忘身之誓以宋武帝永初元年招集同志釋僧猛等二十五人共遊西域二十餘年自外並死唯竭獨還於罽賓國得梵經本元嘉末年達于楊都手自宣譯觀世音受記經沙門釋慧簡以宋孝武帝大明元年歲次丁酉於鹿野寺譯灌頂藥師琉璃光佛經商人求財經閻王五天使經善生子經懈怠耕者經釋迦畢罪經貧窮老公經殺身濟賈人經舍衛城中人喪子發狂經譬喻經請賓頭盧法經阿難見水光瑞經呪願經瞿曇彌記果經學人亂意經竊為沙門經佛母般泥洹經長者子六過出家經獵師捨家學道事經瞿曇彌經旃闍摩暴志謗佛事經二老男女見佛出家得道經真為沙門經佛涅槃後諸比丘經大力士出家得道經總二十五部合二十五卷沙門功德直西域人道契既廣善誘日新以宋大明六年歲次壬寅到荊州為沙門釋玄暢譯菩薩念佛三昧經無量門破魔陀羅尼經暢刊正文義詞旨婉密而暢舒手出香掌中流水莫之測也沙門竺法卷印度人志性弘簡開利為務以宋明帝太始年中於廣州譯無盡意經海意經如來恩智不思議經寶頂經阿述陀菩薩經三密底耶經總六部合二十九卷沙門釋朔公於宋代在南海郡譯濡首菩薩無上清淨分衛經沙門釋道嚴於宋世譯瓔珞本業經佛藏大方等經總二部合三卷沙門釋勇公於宋世譯空淨三昧經車匿經勸進學道經梵女首意經總四部合四卷沙門釋法海於宋世譯樂瓔珞莊嚴方便經寂調意所問經沙門釋先公於宋世譯月燈三昧經齊蕭氏都建康沙門曇摩伽陀耶舍此言法生稱印度國人悟物居情導利無捨以齊高帝建元三年歲次辛酉於廣州朝亭寺譯無量義經沙門慧表筆受沙門摩訶乘西域人栖心妙道結志弘通以齊武帝永明年中於廣州譯五百本生經他毘利律他毘利此云宿德沙門僧伽跋陀羅此云眾賢西域人懷道放曠化惠無窮以齊武帝永明六年歲次己巳共沙門僧猗於廣州竹林寺譯善見毘婆沙律一部沙門達摩摩提此云法意西域人悟物情深隨方啟喻以齊武帝永明八年歲次辛未為沙門法獻於楊州瓦官寺譯觀世音懺悔除罪呪經妙法蓮華經提婆達多品第十三沙門求那毘地此云德進中印度人弱年從道強記洽文誦大小乘凡二十萬言陰陽圖讖莫不窮究執錫戒塗威儀端肅以齊武帝永明十年九月十日於楊州毘耶離寺起譯百句譬喻集十二因緣經須達長者經總三部合一十二卷沙門釋法度以齊武帝世於楊州譯灰河經毘跋律沙門釋曇景以齊世譯未曾有因緣經摩訶摩耶經沙門釋法化以齊世譯益意經南魏元氏都洛陽沙門曇摩流支此云法希亦曰法樂南印度人棄家入道偏以律藏傳名弘道為務感物而動遊魏洛陽以魏宣武帝景明二年歲次辛巳譯如來莊嚴智慧光明入諸佛境界經正始元年歲次甲申譯信力入印法門經四年丁亥譯金色王經沙門道寶筆受沙門釋法場元魏人也以魏宣武帝時於洛陽譯辯意長者子所問經沙門菩提流支此云覺希北印度人遍通三藏妙入總持志在弘法廣流視聽以魏宣武帝永平元年歲次戊子至洛陽武帝親慰勞住永寧寺供給七百梵僧以流支為譯匠即以其年譯十地經論初一日武帝親自筆受後付沙門僧辯僧朗道湛侍中崔光等筆受從魏永平元年歲次戊子至天平二年歲次乙卯譯佛名經入楞伽經大薩遮尼乾子授記經法集經勝思惟梵天所問經深密解脫經信力入印法門經奮迅王問經不增不減經金剛般若波羅蜜經差摩婆帝受記經佛語經無字寶篋經不必定入印經大方等修多羅王經彌勒菩薩所問經第一義法勝經伽耶頂經文殊師利巡行經一切法高王經護諸童子陀羅尼呪經謗佛經十地經論一部勝思惟經論彌勒菩薩所問經論寶積經論寶性論金剛般若經論順中論妙法蓮華經論伽耶頂經論三具足經論無量壽經論寶髻菩薩四法經論轉法輪經論十二因緣論百子論破外道四宗論破外道涅槃論譯眾經論目錄總三十九部一百二十七卷梵本萬甲筆受草本滿一間屋洞善方言兼工雜術嘗坐井口藻灌置空或呪井令涌酌而為用沙門勒那摩提或云婆提此言寶意中印度人誦一億偈博贍之富理事兼通尤明禪法意存遊化以宣武帝正始五年歲次戊子即是永平元年於洛陽殿內譯毘耶娑問經十地論寶積經論究竟一乘寶性論法華經論總有五部經合二十三卷沙門僧朗覺意侍中崔光等筆受帝每請講華嚴經詞義開悟忽於高座見大官執笏云天帝請師講華嚴意曰今法席未終經訖從命然法不獨資都講香火維那梵唄請亦定之使如其言講將了見前使來迎果與都講等五人俱於座終現聽道俗咸覩沙門佛陀扇多此言覺定北印度人神悟聰敏內外博通特善方言尤工藝術以魏孝明帝正光六年歲次乙巳至元象元年歲次戊午於洛陽白馬寺及鄴都金花寺譯金剛上味陀羅尼經如來師子吼經轉有經十法經銀色女經正法恭敬經無畏德女經無字寶篋經阿難多目佉尼訶離陀羅尼經攝大乘論總一十部合一十卷梁簫氏都建康沙門曼陀羅此言弱聲亦云弘弱扶南國人神解超悟幽明畢觀無憚夷險志存弘化大齎梵本以梁武帝天監二年歲次癸未用以奉獻帝令譯之即以其年共僧伽婆羅同於楊都譯寶雲經法界體性無分別經文殊師利說般若波羅蜜經總三部合一十一卷沙門僧伽婆羅此言眾養亦云僧鎧扶南國人幼而頴悟早附法津十五出家榮聲自遠儀貌澄潔善於談對講阿毘曇論解標時望具足已後律藏尤明善數國書語以梁天鑒元年歲次丙戌至普通元年歲次庚子勅於楊都壽光殿正觀寺瞻雲館三處譯阿育王經孔雀王陀羅尼經文殊師利問經度一切諸佛境界智嚴經菩薩藏經文殊師利所說般若波羅蜜經舍利弗陀羅尼經八吉祥經十法經解脫道論阿育王傳總一十一部合三十八卷初武帝自筆受後付沙門寶唱慧超僧智法雲等筆受帝甚厚重不畜私財凡所有施盡用造寺太尉臨川王亦極崇敬沙門波羅末陀此言真諦亦云拘那羅陀此曰親依西印度優禪尼國人景行澄明器宇清肅風神爽拔悠然自遠群藏廣部罔不措懷藝術異解偏素諳練歷遊諸國隨機利現以梁武帝泰清二年歲次戊辰現帝於寶雲殿帝勅譯經即以泰清二年譯承聖三年歲次甲戌於正觀寺譯金光明經彌勒下生經仁王般若經十七地論大乘起信論中論如實論十八部論大涅盤經本有今無偈論三世分別論總一十部合二十卷屬侯景紛糺乃適豫章始興南康等雖復栖遑譯業無輟即汎舶西歸業風賦命飄還廣州屬廣州刺史穆國公歐陽頠延住制旨寺請譯經論自陳永定元年歲次丙子訖陳泰建元年己丑歲更譯佛阿毘曇經無上依經解節經金剛般若經廣義法門經僧淴多律修禪定法俱舍釋論俱舍論本攝大乘論立世阿毘曇論佛性論四諦論僧佉論攝大乘論本大空論中邊分別論金七十論俱舍論偈金剛般若論律二十二明了論大涅槃經論遺教論三無性論反質論墮負論求那摩底隨相論寶行王正論成就三乘論十八空論思塵論解捲論正說道理論意業論部異執論唯識論文義合正論釋義佛性義禪定義婆藪槃豆傳梁陳二代總譯五十部合一百四十九卷沙門惠愷筆受然諦或鋪坐具加趺水中若乘舟而濟岸接對使君而坐具無濕或以荷藉水乘之而度如斯神異其例甚多東魏元氏都鄴優婆塞瞿曇般若留支此云智希南印度波羅㮈城人婆羅門種少學佛法妙閑經旨神理標異領悟方言以魏清河王子善見元象元年歲次戊午至興和三年歲次辛酉在鄴城譯正法念處經聖善住意天子所問經八佛名經金色王經無垢女經無垢優婆夷問經寶意猫兒經菩薩四法經解脫戒本犢子道人問論迴諍論業成就論唯識無境界論伊迦輸盧迦論總一十四部合八十五卷沙門曇林僧昉等筆受齊高氏都鄴沙門那連提耶舍此言尊稱北印度烏長國人以幼出家數近靈迹是以天梯石臺之所龍廟寶塔之方並親頂禮僅無遺逸雖入鬼國鬼莫敢傷設往亂邦賊徒息擾既常遊化感及茲境以齊文宣帝天保八年歲次丁丑至天統四年歲次戊子共達摩闍那於鄴都譯菩薩見實三昧經大方等月藏經月燈三昧經大悲經須彌藏經施然燈功德經法勝阿毘曇論總七部合五十二卷後至隋文帝開皇二年歲次壬寅訖至五年歲次乙巳又譯大方等日藏經力莊嚴三昧經大莊嚴法門經德護長者經蓮華面經大雲輪請雨經牢固女經百佛名經總八部合二十八卷沙門僧琛明芬等度語沙門智鉉及學士費長房等筆受面首形偉特異常倫頂起肉髻聳若雲峯目正處中上下量等耳高而長輪埵成具居士萬天懿元是鮮卑姓萬俟氏師事婆羅門甚聰悊善梵書語尤工呪術特鑒醫方妙閑佛法以高齊於鄴城譯尊勝菩薩所問經一名入無量門陀羅尼經陳陳氏都建鄴優禪尼國王子月婆首那此云高空生知俊朗體悟幽微專學佛經尤工義理洞曉音韻兼善方言以東魏帝善見元象元年歲次戊午訖至興和二年歲次庚申於鄴都司徒公孫騰之第譯僧伽吒經大迦葉經頻婆沙羅王問佛供養經總三部合七卷僧昉筆受又以梁武帝大同末年自高齊入梁見帝帝因留住勅遣總知外國使命即以其年譯大乘頂王經又以太清二年遇于填僧得勝天王般若梵本到陳天嘉六年歲次乙酉於江州興業寺譯為七卷沙門智欣筆受沙門須菩提此云善現扶南國人解悟超群詞彩逸俗化物無倦遊方屆茲以陳世於楊都城內至敬寺為陳主譯大乘寶雲經一部周宇文氏都長安沙門攘那跋陀羅此云智賢波頭摩國人善達三藏以周明帝戊寅歲於長安城婆伽寺共闍那耶舍譯五明論耶舍崛多等度語沙門智仙筆受沙門闍那耶舍此云藏稱摩伽陀國人共二弟子耶舍掘多闍那崛多以周武帝保定四年歲次甲申至建德元年為大冡宰晉蕩公宇文護於長安四天王寺譯定意天子所問經大乘同性經入如來智不思議經寶積經佛頂呪經并功能大雲輪經請雨品第一百品總六部合一十七卷沙門圓明道辯及城陽公蕭吉等筆受上柱國平高公候壽為總監檢校沙門耶舍崛多此言稱藏優婆國人共同學闍那崛多以周武帝世為大冡宰於四天王寺及於北胡坊歸聖寺譯金光明經更廣壽量大辯陀羅尼品須跋陀羅因緣優波提舍經十一面觀世音呪經并功能大雲請雨經總四部合九卷沙門圓明及城陽公蕭吉筆受沙門闍那崛多此言志德北印度揵達國人剎帝利種少懷達量長垂清範遊涉行化來達茲境初以周武帝世譯金色仙人問經妙法蓮華普門重頌偈經種種雜呪經佛語經總四部合五卷沙門圓明筆受又至隋文皇帝開皇七年太歲丁未至十五年奉勅於大興善寺譯佛本行集經法炬陀羅尼經大威德陀羅尼經諸佛護念經五千五百佛名經大集賢護菩薩經聖善住天子所問經觀察諸法行經四童子經諸法本無經虛空孕菩薩經月上女經善思童子經移識經譬喻王經發覺淨心經一向出生菩薩經大威燈光仙人問疑經文殊尸利行經八佛名號經希有校量功德經善恭敬師經如來善巧呪經不空羂索觀世音心呪經十二佛名神呪校量功德除障滅罪經金剛場陀羅尼經諸法最上王經入法界體性經商主天子問經出生菩提心經金光明經囑累品總三十三部合一百五十卷沙門僧曇道邃僧琨明芬道密學士費長房劉憑等筆受曉殊俗語明深祕旨凡所翻譯不勞傳度理會義門口圓詞體隋楊氏都長安洋川郡守曇法智梵名達摩波若婆羅門種門世已來相傳翻譯高齊之季為昭玄寺都統齊國既平佛法同毀智因僧職轉任俗官策授洋州洋川郡守隋文皇帝以開皇二年歲次壬寅勅召智還使譯經於大興善寺翻業報差別經智既妙善隋梵二言無勞傳語成都釋智鉉筆受沙門毘尼多流支此言滅喜北印度烏長國人振錫來此以隋文帝開皇二年歲次壬寅勅令於大興善寺譯象頭精舍經大乘方等總持經二部合二卷給事李道寶傳語沙門高法纂筆受沙門達摩笈多隋言法密南賢豆國人雖學年慕道落彩冠字之暮戒具尋師遍歷大小乘國聞見既廣藝業尤多遂發大心遊方利物凡所至國唯以講說為懷暨開皇十年來屆瓜州文帝延入京寺至止未久大通隋言勅於大興善寺譯無所有菩薩經護國菩薩經佛華嚴入如來不思議境界經大集譬喻王經東方最勝燈王如來經移識經大乘三聚懺悔經大方等大雲請雨經義理允正稱經微旨然而慈恕立身恭和成性心非道外行在說前戒地夷而靜定水幽而潔經洞字原論探聲意容儀祥正勤節高猛誦響繼昏晨法言通內外好端居而簡務貴寡欲而息求無倦誨人有踰利己至煬帝定鼎東都敬重隆篤復於上林園內置翻經館譯法炬陀羅尼經起世經大方等大集菩薩念佛三昧經緣生經菩提資糧論金剛般若經論緣生論大方等善住意天子所問經藥師如來本願功德經攝大乘論從開皇十年至大業末歲譯經一十八部合八十一卷並文義清素華質顯正沙門彥琮行矩等筆受大唐李氏都長安沙門波羅頗迦羅唐言作明知識或云波頗此云光智中印度人剎帝利種識度通敏器宇冲邃博窮內外研精大小誓傳法化不憚艱危遠涉葱河來屆於此以貞觀元年勅於大興善寺譯寶星經一部般若燈論一部大莊嚴論一部凡三部合三十五卷沙門慧乘等證義沙門玄󱁌等譯語沙門慧明慧賾慧淨法琳等筆受左僕射房玄齡詹事杜正倫太府卿蕭璟等並知監護沙門玄奘河南洛陽人俗姓陳氏頴川陳仲弓之後鳩車之齡落綵竹馬之齒通玄牆刃干霄風神朗月京洛名德咸用器之但以隨曆云湮四郊多壘碩德高僧第如西蜀法師以志學之歲即焉詢道至止未久半滿洞微二江鑒徒莫不嘉駭戒具云畢偏隷毘尼儀止祥淑妙式群範洎武皇定鼎文軌攸同㳂江侚友途經鄢郢于時漢陽王以磐石之寄藩鎮荊楚先聞高譽殷請敷揚爰於荊府天皇寺講攝大乘及阿毘曇等論淮海名僧欽風雲萃王及群公親詣法筵法師析微通質妙盡理原王公碩識得未曾有其時大德法師智琰等並江漢英靈解窮三藏既覯法師妙辯無礙泣而歎曰豈期以柔榆未光得遇大陽初輝乎遂以縱心之年師奘卒禮法師自是厥後閱筌蹄乎九丘探幽旨于八藏常慨教缺傳匠理翳譯人遂使如意之寶不全雪山之偈猶半於是杖錫裹足履險若夷既戾梵境籌諮無倦五明四含之典三藏十二之筌七例八轉之音三聲六釋之句皆盡其微畢究其妙然彼小乘爰洎外道各構異論誹毀大乘法師遂造制惡見論制十八部小乘破九十五種外道并造會中論融會瑜伽中論之微旨以靜大乘之糺紛于時中印度國戒日大王總統五印諸國內外博綜才藝俊越觀于斯論歎而言曰雖有顯大摧邪之殊益然彰我大夏之蔑人吾方九旬大施可因此會定其臧否遂散馳眾傳告萬里以來所屬諸國勅能論者畢萃大眾僉集法師以所造二論六千餘頌書于大施場門云其有能破一偈當截舌而謝之日日桴鼓命于論人凡一十八日莫敢當者于時戒日等王大小乘師內外諸道咸用駭忸法師討論一十七周遊覽百有餘國以貞觀十九年迴靶上京見帝于洛帝大悅即命所將梵本六百五十七部勅於西京弘福寺翻譯仍勅左僕射房玄齡廣召國內碩學沙門慧明靈潤等五十餘人助光法化并勅太子左庶子許敬宗等專知監譯到二十二年已譯之經奉以奏聞于時太宗文皇帝以悟達之懷縱玄覽而為序天文絢發冠日月而揚輝皇上以文思欽明暢叡想而興記聖藻光繢掞雲霞而布彩又以其年十二月皇上在春宮警大孝之慮軫聖善之懷奉為文德皇太后敬造大慈恩寺及翻經院殿宇宏壯窮班爾之工瑩飾妍華極珍繪之妙于時西東兩宮大出幡像勅九部樂及京城諸寺寶幢幡蓋綺華妙香并萬年長安諸坊寶車眾伎送奘所將經像及慈恩大德僧等住慈恩及翻經院時皇帝親御安福門以香華等供養至二十四日皇儲親臨慈恩度僧千人大赦京城暨顯慶元年勅左僕射于志寧侍中許敬宗中書令來濟李義府杜正倫黃門侍郎薛元超等潤文國子博士范義頵太子洗馬郭瑜弘文舘學士高若思等助知翻譯譯大般若波羅蜜多經一部大菩薩藏經一部大乘大集地藏十輪經一部本事經一部無垢稱經一部解深密經一部分別緣起初勝法門經一部能斷金剛般若經佛地經緣起聖道經如來示教勝軍王經藥師如來本願功德經稱讚淨土佛攝受經最無比經甚希有經稱讚大乘功德經顯無邊佛土功德經六門陀羅尼經諸佛心陀羅尼經拔濟苦難陀羅尼經勝幢臂印陀羅尼經八名普密陀羅尼經不空羂索神呪心經十一面神呪心經持世陀羅尼經受持七佛名號所生功德經天請問經佛臨涅槃記法住經寂照神變三摩地經般若波羅蜜多心經緣起經呪五首菩薩戒本菩薩羯磨瑜伽師地論一部顯揚聖教論一部大乘阿毘達磨雜集論一部大乘阿毘達磨集論一部攝大乘論本一部攝大乘論世親釋一部攝大乘論無性釋一部廣百論一部掌珍論一部大乘成業論佛地經論一部成唯識論一部因明正理門論因明入正理論大乘百法明門論大乘五蘊論廣百論頌顯揚聖教論頌王法正理論觀所緣論唯識三十論辯中邊論一部辯中邊論頌唯識二十論瑜伽師地論釋大毘婆沙論一部發智論一部順正理論一部顯宗論一部俱舍論一部識身足論一部法蘊足論一部五事論一部異部宗輪論入阿毘達磨論一部俱舍論頌品類足論一部集異門足論一部界身足論一部大阿羅漢難提蜜多羅所說法住記勝宗十句論義大唐西域記一部右除西域記總七十五部一千三百三十五卷
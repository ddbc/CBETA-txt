歸命釋迦牟尼佛四句之義於諸經首有論解釋如彼應知於大眾中說此法門者示現法勝大眾攝在說法住處依彼山等勝處說故六萬四千比丘僧者示現莊嚴如來大眾故此經法門快妙甚深出過一切聲聞境界示現如來能說勝義故七萬二千諸菩薩者何故菩薩多於聲聞以此經典為諸菩薩摩訶薩說甚深法故皆是智者之所識知者何故重說依世間法故世間說言勝中勝者如言於端正中最端正者乃可將來於有德中有勝德者乃可將來彼諸菩薩各別有智非共有故復更有義皆是智者之所識知者入地菩薩之所知故此明何義以諸菩薩摩訶薩先行菩薩行者知彼菩薩故以是故言皆是智者之所識知彼諸菩薩智者所知有七種德皆依樂說辯才應知何等為七一者種種樂說辯才二者無滯樂說辯才三者堅固樂說辯才四者了了樂說辯才五者不怯弱樂說辯才六者相應樂說辯才七者任放樂說辯才此諸辯才如經得具足陀羅尼乃至得無生法忍如是七句次第而說此義應知應云何知陀羅尼者以多聞慧樂說種種諸法門故故名種種樂說辯才速疾不住故名無滯樂說辯才以得攝受諸三昧故無有忘失故名堅固樂說辯才以諸菩薩摩訶薩等依勝通力之所住持不畏一切諸魔等故故名了了樂說辯才菩薩攝得四無所畏威德快妙於自他眾無所怖畏故名不怯弱樂說辯才依於假名他力成就三法體相而不顛倒故名相應樂說辯才得八地中無生法忍任意說法離說法障故名任放樂說辯才聖者文殊師利諸菩薩等以何義故名法王子以初發心來常斷婬欲法故初發心者已入菩薩定心正位應如是知一切菩薩皆是大賢士何故唯說聖者跋陀婆羅等名為大賢士以為示現心行勝故彼跋陀婆羅等菩薩有如是心我所教化眾生皆悉令得阿耨多羅三藐三菩提心既如是復化眾生令得阿耨多羅三藐三菩提是故自利利他行勝如實修行自求菩提亦化眾生令得菩提是故說彼跋陀婆羅等名為大賢士有百千萬大眾圍遶者示現如來大眷屬故一切皆是得心定者此以如來能領大眾於大眾中最為勝故以百千萬眾示現大事是故圍也所言遶者示現大眾皆悉善伏諸煩惱故言說法者示現如來常說諸法而不斷絕離諸過故右膝著地者示現欲問威儀相故復為示現諸大眾等一心之相故雙膝著地者不成禮拜相亦不成問相以諸世間右膝著地敬重相故動此三千大千世界者以諸魔等與說法者而作留難為令諸魔生驚怖故又為說法時大眾不起散亂心故又為可化眾生若放逸者令覺知故又為令眾生念法相故又復有義動此三千大千世界諸眾生等令其觀察此諸大眾說法處故又為教化淳熟眾生令得解脫故又為令隨順問正義故佛言網明恣汝所問我當解說悅可爾心者如來聽問示現自身我是一切智人為令聽者聞如來說法生尊重心故能見佛身者隨觀如來何等身分不能捨離更觀餘分以如來身相微妙故超百千萬日月光明者示現勝相快妙相相應故示現如來出世間相以如來身有如是相故智心為與眾生安隱與眾生樂示現正直心相應知修行智果相應應知應云何知應知如來依彼色相放諸光明能作眾生二種利益謂與眾生安隱及樂與智相應照諸佛土我自惟念若有眾生能見佛身及思惟者此中見者初覩色相也言思惟者次後觀察也說諸光明依三種法差別應知三者所謂因名成辦所言因者即彼與樂與安隱智相應修行此義應知名者如經名寂莊嚴乃至名曰示現一切種色如是等也依自各各作業差別此義應知言成辦者所成辦事略有四種依彼義故略說則有四種光明所謂受用增長功德止惡令信言受用者諸佛如來可化眾生共受法樂故彼受用樂謂見如來供養如來禮拜如來問如來應知見如來供養如來者依第一光明得見如來思惟如來也見如來供養如來者第一光明說禮拜如來者示現身業供養見如來者非供養應知問如來者第二光明說於所問中以有世間及出世間果報差別次第復有六種光明世間果報勝妙差別依二種地一非定地二依定地非定地中以願攝取二種果報一者轉輪聖王勝妙果報二者天帝釋王勝妙果報依定地者謂梵天王勝妙果報何故不取夜摩天等諸果報者以世間諸經皆不說故佛放光明亦應照彼而諸經中無是故不明言出世間果報差別者謂依三乘三種差別此義應知增長功德者所謂增長三種功德一者惡道眾生令出彼處於未來世生善道中二者受苦眾生即現身中與彼安樂令得歡喜三者能令放逸眾生生於善法言止惡者謂令眾生離諸趣故離諸地故離諸難故離諸障故名為止惡諸趣二種一者惡道二者善道惡道三種令諸眾生離諸難者謂令眾生離三惡道種種苦難令諸眾生離諸障者謂令眾生離善道中諸根不具盲聾惡業心見迷惑種種諸障離諸地中種種諸障諸地有三一菩薩地二聲聞地三凡夫地菩薩地中謂令眾生遠離六種諸波羅蜜所對治障聲聞地中謂令眾生離三種障不恭敬障及無智障增上煩惱不能禁止而起煩惱故名為障又不恭敬者謂不信障又無智者無多聞慧障又增上煩惱不能禁止而起煩惱故名障者無慚愧障凡夫地中謂令眾生離四種障依本修集貪瞋癡等煩惱現行障謂邪念等現行故一切煩惱現行障謂雜煩惱現行故此是止惡依二十一光明次第說應知言令信者見如來身種種光明微妙殊勝是故生信希望欲見故種種異色者見種種色也見者希望欲見也又種種異色者青黃赤白等各各差別也無量種色者青等各各有無量種也過百千萬色者餘青等色中過勝光明也過者謂青黃等中復過無量無邊也若餘殘劫者過於一劫乃至無量無邊劫說也光明功德無量無邊不可窮盡者光明功德無量無邊算數譬喻所不能及乃至無餘涅槃界不盡應知一切光明乃至阿僧祇阿僧祇光不出受用等四種光明相應如是知如來示現無量無邊身光莊嚴不可思議方便善巧相應說法者示現說者所說令可化眾生生尊重心故示現希有令生勝因敬重心故世尊我未聞此諸光明名者示現如來無量無邊光明功德所不說者不讚歎者也若如是者今何故說示現無上功德因故是以次言世尊如我解佛所說法義世尊若有眾生得聞如此諸光明名能生淨信恭敬心者彼諸眾生畢竟定得如來如是光明之身也先放光明網明菩薩已知一切如來所作利益眾生業受種種法樂欲共無量餘諸菩薩同受法樂故請如來令放光明如經世尊唯願今日放請菩薩光覺諸菩薩故此光不出前四種中受法樂光令餘世界菩薩覺知者此光入前分散光明亦入增長功德光明應如是知以何等光明照於無量無邊世界此中示現過於可數故名無量去到他方猶如虛空邊不可得故名無邊言現住者更餘世界彼處不去故名現住不入涅槃故名現命以無諸病故名現在復說諸法清淨相應是故名為無病應知奉見彼佛者以現見釋迦牟尼佛故供養彼佛者一切所應供養之具盡以給施故問彼佛者如法諮請故答彼佛者如法對故深細意問者斷諸疑網故又復有義現見面故供養佛故依本行威儀故聽問以不故如是次第依法依義問法問義故自此以下依問答義應如是知十種清淨堅固心略依二種心說一依不染心說二依恭敬心說依不染心者依染淨世界七種差別染離染法應知七種差別者所謂法差別以淨法不淨法差別故受差別以受苦樂差別故業差別以下中上姓家生差別故以惡行善行雜行差別故心差別以諸眾生於佛法中信法不信法差別故行差別以正行邪行差別故心修行差別以三乘願行差別故道差別以善道惡道差別故如是等惡心等染此對治無染相故說八種清淨堅固心此義應知應云何知法差別染者此有二種一者依義謂善說相不善說相如是分別二者依法謂聞善相聞不善相如是分別對治者初句以不瞋恨心對治瞋恨心謂於善語於不善語不起心故於惡語中不生心念言我能忍此義應知第二句言等以慈心者以諸文字性如是故以說非顛倒法令諸眾生住安隱處故受差別染對治者所有諸受皆悉是苦如是一切事中等生悲心憐愍眾生故業差別染對治者謂正修行如是一切處心皆平等與樂修行智故心差別染對治者於供養輕毀離高下心故行差別染對治者不見諸過故不生利益心故心修行差別染對治者等一味故以彼此三乘不相是非故道差別染對治者不生驚怖隨順自業如是善知以觀察法體故是名八種清淨堅固心依於七種不染心說應如是知依恭敬心者此有二種一者於一切菩薩生世尊想故此明何義謂於此界生五濁中諸菩薩所生如來想故如是佛國土中見諸菩薩行於苦行求大菩提不生疲倦畢竟如實修行於是菩薩生如來想以是故言生世尊想復生希有想此義應知應云何知如佛出世難甚為希有菩薩摩訶薩亦復如是以不捨離發菩提心亦名希有是故於彼生世尊想二者於佛生希有想故此有何義如無染世界生彼眾生無量百千萬劫壽命諸佛如來常作無量眾生利益如是多煩惱過世界中生於少時間能作無量眾生利益此中見佛生希有想此義應知清淨堅固心能增長成就此義應知入寂靜行依清淨堅固心與菩薩念菩薩受取於彼世界百千萬劫不離正念常修梵行娑婆世界從旦至中堅持禁戒不染心行示現勝故此明何義如治重病為令速差但與妙藥令服則愈如是眾生多煩惱過為速滅故令得勝法對治則滅此義應知示現生在惡國眾生多有諸苦多有煩惱污染世界故為令諸餘菩薩見世尊釋迦牟尼佛禮拜供養問答如來故聖者勝思惟梵天以為上首為問問答依勝思惟梵天生於大眾恭敬心故示現勝思惟梵天畢竟得何等樂說辯才得何等樂說辯才果依此二種說正問中為最第一此義應知初說得何等樂說辯才以一切處問訊相應故以巧能令眾生解故以言語最勝故以尊重言語故以說正因故以依實義說故以依安隱說故是名美妙以有人情故以於大天人邊得清淨心供養故以一切諸魔怨敵不能降伏故以說深密意義故以此八句說勝思惟梵天美妙言語樂說辯才此義應知應云何知所謂一者相應二者令解三者尊重四者安隱五者人情六者大清淨至到七者不可降伏八者甚深次說樂說辯才因示現如是多種功德言語說法時若諸眾生有不如實修正行者而不捨彼諸眾生故以與勝樂善相應故以求眾生離於諸苦得勝樂故以與樂等勝功德時歡喜慶彼故以求不染等與勝樂安隱心故以此五句說勝思惟梵天彼美妙言語樂說辯才因此義應知應云何知示現三種心一者不捨心二者與樂心三者安隱心如是一三一次第說應知次說得何等樂說辯才果所謂為彼一切眾生於一切義中能斷疑故偈義如經爾時世尊讚勝思惟梵天言善哉善哉梵天復善哉梵天者以其發問儀式詣佛於此三時中事相應故應知善哉梵天汝今至心諦聽我為汝說者如是次第不顛倒心正念心故其心堅固而不疲倦者是正直心此中大菩提信心為本是作願相依彼願故則能具足得如來地一切功德依菩提心堅固方便有第一問於大乘中略有四種疲倦之事依彼四種疲倦事故菩薩雖發菩提之心作菩提願而失彼心何等為四一者以諸眾生不如實修行故二者多作眾事故三者多時在有中行故四者等解脫中心常欲得速解脫故為彼有力故此四種障對治法者謂於眾生起大悲心等如是四種法次第而說此義應知應云何知謂諸菩薩依大悲心如是如是見諸眾生不能如實修正行時如是如是轉轉增上生憐愍心為彼眾生令得解脫如是如是轉轉增上增長作願又諸菩薩常勤精進而不疲倦所作事多而悉能作又諸菩薩無始世來過去諸苦信解如夢不計後時未來世苦又諸菩薩為一切智雖同二乘解脫煩惱雖取無量不共功德為彼有力斷彼欲得速解脫心言無等者不共功德無有等故所言等者二乘少分斷煩惱等是故名等以是義故名無等等如是四種不疲倦心對治四種疲倦心障是故菩薩於大乘中其心堅固而不疲倦如是其心堅固而不疲倦依於自身佛法淳熟如實修行正說法已次依為他如實修行略說四法所言決定而不中悔者於二種義一者無義二者有義言無義者以無我故彼無我者離於法故言無法者無彼相故是菩薩畢竟說言諸法無我諸菩薩等如是畢竟說一切法悉無有我言有義者有三種義一有過義二功德義三者二義以差別故有過義者謂一切生處以攝一切諸煩惱故不願彼處故不樂說是故菩薩畢竟說彼一切生處無有樂者諸菩薩等如是畢竟說諸生處無有樂者功德義者謂讚大乘無上之法以諸功德一切相應故是故菩薩畢竟決定常讚大乘諸菩薩等如是畢竟常讚大乘言二義者彼過功德二法不空故是故菩薩畢竟說彼二法不空諸菩薩等如是畢竟說彼罪福二法不空此明何義雖無量時得因緣相應能與果報故如是依自利他利如實修行畢竟說法已次說增長諸善根依世間果報因善根增長說依出世間果報因善根增長說世間果報因有二種一者自妙身成就因二者資生成就因自妙身成就因有二種一者不定地中自妙身成就因謂戒善根增長二者定地中自妙身成就因謂智善根增長彼上地下地智功德過以依智根本離欲得彼故資生成就因者捨一切物謂布施因善根增長出世間果報因者謂解脫因是出家相離貪著因以因彼故得解脫因一切功德善根增長又增長者此諸善根依世辯說有五種增上義故名增長何等為五一者降伏諸善根增上故名增長以此善根勝出聲聞辟支佛等諸善根故二者不違增上故名增長以不退故以堅固故三者不畏增上故名增長以依此善根過地獄等惡道怖畏故四者不偏增上故名增長以能等破所治法故五者無差別增上故名增長以作自利他利無異相故如是增長諸善根已於不信佛法不如實修行眾生不生恨心於讀誦等善行分中如法而說無所恐畏威儀不轉是故次第說彼法相謂於不信佛法不如實修行眾生無所恐畏威儀不轉彼有三種謂軟中上軟者為命常畏自身不得資生中者有二一者常畏毀辱二者常畏惡名現前說惡屏處說惡上者常畏苦惱於身中受如是無所恐畏威儀不轉隨順白法是故次說增長諸白法依四種白法說一者欲白法二者行白法三者滿足功德白法四者證白法欲白法者謂諸菩薩以大菩提教化眾生生彼欲心令諸眾生於未來世諸白法中得自體相欲行白法者謂諸菩薩捨己資生珍寶等物以用布施不求未來自身果報滿足功德白法者謂諸菩薩依彼捨珍寶因得好妙法成就心不貪著而復修行白法攝取妙法以多聞相應故一切白法薰習滿足是故菩薩諸功德滿足證白法者謂諸菩薩摩訶薩依彼證智為於自身大菩提故說智方便得彼白法證智勝法如是增長諸白法已隨順善知從一地至一地是故次下說彼法相謂依四種法說一者滿足功德二者清淨諸障三者成就心四者具足修行集諸善根者為得從地至地功德滿足故離諸過者為清淨彼一切諸障故迴向方便者離有資生及離小乘速解脫心故所有善根一切迴向取大菩提故勤精進者至心修行一切時中常不斷絕以依根本取勝處故如是說方便已次說方便法相善知方便教化眾生者依四種法說一者能教化眾生二者集無量智功德三者集無量智慧四者方便能教化眾生者謂依布施愛語等隨順諸眾生攝取諸眾生是故菩薩能教化眾生集無量智功德者雖離定不定地而依布施等行於三世中一切眾生一切種功德悉皆隨喜是故菩薩得無量智功德集無量智慧者雖無智障對治而常修行發露懺悔是故菩薩集無量智慧方便者依一切菩薩修行對治勸請諸佛依為諸眾生與智慧光明集諸智慧以善方便為根本故是名方便如是已說修行方便次說為彼說法之相隨順諸眾生者為之說法故謂依四種諸眾生說一者依中間眾生二者依入法眾生三者依謗法眾生四者依所尊重眾生隨順彼眾生威儀方便故依中間眾生者謂依未信佛法眾生菩薩修行隨彼眾生所信佛法而為說之與彼眾生安隱事門不但與彼供養恭敬虛妄誑之菩薩行如是依入法眾生者謂菩薩心為令眾生得入法義故供給之令彼眾生貪著利養親近菩薩得入法義於如是法有未度者令得度故為求衣食資生之具不生疲倦不為自身貪著己樂菩薩行如是依謗法眾生者菩薩自行無諸過失依柔和忍辱不計彼罪教令懺悔菩薩行如是依所尊重眾生者菩薩於彼屈伏順從隨語而受菩薩行如是如是已說隨順眾生如實修行而不疲倦為之說法已次說不失菩提之心以為不失菩提之心隨順說法故見佛妙果以為最勝依四種法說一者依不奪他物二者依定因三者依緣力四者依因力常憶念佛者心常憶念佛菩提心果故以見佛果成就無量不共功德此依不奪他物是故不失菩提之心所作善根不離菩提心者一切善根皆菩提心以為根本依菩提心無量世中長遠因故依彼定因世間種種受果報處所不能牽此依定因吹之而去是故不失菩提之心親近善知識者以正修行依外緣力善知識等此依緣力是故不失菩提之心讚歎大乘者為諸眾生發菩提心讚歎大乘生生世世為於自身增長一切善根種子為因力大因力堅固此依因力是故不失菩提之心如是不失菩提心故畢竟一心行菩薩行是故次第說彼法相能一其心而不散亂者以對四種散亂心障故說四種不散亂心何等四種散亂心障一者乘障二者教化眾生障三者聚集佛法滿足功德障四者畢竟聚集一切佛法障何等四種不散亂心云何對治一者遠離聲聞心者對治乘障不墮聲聞小乘心故是故菩薩於大乘中心不散亂二者捨辟支佛心念者對治教化眾生障不著自身三昧樂行故是故菩薩教化眾生心不散亂三者求法無有厭足者對治聚集佛法滿足功德障以求佛法無厭足故為集一切諸佛法故增長種種諸善根故滿足佛法諸功德故是故菩薩聚集佛法滿足功德心不散亂四者如所聞法廣為人說者對治畢竟聚集一切佛法障如所聞法如是如是正念觀察以正覺知畢竟聚集一切佛法故是故菩薩畢竟聚集一切佛法心不散亂是名四種不散亂心對治四種散亂心障此義應知如是畢竟得一心已善求於法是故次說善求於法以對世間四種果報成就相似說出世間四種果報成就應知示現菩薩求出世間果報成就故求於法何等名為世間四種果報成就一者快妙端正成就二者無病成就三者富貴成就四者不畏他人成就云何相對治如世間人以為成就自身端正作希有因故求珍寶如是菩薩為諸相好快妙成就於善法因生於寶想生希有想故求諸法如世間人為無病故求妙藥草菩薩如是為斷一切諸煩惱病於佛法中生妙藥想故求諸法如世間人為富貴故求於財利菩薩如是為求諸通成就不退為求義相令得不失於佛法中生財利想故求諸法如世間人為離賊等成就不畏故求財寶菩薩如是為離一切諸障煩惱令彼不能降伏菩薩菩薩不畏一切諸處菩薩不畏一切處者所謂世間一切諸苦以為欲過一切世間離諸世間一切苦相得寂靜相為得涅槃成就不畏於佛法中生無苦想故求諸法復有異義依世間珍寶四種功德相似相對說出世間法寶應知何等名為世間珍寶四種功德云何復名相似相對一者最上大價貴重如世間人得彼寶故則能出生無量財寶菩薩如是得出世間佛法寶故能生出世無量善根二者最勝法相應如世間人得彼寶故則能療治種種諸病菩薩如是得出世間佛法寶故則能斷除一切諸煩惱病如彼妙藥三者如意如世間人得彼摩尼寶體依彼寶故如心所須求之皆得菩薩如是得出世間佛法寶故依法思惟一切善根功德具足四者寶體如世間人得彼摩尼寶故如心所須求得無盡菩薩如是為過世間一切諸苦得出世間佛法寶故得果無盡得為眾生說不生不死寶又復有義世間眾生得無量寶寶在手故則能隨意成就無量殊勝之事菩薩如是得出世間大乘法寶則能隨意成就世間及出世間一切功德殊勝果報如是得無量寶治諸病等依初句釋餘句應知如是求法隨順多聞有巧方便能離諸過是故次第說彼法相善出毀禁之罪者依如實觀不取不捨依不生滅不去不來依未來世不復作惡依能遠離一切所疑得無生忍者謂內心忍滅諸法忍如實觀察不取不捨故得無滅忍者如實觀察罪過之體虛妄分別不生不滅以不去不來故得因緣忍者觀察因緣本來不生以他體攝故如實觀察毀禁染體離生因故於未來世不復作惡得無住忍者以異異心展轉生悔如實觀察諸罪根本即在身中不離於心不見彼罪過如是不見一切罪過遠離一切心中所疑能滅悔故善出過罪如是諸過根本是虛妄染法若欲斷過要斷過本是故次說斷彼過本善斷諸煩惱者依三世說正觀察者如實正念依邪念行現起煩惱如實正觀不見彼體故遠離未來諸障增長諸白法者於未來世更不作惡以是至心不作惡故得清淨心得善法力者觀察虛妄煩惱諸過不見過去一切煩惱以得白法力故獨處遠離者以得寂靜心種子故如是次第善根增上故隨順不生煩惱境界護諸煩惱故得因緣力故未來世中煩惱不起故如是折伏諸煩惱已善往諸大眾是故次第說彼法相善往諸大眾者有二種差別依人差別依心差別依人差別者往何等人何所為往何義故往云何而往此明何義貴人出家有多聞慧為求法故生貴重心往詣彼人不覓其過此人如是不覓彼人過失故往賤人出家有多聞慧為求法故生尊重心往詣彼人非憍慢心此人如是非憍慢心往詣彼人阿蘭若人無多聞慧非輕賤心求少善法往詣彼人不自顯故此人如是不自顯故往詣彼人憒鬧處人無多聞慧不為欺彼不為自身我是高勝何所為往以為自身為於他身求善根故往詣彼人不為自身供養恭敬名稱讚歎此人如是不為自身供養恭敬名稱讚歎故往彼人依心差別者以依四種心成就故一者求法心成就以見法勝猶如真寶為求彼法故往大眾二者威儀心成就脫去金冠寶履傘等威儀柔軟而往大眾三者求上上義善根心成就雖得上法不以為足更求上上勝中勝法為與法施故往大眾四者本願心成就不求自身供養恭敬名稱讚歎為自他利故往大眾如是往諸大眾應行法施是故次第說彼法相善開法施者以何法說以何義說依何事說云何而說因彼事說故以何法說者以法攝取法故如得聞慧如是說法以何義說者以得義故自作誓願已畢竟故內自思惟為他人說依何事說者以作妙事作賢事故如所說法如是作事以諸言語不虛妄故云何而說者示現染淨法故示現二二諦法相次第故如是為他說法令生善根增長堅固自身因力是故次第說彼法相得先因力不失善根者依四種法說一者教化眾生二者能忍諸苦三者遠離邪見四者修行一切功德善根依止因力堅固說故於他闕失不見其過者不見他過護自身過應眾生過故得化眾生因力堅固生生世世常能教化一切眾生因力增長現前堅固依止如是堅固因力於未來世教化眾生堅固增長而得成就是名菩薩得先因力不失善根於瞋怒人常修慈心者樂修大慈以能忍彼瞋恨眾生作苦惱事能忍諸苦因力堅固生生世世樂修大慈常能忍彼故瞋恨眾生作苦惱事因力增長現前堅固菩薩依彼依止如是堅固因力於未來世能忍諸苦堅固增長而得成就是名菩薩得先因力不失善根常說諸法因緣者於諸法中為他示現非顛倒因因力得果為離邪見樂正見事因力堅固生生世世於諸法中為他示現非顛倒因因力得果為離邪見樂正見事因力增長現前堅固菩薩依彼堅固因力於未來世自身正見不樂邪見堅固增長而得成就是名菩薩得先因力不失善根常念菩提者不捨菩提心願力故常不捨離菩提之心修行一切功德善根見大菩薩心願力堅固生生世世常修一切功德善根因力增長現前堅固菩薩依彼堅固因力於未來世修行一切功德善根堅固增長悉得成就是名具足得先因力不失善根如是以有先因力故雖未有人說波羅蜜行而有方便波羅蜜行是故次說不由他教而能自行波羅蜜行法以施導人者謂於布施波羅蜜中最為上首初自修行後為他人令入修行菩薩如是修行布施故於未來施行成就生生世世不由他教而能自行檀波羅蜜故不說他人毀禁之罪者示現不見他人過失故善住持戒菩薩如是善住持戒故於未來不失一切諸禁戒行生生世世不由他教而能自行尸波羅蜜故善知攝法教化眾生者以為教化諸眾生故為諸眾生令得安隱忍彼眾生不修諸行勤說諸法不生疲惓知心知使攝取眾生菩薩如是修行忍辱精進禪定故於未來忍辱精進禪定成就生生世世如是次第不由他教而能自行忍辱精進禪波羅蜜故解達深法者善知一切諸法無我菩薩如是信解深法故於未來智慧成就生生世世不由他教而能自行般若波羅蜜故如是修行波羅蜜行得柔軟勝行能迴轉諸禪還生欲界是故次第說彼法相其心柔軟者謂諸菩薩以得三昧三摩跋提有自在力以巧方便而能轉起勝妙境界以彼菩薩於禪定中得自在力不為禪定生於色界故得諸善根力者謂諸菩薩能勝處去而不取勝處雖生下地於彼禪定亦不退失故善修智慧方便力者謂諸菩薩以有方便般若故善修諸行是故不退下地厭中不受彼地亦不修行生彼處行示現正因故不捨一切諸眾生者謂諸菩薩以不捨離諸眾生故捨勝妙處取下處生示現教化諸眾生故如是不著自樂為與他樂示現與眾生樂以得不退法輪地故是以次第說彼法相得不退轉法輪地者以對三種所治退法故說四種對治之法此義應知應云何知所謂修行菩薩行中有三種法令菩薩退一者時節久遠無量以不能忍生等種種諸苦惱故而生退心二者功德智慧少故而生退心三者捨棄一切眾生無慈悲故而生退心堪受無量生死者所謂菩薩畢竟心取無量無邊久遠時節雖有生等種種諸苦堪能忍受而不怖畏不生疲倦供養無量諸佛者所謂菩薩供養恭敬無量諸佛從佛聞法獲得無量功德智慧是故菩薩快妙功德智慧成就修行無量大慈修行無量大悲者所謂菩薩如是次第為與一切眾生安隱為與一切諸眾生樂以不捨離諸眾生故如是以得不退地故不斷佛種如實修行是故次第說彼法相不斷佛種如實修行者為得第一義佛地故為得世間佛地故第一義佛地者有三種因得一者根本欲心二者至心欲得三者上欲心不退本願者以不失根本故是名根本欲心如是示現根本欲心示現本願力相故如說修行者此有如來如法如說如是修行是名如說修行示現諸菩薩至心欲得故於諸善法大欲精進者是上欲心雖得少分不以為足更求勝法故深心行於佛道者示現假名佛地因故假名佛者入涅槃時生佛示現言深心者示現求彼生佛心故行於佛道者如實修行故生佛示現住持佛故又為示現彼生佛時復有說法轉法輪等攝取眾生故為受何等法義樂故佛放光明攝取聖者勝思惟梵天為欲受彼種種法樂故聖者網明童子菩薩依彼先說問中勝故問彼種種勝說法相自此以下勝思惟梵天廣說應知彼問有八種邪問正問記為說彼法如經梵天言網明若菩薩見我故問名為邪問非為正問如是等故何等八種一者依二者體三者依止四者依事五者過六者利益七者起八者根本所言依者謂依大乘以依彼乘此中正問故所言體者邪問為體彼體有三種謂外道聲聞始發心菩薩言依止者有三種無智謂麁中微彼三種闇謂外道等次第應知應云何知外道之人依麁無智是故不識無我體相自他身中執著有我以不能知諸法相故依自心見所說邪論隨彼句義執著法相如是次第自身他身虛妄見問如是一切非正念問悉是邪問聲聞分知無我法相復有不知是故名為中無智闇依中無智取自業等造作諸業即因彼業受於果報不於餘處及著自體同相異相成就色等諸法必有彼如是問執著自身及他身法以有隨順斷煩惱障依於自乘名為正念依斷煩惱障名為邪念以不隨順斷智障故依於大乘名為邪問始發心菩薩少分能知諸法無我復有不知有微無智依微無智依有無物離於有相取於無相於二法中一向取無法取無法相問是不正問言依事者事有六種一者陰入界事二者因緣集事三者諦事四者證智事五者對對治事六者佛法事依陰入界事者依我我問故依因緣集事者依順問故依逆問故以生故問以滅故問以是處非處故問即彼因緣集問生滅即是是處非處如經中說身口等業修行諸善若生惡道無有是處依諦事者順因緣集逆因緣集順因緣集者染體二諦有因有果是有漏行法之體故逆因緣集者淨體二諦依道能滅是故道諦名為滅諦如是依二二諦為染淨問依二種諦染法體故有生死世間問依二種諦淨法體故有寂滅涅槃問如是次第生於世間過於世間獲得涅槃如是世間涅槃二種差別依有餘涅槃無餘涅槃故如是問世間等事依實諦問此義應知以是義故依諦四種事遮法無我依證智事者依知依離問為得為修問如是次第彼智於見道時得智名已證智者自此以上得修道名以得彼證知依證智問得智名修行名此義應知以離彼集得出世間正道果故以離諸使煩惱身故依離彼事問如經是故網明以何處無得無取無證無分別無知無依止無修無修見問是為正問故此明何義於真如中如所說字句說無如是智為遮彼處無如是法如一一句分別之處亦遮彼句一一之處無如是故言無取者以不虛妄分別我已得故無分別者以不虛妄分別我已證故無依止者以不虛妄分別我已知涅槃故不分別者是第一義言依止者依止見道見道為修道依止說故無修見者不見我修道故如是說法則名為正依對對治事者所謂善不善等法不善法名為對善法名為對治又彼善法二種差別謂有漏無漏差別又諸外道以邪見濁長夜有過此義應知無過亦有二種差別謂有為無為差別善法復有二種差別謂世間出世間差別彼有分別以無分別依彼所治治能治事問網明若菩薩不見二不見不二者不見二數不見一數以遮可取法無我故無明無相平等行問名為正問者為取彼法相遮彼能取可取相故又無相無相平等行問者遮彼能說可說相故又能說者說名平等可說名相以一切事平等知故彼可說法亦名平等多種法相同名說故依佛法事者依佛依法依修行依處依可化眾生依進取證智如是次第佛等示現因彼差別故問佛等種種應知佛種種者謂時家姓命差別故法種種者謂修多羅祇夜等差別故僧種種者謂一向菩薩聲聞雜僧多少差別故國土種種者謂一向清淨染雜差別故眾生種種者謂貪瞋癡雜等差別故乘種種者謂聲聞乘等差別故所言過者謂外道等為生法滅法是處非處問見生法問見滅法問見染法問見淨法問如是等問皆是染問是故名過聲聞之人如是等一切問為滅為淨為成涅槃而不得大菩提是故名過始發菩提心菩薩亦不正念問以不成就如實淨智是故名過言利益者若如是不問即名利益此義應知如是等問非正問等如是等問名正問等示現彼義所言起者即非正問及正問等示現彼義如經復次網明一切法正一切法邪故此以何義陰界入等皆悉攝在佛法中說如向所說陰界入等事相諸法如說不可思議名為正而起思議名為邪者是不正問及正問事如經梵天言網明以何義故諸法不可思議故一切法名為正若不可思議而思議者一切法名為邪故以何義故一切諸法不可思議如經一切法寂靜名為正思惟故以離虛妄分別體故名為寂靜以離戲論故亦名寂靜以不信寂靜法無我故墮增上慢邊虛妄分別可分別法而修諸行以分別四大故起彼問法示現非正問法正性者離自境界離餘欲際是名法性此以示現正問因故此以何義以何等觀而能離欲以何等智知於彼法彼二不二名為真如此中如是無分別智真如智相名為實際言實際者謂離餘欲之勝際也言實際者離於諸欲謂無分別真如智相此謂內心自境界中如實觀察地觀相故如是次第明為法性寂靜應知地者自心境界成就及觀真如是所觀地何等法上謂如所說陰界等事彼陰等事離於真如以彼真如無戲論故觀彼真如無分別智彼智寂靜以彼真如離於能取可取處故如是說甚深法知此正法甚深難解如經網明菩薩言梵天少有眾生能解如是諸法正性故如此中說諸法正性離正法性更求智者則不可得以彼法性出過世間一異數故遮有法體所言少者依一數故離彼一數更無少分如是為遮取有物體非彼法體一向是無不覺不知遮無法相此說何義此中謂說信此三世諸法根本不見法相非謂實證遮諸菩薩摩訶薩等有實證法示現此義以隨順此義故名為信非證此法證者名為不見一事網明若有善男子善女人得聞如是諸法正性勤行精進是名如實修行者依聞思慧於智慧中說彼法相如向所說以依何心以依何意如來說法此義應知不戲一切法故是名證法以如實知故是故彼人不住世間不住涅槃以彼世間煩惱染中無一法捨是故不減以涅槃中無一法取是故不增示現諸菩薩摩訶薩不住世間涅槃相故如是聞說正法相者次第從他聞法然後內心自正思惟次第能生出世正見獲得彼果離於諸相示現實體不住相故示現不住涅槃因故此以如來見法無我等一味故示現諸菩薩世間涅槃諸過功德無有分別平等相故如是諸菩薩得不住世間不住涅槃故說法次第至此已竟復依異義次下更問此明何義如來說法不能異過於者不能異過於身不能異過世間更有一法是故世間無一法減於涅槃中無一法增遮離一物遮得一物故此以何義非謂一向不過世間有過世間以為遮彼見無物故此示何義以為示現過二相故此義云何言二相者一者世間行二者涅槃分別世間過分別功德過彼二種過菩薩摩訶薩畢竟遠離故此義云何平等法中無染無淨以依離欲實際法性故如是說以彼實際一向不同生死世間以其常故是故無有入涅槃者以是義故不染不淨如是次第不必說法默然而住亦得如法修行諸行若欲說者應當如彼梵天所說是故讚言善哉善哉法不可說而能說之是故如來重讚善哉我不得生死不得涅槃如是等者領先說義更無有法而可說也如來何故重說此法以五百比丘聞說此法生於驚怖如來為欲令彼比丘於此義中畢竟定故此示何義示現如來意亦如是非獨梵天如是眾生墮無物邊是故如來同梵天說空修梵行者不解深意義虛妄分別也何者梵行謂受持戒如說修行而不毀犯故修行正道者修行四諦差別觀也諸禪者初禪等四禪也三昧者有覺有觀等種種行也三摩跋提者無色四定也彼諸比丘以見有法見無法故聞上說已謂如來說一向無物亦無修行梵行故生驚怖以彼比丘見有法故見無法故為斷比丘有見無見則於其人佛不出世等者彼人乃至涅槃以為有物故求得涅槃為對治此有物見故如經彼人乃至求決定相故如是依無名相正說法已為呵責彼驚怖比丘故以二喻此二種喻令生二種念因謂生厭念因生觀念因因彼二因獲得涅槃是故呵責此示何義示現依彼求法見過逼惱心故起於厭觀初喻相似相對治法示現利益觀故共樂身轉故生歡喜觀第二譬喻相似相對治法次明彼人雖行正相而是邪行相以起生相以起滅相以得涅槃相以證道相故向來說法諸比丘聞微損惡行自此已下為令諸比丘入於法中是故聖者網明菩薩請於梵天令入法者此中示現二種法相一者示現實體二者示現得果言實體者令信法故所言果者令離邪見得解脫故畢竟示現正見相故為比丘身此間說法能生種子餘佛國土諸佛如來亦說此法明彼比丘以何處畏而無去處不能遠離所說法相以一切處不離於法以不可避示如是相令彼不去故說虛空以為譬喻示現此義何處怖畏捨之而去終不遠離所怖畏處如畏空者不能過空有無空處而可求也依彼證法示現得相空無相無願者是真如應知欲求涅槃行涅槃中而不得涅槃者涅槃是真如清淨相故此以何義以彼真如一切法中悉平等故名為涅槃口中言說不可取故此為何義遮彼實體是可取故如是遠離有無物法能如實知諸法體相彼諸比丘如是見已心得解脫得心解脫已則得實法得實法已自說法相彼諸比丘先是凡夫次作學人次成羅漢以此義故於三時後依先不成而作是言世尊我等今者非凡夫非學非無學非阿羅漢也不在世間者謂彼無餘涅槃界中永斷一切受生處故不在涅槃者有餘涅槃中取陰相未盡故如實示現有佛出世現覺知相所言動者散亂心也言我想者謂我見也所言發者謂能起作行心相也所言戲者動等三句分別心也如是因果或盡示現彼人有佛出世聖者舍利弗依道依得依滅依證問諸比丘諸比丘應如是答如舍利弗說而諸比丘如是說言我已得七不可作而作言語問答此為示現實答返答故此有二種一者所證答二者說答以有如是所立記故同行諸比丘說法不能至到大生尊重心以彼比丘說彼法體生尊重心故住於福田能消供養者依福田地住羅漢道堪受供養故大師世尊猶尚不能消諸供養何況我等能消供養者此明何義如實知法性本來清淨故以是故言大師世尊猶尚不能消諸供養何況我等此以何義以離法界更無有人受供養者以彼法界本來清淨故此以何義以住福田地者住羅漢地堪受供養以如實知清淨法界故以諸世間不知如來是勝福田是故說言大師世尊猶尚不能消諸供養此以何義以離法界更無別有清淨法相以波法界自性清淨故依受供養故問福田故次問應受供養福田之人何者是耶如經次言不為世法之所牽者故世尊如是依諸菩薩是世福田說受供養福田之相是故答言不為世法之所牽故此以何義以諸菩薩摩訶薩等常在世間行世間法不為世法之所染污雖有勝負得失毀譽稱譏苦樂世法等門皆不能牽菩薩心體其心堅固不隨如是八種世法於如是等心堅不動貪欲瞋癡所不能牽如是人者是受供養福田人也是名福田能受供養是為清淨以是義故因福田人故問清淨福田之相以諸菩薩雖復多受眷屬利養而不起心攝取一法執著一法以是義故能消供養是勝福田能消供養示現此義是故次問能消供養無所取著者示現能受福田勝相是故得彼二相功德福田之名以諸菩薩為諸眾生不失安隱起菩提心為諸眾生修行彼處諸功德故得彼功德供養恭敬福田中勝示現此義是故次問清淨福田以彼不壞菩提心故是能受供清淨福田以是菩薩能作福田攝取眾生作善知識示現此義是故次第問善知識直心修行如是次第入於禪定從禪定起與諸眾生安隱之樂不捨一切諸眾生故示現菩薩勝善知識菩薩如是能作善友依如來教自利利他修行諸行不失師恩示現此義是故次問能報佛恩為得菩提不斷佛種故心為利益他故於如來自作所作勝報恩行以報恩者有諸功德供養等行示現此義是故次問供養於佛以法身實際自體不生於如來身能知不生實際證相為求彼法必得不失於一切時供養如來是故菩薩以勝供養供養諸佛以為供養諸如來故親近諸佛示現此義是故次問親近於佛謂諸菩薩寧捨身命終不捨於十地諸行以為攝取十地行故不捨禁戒得如法體親近諸佛及諸菩薩示現勝行故以近諸佛及諸菩薩生尊重心恭敬如來示現此義是故次問恭敬於佛以無差別一切諸根為一切根修行諸行是故不生煩惱之心以能修行善護諸根是故得彼尊重勝心菩薩如是正修行已得大果報示現此義是故次第問於財富得出世間信等七種最勝法財示現於此勝法大財而得上上勝欲心相已得斷除障行諸欲離諸欲相受於法樂受飲食樂得證如實法如實修行信戒慚愧聞捨慧等說財物施如次第說又慚與愧二種法財此依斷除煩惱熱法應如是知菩薩雖有七種法財不生心念我足不足示現此義是故次第問於知足以為攝取諸眾生故菩薩雖求供養恭敬而心常求無上般若不以為足不生具足心名為知足既知足已離於諸欲示現此義是故次第問於遠離菩薩雖於三界中行而不求彼處以得寂靜勝上心故既得寂靜勝上心已遠離身心示現此義是故次問無諸惡行菩薩雖復受用種種勝妙境界而心不為煩惱所染以得勝心護諸根故菩薩既得護諸根已於一切處皆不怖畏不怖畏故得受安樂示現此義是故次第問於樂人菩薩雖受供養恭敬而不貪著常不捨離一切眾生如實善知諸有為行離諸煩惱故得勝樂如是不著離諸煩惱得勝樂已則得不捨受樂眾生如是則能到於彼岸示現此義是故次問能到彼岸以諸菩薩示現諸趣六入之身攝取一切六入眾生為斷彼欲令得彼岸離貪欲心是故名為能捨六入捨六入故則得勝心到於彼岸菩薩如是以得勝心到彼岸故彼處正住示現此義是故次問住於彼岸以不分別世間涅槃道無分別智證無我法住於無住涅槃得無生法忍以是義故第八地中得同不同智是故名為到於彼岸住於勝處菩薩如是住於彼岸滿足出世間諸波羅蜜示現此義是故次問云何增長諸波羅蜜以求一切智心故施等增長以為施等展轉增長是故菩薩為諸眾生說一切智心諸菩薩等為令眾生發菩提心增長施行是故菩薩先世已曾令諸眾生發菩提心修行布施菩薩如是自行布施教人行施餘者復施教化眾生令行布施彼諸菩薩亦令眾生發菩提心修行布施彼諸菩薩復令眾生發心行施如是展轉自心住施令他住施以是義故施波羅蜜展轉增長以常不捨菩提心故說持戒波羅蜜餘毀禁者令得持戒以不捨離菩提行心為得大菩提故為令住持戒故以見一切智心不退故說忍辱波羅蜜於菩提心中說菩薩名為令餘處諸餘眾生生忍心故忍一切罪忍一切惡思惟一切智心不得故說精進波羅蜜依精進波羅蜜不見彼岸不取苦行相是故不生疲倦之心以證一切智心寂靜故說禪波羅蜜法所謂心自性清淨不生不滅以知寂靜智故以散亂心一切不行故不戲一切法故說般若波羅蜜以攝取無分別智故以為示現餘波羅蜜善清淨故為餘波羅蜜依一切智心說障行煩惱對治法者其唯如是見波羅蜜勝行無我為佛法淳熟故為教化眾生故依於彼法次問無量於諸眾生不生有心而生慈心此明何義無異自身安隱心故不生異身他眾生想菩薩依彼不生法想行於悲心以見苦法不成就故以諸眾生著彼苦苦故生悲心菩薩依彼不生我想行於喜心依彼見自身相離於喜心見他資生具足成就起貪嫉意心不生喜菩薩不爾更無貪相隨喜於彼是故遠離所治嫉妬依離嫉妬行於喜心菩薩依彼不生彼我想行於捨心依見彼我想此對治故行於捨心第八地中無功用行以得無分別智力故以得同不同智慧力故能遠離自他二心相故於諸眾生與離染因快方便故如是依波羅蜜依於無量為利自身亦利他身而修行者復依上上欲心依受法樂依斷煩惱為如所說一切功德得增長故次問云何住於信等如彼次第能信無言之法住於信法信第一法甚深法無我已餘甚深法難信得信以不執著一切音聲住聞慧中如所聞法無有如是執著之心異求於法雖少聞慧而能作多事故但聞一行偈說多聞慧故依內心相是故有慚謂依他身自身不如法行以知過失離於彼處捨外入故愧行成就他人說法不如法行離彼過失以他人身是外入故嫉妬人說彼人如是捨於彼法名捨外入此義應知身口意業三種清淨遍一切處成就功德能受供養淨福田等乃至慚愧如是所說諸功德等對治所治身口意業善惡相應以是義故名為清淨依彼至到功德具足是故名為遍行一切功德處也如是應知又復有義遍至一切功德處者於彼所說一切功德法中住故十偈之義一一如經如是依世間法說能受供勝福田等諸功德已即依彼義如是次第梵天發問此義應知云何菩薩過世間法者以諸聲聞亦過世間是故如來示現勝法過諸聲聞出世間法是故說言出過世間法又復示現雖在世間行世間法而過世間又而不為彼世法所染著現行世間化眾生故如經如實善知世間諸法故又為聚集諸眾生故現巧方便為彼眾生攝取令入世間法故知世間集諦知世間所去而依願智生於彼處不為世間集所生故取如是生示現世間成就世諦依世諦故為眾生說法令諸眾生出過世間故菩薩雖於世間中行而終不為世間所染得法無我住無住道以為教化一切眾生是故雖生於世間為彼攝取世間之道故三十五偈如經所說依說世間法如來亦依自身世間法世間識知境界以樂說辯才說入世間法相以如來法出過聲聞出世間法聲聞亦過世間境界如來過彼聲聞境界復說勝法說彼法者為餘眾生過世間故示現如是出世間方便梵天言世間者我說五陰名為世間者此中示現五取陰應知依世間說故貪著五陰者貪著是愛也名為世間集者以依彼愛世間聚集故過去未來現在諸陰滅故以未來世陰因盡故以更不種未來種子故名為滅觀察五陰不見二名為世間滅道者求道不求道一二一向不得聖道示現勝故此明何義世間對治非一向定若有對治則能厭苦若無對治則退彼法若有一法為對治此法則不對治餘法若有一法為對治下地則非上地對治聖道對治則不如是以一切時一切法對治故如是依聲聞乘對治之義說世間等差別相已次依大乘對治法之義差別相說依於大乘說法相者如經復次梵天如是等故所言五陰五陰者但有言說者於五陰中見聞知等但是名字分別說故以依無始久遠集來依分別體是故執著彼法菩薩觀察若依如是名字分別是言語見之世間也若如言語名字分別貪著相者彼為邪見離隨順行名世間集如彼世間寂滅之相如實觀察滅相之體如實觀察所緣滅故名世間滅以何等道不取彼見名世間滅道向說分別能治分別示現無分別智如是等世間境界如來已過如來已得大涅槃故攝取非過世間非離世間道如是依世間世間等說苦諦等已依勝聖諦次下復問如來所說四聖諦者以彼聖人虛妄分別苦等諸諦如來示現真實聖諦則不如是此以何義諦有二種一者相諦二者心諦以依如是二種諦故依相諦者說苦諦等所有法相所有法體所有實體依彼非聖諦聖諦無差別故說道聖諦依心諦者說勝聖諦彼聖諦中知顛倒心不顛倒心故此以何義以非聖者說苦諦者彼但受苦不知苦諦說集諦者彼人但聞虛妄集法不知集諦說滅諦者彼聞滅名墮於斷見不知滅諦說道諦者彼人但聞業與煩惱有為之法如是之法但是有為世間集法不知道諦如是分別苦諦等四諦若如是等皆有諦者生三惡道諸眾生等皆應有諦而彼無諦以為示現如是義故如經梵天若彼苦是實聖諦者一切牛猪諸畜生等應有實諦何以故以彼皆受種種苦故以是義故苦非實諦如是等故以何義故諸畜生中唯說牛猪餘不說者以畜生中唯牛與猪最愚朦故以諸世間皆知牛猪最為鈍故如是非聖虛妄分別謂以為諦此義應知以世間人依於苦門虛妄執著以為苦諦依於集門虛妄執著以為集諦依於滅門欲離有漏法虛妄執著以為滅諦依道對治門虛妄執著以為道諦又苦集二諦無彼體相以彼自體不成就故以彼自體本來不生不和合故以依彼虛妄執著心對治故說知無生無和合是名聖人聖諦諸有漏法亦一切時無如是體以彼法體無可離故以依彼虛妄執著心對治依真如清淨彼一切法本來寂滅故說知無生無滅是名聖人聖諦對治對治亦無彼體相以彼自體不成就故以彼道諦非對治諦故以依彼虛妄執著心對治依自性清淨心依平等觀可觀依淳熟智依觀察智依彼諸法一切法平等無二無修道故說以不二法得道是名聖人聖諦以說第一聖諦涅槃異名名為道諦是名聖人聖諦以不誑故以不生故說為聖諦又從無生乃至不二謂依涅槃所修之道依聖道諦一切法平等故說一切法不二說涅槃者以真如法清淨得名以彼涅槃離於可取能取法故以依彼法而得名故如是次第又彼諦者因不正念名為虛妄語非實聖諦又即彼諦因正念故名為實語亦非實聖諦是故示現妄語實語皆不成就如經梵天實聖諦實聖諦者非妄語非實語故彼非正念取我相等示現應知如是諸句於一一法中生執著故以異異義相縛應知謂有一我我體是有以為根本依根本我故有種種以我不斷名為眾生依命根住故名為命數墮六道故名丈夫如是等見自身是一虛妄執著取我相等即於彼我虛妄分別常與無常墮於常見墮於斷見見我是色我是無色如是種種虛妄分別異異執著著我是一以我是物以虛妄分別是故取相依彼我虛妄分別取無明等生虛妄分別而取生相即依彼我虛妄分別取無明等滅虛妄分別取斷滅相如是生滅依於我相次第成彼虛妄分別取世間相取涅槃相取彼世間取涅槃者如前所說諸取相等所謂取者希樂信等虛妄分別堅執定取唯此是實餘者虛妄是名為著以彼諸見不可捨離虛妄執著是名為觸不離彼觸是名為取如是次第不著不觸不取等者是名實語示現正念如是依丈夫無我非妄語非實語說法已次依法無我說苦等分別離無分別智是故名誑以是誑故名為妄語是故示現彼二乘諦虛妄不實分別三世一切法故彼念虛妄是故示現無分別智此以何義以憶過去一切法門分別現在一切諸法念未來世一切法門以是義故離於正念菩薩住彼無分別智中不戲一切法相觀法無我得無住涅槃以不住世間涅槃中故得平等見菩薩如是善知法已諸諦如說示現不見成就諦故聖人諦者彼處無實語無妄語以是義故示現彼義雖有正念不正念心二種差別而彼聖諦猶不成就若住實相成就諦者則一切時古今常爾恒如是住自此以下示現彼義如經梵天言實實者古今實故此明何義彼法性法體示現勝法體聖法體因世間涅槃無差別故是故名為常聖諦也依世間涅槃示現二二聖諦成就如是依真如相聖諦示現不離世間聖諦示現不取涅槃聖諦如是說法相諦證已而說者示現彼人名為實說彼人說聖諦名為邪說自此以下示現彼義示現彼人無增上戒學因彼人不能守護諸根示現少因故示現彼無增上戒學無彼增上定學因示現彼無增上定學無彼增上慧學因示現彼無增上慧學示是生相是苦諦等執著虛妄法次第自配此義應知如是彼婆伽婆以為世尊而彼聲聞但是外道次下示現彼聲聞人成於外道以彼愚人失物為諦說物為諦示現彼人墮於惡道故以自不說以如來得無言語法故苦等諸諦自體不成示說諦相我如是證示現不立有法相故示現他不取故菩提不可得以無分別體故不取我已得菩提法無如是取離一切有以離三界離五道故以過彼法得出世間聖道法故如是不見一切諸法是菩提相不證一法而證諸法是故說為應正遍知若如來於法無所得者以何義故說如來坐道場名為佛者此問如來遮有物得故如來說言我不得物聞說法名世諦攝故分別相故依無體相法無我說次依法無我問彼法相彼法無我以一切法無體為體遮有無二法示現何義示現彼法非有物可證非無物可證以彼法離於二相是故說證如是說已自下次說非謂一向不證實法以見虛妄執著法無故如實善知自性不生以依顛倒他體而生所謂染等分別體性常一切時自性不生知真如我如是證法云何而知如常不知不覺而知言知識者此為示現彼真如相亦不分別以不見彼真實法體以彼法體一切言語不可得故是故示現彼證智因不知不識不可見等者於見聞覺識墮四種語此諸句等上上起門示現應知不可取等如彼法體如是彼法不可以彼見等取故此以何義以諸名字不可得故過心境界故以無戲論事故相應法中不可相當故以諸言語不能至到故相應法中不可相當故不可問答故過六根故過名字故內身一切不可說故無世間相故世間法不行故離於所作以有為法所不行故以無世間心意意識分別相故出過世間以無彼體故以過於戲論無可對事故如是示現所說法體無有一切諸分別已示現彼法虛空相似應知彼法虛空相似有二種相應知一者遍去以離有無戲論法故以得諸佛不可思議畢竟法故二者無礙以大慈心第一忍苦所不可作而能作故以無言法依言說故以依彼法令諸眾生得入法故為示何義諸有眾生依於黠慧我慢心故不能信此所說法相以為示現彼諸眾生善根微薄故說彼法相為明何義明此法門一切世間所難信者以世間意於同法中常顛倒故此義云何世間人意念云我等應證實諦依三學法修行滿足我依彼法應得涅槃一向修善法以依彼法現受法樂此善行次第依佛出世以為根本次有說法次有如實修行伴侶眾僧如是此法實諦等如實而住以無戲論故諸世間人所不能信此義應知世尊譬如水中出火火中出水者為示何義以為示現煩惱如火以非寂靜體遠離彼體故菩提如水以其能滅煩惱火故以彼不信與信相違相應法而不相應此義應知言煩惱者所謂一切愚癡凡夫如是執著戲論言有煩惱染我為彼愚人遮煩惱體不成就故以觀察法不可得故以出世間智乃證得故以識不能分別知故以對治所治學修道故以不執著能治所治二相法故以得真如清淨法故以無有心取得法故能令彼障無勢力故以彼障法本性不生故如說法相若人不生諸法相者則得遠離一切邪見而得解脫以得遠離取不實相能治所治分別心故自此已下依諸菩薩摩訶薩信法功德讚歎彼菩薩有七種功德此義應知何等為七一者所作諸行滿足功德二者修行功德三者入位功德四者以自在心生有功德五者善練功德六者能集佛法修行功德七者得果功德云何所作諸行滿足功德示現過去於諸佛所能作所作種種功德皆悉已辦故復有何義依二種義一依功德二依智慧以能供養恭敬給侍諸修行等如威儀故聞正法故如是次第菩薩如是滿足功德智慧行已次應修行入地諸行是故次說修行功德四句示現有諸功德智慧增上以飲食法食二種攝故以依善知識復修諸行能於義中能於法中作巧方便隨順正法如實修行故以得上妙善根力故依巧方便故妙有二種一者能作所作妙二者深妙能信彼處以聞如是二種大妙不驚不怖故以善護如來妙法藏故以如說法一一隨順如實修行故以不自見以不自觸法故菩薩如是如實修行自身畢竟入菩薩位是故次說入位功德二十五句示現此義云何名為生如來家以是菩薩依佛家生得佛法故以能捨於分別煩惱爾時攝取無分別智故示現修行施等行故以斷所治破戒法故此以何義以持戒故對於破戒能起破戒諸煩惱滅是故持戒治彼所治以得對治惜身命故以得對治懈怠心故以對欲界惡不善故以對一切諸不正見乃至對於小乘見故如是名為入位功德是出世間波羅蜜行功德應知以於如來如實所說甚深之法正入功德不顛倒故以彼不能作諸功德障所謂天魔煩惱魔等不能作障如是次第說以能說法入功德故以深意說不顛倒法功德入故說法功德以如世諦第一義諦真實說故如次第說此明何義法自性者所謂諸法自體相等入彼應知住持功德入法門流位得清淨法故以依如來住持之力能作所作故是諸菩薩不共住功德同梵行故以得持戒平等行故以是菩薩有善法分增長功德以出世間信等功德皆現前故此是以不觸諸食功德此明何義隨宜而得謂依乞食住處臥具及湯藥等知足功德聖人所行隨何資生皆不觸故樂離諸欲修行之相不觸功德對觸應知此復何義不依於他智慧命活是故易滿易養應知以能隨順證智功德自身畢竟得阿耨多羅三藐三菩提故以心畢竟我定得故當知是人為能度者以是人能度未度者如是等八句為他利益修行功德應如是知以能安慰煩惱所縛諸眾生等令入道故能安眾生解脫法中故能令眾生得解脫故二句次第示現勝處能為說道故能與解脫故二句次第示現能知對治法故示現能與對治所治能治法故菩薩如是入菩薩位已以為利益一切眾生心生有故攝諸趣生是故次說菩薩摩訶薩以自在心生於三有是故名為攝取功德四句示現以自在力攝勝處生雖生彼處而不為彼之所染故以長遠時攝取生處不疲倦故以不為彼煩惱業等他力而生自在如意攝取生故以諸菩薩一切處生不畏彼處所受種種諸苦惱故菩薩如是以為利益一切眾生修行諸行常為一切眾生上首是故次說能為上首能領大眾能辦功德有十五句示現此義菩薩自身如佛所說修行之法勤而學之教他無過故以長遠時學習禁戒受持不毀守慎堅固故以有如是二種功德於先後時自善住故以是義故能領大眾此義應知以為眾生能作上首令降伏故以是菩薩能領大眾諸魔不能與作障難遠離一切諸魔業故以有不護身口意業畢竟得故不畏他人說其過故以其現見甚深之法能答問難不怯弱故以說法勝巧方便故以領大眾行於大事修行諸行不退自身善根分故二句示現可化眾生生於明故可化眾生離無明故能作因緣如是次第此義應知以諸眾生有隨順者不隨順者而心堅固雖有相違有不相違諸煩惱等心不異故以於眾生無差別故為彼眾生成就一切種種功德能受一切功德數故以作他恩他人不作報恩障縛不住心故以為除滅一切諸使與諸眾生對治法故以其雖為大眾圍遶而不高心故菩薩如是自利利他修行諸行以為成就佛法修行是故次說為成就佛法修行功德二十九句示現此義當知是人如須彌山以其堅固不可動者以依一切諸勝功德無分別智餘七地等一切分別不能動故以依彼法一切聲聞辟支佛念不能破壞以堅固故以依如來內法修行違佛法者所不能壞以得勝力故以入第一甚深之義法無我故以是人得轉身勝法依彼法故得勝解脫滅煩惱故以依修行轉身得身以一切種諸煩惱染依身滅故以於一切諸如來所常聞正法不厭足故以證實際更無境界未證可證更不求故以為眾生演說正法轉法輪故以諸相好莊嚴其身住持可樂如帝釋王為諸眾生之所樂故以得八地中十自在力故二句示現於九地中以依樂說辯才說法與諸眾生相應正念如次第說此義應知以於菩薩第十地中得能治法善增長故以得遠離所治障法故所言弱者所對治法說名為弱以諸菩薩住如是處說名佛故以是菩薩雖有障地而無障故以是菩薩勝住餘地諸菩薩故以是菩薩無等地住菩薩平等又復無等無差別等復有差別說修多羅等法無我平等一味證故以諸菩薩住於彼處他不能以覺觀測量故以樂說辯說一切密無滯著故以於無量諸佛如來無量說法而能持能受故以不去而去即次聞慧受大法雨後以如實覺入所覺故以覺彼法隨順正入徹諸法故以入眾生八萬四千諸行門故以如彼行與對治法不疲倦故以是菩薩雖見世間而離世間故以得失等世間諸法憎愛貪恚諸使煩惱不能增長故以彼菩薩雖有得等大利益事而於修行諸善根分不能滅壞故菩薩如是修集佛法正修諸行得彼彼勝果是故次說得果功德二十六句示現此義依未解成就依色成就依業成就依菩薩地盡具足成就依入佛地盡成就如是次第此義應知當知是人為得快愛以諸黠慧之所愛者以是菩薩如實證諦是故為彼同伴侶者之所恭敬心愛念故以依法句依解法相知彼法重而供養故如次第說以尊重佛法者能供養故以依中間人以依不信佛法人見彼菩薩有大勝事歸依菩薩禮拜等故以進究竟修菩薩行餘諸菩薩於此菩薩亦供養故餘二乘人雖復進得彼二乘道以是菩薩有勝功德為彼二乘人求此功德故以是菩薩依彼勝行不求小乘故此是心成就得果功德相當知是人為不諂曲以無點污諂曲法者以離世間有為法相諸諂曲故以其能生世間歡喜去來坐臥諸威儀故以成就妙色形相上下故以威具足為諸世間生尊重故以身具足三十二相故以彼菩薩八十種好一切種種身顯現故此是色成就得果功德相依佛法僧等住持業成就得果功德相是人諸佛見者以一切佛皆現見故即是彼佛諸功德故如實見故以得現見如來法身故以得無量證法受位故以軟中上得法忍故言軟忍者於七地中言中忍者八九地中言上忍者第十地中此是菩薩地盡具足成就得果功德相是人滿足道場者以證一切種一切功德皆滿足故是人能降伏眾魔乃至是人能作佛所作事者以降伏魔如是次第依作眾生利益應知此是入佛地成就得果功德相不驚等者云何為驚以聞深法謂為異道故名為驚因彼驚故轉更增上相續不斷名增上驚驚不斷絕相應執著名上上驚以墮驚怖中故以在驚怖故以怖無物故如是次第彼人不驚不增上驚不上上驚此義應知說彼功德猶不可盡者依如說修行七種功德種種差別不可數故佛菩提者如先所說以彼菩提難可知故難見難覺二句示現以出世間智依出世間智得智境界餘世間智則不能知彼境界故言能信者依取受持讀誦解釋能自隨法如說修行為令他知故名為信所謂令他如實修行巧方便智此義應知信取受持讀誦說等所有功德不可稱量以是一切智境界故次依梵天不能盡知彼具足智如經爾時如來告勝思惟大梵天言梵天汝少分知彼諸菩薩摩訶薩色及功德而讚歎之故此依何義以依讚歎以依功德以依於事如是次第依甚深義說謂於義中句中字中甚深應知示現知彼進趣去處知深意故此以何義知深意者知能說者說法意故示現依量相應法故前後義法相應知以不隨順文字義故以依於義不依字故以依正問依正語故以五種力修行說故是故即說五力言語名為樂說此義應知此五力者云何名力以有四種力相應故何等為四一者住持佛所作力二者降伏一切諸外道力三者能知一切魔業知已則能遠離彼力四者三乘畢竟取力於彼法中一一相應以依彼法如來能說善相應故此五力者依五甚深說何等為五一者依相甚深二者依意甚深三者依時處甚深四者依進取甚深五者依常說法隨順甚深如是次第依相甚深者一切諸法三世等差別相難覺故過去等法依四種說一者依事說二者依對對治說三者依世諦義說四者依進取乘差別說此義云何依事說者謂三世事以說三世事相法故三世事者所謂過去未來現在即此名為說三世記以依如來無障礙智說三世事名三世記依對對治說者所治煩惱染能治法清淨及彼煩惱二種差別謂善不善差別善法亦有二種差別謂世間出世間差別世間復有二種差別謂有漏無漏差別有漏亦有二種差別謂有過無過差別無過亦有二種差別謂有為無為差別依世諦義說者依假名名字說我眾生等差別相故依進取乘差別說者得第一義證真如正智依清淨故如次第證如是進取世間涅槃此明何義世間之人所進取者即是世間二乘攝取異地證法以為涅槃以取寂滅際涅槃故諸菩薩摩訶薩不住二處故為彼初力說不執著無過失故說幻等喻此明何義如幻所作象等身體皆不成就如是言語所說諸法色等身體不成就故如夢中夢見受用種種境界而彼夢中種種境界顛倒故見如是言說所用法義受法樂門惟是虛妄分別故有如彼響聲言語說身虛空中間而無住處如是說法言語音聲第一義諦中無住善住故猶如彼影現見唯相雖見有色種種形相而諸形相等共彼法體非是相應而依彼法隨順而生如是言語說一切法亦唯是相雖有種種名字差別而諸名字共所說法非是相應而依彼法隨順相故如以眾印印於泥等見第二印而諸印體不轉不入而如是見如是言語說於諸法雖因言語聞色等義差別異相而諸言語不在法義而如是聞故如彼陽焰實無水身而亦見水如是言語說於諸法無如所說諸法體相而亦見彼種種諸法故如彼虛空本來不生本來不滅雖以言語說於虛空而彼虛空無體可說如是言語說於法義第一義諦無可說體故以一切法無彼言語可以說故如是說法無一說法以彼說法如幻等故故以幻等譬喻示現如是不著言說法義得無障礙智樂說辯才是名利益此義應知此明何義一切言語法不離法界說不差別法界說此以何義一切說法色等差別不離法界以說法界和合故以說色等諸法差別而不執著故依意甚深者以依如來六種密意能知如來有甚深意此義應知何等名為六種密意一者念密意二者無說密意三者對對治密意四者法密意五者心密意六者字轉密意梵天如來或染法說淨等此示現念密意此以何義以不見煩惱染法體故以堅執著淨法體故以染正念染淨無體故以不搖動執著此是染法體相故以心搖動執著此是淨法體相故以彼染法雖非正念而彼染法不成染法故是名如來念密意復次梵天我依布施即示涅槃等此示現無說密意此以何義以佛無起心而說諸法以一切法無如是力能從此世轉至彼世我法無體是故無有一法可轉以是義故無一毫法轉至異世是故依施說得涅槃無有是處是名如來無說密意持戒乃至般若以示現涅槃此明何義此明對對治密意此以何義以斷戒等所治之法依波羅蜜樂行行故說持戒等名為涅槃以斷能起破戒煩惱身口意等不行惡行故以離一切殺害等心依彼害心空故以不復生忍辱心故以離懈怠常修精進為增長善為滅惡行無如是心為善不增長惡行不滅無如是心故又復更無搖動心故以無覺觀故此以何義以離一切搖動心故以無分別散亂心故以離一切所見境界是故不生我已得心以無所得而名為得以不見法故是名如來對對治密意貪欲是實際法性無欲相故乃至愚癡是實際法性無癡離於真如貪等實際等無故示現法密意此明何義實際法性無癡相故此示現法密意此以何義以離真如貪等實際等無法可說故此義應知是名如來法密意世間是涅槃無退無生故乃至虛妄是實語為增上慢人故此示現心密意此以何義以解世間本來不生本來不滅即是涅槃執著涅槃涅槃身體如是取相以此心過即是世間實言語者依言語說門若見是實即是虛妄言虛妄者是我慢人虛妄分別以之為實取於實相而不實故是名如來心密意復次梵天如來以隨意故或自說言我是說常邊者等此示現字轉密意此以何義以說涅槃等是常法故以說煩惱等諸染法故以說斷貪等諸使煩惱故以說無有惡行作故以說無有身等業故以見一切戲論諸邪見故以一切智不隨他因緣故以證無為涅槃法界故以不依業煩惱一切趣中生無生縛故以得畢竟斷愛業故以不住三界不屬三界故如經而如來無有如此諸事故此以何義此以如來依常邊等無常等見故又言無有如此諸事者以佛法中無如是說如是所說不可見故梵天當知是為如來隨意以依何意憍慢眾生能捨我慢者此明何義即於向來所說法中示現異義執著如名義亦如是故梵天若菩薩知如來隨行方便說者依離如是名義執著次下復說此以何義以說法中有二種行一者字行二者義行此明何義如是名字於義中行如是義於名字中行此是如來甚深之意依此深意如是善知巧方便相字義行智應知此行即名為行菩薩進取如意行故如彼所說甚深之意善巧方便集諸法故則能善知一切所說種種諸法是故菩薩能於諸佛一切說法言語音聲不驚不怖應如是知以諸眾生隨種種心是故菩薩依彼方便則能信受聞佛出世不出世等以異異相如彼出世不出世等一一示現不執不著以巧方便令彼眾生信入諸法故以可化眾生身不淳熟令彼眾生身淳熟故為說淺法依樂示樂為身受樂身淳熟故為說深法是故次第依時說法此義應知應云何知先為眾生說麁淺法此明何義攝取因果故攝取彼觀故攝取彼業故以教化方便攝取眾生故攝取修行故攝取修行果故布施得大富乃至慧捨諸煩惱者依善法修行攝取因果也以忍為對對治醜陋以忍能生歡喜心故以忍能作端正因故以聞慧等勤修諸行能作智因故以過苦苦因故以慧如實觀能離諸煩惱以諸煩惱因散滅不集故又此聞慧行修善法觀何者是觀因以多聞慧為攝彼觀故攝取彼觀也修行身等行攝取十善業道依十種業攝取天人中成就諸功德故攝取彼業也無量攝取業憐愍眾生故以教化方便攝取眾生也攝取眾生淳熟方便以依止奢摩他修行一切善法是故奢摩他得毘婆舍那修行故攝取修行也以依三乘得三乘涅槃故攝取修行果也以攝取乞乞少欲頭陀等為諸眾生少作利益故不能說法故為令眾生隨順入故如來如是說淺法已然後方乃為說深法此明何義說麁淺法明因果為根不熟可化眾生自心覺知明因果事眾生攝取能作所作我等相見是故如來明因果已次說對治能治所治示現自身離彼邪見如來實不得我眾生壽命及丈夫等故此義云何有我眾生壽命丈夫義如先說應如是知以不見彼能治所治因果法故略說依隨世間果報以不見施等受果報故以不見慳等不受果報故以得遠離能治所治修行法故以不見彼離世間果得涅槃果有無法相故梵天如來常為眾生說法而諸眾生依如來教如所說法如實修行勤修諸行為何義修行勤行彼行乃至不得涅槃不見涅槃此明何義如淺說法眾生攝取見諸法相如是修行出世間果不見彼果如來示現如是說法是世間因此有何義依佛說法而修行者此是根本隨順善法修諸行者此是解釋以依不得法依不見法次第說故不得法者以慧觀察不能得故不見法者以身不能證涅槃故為令眾生攝取妙法者此明何義彼淺說法及深說法為令眾生入彼深淺二種法故以為示現入法相故此以何義令入法者依四種入為可化眾生示現解脫令證彼法此義應知四種入者相行說得眼等諸根離我我所體二相空故解彼相已則不能誑得入解脫故名相入依眼等相能入解脫是故說為入解脫相如是彼空相中修正行故得入解脫相所不誑與誑相違以是義故依修行入說諸眾生入解脫相是故依此相行二法示現對治業煩惱染及生等染空等門者此明何義對治所治見相願染業煩惱染及生等染對治法故此明何義以空無相無願等門對治業染及煩惱染以不行門對生死故對治生染不生不滅門此明何義即彼生染中間差別對治法故即彼所治復有對治以無所從來無所至去門復有對治以不退不去門入解脫相如彼次第自性清淨方靖門者此明何義以彼法退自性寂靜故示現何義示現彼染一切寂靜故以何故說自性寂靜以依性淨說法入故是以次言復次梵天如來於一切名字示是解脫門如是等此以何義以有遞共無相應故自性頑故此以何義以依異異法說異異名字以諸名字前字後字不相到故復有差別以言語義不相到故如是說者為明何義以說諸法無彼言語可以說故依無言語名字法相如是說已示現一切言語名字如來說名為解脫因故此明何義說實諦故依彼如實正說法已云何得解脫是故次言梵天如來說法無有法染此明何義為身淳熟淺說法已以為隨順斷諸煩惱染法等因依入法門故言一切所說法中示解脫門此示現何義示現涅槃故此示現何義見諦學人餘殘煩惱示現學人離彼煩惱得解脫故未見實諦者為令彼人入一切法平等真如方便說法示現涅槃有二種義應知大悲一者畢竟治彼所治之法二者謂一切種大悲之心此明何義遠離一切所治之法及離一切習氣煩惱以得如來身故以得一切種故略依四種大悲心說一者遠離相應大悲之心二者相應大悲之心三者謂心大悲之心四者修行大悲之心遠離相應者以識離識不相應故以見我等心相應故此示何義示現遠離相應大悲之心示現相應大悲之心如是次第一切法無我乃至一切法無丈夫依人無我說一切法無所有依法無我說即彼二種人無我相法無我相名為無住言無住者以不執著諸法體故是以不住一切諸法應如是知此明何義所言住者住諸入故依我見愛門住彼處故夫無住者則無歸處無歸處者云何有歸歸三界故歸六道故以依彼入攝取身故依彼生故以於彼處常沈沒故言沈沒者我我所故以彼彼處生於身故以生我心故有生故無歸處者則無我想無我想者則無我所有歸處者則著我想著我者則有我所著我所者諸法平等既共有之而諸眾生虛妄分別我是增上故此明何義所謂依事攝取執著言依事者依田依宅依園林等依於父母及妻子等依衣服飲食及臥具等依攝取者攝取一切受用之事依執著者執著以為自己所有以田宅等我別有故如是著生著於退生言著生者自於此處自異處去以取著故業煩惱染增上遍滿來去生染滿時處故依貪瞋癡三種所纏染隨所染此義云何貪瞋癡染隨所染者以何義故二種名說依根本染謂過去世來至此世從此世中向彼世去以為上首故如是說如是示現世世生生相續不斷有所為作眾生如是生不斷絕輪轉彼彼學種種術學種種業丈夫力相作諸有為戲論之法集得境界受用境界眾生如是虛妄分別如是一切依俗人分此義應知又復次有依出家分謂外道等邪見之相邪見相願此明何義言邪見者謂見我等所言相者虛妄分別彼彼義相所言願者心常樂求生世間等即此上說遠離悲心不遠離悲心示現心悲心此義應知為彼遠離不遠離心說法修行依於欲求依於有求依梵行求諸顛倒道為彼所治能治法故是以次說修行悲心此明何義依於欲求顛倒道者以攝取故遞共鬪諍為諸欲故自於父母及妻子等共相鬪諍依於恚恨競訟等過如是次第依於有求顛倒道者顛倒相應求梵天等常見顛倒顛倒取故故名顛倒為顛倒者離顛倒道令得入於非顛倒道又依有求顛倒道者住於異道為教化彼異道眾生令入實道不可得故依梵行求顛倒道者略有三種所謂不求邪求下求此復何義一切世間不自在過及邪命過作親相過諸煩惱染業苦染法俗人樂家是故眾生不求梵行不求梵行者不求解脫道故此所謂慳及慳壓沒行貪行誑行懈怠習氣如是次第一一拔濟不知厭足奪他財物者以自資生非法求故施等不足眾生常為財物屋宅妻子恩愛而作僮僕者示現彼心不自在故於此危脆無堅之物生堅固想者以於無常資生等中生常想故供養恭敬者此為何義為飲食所縛不成就故眾生雖謂是善知識而是眾生惡知識者示現怨家故邪命自活者以斗秤等欺誑他故一切法中勤修諸行方能畢竟得大菩提而彼眾生懈怠疲倦故聖人最勝解脫處者非顛倒因修行者得而諸眾生求邪梵行依顛倒因而修諸行所應得者是人乃求外道解脫為令不行彼邪道故何以故以彼不得聖人解脫故眾生棄捨最上大乘無礙等者以彼求於下梵行故捨於無上第一大乘而求下分小乘法故
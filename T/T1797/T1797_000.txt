稽首毘盧遮那佛實相法智緣起法聖者妙音阿闍梨垂恩令證法性海釋此經法四門分別初述大意者夫真性至理離言絕像應機示現無相非顯所謂阿字等門妙明其理今此經者理蘊於詞意絕文外是故以如來加持神力對以祕印導以真言所以若不從師受學禁入其門非其人者制妄授傳未經灌頂禁其輒聞若得見聞頂禮者滅除恒沙之罪如說奉行者德海集於其身也次說來由者昔在中天竺國王有四子者其王臨命終之時王后請問大王若崩以後何子當為嗣位王即答曰小子可能繼位也於是父王崩後大臣百寮皆悉來集請問遺制王后即答如王終言是時王后及諸兄并大臣等奉請小子將繼王位小子答曰我有誓願出家學道望濟群品不堪繼位也母后等再三重請如父王遺言小子亦如前辭謝母后等再三請已後強令繼位小子不敢違逆遂即王位之後更亦思惟我住此國不得出家我之阿姨隣國為后宜以投託必能出家方便逃出奔赴其國到彼國境即有鎮將問曰汝何人也小子即答曰我是中天竺國之王也鎮將曰若是國主何以獨來也答曰我本冀望出家學道若久住本國必不得出家深冀出家學道禮拜遣使聞奏王后聞之使人來迎小子見王后䠒跪說志願王后聞說悲泣流淚哀愍傷心良久曰汝姓是剎帝利淨飯王子孫釋迦如來遠從姪也我聞釋迦捨太子位出城入道乃成正覺天下難捨唯弃寶位汝同釋迦捨國王位發大誓願必得成佛哉今日以後隨百姓門持鉢乞食麁飯持齋可以悲傷矣雖然大丈夫所冀至心誓願無可奈何便許出家為請境內高德法師為作弟子出家學問小子稟姓明慧一聞便領妙宗二問比知千百雖學不多年所學者盡達於是其法師辭曰我之所解盡矣更無所以演說吾聞其國賢聖太德宜到彼所而學也小子奉教禮謝而退往至賢師之所修學如前乃至經歷五十餘國乃至北天竺乃有一城名乾陀羅其國之王仰憑和上受法念誦其經文廣義深不能尋遂供養次第求請和尚供養方法和上受請於金粟王所造塔邊求聖加被此供養法忽現空中金字炳然和上一遍略讀分明記著仰空云誰所造也云我所造也云誰我也云我是文殊師利也即喚書人遂便寫取即與其王一本自寫一本隨行將行流通四方也所謂小子者厥號善無畏三藏和上即是小僧不可思議多幸面諮和上所聞法要隨分抄記三釋題目者大毘盧遮那成佛神變加持經供養次第法真言行學處品第一者大者即是無邊義也毘盧遮那者是日所謂即慧日也成佛者證正覺正智義也神變加持者神力所持也經者貫穿縫綴能詮在此矣供養者理事供養理者會理入證是云理供養也事者盡心竭力營辦香花供養佛海是言事供養也次第者作禮及發遣之前後次第也法者軌則之義也真言者簡虛妄也行學者行學真言也處者此四種一如法界自性二教本也三傳教師也四妙山輔峯等也品者品類也第一者此法有五品此品最初故言第一也是以言大毘盧遮那成佛神變加持經供養次第法真言行學處品第一四隨文解釋者此中有三分謂序正流通第一品是序次三品是正說末後一品是流通就序分中初有二頌歸敬勸信序然初以下精勤修行序初中有四門初中二句者敬主歎德門次二句者依經所現門次二句者成法得益門次二句者契本結說門毘盧遮那此云日也開敷淨眼者開悟妙理也我者文殊也供養者理事供養也所資者諸本尊也眾儀軌者諸印真言等也為成次第者禮拜發遣也如彼者指慧日尊也令本心者令悟本不生理之心也我今一句者結上已來之意精懃修行序中分為六門初一偈之全成就信解門二一偈之半勸信三寶門三有情信解以下廿五偈勸行制戒門四依此正住一偈依正戒重禁門五妙真言門一偈覺心得益門六欲於已下十偈一生成佛門就初段中然初自他利成就者舉所成果無上智願之方便者明能成智成彼者指所證果發起等者舉果顯因約第二段中於滿悉地諸勝願等二句總表佛僧二寶彼等等一偈別釋也真言形者即是真言字所莊嚴身所住種種印威儀者明印及右脇而臥也所行道者即是如法界自性方廣乘者即是大日經也以上明諦信三寶了也問此中歸敬三寶與初分歸敬佛寶其義云何答初分者顯文殊自敬此中明後代修行者法則問文殊歸敬三寶不耶答歸敬所謂我依大日經者即是敬法不輕自身即是敬僧也同體三寶可知約第三段中有情信解上中下者即是六趣眾生也若於最勝等者指前大日經調伏行者不犯三昧耶也別律儀者謂大日經也具緣眾支分者是修造道場支分也一心住者一心繫師所三昧耶者明平等本誓等也道場者妙圓壇也教本者是毘盧遮那經親於尊所者為灌頂之師也獲勝三昧耶及護者受傳法灌頂之人所得也攝正真言平等行者於本不生理中安心不動也入此真言最上乘者入者解也最上乘者即是毘盧遮那所證理自體密行者行真言行者軌範者即阿闍梨等也廣大諸功德者軌範者即是功德大海功德大海住在其身也何以故經云若欲見佛禮拜若欲供養佛禮拜供養此人與佛無異也何以無異者以五種真言心及印等莊嚴其身故契經者指毘盧遮那經莫過瞋者如華嚴經廣說也淨菩提心者即是真言也常懷忍辱不觀過者於世間法忍中難忍唯有背恩德者故勸勵忍也俟者待也所謂俟時者正欲修真言者三昧之時也忽有檀越請講說者即語噵我修三昧以後為汝講說當時不可也清白醇淨法者於體理中恒有得恒沙性無漏功德及布施等諸度門也由諸酒者此酒放逸之本若飲者亂三昧也增我慢者增妄執妄執深則習定更遠今已等者嘆略言義深令廣知解生決定者讚多聞之益也從上以來戒理定慧略說已了第四段中依此正住平等戒正住平等戒者住戒性心不起持戒心也前以明德此禁犯因第五段中妙真言門覺心者等相應者有二先觀本尊觀本尊熟自身作本尊此心不散亂言相應也智者悟本不生理第六段中明法者真言也智者蒙師等二句結前起後也妙山輔峯以下三偈半表行者所依處此中有四處各有表制一妙山者高妙名山也輔峯者大山懷裏之峯可居安隱也半巖間者石壁之中有穴可居也龕者有三種一室龕二土龕三石龕謂似窟而安尊像處名為龕也窟者石室也兩山中者泉石清潔修行安穩處河等處芰者菱角也荷蓮葉也涇川者常流水不絕也洲者水中可居所也岸者側傍也謂河之崖側清潔之處可居修道次一句現離可不宜處也憒心亂也不靜也謂人物所煩亂閙也三明草木林樹處扶疏者樹木敷茂貌也林藪寂寥可住修行處也乳木者桑穀也祥草者此土黃茅也次二句明其可不也四明寺塔處練若者三一達摩二檀陀伽三摩登伽達摩者是菩提場也檀陀伽者是無穢草也摩登伽者無諠動處也此中所說者約摩登伽也次一句明簡可不也務事也五欲者色聲香味觸諸蓋纏者五蓋慳貪瞋昏沈睡眠掉舉散亂疑蓋悉地者成就亦云成菩提云淨命者小欲知足之行胡語頭陀之具有十六經論隱顯故說十二十六衣四食六處六衣四著糞掃衣著毳衣著納衣畜三衣糞掃衣者火燒牛嚼鼠嚙死人衣等外國之人如此等衣棄於巷野事同糞掃名糞掃行者取浣染縫治用供身問何唯受此衣三品下治生活販種種邪命得衣服中遠離前過受僧衣且越施衣上不受僧且越受糞何不受僧受此衣僧法須同斷理僧事處分作使斷事賓人亂心廢道何不受且越若受且越為衣追求多墮邪命又則生親著難得出離又得處偏親不得處便疎妨等化又數得生慢不得怨言彼無知不識福田應施不施或自鄙恥生憂悔又數往廢道不去致恨又憎嫉好人讒謗良善不欲便往見是多過是故不受且越施衣何唯受糞少事增道離過無罪故唯受之言毳衣者濕洗鳥狩細毳行者無糞可取得此為衣言納衣者朽故破弊縫納供身不著好衣何者若求好衣生惱致罪費功廢道又好衣未得道人生貪著處又在曠野多致賊難或至奪命言三衣者五條七條大衣上行之流唯受此三不畜餘衣何者白衣求樂畜種種衣外道苦行裸形無恥佛住中道捨離二邊故畜三衣又求多衣費功廢道少不濟事畜三衣然三衣供身事足若營作務大小行來著五條為善事著七條化攝俗人令至敬信須著大衣又在屏處著五條入眾時著七條若入王宮聚落之所須著大衣又調和溫暖之時著五條寒冷之時加七條寒苦嚴切加以大衣故往一時正冬以夜天寒裂如來於彼初夜分時著五條夜久轉寒加七條於夜後分天寒轉盛加大衣佛便作念未來世中不忍寒苦諸善男子以此三衣足得充身以此多義故畜三衣食中六者一乞食二次第乞食三不作餘食法食四一坐食五一揣食亦名節量六不中後飲水乞食者人中有三下中上下品之流雖恣出家邪命自活耕田種植活生方博作諸工巧種種邪命自在活中品捨離前過受僧食且越請上行之人不受僧食且越請食唯行乞食何不受僧且越請過同前何義故專行乞食所謂有二一自為省事修道二為他福利世人次第乞食者通亦乞食收彰乞食時離於偏過別論凡愚貪味棄貧從富小行悲狹捨富從貧上行之流離貪去狹等慈眾生不簡貧富次第乞等言不作餘食法者律中說有人雖復次第乞食於求處數得正食餘食法數數食行者作念此餘食法世尊雖開聽病者我今無病不應受是故不作餘食法通而攝一坐食收故經論中多不別說律中別者彼一坐食不於中前食餘小食此約遠離數數正食有此不同見故別說一坐食者有人雖不數數生食而於中前數食其餘餅菓粥等行者作念愚夫養身為增煩惱受數數我今為道不為養身為破煩惱不為增結故受一食又思為求一食已妨道況求多食故唯一食又觀飯食多若中生若受多食惱亂彌多故受一食又觀飯食信心所施一食叵消何況多食故受一食一揣食者經中亦名節量食一受便止名一揣食節儉少食名節量食何況爽有人雖受一食法於一食中恣意飽噉腹滿氣脹睡眠消息半日不滅妨修道法故須節量又多食增長煩惱難可折伏故須節量又多食增長睡眠難消如病令身不安故須節量又行者為求法身漸捨食身故宜節量節量至幾許隨己所堪三分留一施諸鳥獸餘便自食能少益善所言不中後飲漿者有人雖節量飲食而猶貪味於中後飲種種漿菓漿蜜漿石蜜漿等為求是漿多致邪命費功廢道是故不飲又觀此心難放縱如馬無勒左右噉草不能疾疾隨御者意加以轡勒方能速進隨人意去故裁斷處中六一在阿蘭若處二在塚間三在樹下四在露地五常坐六隨坐阿蘭若者此翻名為空閑處如雜心說者一弓有四肘去村五百弓名一俱盧舍半名阿蘭若處計有三里許頭陀行者極近在此能遠益善何在此行者作念我本在家父母親屬共相纏縛為是捨之今出家已若還師徒同學知識共相結著與俗無異是故須捨在蘭若又聚落男女參雜多增俗染不宜住中又近聚落音聲憒閙妨修定意言塚間者塚間多有尸屍爛壞膖脹臭穢覩臭穢易入不淨觀門又塚間死尸破壞由食火燒分離散滅覩之易入無常觀門又塚間駭骨分散見之易入空無我觀故在塚間言樹下者前在塚間觀察死尸得道事辦故捨塚間來至樹下又前塚間取死尸相然彼多有哭泣等聲妨修止觀故來樹下繫念思察又樹蔭覆事同半舍安身修道故在樹下有佛賢聖得道證果多皆依樹故在樹下露地坐者樹下蔭濕久居致患故至露地又樹上多有鳥雀音聲閙亂妨修定意故在露地又行者久在樹下著樹心生或復分別此好彼惡為除是患故須捨樹來至露地明了顯現所謂無礙故在露地又露地月光明照心想明淨易入定故在露地常坐者四威儀中行立太苦臥則太樂坐離二邊堪能長久故須常坐又行立心即掉動難可攝持臥則昏沈入睡眠中坐離沈掉故須常坐又求道者大事未辦諸煩惱賊常伺人便不宜安臥故須常坐又中多有成辦食易消化氣息調和故須恒坐言隨坐者隨有草地得處便坐故曰隨坐隨別細分有此十六經論就此隱顯合宣說十二依四分律衣中立二食中立四處中立六合為十二衣中二者一著納衣二著三衣餘皆不論食中四者一乞食二不作餘食法食三一坐食四一揣食次第乞者乞食中收所言中後不飲漿者一坐中攝故不別論處六同上依十二經衣中立三食中立三處中立六合為十二衣中三者一著糞掃衣二著毳衣三畜三衣餘皆不論食中三者所謂乞食一坐一揣餘皆不說次第乞食中收不作餘食法食及中後不飲漿一坐中攝處六如上大智度論十二與前復異衣二著納衣著三衣與四分律同食五一乞食二次第乞食三一坐食四節量食五中後不飲漿不作餘食法攝入一坐更不別立處中說五除隨坐餘如上若依如上所說修行者名為淨命人也若雖如是依如上說求名利者亦名不淨行人也亦噵邪命人也亦噵佛法中大賊是故經云諸鬼見此者掃其脚跡即其義也說淨命行竟已下說邪命不淨行邪命四種一方口食二仰口食三遺口食四下口食十住論第二云五邪命法一矯異二自親三激動四抑揚五因利求利矯異者有人貪求利養故若作阿練若若著納衣若常乞食若一坐食若常坐若中後不飲漿受如是等頭陀行作是念作是行得供養恭敬我作是行或亦得之為利養故改易威儀名為矯異二自親者有人貪利養至檀越家語言如我父母兄弟姊妹親無異若有所須我能相與若有所作我為作我不計遠近能來問訊我住此者正相為耳為求供養貪著檀越能以口辭索別人心如是等名為自親三激動者有人不計貪罪欲得財物作得物相如是言是鉢好若衣好若戶鉤好若尼師檀好若我得者即能受用又言隨意能施此人難得又至檀越家作是言汝家羹飯餅完香美衣服復好常供養我我以親舊必當見與如是示現貪相是名激動四柳楊者有人貪利養故語檀越言汝極慳惜尚不能與父母兄弟姊妹妻子親戚誰能得汝物者檀越愧耻俛仰施與又至餘家作是言汝有福得受人身不空阿羅漢常入出汝家汝與坐起語言作是念於檀越生是心更無餘人入出我家必謂我是是名柳楊五因利求利者有人以衣若鉢僧伽梨若尼師檀等資生之物持語是人言若王王等及餘貴人與我是物作是念檀越或能生心彼諸王貴人尚能供養況我不與是人因以此利更求餘利故名因利求利若順諸佛菩薩行者行人捧心示於佛以此身心對人畜又對牆如人面無處造惡佛歡喜故言順佛菩薩行於正真言堅信解者謂此真言知從清淨法界流以此智慧力如金剛不動不搖堅信解具淨慧力能堪忍者知此身心妄想起妄想休息如太虛八風所過不動念故言慧力能堪忍精進不求諸世間者棄捨名利如涕唾莫心迴顧如爛尸直求悉地救頭燃故言精進不求世間常樂堅固無怯弱者勇猛精進如金剛隨不失如師子是以堅固不怯弱自他現法作成就者見他得利如自獲若見自身得利必與他故言自他作成就不隨餘天無畏依者住心本尊直進修之傍聞讚天不改動故言不隨餘天無畏依具此名為良助伴者世間出世所有善凡聖見皆歡喜故言具此良助伴將釋此品四門分別初釋名者隨修性理清淨行護戒保身言守護修必得果言增益二來意者前品所說清淨戒此品能護所說人是故第二此品來三宗趣者能修行人蒙法力以用此品為所宗用不壞身住佛心自悟悟他此品所趣四攝文者此品大分有二初二偈半當品之總序二次於臍以下別釋初總序中初二句結前起後每日先住於念慧者每日者受法當日初修乃至成佛於其中間三時不闕言每日也念慧者念師慧也依法寢息者右脇而臥右手為枕左手長申髀上押著即是也初起時者受法夜即其後夜出明相時也為障者生死流轉三毒煩惱為根本悟三毒煩惱本不生即是除障也是夜者受法以前生死長夜也放逸所生罪者根塵和合所生罪也慇懃者如救頭燃依法念誦也寂根者悟根本不起也具悲利益心者慧簡劣小乘顯大悲勇猛也誓度者眾生界不盡我願不休也如法澡浴者外浴必用香湯水也或不浴者內浴達無身法可浴也二別釋中有十五真言即是十五門也門皆有偈頌真言就頌中齋室空靜處者妙山輔峯等處中所造作壇念誦成就悉地室也散妙華等者凡所奉獻各隨諸尊性類及漫荼羅位等一一善分別之當令色香味觸適悅人心於白黃赤三色中如來部類當用白色蓮華眷屬以黃色金剛眷屬以赤色復次當如漫荼羅方位中圓壇者以白方壇者以黃三角壇者以赤諸世天者以赤鉢頭摩是紅蓮青黃白等水生諸蓮皆可通獻諸尊也龍樹花彌勒世尊於此樹下成佛其直言龍花者是龍中所尚之花西方頗有其種其計薩羅花娑羅樹花皆是天竺所有此方無也但使人心所好世間以為吉祥者皆可供養當一一在意善分別之採集以為鬘為錯雜莊嚴或綴或結以行人慇淨淳厚心故則令諸尊歡喜護念也隨置者前所造堂也典者大日經也當依本尊所在方者一云前念誦堂本尊所在方也二云十方世界隨機顯方如東方藥師西方阿彌陀清涼山文殊等亦得一心住者結心本尊目不暫捨等也五輪者身中五支也歸命者眾生所重命為最珍用此寶藏奉獻三寶用真言印等也身口意清淨業者捨命歸尊言淨業也真言中作禮方便者由此作禮真實言者真言即是實相智諸尊以實相智為身心以實相智真言誦即遍至實相智尊實相智尊一時頓受真言禮故言即能遍禮十方佛右膝著地以下一段出罪方便真言門誦真言同前實相智自無罪若執有罪此智能令解無罪是故言出罪南無十方三世佛以下第三歸依方便真言門此真言智外無妄外無妄處即是真言自身若誦此真言悟自真故言歸依亦有誦真言頌中南無者度我也亦云禮敬也三種常身者法身等三身悟生死本不生故言常身也正法藏者正者蕳邪法者軌則藏者含恒沙德也大心眾者菩薩乘也我淨此身離諸垢以下第四施身方便真言門亦有誦真言真身以外無別身三世如來亦同體眾生妄執有別身此真言門能令解我身佛身等無別故言施身淨菩提心勝願寶已下第五發菩提心方便真言門有誦真言長行我身佛身既無別佛菩提智同我智此真言令悟此法能令知云發菩提增加者能顯真言義加也菩提心者自性清淨自覺也心者中實義也故云離一切等也蘊者五蘊也界者十八界也處者十二處也能執者妄心也所執者妄境也捨離也法無我有者離妄境等也自心平等者無妄想也又自心者妄想自心也平等者妄想自心本不生也是故云能執所執乃至本來不生如大空者大慧日輪中無生死晝夜別自性者慧日即為身捧妄不生令同真性故云如也此增加句譯人讚歎梵本也若能誦梵本者第一依漢文得意讀誦亦得道場者寂場也十方無量世界中以下第六隨喜方便真言門亦有誦真言如實智自無有嫉自無嫉智令無瞋嫉至誠念誦此真智令不異真實之智故言隨喜方便法我今勸請諸如來以下第七勸請方便真言門頌真言同前真智大悲恒利物利物故降法雨至誠念誦此真言令請法住世故云勸請願令凡夫所住處以下第八奉請法身方便真言門頌真言同前法身恒住於本真以恒住故令至法身誦此真言直奉請故云奉請方便法所修一切眾善業以下第九迴向方便真言門頌真言同前本覺真智外無散以無散故同迴向勤苦念誦此真言歸真本法云迴向復造所餘諸福事以下第十入佛三昧耶明門是生法之身也此中有頌印真言所餘者念誦真言以外也遍清淨者自三業中不淨令不生也哀愍救攝者即是他三業中不淨令不生也心性者如心本性自清淨也身隨所應者面向本尊也又於三部五部中以何尊是我本尊者也以安坐者頭頂鼻臍皆悉正直結跏及半坐等也淨除三業道者不生三業不淨即是道也印者真言所依身也問身智云何別答身是諸功德所依智即照明義也然則約用別而約體一也入佛三昧耶持明經云時薄伽梵住廣大法界加持即於是時住法界胎藏三昧從此定起說入佛三昧耶持明者梵音毘富羅是廣大義謂深廣無際不可測量如是諸法自體名為毘富羅法界諸佛實相真言實相眾生實相皆是毘富羅法界以此更相加持故名為法界加持復次如男女交會因緣種子託於胎藏而不失壞即是相加持義如是諸佛國王明妃為夫人和合共生毘富羅種子為大悲胎藏所持無有失壞故名法界加持也世尊普遍加持一切眾生皆作平等種子竟即時入於遍法界胎藏三昧觀此一一種子皆是蓮華臺上毘盧遮那普門眷屬無盡莊嚴亦與大悲漫荼羅等無有異而諸眾生未能自證知故名在聖胎俱舍若出藏時即是如來解脫也世尊如是現觀察已即時從三昧起說三昧耶持明三昧耶者是平等義是本誓義是除障義是警覺義言平等者謂如來現證此三昧時見一切眾生種種身語意皆悉與如來等禪定智慧與實相身亦畢竟等初發心時與地波羅蜜滿時亦畢竟等是故出誠諦言以告眾生若我所言必定不虛者亦一切眾生發此誠諦言時亦蒙三密加持無盡莊嚴與如來等以是因緣故能作金剛事業故名三昧耶也言本誓者如來現證此三昧耶時見一切眾生悉有成佛義故即時立大誓願我今要從普門以無量方便令一切眾生皆至無上菩提劑眾生界未盡已來我之事業終不休息若有眾生隨我本願發此誠實言時亦令彼所為事業皆悉成金剛性故名三昧耶也言除障者如來見一切眾生悉有如來法界但由一念無明故常在目前而不覺知是故發誠實言我今要當設種種方便善為一切眾生決除眼瞙若我誓願必當成就者令諸眾生隨我方便說此誠實言時乃至於一生中獲無垢眼障蓋都盡故名三昧耶也言警覺義者如來以一切眾生皆在無明睡故於如是功德不自覺知故以誠言感動令得醒悟亦以此警覺諸菩薩等令起深禪定窟學師子頻申若有真言行人說此三昧耶者我等諸佛亦當憶持本誓不得違越猶如國王自制法已還自敬順行之故名三昧耶也持明者梵云陀羅尼明謂總持一切明門行乃至盡此三昧耶誓願以來終不漏失故名入佛三昧耶持明也初句歸命一切諸佛如上釋次句云無等次云三等連下句言之即是無等三平等三昧耶也復次阿是諸法本不生義即是法界體性娑是諦義迷是三昧義磨是自證大空亦是我義世尊證此三昧時諦觀一一眾生心中普門漫荼羅皆等於我是故更無待對無可譬類名為無等也三等為三世等三因等三業道等三乘等即是轉釋前句所以無等之意呾󰓑謂心如實相一切塵垢本來不生三世如來種種方便悉皆為此一大事因緣故即是除障之義結云三昧耶者即是必定師子吼說諸法平等義故立大誓願當令一切得如我故欲普為眾生開佛知見故是故以此警覺眾生及諸佛故是故此三昧耶名為一切如來金剛誓戒若不先念持者不得作一切真言法事也世尊以遍滿一切佛剎身語心輪說此三昧耶已一切諸佛子眾無不聞之既聞是已於一切真言法中不敢違越所以然者若菩薩於眾生諸法中作種種不平等見則越三昧耶法若於此平等誓中作種種限量之心亦越三昧耶法諸有所作隨順世間名利不為大事因緣亦越三昧耶法放逸懈怠不能警悟其心亦越三昧耶法以越三昧耶法故有種種障生自損損他無有義利是故諸菩薩等奉持此三昧耶如護身命不敢違越也能淨如來地者念誦真言及作印即能除煩惱所知障也地波羅蜜滿者淨除諸障皆以出現佛地功德也成三法道界者印真言及意密道界者即是果也合而云成三法之果也次結法界生以下第十一法界生真言門是養法之身此中有印真言頌經云薄伽梵復說法界生真言者世尊前入法界胎藏三昧時見一切眾生悉有菩提種子等同諸佛故說入佛三昧耶持明以此持明得入佛平等戒即是託聖胎藏也爾時世尊復以普眼諦觀見一切眾生皆悉聖胎具足生在佛家爾時無盡莊嚴亦復與如來等從此三昧起已即說法界生真言又以普眼諦觀見此一一眾生金剛事業具足成就爾時無盡莊嚴亦復與如來等從此三昧起已即說金剛薩埵真言故此三種皆名三昧耶也復次由入佛三昧耶故於胎藏中不令夭折由法界生故初出胎時離諸障礙由金剛薩埵故能持家業備諸伎藝又以入佛三昧耶加持祕密胎藏以法界世加持金剛菩薩二重眷屬以金剛薩埵加持種種隨類之形入佛三昧耶如蓮華藏法界生如蓮華敷金剛薩埵如蓮華實成就復還為種故此三種皆名三昧耶也達磨馱覩是法界義薩嚩婆嚩是自性亦名根本性句痕是我義其句義云我即法界自性也以必定師子吼言我及一切眾生皆是法界自性是平等義我常當設種種方便令一切眾生皆悉證知是本誓義以知我即法界自性故能除一切分別開淨知見是除障義諸佛唯願憶持本願故令我此身即同毘盧遮那法界自性是警悟義當以字門廣釋之如法界自性者以顯所觀法體謂即是大日智體也而觀於自身者顯行者能觀之智或以真實以下二句非但意業亦以口誦真言也三轉者三遍也當見住法體以下四句明行者所得之益也為令彼堅固以下第十二金剛薩埵真言門是堅固法之身也又有印真言及頌也令彼堅固者欲令依法界生修行者堅固其身心也觀自金剛身者同於金剛薩埵身也結金剛智印以下二行偈明所作印是人當不久等二句以現作印之益也真言印等二句顯救世者所見之相也常如寶輪轉等二句於救世者所見中舉事寶輪況法寶輪也金剛薩埵真言門初句將說金剛薩埵真言故歸命一切金剛即是從無量門持如來金剛智皆令憶持護念也次句云伐折羅呾麼句痕謂我身即同金剛即是法界自性以成就大堅固力不可爼壞故異門說為金剛如來以普眼觀一切眾生金剛智體與我無異是平等義以眾生不自覺知故從無量金剛智門作種種金剛事業要摧如是大障令至實際是本誓義如是實際名為無垢眼金剛即是除障義以此師子吼聲震動十方佛剎即是警覺義故名三昧耶也復次真言行者以初三昧耶故得同如來祕密身口意平等之身以第二三昧耶故得同如來加持法界宮尊特之身以第三三昧耶故令此生身皆作金剛與無量持金剛眾而自圍遶眷屬佛說初三昧耶為自受用故第二三昧耶為成就法性身諸菩薩故第三三昧耶為折伏攝受隨類眾生故佛說初三昧耶為建立大悲胎藏漫荼羅故第二三昧耶為作毘盧遮那阿闍梨事業故第三三昧耶為執金剛弟子事業故初三昧耶為加持如來眷屬故第二三昧耶為加持蓮華眷屬故第三三昧耶為加持金剛眷屬故是故佛說三三昧耶也即是執金剛者金剛薩埵是也勿生疑惑心者勸修行者令定信心次以真言印以下第十三金剛甲冑真言門亦有頌真言印初二偈總現印德是中密印相以下一偈半正顯印相次二句結前起後無垢者覽字次說金剛鎧真言者為莊嚴金剛薩埵身故行人已發金剛誓願欲為一切眾生摧滅諸障故以牢強精進被金剛甲冑且如六波羅蜜一一如實相皆如金剛不可破壞又一度中皆具五度是故同體密緻無有間隙如六度者三十七品十八空百八三昧五百陀羅尼等皆當廣說以被如是金剛甲故旋轉六道出生入死一切煩惱業苦所不能傷若就淺略說者由行人以此真言自加持故一切諸天龍等皆見同於金剛薩埵身遍體皆被金剛甲冑堅密無際光如猛焰是故一切為障者皆不能傷也伐折羅是金剛迦嚩遮名甲如來以金剛眼普觀眾生無不被此金剛甲冑是故以誠實言而演說之也以最初嚩字為真言體嚩是諸法離言說義若是戲論言說所行處悉皆可破可轉無有堅固是故以嚩字皆轉釋之何故諸法離言說以生不可得故何故生不可得以自性清淨故自性清淨即是金剛薩埵身也次明甲義若法是造作所成當知但有假名從緣遷變尚不能自固其性況能蔽捍六塵利箭耶今觀此金剛體無盡莊嚴皆悉離諸造作是故堅固不壞百非所不能干是故名為金剛甲冑末後吽字即是無所畏聲亦是自在力義亦是歡喜義以定慧具足證此吽字門時自知必能摧壞諸障普護眾生是故大歡喜也囉字色鮮白以下第十四囕字真言門亦有頌真言初一偈明所置之處此中初一句指字體色相明淨次一句明莊字法用也如彼者指金剛也次一句顯誦持者所安囕之處也設於百劫中以下一偈現持誦者所得之益囉者是垢上有點是大空義謂是離垢同於大空是法界心之義亦名無垢字真言同法界者是也即謂真法界以外其真言無所從來處故下云無量眾罪除謂顯真言德用也不久等二句明持真言者所得之位也一切觸穢處等二句明持誦者出入穢處之時以用嚴身之法赤色等二句圍繞囕字光焰之相其字用梵字約供養儀式品云現前觀囉字具點廣嚴飾謂淨光焰鬘赫奕如朝日暉持誦法則品曰囕字初日暉彤赤在三角加持本心位是名智火光入漫荼羅具緣真言品云頂戴無垢字嚴以大空點周旋開焰鬘字門生白光流出如滿月疏云又觀彼頂上有一囉字字上安點故云嚴以大空點此是囕字也此四邊遍有光焰猶如華鬘連環不斷字中又遍流出白光如淨滿月之暉以此淨法界心所加持故能除內外諸障謂潤益義故悉地出現品云第一攝除相安以大空點囉字真勝真實佛說火中上疏云次說囉字除障漫荼羅於除障中最為第一真實之法此囉字是亦赤中之赤火中之火燒中之燒由能燒滅種種煩惱業苦乃至現作五無間罪若修此字門亦能淨除無有遺餘既除罪已則生諸善功德也出現義故次為降伏魔已下第十五無堪忍大護明門亦有誦真言此中降伏魔者有四煩惱魔陰魔天魔死魔無能堪忍者魔鬼等者見此持誦真言人開眼欲見不能見故言無堪忍明也漫荼羅法事時所要真言支分門爾時毘盧遮那復觀一切眾會告執金剛祕密主等以下明漫荼羅法事時所要真言支分阿闍梨宜應解了故次說之也將顯示如來語密之藏故復普觀大眾而加持之如生身佛將發誠實言時或示廣長舌相遍覆其面而告應度者言汝經書中頗見有如是相人而出虛妄語不若摩訶衍中或示舌相遍覆三千世界今者世尊將說如來平等語故以此語輪橫竪皆遍一切法界故曰廣長語輪相此相字梵本正云漫荼羅前已開示普門身漫荼羅今復顯示普門語漫荼羅如如意珠寂然無心亦無定相而能普應一切皆令稱悅其心故名巧色摩尼從巧色摩尼身出巧色摩尼語示巧色摩尼心普雨法財滿法界眾生種種希願如是應物之迹常遍十方三世以無量門植眾德本無窮已時住不可害行即是於一切事業中皆悉不可留難不可破壞之義故名三世無比力真言句此是總說諸真言所出生處也至下文所明大力大護等即是從如來如意珠輪所出稱機之用爾時一切大眾自知心器純潔又蒙如來不思議加持故堪受大法即時以無量門各共同聲請佛言世尊今正是時善逝今正是時據梵本前時名迦羅是長時之時如一歲有三分等後時名三摩耶是時中小時如晝夜六時之中復更有少分等如有人言今正是動作之時遇獲膏雨宜趣時下種勿使失其機會故重言之也爾時世尊既受請已將說大力大護明妃故住於滿一切願出廣長舌相遍覆一切佛剎清淨法幢高峯觀三昧此中言出者梵本正翻當云發生舊譯云或奮迅出此廣長舌相即是如來奮迅示現大神通力故會意言之也此三昧於如來廣長舌相遍滿一切佛剎巧色摩尼普門大用中最為上首猶如大將之幢故云清淨法幢也梵云馱嚩惹此翻為幢梵云計都此翻為旗其相稍異幢但以種種雜綵標幟莊嚴計都相大同而更加旒旗密號如兵家畫作龜龍鳥獸等種種形類以為三軍節度有一家亦翻為幢故合言之若具存梵本當云清淨法幢旗也如大將高峯之上建立幢旗備見山川倚伏敵人情狀指麾百萬之眾動止齊一離合從心以戰必勝以攻必取若拙將暗於事勢又失幢旗則人各異心敗不旋踵矣如是淨菩提心為萬行幢旗亦復如是住中道第一義諦山上安固不動以健行三昧普觀十方悉見無量度門種性優劣所應用處及與諸地通塞障道因緣故能攝持無量功德普護一切眾生凡有所為不可爼壞也爾時世尊作如是念我從初發意以來常以此勇健菩提心護持正法及與眾生於種種難處行苦行事中猶如金剛無有退轉正為成就如是三昧普護十方諸佛剎故今我所願皆已滿足作所應作正是其時即時發遍一切如來法界哀愍無餘眾生界音聲說此持明法句若我所言誠實不虛者其有誦持修習令其勢力與我無異故名大力大護也阿闍梨云明是大慧光明義妃者梵云囉逝即是王字作女聲呼之故傳度者義說為妃妃是三昧義所謂大悲胎藏三昧也此三昧是一切佛子之母此佛子者即是清淨法幢菩提心如彼胎藏始從歌羅羅時含藏覆護令不為眾緣所傷漸次增長乃至誕育之後猶固勤加守護而乳養之故說母恩最深難可報得也從此三昧起者入住出時皆是不思議法界非如世間禪定動寂相礙有退失間隙時也初句歸命一切諸如來次句能除一切諸障恐怖等是歎一切如來大力大護之德又次句歎無量諸門毘濕嚩亦是巧義所謂無量巧度門即是法幢高峯觀三昧普門業用今欲說此明妃故先歸敬一切如來如是功德也次云薩婆他是總指諸佛如是功德欲令同入一字門故次有唅欠兩字正是真言之體亦名種子已下諸句皆轉釋二字門訶字是因義所謂大乘因者即是菩提心以一切因本不生故乃至離因緣故名為淨菩提心淨菩提心是成佛真因正法幢旗之種子上加空點是入證義所以轉聲云唅也佉是大空上加點轉聲為欠即是證此大空名為般若佛母正是明妃之義於此虛空藏中含養真因種子即是大護義也復次佉字門猶如虛空畢竟清淨無所不有即是高峯觀所知境界訶字是菩提幢亦是自在力以此二字相應故猶如大將能破怨敵又訶字門是菩提心寶與佉字門虛空藏和合故得成巧色摩尼能滿一切希願今此真言中闕此欠字下文具有也次句云囉乞灑即是擁護義如人恐怖厄難若恃怙有力大人或得高城深池之固則泰然無勞彼諸怨敵雖以種種方便無若之何行人亦爾依恃菩提心王以般若胎藏為城郭猶如虛空不可破壞即是轉釋前義也次句摩訶沫麗翻為大力訶字菩提心具足一切如來力今與佉字合故離諸繫縛無罣礙如虛空中風自在旋轉故名大力又訶字自在力與佉字無量巧度門合故猶如力士具足千種伎能是故眾人無能勝者故名大力也第七句釋大力所由故云從一切如來功德生言此堅固大力本從諸佛金剛種性生又於無量劫以來常以此訶字真因具修佉字萬德一一皆如金剛不可破壞今眾德已滿諸力悉備復當以此法幢高峯觀三昧大摧法界怨敵普護眾生次即發誠實語所謂𤙖字也𤙖是恐怖彼聲所以重言之者一摧外障二摧內障復次外是煩惱障內是智障若釋字門如來以何法恐怖諸障耶謂以此訶字門也下有三昧畫即是具修萬行上有大空點即是已成萬德訶字即是法幢旗三昧空點合故即是高峯觀三昧訶字具一切如來種子者上點是明妃之母下畫是胎分日增加具如是義故適發聲時魔軍散壞也次云怛囉吒是吒呵攝伏之義如師子奮怒大吼時眾獸無不攝伏亦重言者是對根本煩惱隨煩惱乃至對界內煩惱界外煩惱也末句云阿鉢囉󰓆訶諦是無對無比力義結持上文以此因緣故名為大力大護明妃也莎訶是警覺諸佛令作證明亦是憶念持義如前已釋經云時一切如來及佛子眾說此明已即時普遍佛剎六種震動者謂大日如來發此普遍法界聲時一切諸佛菩薩以無二境界故皆悉同聲而共說之今此所加持句威勢具足又以如來誠諦言故即時十方佛剎六種震動以明佛之大誓真實不虛也六種震動義餘經具說其相今此宗祕密釋中六種震動謂貪瞋癡見慢疑六根本煩惱一切眾生心地常為此重垢所持不能自起今以此世尊至誠之所感動悉皆甲折開散佛種萌生故云六種震動也爾時一切菩薩見此淺略深祕二種地動因緣無不心自開敷得未曾有以微妙偈稱歎大日世尊而經云於諸佛前者謂佛說此明時十方世界諸菩薩等各見彼佛前亦皆說之是故同一音聲俱時領解即寄此文證成大護之威力也領解偈中諸佛甚奇特者具存梵本應言奇哉一切諸佛說此大力護即是一一世界諸菩薩皆悉同時領解十方一切諸佛所說真言也以十方諸佛共護持故猶如金剛城重閣高不可昇又環以湯池深不可越是故一切諸障不能侵凌也由彼護心住者謂諸行人能以此真言密印守護身心而住是故所有為障者諸毘那夜迦惡形羅剎等自然退散也此住字若依梵音亦在名為鎮在其心若作深釋者言此淨菩提心人以此明妃實義護心而住是故三種重障諸惡羅剎等皆悉馳散不能傷彼善根下至生心憶念時亦有如是力勢故末句更結成也由纔念故初起南麼乃至莎訶於其中間即云纔也彼一切者毘那夜迦之類也馳散者馳散於十方莫知去處也將釋此品亦四門分別謂初釋名二品來意第三宗趣四釋文初釋名者行者供養合聖海聖海歡喜受初供一供種種供養滿聖海故言供養儀式品所謂供養有三一者外供養謂香華飲食及燃燈莊嚴道場等也二者行供養謂如說奉行及禮拜持戒等也三者理供養謂心住法體無外攀緣也二者此品來意者前品守護能持戒者正供養時所以此品來也三宗趣者盡心供養本尊本尊領受以為宗也來世作佛為趣也四釋文者亦有二門先摽攝頌後別說其攝頌者三頌半初句云如是正業淨其身者攝於別說中現前觀羅字等三偈半第二句住定觀本真言主者攝別說中最初於下位乃至隨類而相應第三或觀諸佛勝生子等二句者攝別說中若觀世自在乃至依前法而轉第四以真言印而召請一句者攝別說中次以真言印乃至不善心眾生第五先當示現三昧耶一句者攝別說中次奉三昧耶乃至諸明歡喜故第六稽首奉獻閼伽水一句者攝別說中所獻閼伽水乃至三摩莎訶第七行者復獻真言座一句者攝別說中次奉所敷座乃至是即蓮華印第八真言相應除障者兼以不動慧刀印二句者攝別說中復次當避除乃至悉能普護之第九次應供養香華等四句者攝別說中及餘供養具乃至品末不應誹謗生疑悔者據別說中初段略明能觀心所住處及所觀本尊所住處第二段中有五門初三頌及三真言者是世界成就門二是輪如金剛乃至阿字置其中者是莊嚴道場門三次當轉阿字乃至自然髮髻冠者是成畫大日門四若釋迦牟尼乃至真言者所居者是成畫釋迦門五若持妙吉祥乃至瞞字者是成畫文殊門初門最初於下位者能成世界之風輪也彼風輪者訶字所初安半月之輪也黑光焰流布者則是訶字光也於訶字真言門中訶字是菩提幢亦是自在力猶若大將能破怨敵故又訶字是菩提心寶猶如摩尼寶王能滿一切希願次上者能成世界水輪也安水輪者嚩字所安滿月輪也雪乳者滿月色也頗胝月電光者縛字色也嚩字是諸法離言說義若是戲論言說所行處悉皆可破可轉無有堅固何故諸法離言說以生不可得故何故生不可得以自性清淨故自性清淨即金剛薩埵身故堅固不壞百非所不能于也復於水輪上者地輪也金剛輪者阿字所安四方輪也本初字者阿字也黃色者阿字色也毘盧遮那真言心門毘盧遮那說真言心者以如上諸真言等隨一一中則有根本真言心真言隨心真言如是等無量無邊不可知數今總說真言心即此阿字是諸法本不生義若離阿聲則無餘字即是諸字之母即一切真言生處也謂一切法門及菩薩等皆從毘盧遮那自證之心為欲饒益眾生以加持力而現是事然實即體不生同於阿字之法體也此字於真言中最為上如是故真言行者常當如是受持也是故一切真言住於阿字猶住此故誦之即生他一切字德二莊嚴道場門如金剛者如理也大因陀羅者理具德義也普皆遍流出者阿字所出光也於彼中者所出光導師諸佛子者光所作尊也水者能觀定也白者本不生理也蓮者理離染著也妙色者理光也金剛莖者無非理也八葉者略現毘盧遮那佛德也具鬚蘂者恒沙性大悲也眾寶者理恒沙德也常出無量光者上佛所放佛菩薩也百千眾蓮繞者化主所坐右三頌現阿字德也其上以下四頌顯道場莊嚴也大覺師子座者即師子者能降伏煩惱義也寶王者能滿眾生願也大宮殿者金剛法界宮寶柱者諸波羅蜜也幢蓋者幢能降伏蓋能利益珠鬘者方便波羅蜜等也寶衣者離過義何以故自離過離他過也香者戒也華者慧也雲者𦆔󱈲也眾寶者布施等四攝也雜華者慈悲等四無量也嚴地者生成佛智住持故繽紛者繁布義諧韻所愛聲者非但有寶能出常樂我淨聲也諸音樂者聞者淨耳根也賢瓶者所有無非慧也閼伽者能洗煩惱垢也寶樹王開敷以下二頌顯能化主德初句直顯能化主摩尼燈者如閻浮金色等也三昧是定也總持是慧也三昧總持即是地也婇女者般若智智能養義也佛波羅蜜者佛部真言也等者等取金剛也菩提妙嚴華者蓮華部真言也菩提所覺也妙嚴華能覺也方便者應機也眾伎者能說也妙法音者諸尊真言也以我功德力以下一頌顯自他法力德可知右釋深祕道場莊嚴也淺略釋可知發願如上所說盡心供養本尊次誦真言作印次釋虛空歲轉明妃真言門經曰爾時如來復說虛空藏力虛空藏轉明妃真言曰者猶如虛空不可破壞一切無能勝者故名虛空等力又藏者如人有大寶藏隨所欲者自在取之不受貧乏如來虛空之藏亦復如是一切利樂眾生事皆從中出無量法寶自在取用而無窮竭故名虛空藏也轉明者轉是能生之義能生此藏能生一切佛事也如前所發悲願謂如以一華供養時運心遍一切佛及凡聖皆獻已即迴向一切智智諸受我施者願以此力令我得如上願如是願已以此真言加之無不成也初禮敬一切如來等巧門等薩嚩他欠鄔特揭帝薩泮囉醯門伽伽那劍此即虛空等力之義於一切法空中而生此物普益一切眾生也誦持此者隨以一華奉獻令遍法界上獻一切賢聖下施一切有情已於中發如上大願以此真言加之皆得成就如從藏中自取寶物無不隨心也誦此三遍隨所思念彼亦成就也凡所獻華等以三種力迴向而以此明加之一切隨意成也謂以華獻一切佛等自在成也由此持一切者此者真言印也一切者所願供養也真實者如金剛法界宮中供養也一切法不生等二句現阿字義也想念者能觀心也置其中者八葉蓮中臺也三成畫大日門次當轉阿字者次者本不生法絕言相寂心行亦滅假言強噵大悲之法應機顯現謂即能現阿字也次應兩足眾生為兩足故即轉阿字成兩足尊故言次當轉阿字成大日牟尼也圓光者大日圓光猶如明鏡於明鏡中皆現萬物何況塵垢本不生如來圓光千界者三千大千世界也增數者大千為一數乃至不可說不可說光焰謂所致法也流出者大日所放也輪者具德義謂降伏煩惱能生善牙故名輪也光明者身業也令開悟者口業故言身語遍一切也閻浮金色者從閻浮池出金此池近在閻浮樹側由此得名於金中最勝也跏趺坐者凡坐法聖善之寺三藏和上邊面受左足先著右髀上右足次著左髀上名為蓮華坐單足著左髀上名為吉祥坐也別此坐者非聖坐也若欲求菩提學佛坐為得正受者入定相也諸毒者三毒相也綃縠衣者金羅文也自然髮髻冠者非從人作四成畫釋迦門彼中八葉蓮中臺也想婆字者梵字安彼臺也勤勇者佛異名也袈裟者乾陀色也四八者佛三十二相釋迦種子心真言門婆是三有傍有二點即是除遣三有義瑜伽者行者能觀心所觀本尊也不相離故能所別故有相觀行者身心即是佛故無想念誦門也入者解也本體者所放化身即是大日尊故體用無別故涅槃經曰化身即是法身此其義也流出者若多若少皆亦如是於佛右蓮上者得菩薩為本尊者自本尊也執者於手中有金剛故云執金剛也前後華臺中者非但前後亦乃左右亦得何故菩薩大眷屬無有方所故金剛眷屬非但左右方亦乃十方亦得何故金剛內眷屬如來內德故問若如是者何故說有方答約畫處事有限故是經云十方菩薩從所來方結跏趺坐聽聞說法金剛亦爾用心可思量也真言者念誦人也所居者於畫像地右下角也問要須令畫佛盡也答不也有力者得令盡無力者單畫本尊亦難何況令盡也五文殊種子真言門中者八葉華臺也無我字者梵瞞字問何故以文殊師利菩薩佛次說耶答三藏和上邊而受諸佛甚深智門故佛部中攝亦得蓮華部中攝亦得是故佛次列也瞞文殊本體即是空上點是空門所謂大空也越十八空名為大空住空之位名為大空三段中有三門先列眾次為令心喜故乃至隨類而相應顯印真言結界等心喜者行者因為供養故得福聖者心喜非是聖者得供養故心喜奉獻等三句依別本法則謂出供養真言等也若無自法依不動去垢避除者碎障也使光顯者香等上用加持香真言故言本法自相加及護持我身等三句別本自有護身等法護身等若無別法通用此法故言或以降三世及諸相別義也何以故香真言與護身真言別故言及也召請等四句別本自有依法用若無別法用此通法故言及此普通印等聖者不動真言門時佛又復一切為障者息故火生名三昧證說此大摧障真言此真言有大威勢能除一切修真言行者種種障難乃至佛在道樹以此真言故一切魔軍無不散壞何況世間諸障也又此障有二障一者內障謂從自心而生其類甚多不可詳說二者外障謂從外事而生亦甚多皆能摧滅也戰荼摩訶盧瑟拏娑頗吒也𤙖怛囉迦唅漫用後二字為種子諸句義皆成就此也初戰荼者戰是死義入阿字門即是本不生死義也荼是戰義以此無生死大勢之主與諸四魔戰也次麼吾我義也入阿字門即無我也亦是空也訶是喜義亦是行義也盧有羅字是垢障有鄔聲是三昧也瑟者即奢摩他謂三昧也拏是第五字即大空三昧也薩是堅義頗是沫義了知世間如聚沫故易破散也傍有阿字之點即行也吒是戰義能敵陣怖令破壞也是乘也𤙖是大空行三昧如上說怛是如如也囉是無垢也迦是作也謂一切法無作也唅字訶是行義又有阿聲是怖魔障金剛三昧也點即大空也以此大空不動之行大令恐怖一切魔障也鑁字摩是我義入阿字門即無我也又以此大空無我三昧而怖眾魔以此字亦有阿聲及點也訶嚧唅鑁四字皆有阿聲即是無行無垢重重怖魔極怖內外二障之義也右聖者不動主真言了四段中有頌真言印次以真言印乃至不善心眾生召請方便真言門南麼三曼多勃馱喃阿薩嚩怛囉鉢囉底訶諦怛他揭多矩奢菩提浙󰓑耶鉢󰓑布囉迦此中行者謂由此行能招諸佛大功德也如世間鉤則有處所分劑不能遍一切處而作鉤召今如來鉤則不如是普及一切無所不加乃至能召大菩提果也以要言之悉滿一切如來功德普召一切眾生亦令得此道也故次句云遍一切害害即是鉤取殘之也遍害一切不調伏者皆令於菩提之行而趣妙果而得滿足也第五三昧耶真言門段中有印真言頌諸明者本尊也第六段中有頌真言先以具嚴備者以虛空藏轉明印以眾香華五穀五藥運心中嚴備也現事嚴備可知以本真言印者不動尊印真言閼伽真言門右句義中伽伽那是虛空義娑摩是等義阿娑摩是無等義所謂等虛空無等也如來法身本性淨故無分別故無邊際故等同虛空然復有無量無邊不思議功德非彼虛空所能譬喻故云無等也復次阿娑摩是不等義不等者所謂二乘今既等同虛空又等此無等故云等虛空無等也此最初伽字為真言體眾生界中來去相亦不可得法界中來去相亦不可得以如來如去不可得故名為大空以此大空性淨之水用浴無垢之身是為閼伽真實言也第七段中有頌真言印證最勝菩提者能修行者所得果也如來座真言門阿是障傍有二點即是除遣此即除蓋障義也以此為座畢竟不起一切障故何故阿字是障阿字能除障也第八段中有四初復次當避除乃至令盡無有餘明不動尊印真言德自身所生障者妄想所生內外障二智者當轉作乃至作金剛薩埵身成金剛薩埵身門智者等一頌總明成金剛薩埵身金剛種子心門鑁字者所轉梵字鑁字自性清淨心成金剛種子字故言諸法離言說問何以故供養法中上置點經本傍有二點云二共金剛種子答供養法自體經本顯法大用是故二共無妨離言說者鑁字義也具印者能成生薩埵印也等者鑁字也當知已下二頌能所作印也金剛薩埵真言門南麼三曼多伐折囉赦戰拏摩訶路灑赦𤙖戰荼上有點是大空言此生死同於大空也荼是戰敵也猶離生死等於大空是以無能對之者也句義戰荼是暴惡也摩訶路瑟拏𤙖以如上之法恐怖眾生令離生死得三解脫也問第二品中說金剛薩埵印真言其義云何答第三品中成金剛自體第二品中現此金剛轉法輪用問云何知答說金剛種云智者當轉作金剛薩埵身次說欠字即言先應住此字門然後作金剛薩埵身是知未作金剛薩埵身不合作轉法輪印真言也問何時作金剛身答入佛三昧耶前令作五字等身也金剛薩埵真言者作印所誦真言也作半金剛印者右手無暇半作亦得餘契經者別本經也金剛鎧字者用護持印護身成金剛鎧前已說者護持印也佉字及點者金剛所著頂上欠字門也右非但金剛所莊嚴身念誦行者亦莊嚴欠字門真言欠者大勤勇種子也佛坐道場伏諸魔故一切天人號為大勤勇也即毘盧遮那也佉是空義上有點是大空以大空淨一切空也南麼三曼多勃馱喃三次應一心作乃至必定皆退散明降伏魔真言門次應等二頌總成覺金剛行者身降伏魔真言門此一切佛大印能現如來威猛大勢之力恐怖一切為障難者令其降伏亦能與一切眾生所願行者結此印時為障難者莫不四向馳散乃至大力天魔軍眾亦退散如來菩提道場以此印能伏諸魔也真言歸命如前摩訶沫羅嚩底馱奢嚩路嗢婆吠摩訶昧怛󰓑也毘庾嗢󰵲帝此意言諸佛大力也此大力是何等力耶即如來十力以一切力中最為大也如來云何得此十力謂從大慈而得此十力故言此力從大慈發生也四次用已下乃至悉能普護之結大界真言門次結大界真言如佛所說更有無量持明恐更有持明真言者等以不結護故破法事損持誦人故設結界之法由結界故乃至諸持明亦不能破壞猶比丘結界作法事在界外比丘雖作法不能障破也薩嚩多囉弩󰵲帝滿馱也徙瞞摩訶三昧耶呾闍帝沙麼囉󱉗阿鉢囉󰓆訶帝無有能害也亦云無罣礙也亦是無能壞也由結界故無能壞也馱迦馱迦折羅折羅滿馱滿馱㮈奢儞羶薩婆怛他󰵲多弩壤帝鉢羅嚩羅達摩臘馱微若曳薄伽嚩󰓆徵矩󰓑微矩麗麗嚕補󰓑即是諸佛所住之宮令同此界也更加微矩麗字也但以此最後句中隷字為種子囉是相加此翳聲即是三昧離相三昧具一切相而離諸相此是界之體相也第二略說真言門南麼三曼多勃馱南此中大界謂從初發大菩提心乃至成佛於其中間不令間斷不復生死不退菩提即大界義句義麗嚕補󰓑微矩麗此七皆是三昧以此諸三昧而為莊嚴更無過上此是諸佛大界也第九段中有二門初或以不動尊乃至悍總表成辨門二次先恭敬禮乃至摩訶沫履莎訶廣明營辦門有六陀羅尼可知初中不動尊種子心真言門悍訶是行阿聲又是行點即大空由住是位能降一切為菩提心作大護也二廣明營辦門中如經說香等者用種種香華五寶五藥五穀加於所獻閼伽水中數以密印灑之如法所持閼伽嚴水中用不動尊慧刀印清閼伽水中所有供養中灑水也復頻誦真言者灑水時誦不動尊真言也各說本真言者香等真言也及自所持明者念誦者本尊真言也稱名者香等也塗香真言門次有塗香等六種真言皆是入漫荼羅條供養時所要故於此品中說右句義中微輸馱是淨義健杜是香納婆嚩是發生義所謂淨香發生以句初微字為體於嚩字上加伊字之畫是故轉聲為微嚩字是金剛義離言說義三昧是住義如是定慧均等即是住無戲論執金剛三世無障礙智戒如是戒香其性本寂無去無來而常遍滿法界故名淨塗香也一切眾生雖復等共有之然以未發心故此香未發我今已用此戒香遍塗法身故能以淨香普薰一切也心蓮華真言門右句義中摩訶妹呾󰓑也是大慈義毘庾蘖帝是生義所謂大慈生也以妹字為真言體即是莽字加三昧畫是故轉聲呼之莽是心義我義亦名大空言此心蓮華為妄我所纏不得增長今自證知心實相故從慈悲藏中八葉鬚蘂次第開敷故曰從大慈生也復次淨菩提心樹王種子從慈悲地中滋長茂盛開萬德華以方便故成實故曰從大慈生也當以字門廣釋之燒香真言門右句義中達摩馱都是法界義弩蘖帝是隨生義亦是遍至義亦是逝義進不住義釋云遍至法界也以句初達字為體以眾生界本不生故乃至法界定相亦不可得如是法界深廣無際不可度量而瑜伽行人恒殊勝進不休息故身語心業悉遍如是法界下至一華供養佛時亦遍如是法界即是燒香義也燈明真言門右句義中怛他揭多是如來唎旨是焰明次云薩叵羅儜是普遍阿嚩婆娑娜是諸暗伽伽猱陀哩耶是無限量等虛空意言如來焰光普遍諸暗等同虛空無有限量也此真言以句初多字為體如於心之實相即是毘盧遮那大智光明普照世間無所不遍言諸暗者即是無明以無明本不生故體即是明是故如來光明普遍諸暗言等虛空者以無明等虛空無量故如來智光亦等虛空無量乃至老死如虛空無量故如來智光亦如虛空無量如十二因緣者一切諸法亦如是說如是決定義名為燈明真言以此加持燈明而供養佛即是諸供養中最也飲食真言門右初云阿羅羅是不可樂聞聲不善聲義如人高聲喧聒令聽聞者心不寂靜次云迦羅羅是止前不善高聲是恬寞寂泊之義此中正以法喜禪悅為食義是故寄此言之也若就字輪之相阿是本初義以有本初則有二種塵垢謂煩惱障智障也由此二種塵垢故則有戲論諠聒之聲今以諸法本不生故二種塵垢亦本不生即是開甘露門成涅槃飯故名阿羅羅復次若人勤修萬行望得如是法味以有造作故二障還生非是常命色力真甘露味今以諸法無造作故內證味不從他得如食乳糜更無所比故云止前不善聲也沬隣捺娜弭者凡西方亭祭之食上獻諸佛下及神鬼通名沬梨其句義云我以飯奉獻也次云沬隣捺泥者此意言受我所獻食食已當還與我妙食如世間人以餙膳奉獻施福田為令今世後世飯食無乏故今以無盡法食加持世間之供養奉施諸尊還當滿我所願常充足不死不生之味也次云摩訶沬履者即是於諸食中倍加廣大豐美以此料簡上句云我今所獻及與所祈皆在極無比味無過上味不求有量之食也第十段中及餘者有力者非但五種供養亦有廣大供養謂四海水作蓮池建立青白純蓮華清淨香食非心所側清淨山水草木華香美菓子比極樂等虛空放香雲遍滿大地建幢蓋摩尼寶樹滿大地以上種種供養具故言及餘供養具依隨此法則者不動尊也是則持眾物者運心供養樂欲供養佛者即作普通供養印所願皆成就也平等如法界者如理也亦言契當也普入諸趣中者入者趣入也福德而生起者問從運心生耶從佛菩薩生亦從真言印生耶答非從獨生和合生故名能生也幢幡等乃至供養成佛事所生也各雨者一一供養物成雲一一雲轉雨諸供物如是展轉不可窮盡何以故從理所生故理無窮盡故思惟者所供本尊也以虛空藏明等者能出供養法也三轉者三遍也持虛空藏明乃至功德自圓滿顯功德藏虛空者理虛空也藏者能出能藏也增加句者顯能義也隨時等二句道心劣慧人也此生求悉地者慧力勇猛期剋佛果也但作心者運心也所為既終竟者至顯相也外儀軌者事相供養也阿梨沙者歎佛功德也無等無所動乃至三界無所依嘆佛功德門初一偈拔苦也二一偈與樂也三一偈拔苦與樂無限際也四一偈無有限時也五一偈無能蔽也六一偈濟無不及也七一偈無不與者也八一偈能令生果也九一偈願不休也十一偈畢定與也當誦梵本者梵文也不得梵文依唐文得意亦同誦持如是偈讚已以下六頌半結前願嘆乞重制禁門初二句結前起後次二句乞願次四句歎德次六句重乞次八句重歎末後四句勸制問第一第二請第一第二歎有何義耶答前願請果後願請果用前歎佛我德後歎虛空藏明具眾德四門同前初釋名者能修心中所修法則了了記持故言持也所修法則口中能誦故言誦也法則者能持因心也所得果報畢竟不差故言法則言所持誦法即是法故持業釋也二來意者前品中供養之人持誦故此品來也三宗趣者所說不差是為宗也得利與他是為趣也四釋文有二先標後釋標中初二句結前起後聖天等者聖者菩薩也天者淨也大日所化應機天故住相應坐者入道場對本尊坐即時也入三昧者專注一境也住心本尊心不暫捨故四種者左文觀本尊本尊心中圓明照見真言字次第而受持也靜慮者反謂定也住心四處外無散故軌儀者觀彼四即軌儀也能所合故能令內心者即自心也望合理今稱本心生喜樂故故言生喜樂也以真實義者深觀真言悟不生故加持者真言上中安觀心故當得者初觀心時也成等引者合本不生故約後釋有十門一若作真言念誦時乃至是名世間具相行有相念誦門二四支禪門復殊異乃至瑜伽勝義品中說二無相念誦門三次應轉變明字門乃至於前品中說是變字成身門四本尊三昧相應乃至隨息而出入是本尊三昧隨息門五或修意支法乃至復為一方便是意支念聲真言門六諸有修福慧等一偈是修無定門七若樂求現法乃至具支供養應如是知是樂求現法成就門八復為樂修習乃至速得成就悉地是大日三密速得門九復次若觀念乃至速得成就是釋迦真言成就門十復次本尊之所住乃至智者應當悉知解是祕密事業可解門初中念誦時者捻珠初起念誦即時也今者上時言今也彼方便者初念誦時即言彼也所開示者於供養儀式品中開示本尊也令心淨無垢者貪瞋癡等不起念也數者所說數滿也時分者剋限日月也相現等者圖像塔中出誦聲光明也有相者自身以外帶相觀故二四支者右四種也復殊異者自身已外不觀本尊凡正觀時即作自大日少者修時不多也福者外香華無力難辨也成就者悟妙契大日本地智故下一句引證說也三身祕之幖幟本自見自身本尊形也彼乘位者自本尊位也四以心者種子字也置心者完心也為種子者行者因心念誦真言從因得果故言種子也菩提心者真言也欝金色者真金色也童真者童子異名也文殊師利菩薩真言門次文殊入佛加持神力三昧此加持三昧如上毘盧遮那經初說也醯醯俱摩羅迦毘目底鉢他悉體多娑麼羅娑麼羅鉢羅底然此真言意云醯醯童子住解脫道者憶念本所立願也一切諸佛法身成佛入身口意祕密體一切有心無能及者然憶本願故以自在加持之力還於生死救度眾生此真言意亦爾此童子久已法身成佛故請其以憶本願而度眾生也由請菩薩本願若有見聞觸知憶念我者皆於三乘而得畢定乃至滿一切願此菩薩久已成佛所謂普見如來或云普現如來以大悲加持力示童子身也普通種子心真言門迦字一切諸法離作業故者梵音迦哩耶是作業義如諸外道計有作者使作者等諸部論師亦說有作有作者有所用作法三事和合故者果報若因般若方便謂有決定即墮無因若墮無因一切法則無因果能生法名因所生法名果是二法無故作及作者所用作法罪福因果報及涅槃道一切皆無復次作作者相因待生若定有作法則當定有作者是皆不異外道論議如中論觀作作者品中廣說今正觀察作作者等皆悉從眾緣生即入本不生際本不生際者有佛無佛法爾如是誰造作之乎是故若見迦字則知一切諸法皆是造作所成名為字相若是有作法者當知畢竟無作名為真實義也一切諸菩薩真言門南麼三曼多勃馱喃薩婆他微沬󰓆微枳羅儜達摩馱啫涅闍多參參訶薩是堅義猶除此堅固故為最勝也點是三昧知二乘入於涅槃此即是堅固義乃至若有堅者即是生住之相一切動不動法皆是不安猶除此故有重空三昧之義訶即是行所謂如來行也當得等虛空者理虛空也說諸法亦然者非但伽字一切字亦然其首內者首骨內腦上也初字者金色阿字也純白者著點阿字也於百明中最勝王也心者勝中王也眼界者眼處也無垢字者攬字也所謂安眼處故現前者眼共心得見也彼心處者行者完心也從此心起者初阿字心起聲字迦字以為首者初也初者因也因種子也餘字門者字門別故本尊別故言或復也皆當修是法者迦字以為種子也念以聲真實者理無造作也或所持真言者自本尊真言也環列者廣真言也圓明者心圓明也單字者種子也句因者三字以上即是句也能詮法故令物解故因者字相依故相由故然真言法中一一字具足能詮法故令物解故隨息而出入者自息也五或修意支法者意支者簡心外事也應理者心至理也方迺者持誦處時也懈者疲也復為一方便者從因至佛一依此法故六諸有修福慧者劣慧少福初念誦人也七若樂求現法者深慧勇猛人也上者佛也中者菩薩也下者斷煩惱聲聞也心受持者簡辨事也隨力者亦得也一落叉者十萬也亦言見也若一一數中不離本尊心不散亂言滿一落叉也若散亂人萬萬落叉亦不成就要得定心得見本尊故言見也經第二月具支方便迺修者第三月一日為初作成就法謂待蒙佛指魔方作也以心意持誦者待見光等也八段中經于一月者滿一落叉亦言一見次說彼方便者欲滿欲見念誦時也當依者左法也大日如來種子心真言門阿字者一切諸法本不生故者阿字是一切法教之本凡最初開口之音皆有阿聲若離阿聲則無一切言說故為一切眾聲之母凡三界語言皆依於名而名依於字故悉曇阿字亦為眾字之母當知阿字門真實義亦復如是遍於一切法義之中也所以者何以一切法無不從緣生從緣生者悉皆有始有本今觀此能生之緣亦復從眾因緣生展轉從緣誰為其本如是觀察時則知本不生際是萬法之本猶如聞一切語言時即是聞阿聲如是見一切法生即是見本不生際若見本不生際即是如實知自心如實知自心即是一切智智故毘盧遮那唯以此一字為真言也而世間凡夫不觀諸法本源故妄謂有生所以隨生死流不能自出如彼無智畫師自運眾彩作可畏夜叉之形成已還自觀之心生怖畏頓躄于地眾生亦復如是自運諸法本源畫作三界而還自沒其中身心熾然備受諸苦如來有智畫師既了知已即能自在成立大悲漫荼羅由是而言所謂甚深祕藏者眾生自祕之耳非佛有隱也問此阿字是種子前第三品中是大勤勇種子即疏云是大日種子其義云何答阿字是生菩提果欠字是現果涅槃是故二俱種子亦是無妨也如來豪相真言門歸命如前阿行痕因若生以此不生之行淨一切因也闍為生不可得也如前轉阿字等一頌總歎能成字住本尊瑜伽以下廣釋依能成字莊嚴行者身前中如前轉阿字以用阿五字等加持行者身上所加持五字能轉故言成大日尊廣釋中住本尊瑜伽等一頌明字所安置處於三摩等一頌明能觀心所作用五種真言心門五字為身豪相印置眉間阿字為百光成果開無垢眼見性淨之理坐無生宮也阿字遍金色等一頌明字色并所安處此中用作金剛輪者字所安四角金剛輪也與字色少淺也加持於下體者真言者腰中也瑜伽者佛身與我身無異故言瑜伽也座者依佛坐法故水等瑜伽可知󱃱字等一頌明悲水瑜伽霧聚者行者自齊也亦霧聚者字所安滿月輪也覽字等一頌明智火瑜伽也中三角者明字所安處也與字色少淺也唅字等一頌明自在瑜伽也風輪者字所安半月輪也佉字等一頌明大空瑜伽也想成一切色者非但字成一切色字所安四角處亦成一切色字與處處少淺也百光遍照王者有點阿字也無垢者囕字也心月圓明處者有想念誦者所見本尊心處也若無相念誦人所觀即是自完心處也聲鬘者種子字置中間餘字周匝圍遶隨處而受持者自本尊真言也第九段中釋迦如來真言門次釋迦如來入于寶處三昧寶從彼出名為寶處猶如大海出種種寶若至彼州則隨意所須無所不足也佛入此三昧已從其面門出種種光光中現此真言乃至普遍一切佛剎餘真言當知皆如此說也薩嚩訖隷奢泥蘇馱那薩嚩達麼嚩勢多補羅鉢多伽伽那娑摩娑摩然此真言以初薩字為體娑是漏義立是堅義入阿字門即無漏無堅若有堅牢即是生滅壞破之法若令同於阿字此堅本來不生即是諸法之中而得自在等於虛空能為一切寶州也私謂釋迦以大悲力於周體密緻猶如金剛一闡底等亦令破壞此見而入佛法施其大寶之願豈非於諸法中而得自在能破一切堅牢也如是者於毘盧遮那釋迦牟尼法中念誦者如所莊嚴身也本經者簡別經也亦當如前方便者此經也字門觀者種子也若依此如來行者簡菩薩金剛等也大悲胎藏者如來大悲業也王者毘盧遮那是也得阿闍梨灌頂者得傳法阿闍梨灌頂也如律中受具足戒持明灌頂者如律中未受具戒者但自作本尊真言印念誦不得廣行學也若欲得遍學者至蒙佛加被至誠念誦得加被已後請傳法阿闍梨得蒙遍學阿闍梨灌頂乃能廣行四支禪者本尊等也非但滅煩惱於修行者具足法則也本法者入佛三昧耶等也十段中有五種門初二句總本尊之所住者三部等中得何尊漫荼羅位者隨得本尊造壇爾次二句釋彼形色者本尊色也依此瑜伽者本尊金色壇金色本尊欝金壇欝金二初二句總標次二句略釋有三種者從因至果有三種義於其中間寂災者亦心念誦故悟三毒煩惱不生言寂災也增益者悟煩惱不生智即是佛果得佛果故言增益也降伏心者有二義一得佛已後煩惱不起言降伏也二以不起故能攝萬德亦有攝召義也三純素等二句釋彼色形凡四分者素者圓場也角者方場也赤者三角場也深玄者八角場也即是蓮華場也純色二種字通四場也北面等八句廣釋悉地作用住蓮華座者結跏坐是所謂先左脚著右髀上後右脚著左髀上也吉祥坐者右脚著左髀上亦言半跏坐是也在賢坐者蹲坐雙脚跟著身後分至地是也蹲坐者後分不至地以右脚跟支左脚不至地膝稍亞向前即是也幖幟者印等也性者本尊所住自體也自體者自位也形色本尊外相也威儀者所持寶等也隨所應者隨本尊供何華香也捨處遠遊者遣去是也摧害者三角之場所作法也蓮華場作亦得真言之初等八句轉變真言門此中初二句南麼三曼多勃馱喃唵𤙖發莎訶謂念誦者三毒不著今同不生故言寂災也次二句者南麼三曼多勃馱喃唵𤙖發謂實相法中有真實行者取用喫法食故言攝召用次一句南麼三曼多勃馱喃納麼𤙖發納麼謂行者喫法食後得法力故言增益用次一句南麼三曼多勃馱喃𤙖發謂行者得法力後塵沙煩惱一時頓滅故言降伏用次句中通三處者寂災增益降伏之處四門同前初釋名者真言如前事者差別也業者造作二來意者前品之中依於法則持誦誦者必有真言事業故此品中來三宗趣者所謂本尊還歸本處為宗也真言飲食不茇天命終歸無相菩提為趣四釋文者有十門一上弘下化修供門二從次持所造乃至我亦如是發願是如佛我修迴向門三從次當奉獻乃至皆悉圓滿是獻閼伽後送尊門四從又應如前乃至無有異也是被甲現修如佛門五從次復起增乃至不應飲噉是自住佛身讀經門六從次奉摶食乃至真言所說是摶食奉獻本尊門七從復誦施十力乃至休息少時是誦十力明本尊瑜伽飲食門八從復當禮拜乃至隨類悉地是修業無間得益門九從常依內法而澡浴乃至是謂世間之悉地是淨水澡浴摧障門十從次說無相最殊勝乃至當得出世間成就是無相最勝證請門第一段中如前事業者不動尊真言印也作金剛薩埵身者用鑁字成身也第二段中證知解了者內證境界也如來大住者本不生處也興大悲願者自所得理欲與一切眾生也第三段中各當隨所安者從本不生來今還本不生後復垂哀赴者赴為眾生來後請還度我不捨去也若深密釋者既自作本尊何時離佛海也法界本性者囕字也明者真言也印者手印也三印者入佛法界薩埵也皆悉圓滿於明相中入道場坐時事了也日中初夜亦復如是第四段中又應以下歎依法念誦者德也第五段中次復起增上心以下於出道場以後外讀經處事業也觀世者菩薩名也蓮華者蓮華部主也眼者諸佛眼門也本性加持者本尊種子印等也觀自在種子心真言門娑是諸漏傍有二點即是阿除遣諸漏無漏觀故自在也觀音菩薩真言門次觀音菩薩入于普觀三昧住是平等無所不遍名為普入以此普眼而觀眾生故名觀自在者入此三昧已從其心出種種光光中現是諸法門真言也薩嚩怛他竭多嚩路吉多羯嚕拏麼也囉囉囉囉是塵義入阿字門即是無塵也所以三重者謂除凡夫二乘塵障𤙖是恐怖義以大威猛自在之力怖彼三重塵障令得除淨而同佛眼也闍此最後字是種子也諸字皆為釋此字義即生不生是闍字義也或以初薩字為體亦同得用之是驚覺義也吽字中有訶字是歡喜義上有大空點是三昧下有字亦三昧上者三世諸佛皆同此觀三昧中行也故名等觀也第六段中摶食者摶是節量食也隨意食法者凡有飯四分一供養本尊二行者自分三同學者來可食四為飢貧濟若待同學不來者行者自食亦得增減者動也悅澤者妙面完色也第七段中如是者十力明也真言心者不動種子休息者眠也第八段中懺者此云請受也悔者解也復當禮拜者日中入道場時也乃至者日中念誦以後出道場時也恒依是住者一日三時念誦不闕也後日分者初入道場時也事業金剛者鑁字嚴身也次當運心者初夜入道場至中夜念誦了時也係意在明者欲睡眠時出入息中以用種子字在其中也何以故睡眠自作本尊三昧睡故本尊息即是真言故若如是睡者塵沙三昧從睡得故恒沙功德從睡悟故睡覺不離佛海故此人即是金剛法界宮中人也床上者若好水土行者地中臥亦得若惡水土損其行者床上亦得然者不得太高何以故本尊道場著地不令人坐太高故若下床得損腰離損故若自作本尊三昧者不論高下故聖凡不別故論高下者著相凡也得名號者非人間也十方佛國佛邊也展者策也第九段中常依內法者著相凡夫不知外法空何況知空亦空若能解了外相空漸入實相法平等無取捨故如經所說阿字門等也而澡浴者若能得悟塵勞空寂最淨浴也觸食者若能悟人法皆空所成食等何有觸也若有行者起念動心即須羞若能得羞離生死飯故得阿字等故若起念喫食淨念乃喫若得不觸食等要知食空已上食等為乞食念誦者說也住持是身有二一為護他故二除自執故法界心者畫著流水中安字以下住若坐若立取安字處水浴也不動等者不動降三世各用亦得雙用亦得護方等者辟除結界也自性觀者自作本尊也轉者遍也持者誦也默然者有三處一食時二大小便時三洗浴時降三世種子真言門訶字是行加阿聲是極行以此除遣諸行則是不行一切行故有除義以此能降三世也降三世明王真言門次降三世明王真言皆是毘盧遮那如來住於法幢高峯加持三昧如初序品中說也如來說此二明皆是彼諸佛三昧為令行人初發菩提心守護增長令至成佛果圓終不退失墮在非道者即不動明王是為降伏世間難調眾生故即降三世明王是也故次說之所謂三世者世者名貪瞋癡降此三毒名降三世又如由過去貪故今受此貪報之身復生貪業受未來報三毒皆爾名為降三世也復次三世者名為三界謂毘盧遮那如來始從有頂迄至于下地從上向下於一一天處皆化作無量眷屬大天之主令勝彼天百千萬倍彼怖未曾有更有何眾生而勝我耶乃至以法而降伏之次第而下以能降伏三世界主故名降三世明王也訶訶訶毘薩麼曳怛他揭多毘舍也三婆嚩帝隷路迦也微闍也𤙖惹然此真言以此帝㘑字為體上有多聲即是如如之體即是本來不生以不生故即是諸垢障亦自本來不生稱此理而修定慧具足故能降伏三世也灑淨者掬水中誦三遍頭上灑也具者三昧耶等也聖天者本尊等也為淨身心利他故以下入於念誦道場對本尊時三等者三密也限量者同本尊也句者法也第十段中真實緣生者真實者是本不生法妄言相寂無凡可度法慧常照無邊無斷故知世間日淨明在中無夜相也緣生者真智其體強言大悲眾生不知本自覺體令悟覺體故然言緣生離攀緣者既知覺體然外緣佛也末後一偈流通中甚深流通此中初一句表無相法體次一句深法之中劣慧所不堪次一句為劣慧人故現相法次一句非但有相亦有前後差別耳右阿闍梨已下翻譯家語也此中阿闍梨者聖者文殊師利也又說彼於真實緣生句者彼者阿字也真實者本來不生理也緣生者緣眾生也句者法也又可云依於真實緣生句者依於真實者依本不生理也緣生者阿字也臨機示現聲字故內心支分離攀緣者內心支分者能證智也離攀緣者沈心本不生理也甚深無相法者本不生理也著相劣慧不得悟入之理故問唯有沈心者更有妙用也答若能沈理即是具也何以故能行融故問理用身心耶不耶答若能用其印者是為其身心也問阿誰向本法呼造本不生耶答有三種一祕密釋二祕密中祕釋三祕祕中祕釋一祕密釋者毘盧遮那佛說本不生故二祕密中祕釋者阿字自說本不生故三祕祕中祕釋者本不生理自有理智自覺本不生故此供養法一卷從初至末唯有為一大事所謂彼於真實緣生句內心支分離攀緣又可云甚深無相法劣慧所不堪為應彼等故兼存有相說此文造人新羅國零妙之寺釋僧不可思議隨分穿鑿願此文見獨知於本不生理中證
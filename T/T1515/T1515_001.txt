稽首能悟真實法離諸分別及戲論欲令世間出淤泥無言說中言說者一切異道之所作不能壞於諸想見彼難壞見金剛斷故我歸心此法門諸句義中祕密義世間智慧莫能測開喻我等及群生彼菩薩眾今敬禮佛所說法咸歸二諦一者俗諦二者真諦俗諦者謂諸凡夫聲聞獨覺菩薩如來乃至名義智境業果相屬真諦者謂即於此都無所得如說第一義非智之所行何況文字乃至無業無業果是諸聖種性是故此般若波羅蜜中說不住布施一切法無相不可取不可說生法無我無所得無能證無成就無來無去等此釋真諦又說內外世間出世間一切法相及諸功德此建立俗諦如是應知如是我聞者顯示此經是世尊現覺而演非自所作一時者說此經時餘時復說無量經故在舍衛城等說處也辯處何義利益眾生云何利益令知此地佛曾遊止心淨尊崇種福因故一切經首列眾者何示現如來大威德故又結集者證已所傳無異說故諸大乘經中廣說世尊菩薩功德須菩提於彼已生淨信是故言希有等此中世尊者謂何能永蠲夷四魔畏故善逝者於第一義一切法皆無所得自證知故如來者三無數劫福智圓滿如是而來成正覺故應者諸煩惱怨已永害故正者不顛倒義等者遍及滿義故名正等覺護念有二種如來攝受令悟真實護念也又令轉化無量眾生第一護念也已知護念何故付囑為有未能見真實者此亦有二彼諸菩薩普於世間當成如來獨尊體相如是讚美付善知識俾其瞻護令已生佛法住及增長付囑也為未生勝法付之令生第一付囑也復以何因捨見真者讚於未見哀彼未得勝智善品誘勸其心令勇進故善男子善女人發菩薩乘等者謂所護念付囑菩薩趣向佛乘應云何住等云何住者於何相果心住願求云何修行者當修何行而得其果云何降伏其心者降何等心使因清淨諸法先因而後果何故先說果先讚果德令彼欣求而修因故諦聽者心專一境善者於如理義生信無疑思念者敬持不忘應如是住等者如其次第於如是果而住其心修如是行克證彼果降如是心即因清淨此中顯示菩薩果四種利益相應之心何者為四一無邊二最上三愛攝四正智云何無邊心經曰所有一切眾生之類如是等言眾生類謂稟息風含情覺者此復云何所謂卵生諸鳥等胎生諸人等濕生諸蟲等化生諸天等如是四種各多族類此諸眾生住於何處以何為體經曰若有色若無色有色者謂有形無色者無有形三界眾生此皆攝盡有形者謂欲界二十依止處色界十七依止處無形者謂無色界此復幾種經曰若有想若無想若非有想非無想有想者謂空無邊處識無邊處起空想識想故無想者謂無所有處離少想故名為無想非有想非無想者謂有頂所攝眾生之聚如是一切我皆攝受云何最上心經曰我皆令入無餘涅槃而滅度之無餘涅槃者何義謂了諸法無生性空永息一切有患諸蘊資用無邊希有功德清淨色相圓滿莊嚴廣利群生妙業無盡云何愛攝心經曰如是滅度無量眾生實無眾生得滅度者此義云何菩薩慈愛一切眾生同於己故眾生滅度即我非他是名愛攝若第一義入初地等諸菩薩無眾生想以眾生不可得如預流人不起身見非彼菩薩見一眾生是我所度云何正智心經曰若有眾生想即不名菩薩等名何等耶所謂凡夫何以故以必迷於第一義起我想眾生想命想取者想故若證真實第一義者眾生等想決定不生此中以般若力證第一義一切眾生皆不可得大悲心故恒逐眾生處於生死隨宜誘度如是四種利眾生果應以俗諦而住其心此四種心圓滿果因次應顯示是故經言復次須菩提菩薩不住於事行於布施如是等此布施名中具六波羅蜜施有三種攝於六故何等為三一者資生施二者無畏施三者法施此中資生施攝檀那波羅蜜無畏施攝尸羅羼提二波羅蜜於未作已作惡不生怖畏故法施攝餘三波羅蜜精勤不倦引諸神通如無所得為人說故或彼一切諸波羅蜜為他開演皆成法施事等是何云何不住事者自身此身常有苦樂等無邊事故不住者謂於是中心無愛著無所住者不望報恩不住色等者心不悕求可意諸境復以何義不住彼耶心存於己不能惠施故若有悕求退失菩提故復次不住於事者依資生施說謂惠施者於所施財不應愛著愛而行施心必生苦或復施已還追悔故無所住者依無畏施說謂諸菩薩修戒忍時不應生心求彼果報不住色等者依法施說法施有二果謂現生他生於此二中不應貪著現生果者謂所資用色等五境此復云何說法之人眾所瞻敬以妙色等妓樂香花飲食衣服而供養故他生果者依法境說云何此中而亦不住若諸菩薩證真實時乃至法身亦無得故云何修行六波羅蜜因得清淨經曰須菩提菩薩應如是布施不住於相想如是等此義云何謂諸菩薩第一義中施者受者及以施物名義智境諸想不生是即伏心因以清淨或曰有施者等可生福聚三事並妄福於何有禍哉斯言第一義故不住於想俗諦故行施如是福聚難可度量如十方虛空廣遍無盡前因行處應讚其福此說者何降伏於心想不生故不生於想施方淨故由清淨因福無邊故自下一切修多羅問答遣疑持正法福德威力此威力成就一切法修行修行任運果因清淨相一切眾生如來藏性佛境界見佛法身法界相無住涅槃觀察有為世尊說已聖者須菩提疑曰若菩薩施時法亦不住云何以相好故行於施耶百福相等功德法聚名為世尊若不住法云何得成諸佛體相為遣此疑經曰須菩提於意云何可以相成就見如來不不也世尊如是等相成就者是無常故如經凡所有相皆是虛妄諸相非相即非虛妄非虛妄者所謂真實以真實故名曰如來諸相若存是虛誑矣如經應以諸相非相而見如來即相徵求無所得故若能遠離眾果悕望乃至法身亦無所得然恒如是行不住施即於佛身速致成滿須菩提復疑曰若三種施皆無所得為清淨因了相空性為真實果於後世中誰其信樂將無空說同乎石女是故問言頗有眾生於未來世後五十歲法欲滅時聞此等經生實想不為遣此疑經曰須菩提莫作是說如是等後五十歲者人壽百齡開為二分初分五十教力增強後漸衰減佛涅槃已名未來世此中正法將滅之時教力漸微是故說為後五十歲菩薩摩訶薩其義云何於菩提處有決定心菩薩也於一切眾生誓興利益摩訶薩也云何復名有尸羅者過去生中見無量佛咸供養故供養有三種一者給侍左右二者嚴辦所須三者詢承法要能守護故名曰尸羅謂能善守六情根故彼復有三一能離尸羅離於十不善業故二能作尸羅作於菩提分業故三能趣尸羅趣於第一義諦故云何復名有功德者種無貪等三善根故質直柔和及智悲等是名功德云何復名有智慧者了知生法二無我故如是了知離於八想生法各有四種想故離生想者經曰是諸菩薩無我想無眾生想無命想無取者想此義云何有主宰用名之為我諦觀諸蘊無彼體相故無我想安住常性名曰眾生諸蘊無常相續流轉無有一法是安住性故無眾生想如有經說汝今剎那亦生亦老亦死故無命想諸蘊循環受諸異趣名為取者是中無人能取諸趣捨於現蘊而受後蘊如去故衣而著新衣然依俗諦譬如因質而現於像質不至像而有像現由前蘊故後蘊續生前不至後而後相續是故菩薩無取者想此謂了知生無我性離法想者經曰無法想亦無非法想無想亦無非想此復云何第一義法本不生故無法想以不生故亦無有滅故無非法想法非法分別離故無想此言無想但顯想無非謂有法而名非想復次雖第一義離一切想而隨世間言語想說是故菩薩亦無非想此謂了知法無我性云何但說有尸羅等持戒種善能起深信智慧見真生於實想一切功德此俱攝故復以何義言知見彼令諸菩薩心勇勵故彼作是言我今信解如來知見應更專勤修諸善法何故知見二俱說耶為欲開顯一切智故此復云何一切智者於諸境界朗然現覺非如比智見煙知火不能照了諸相差別亦非如肉眼見麁近物細障遠處則不能知但隨說一或如彼故若諸菩薩起我等想及法等想有何過失因此生於我等執故云何我等想生我等執若生此執有其想故云何法等想生我等執我我所蘊中起法非法想非於無我土木等故經曰不應取法不應取非法此何義耶捨二邊故法有性相尚不應取何況非法本無性相復次無分別者善如法尚不取況不善非法或念言不善不應取何故不取善若善法亦不取者佛何故三無數劫積集資糧是故經言以是義故如來常說如筏喻者法尚應捨何況非法此義云何如欲濟川先應取筏至彼岸已捨而去之世尊亦爾欲度苦流假資糧筏超一切果登涅槃岸樂因尚離何況苦因如象脅經說若出生死證涅槃界愛非愛果法非法因一切皆捨復次疑曰若證時法非法皆捨何故世尊以一念相應正智現覺諸法有所說耶為遣此疑經曰須菩提於意云何如來得阿耨多羅三藐三菩提耶如來有所說法耶如是等此明何義顯示世尊證於真實無法可取言諸法者順俗名言非第一義若法非法皆無所取即依俗諦說名菩提非有實物如說大梵諸佛如來證菩提者謂無所得若無所得云何世尊有諸能事如來本願普利群生我成正覺離諸分別不由作意乃至眾生生死未盡隨其種類欲樂不同形相言音差別應現於諸法性皆無所得是得菩提亦名法身菩提法身無所得故雖無動念仍先誓力無邊色像以嚴其身十方國土周行不礙凡有見聞靡不蒙益聖者須菩提以菩提無生故密意答言無有少法如來所得非於無生而不現證如經如來所說法皆不可取不可說非法非非法此義云何無生者非是法亦非非法法非法分別境故不可取不可說者無能取說故證無所得故如經以無為相說名聖人無為者無所得義無為相者無所得自性義聖人者見真實義須菩提復念言有尸羅等於經深信其福幾何是故廣明持法威力經曰須菩提於意云何若滿三千大千世界七寶以用布施乃至為他人說如是等為他說者謂於二諦有所得無所得理善能開演不顛倒故其福勝彼無量阿僧祇者非心所量無量也六十位數所不能及阿僧祇也福德聚即非福德聚者財施雖多比持經福即為少故持經福多二門成立謂教及理云何為教如有經言施中最者所謂法施今此寶施是財施攝云何為理財施雖獲富饒之果住於生死無常敗壞法施能成究竟功德永斷一切生死苦因如經阿耨多羅三藐三菩提從此經出諸佛如來從此經生云何出生依此法門心無所得證無生理妙菩提故又說諸法無生等義是語律儀從此生於眾德身故由身律儀相圓滿業生化身故復以何義則施唯得大財位果非諸佛因經曰佛法者即非佛法是名佛法其義云何諸法體性空無所有此若開顯是佛法身見有性者於法未悟依此密意說非佛法若知法無性覺故名佛此法佛有餘人無是名佛法由持正法了法無性行於財施不能如是法施福多以斯義故復次疑曰若所證法無有性者四聖果云何得成不見世間無物有果為遣此疑經曰須菩提於意云何須陀洹能作是念我得須陀洹果不須菩提言不也世尊如是等何故名為須陀洹以預於無得流故云何無得於色等境皆無得故十有五念為見道乘此向果名彼果向第十六念說為住果人天二別極七返生何故七生餘七結故七結者何謂欲貪及瞋色無色愛掉慢無明從此復斷欲界中修所斷惑乃至五品名斯陀含向是中復說二種家家謂天及人天家家者謂於天趣或於一天或二三天諸家流轉而般涅槃人家家者謂於人趣或於此洲或餘洲中諸家流轉而般涅槃盡第六品名住此果更一來生此世間故如是次第復斷二品一生為間當般涅槃是即名阿那含向九品永離名住此果更不還生於欲界故如是復斷初禪地欲乃至有頂第九品無間道時一切說名阿羅漢向此無間道亦名金剛喻定以能永壞諸惑隨眠至解脫道名盡智與漏盡得同時生故如是名住阿羅漢果應作自他利益事故應為一切有貪著者所供養故如是四人皆不作念我能得果何以故在證時無所得故如經實無有法名須陀洹乃至實無有法名阿羅漢何故不欲得果念耶若是念生有我等取離身見者無彼取故是故先說以無為相說名聖人無為相者空性相義須菩提述己所得證無是念曰如來說我無諍行第一我是離欲阿羅漢我不作是念如是等此義云何若須菩提行於無諍不悟即空何故如來讚言第一言第一者悟即空故如經以須菩提實無所行諍者是何所謂煩惱離彼煩惱名無諍定須菩提住於此定障及諍皆不與俱故隨俗言無諍行無諍行也復次疑曰若預流等不得自果云何世尊遇然燈佛獲無生忍為遣此疑經曰須菩提於意云何如來昔在然燈佛所於法有所取不須菩提言不也世尊如是等此明何義顯示昔遇然燈佛時以悟無生無法可取言獲忍者以俗諦故如說得菩提者謂無所得復有經說文殊師利我坐道場無得而起金剛場經又作是說我所有法皆不可得若聲聞獨覺及以如來或曰言語不能取於證法非智不取此說違經經說第一義非智之所行何況文字故復次智所知境名所詮境是二差別智之所證名初不行何義須說語不能取斯或太簡應具說牙齒手足諸身分等不能取故復次有餘經中世尊自釋然燈佛所得無生智不取於法如彼經言海慧當知菩薩有四所謂初發心菩薩修行菩薩不退轉菩薩一生補處菩薩此中初發心菩薩見色相如來修行菩薩見功德成就如來不退轉菩薩見法身如來海慧一生補處菩薩非色相見非功德成就見非法身見何以故彼菩薩以淨慧眼而觀察故依淨慧住依淨慧行淨慧者無所行非戲論不復是見何以故見非見是二邊遠離二邊是即見佛若見於佛即見自身見身清淨見佛清淨見佛清淨者見一切法皆悉清淨是中見清淨智亦復清淨是名見佛海慧我如是見然燈如來得無生忍證無得無所得理即於此時上昇虛空高七多羅樹一切智智明了現前斷眾見品超諸分別異分別遍分別不住一切識之境界得六萬三昧然燈如來即授我記汝於來世當得作佛號釋迦牟尼是授記聲不至於耳亦非餘智之所能知亦非我惛蒙都無所覺然無所得亦無佛想無我想無授記說授記想乃至廣說言無想者顯是智證而無所取想者心法非是語故當知此中說智之境是故言以淨慧眼而觀察故復次無生忍者是心法非語法故復次證於無得無所得者以法無性無能取得此無得理有可得耶都無所得豈智能取復次斷眾見品超諸分別見品分別智法非語復次不住一切識之境界不言不住一切語境故無所取是智境界云何餘師固謂遮語復次疑曰若智亦不能取諸佛法何故菩薩以智取佛土功德而興誓願為遣此疑經曰須菩提若菩薩作是言我成就莊嚴佛國土是人不實語如是等眾妙珍綺悅可於心名為莊嚴彼有體相色等性故第一義中斯不可得說非莊嚴也而依俗諦以智成就是名莊嚴也菩薩應如是不生有住心者我作我成就如是住心不應生故不應住色等生心者於色等果不應求故應無所住而生其心者以智成就而不住彼如是心應生故復次疑曰若不取一切法云何諸佛取遍滿自在身耶為遣此疑經曰須菩提譬如有人身如須彌山王如是等此喻顯示彼相似法自在之身其義云何如須彌山由共業力雖無分別而生大體如來亦爾於無量劫修諸福行雖獲大身不由分別如來何故同須彌山無分別耶第一義中山及色身無體性故是形相者皆有為故如經何以故佛說非身是名為身非謂有身名為大身復次顯示受持正法其福甚多是故此中重說譬喻經曰如恒河中所有沙數如是沙等恒河於意云何是諸恒河沙寧為多不如是等此之勝喻何不先舉以諸凡夫未見真實先為廣說不生信解漸次聞之乃生信故復次受持福多以十三種因而得成就所謂處可恭敬故人可尊崇故一切勝因故彼義無上故越外內多故勝佛色因故超內施福故同佛出現故希能信解故難有修行故信修果大故信解成就故威力無上故世尊何故慇懃說此諸因相耶以諸眾生行資生施求財位果不持正法斷諸苦因此中處可恭敬者經曰復次須菩提隨所有處說是法門乃至一四句頌當知此處即是支提如是等人可尊崇者經曰當知是人成就最上希有之法如是等一切勝因者經曰當何名此法門乃至名為般若波羅蜜如是等此義云何諸佛菩薩以般若波羅蜜於世出世最勝了知今此法門如是教故云何知然如經即非波羅蜜故此復云何智功德岸無能量者復次非彼岸者謂三界法智能稱量知不堅固第一義本性無生是故說言非波羅蜜彼義無上者即如是義無有上故如經須菩提於意云何如來有所說法不如是等此義云何以般若波羅蜜中無法可得是故如來亦不能以文字而說唯此分量說名菩提如有經言空中鳥跡不可得菩提性亦復如是言菩薩者於無得中能覺了故越外多者經曰三千大千世界所有微塵是為多不如是等此中舉大千界微塵數多為欲對顯受持之福云何顯耶比持經福即非多故如經是諸微塵如來說非微塵非微塵者顯非多義若以非多名非微塵者云何復說是名微塵依自分限是一大千微塵數故越內多者經曰所有世界如來說非世界等此中世界者謂眾生界大千界中一一眾生出息入息微塵剎那皆亦多故非世界等如微塵說勝佛色因者經曰可以三十二相見如來不如是等此明何義顯示法身無相為體如經三十二相即是非相非相者非法身相是名相者是佛色身丈夫之相受持等福是法身因非諸相因是故此福最為殊勝超內施福者經曰若善男子善女人以恒河沙等身布施乃至其福勝彼無量阿僧祇此何所因是財施故捨身尚爾況外物耶云何名為同佛出現佛興于世薄福難逢此經亦然預聞者少如經爾時須菩提聞此法門深生信解悲泣雨淚捫淚而白佛言希有世尊如是等須菩提阿羅漢人隨佛覺悟於此正法昔尚不聞是故希有同於佛現希能信解者經曰若復有人得聞此經生於實想當知成就最上希有如是等實想者謂聞此法門是無邊福因以為實故復次謂聞難得同於佛興以為實故復次謂聞此說一切法無生無所得等以為實故若一切法無生何故言當生實想雖生實想不壞無生如經實想者即是非想是故當知生實想者依俗諦說第一義即非實想復次俗諦名實想者俗諦之想是人雖信諸法無生而不捨俗諦法故以是當得最上希有難有修行者經曰我今得聞如是法門信解受持不足為難如是等信修果大者經曰是諸眾生無復我想眾生想命想取者想如是等此義云何以於此經信及行故了生無我性不生我等想何以故有所取我是中乃生能取想故彼能取想隨俗言說第一義即是非想何以故諸佛世尊證法無我遠離一切分別想故諸佛體相名為大果信解成就者經曰若復有人得聞是經不驚不怖不畏如是等此中不驚者謂於諸法無生之理心不驚愕趣生道故不怖者謂於諸法無和合相心不怖懼而於世俗和合相中相續分別執為實故不畏者心不如是永決定故復次不驚等者如其次第謂聞法時思惟時修習時心安不動眾生等想已遠離故威力無上者經曰須菩提如來說第一波羅蜜須菩提此第一波羅蜜如來說彼無量諸佛亦如是說如是等云何名第一無與等者故云何無與等一切佛法中威力最勝故一切諸佛同演說故以如是等十三種因持經之福多於寶施復次疑曰若一切佛法中般若波羅蜜最為上者何用勤苦行餘度耶為遣此疑示現般若攝持餘度經曰須菩提如來忍辱波羅蜜即非波羅蜜如是等非波羅蜜者遠離此分別心故云何無分別經曰如我昔為歌利王割截支體我於爾時無我想無眾生想無命想無取者想如是等此義云何若有我等想即見有自他他來犯己必生瞋恨若謂無分別想是愚癡心癡心作因瞋念還起於彼王所孰能不校以不校故證知無想亦非無想無想者所謂無我等想無自他想及瞋恨想非無想者謂非愚癡何故愚癡名為無想不能觀察是應作是不應作故復次無想亦非無想者離於想無想染著分別故此已說被虐害時攝持忍辱復欲顯示餘時攝持經曰又念過去於五百世作忍辱仙人如是等此顯往昔未遇惡王已於多生斷我等想皆由般若攝持力故復欲顯示攝持菩提經曰菩薩應離一切想發阿耨多羅三藐三菩提心以離諸想得菩提故如說坐於菩提座永斷一切想云何離想耶經曰不應住色生心不應住聲香味觸法生心應生無所住心若生無所住心者云何住菩提而發心耶以住菩提故無所住如經何以故如是住者即為非住此義云何如是住者俗諦故非住者第一義故復次言住菩提即是非住如有經說菩提無住處是故非住是住菩提之異名也已說般若攝持忍辱攝持餘度其相云何經曰是故佛說菩薩心不住色布施不住聲香味觸法布施三施攝六如前說故五波羅蜜離於施物施者受者三種分別即是般若波羅蜜相故持餘度其義得成如說五波羅蜜若離般若如闕目者而無導師為顯示彼方便故經曰菩薩為利益一切眾生應如是布施或念言若不住法而行施者云何為利益眾生是故經言一切眾生想即是非想為利益者俗諦言說第一義即是非想何以故以眾生想取諸眾生計與蘊異或不異等第一義中皆不可得如經是諸眾生即非眾生此顯遠離智及所知二種分別言非想者顯智無性非眾生者所知無性彼二無性如來證了諸想永除證無性故須菩提復念言諸佛離一切想證法無性世間以何相故而信知耶是故經言如來是真語者實語者如語者不異如語者何故但以如是四句顯示諸佛證實離想以世間中求名利者於上人法未證言證佛異彼人故說真語復有貪鄙情多矯妄曾獲神通自知已失有人來問但云先得遠離是心說於實語又有修得世間之定心暫不生相同寂滅而向人說我證涅槃永除此謬故說如語此言如取如是義所隨如字應可比知必同行故如說義時相同行相違乃至廣說是中同行者如母牛來子亦隨至如與如是應知亦然此顯如來斷一切障如彼明證如是而說不同學得世間禪者言證涅槃尋復退失何為復說不異如語以諸凡夫於乾闥婆城夢幻響像熱時之焰旋火之輪如其所對如是取著名為異如諸佛不然是故說不異如語此復云何諸凡夫人所取城等非城等有名為異如如來所證非虛妄有不誑性故名不異如是故所言未甞虛妄云何知然佛已淨除一切障故有證及教可辨明故云何為證譬如說色是無常等色法現是無常等故云何為教如有經言童子我一切知一切見也復次真等四諦之名如來證知此四深理是以能說說而不知無是處故此中真語者說於苦諦色等諸蘊真是苦故實語者說於集諦愛實苦因非自在等能為因故如語者說於滅諦無為涅槃有為虛妄無為反是如說無為之法非虛妄性名之為如不異如語者說於道諦離八支道言得涅槃虛誑不實此道能得實非妄故或念言若諸佛離一切想云何於法現證而說言八支道是實入水火等為妄說實妄故有分別想是故經言須菩提如來所得法所說法無實無妄此義云何如來證第一義一切法本性無生無生故不曾是有云何名實既無生豈有滅是故非妄實妄二境皆不可得於何而生彼分別想所說之法是文字性文字有為故非實依而證實故非妄復次疑曰若所證法無生無性非實非妄是即諸佛第一義身從此為因二身成滿菩薩何故捨所證法住於事等而行施耶為遣此疑經曰須菩提譬如有人入闇即無所見若菩薩心住於事而行布施如是等此闇明二喻示有住無住過失功德其義云何如人闇中捨平坦路行於非道顛墜艱險受諸苦難於所樂處近而不達若諸菩薩住事行施捨無得性平疾之道行於有得險難之路於生死中受諸困厄涅槃之所何時可至如人有目者得無生忍也夜分已盡者捨於果愛也日光明照者決定了知諸法無性見種種色者悟一切法不滅不生不斷不常不一不異不來不出無所得等菩薩如是行不住施速成正覺得大涅槃此一切法修行中有自他二利自利復有教義修行教修行者謂受持讀誦義修行者聽聞思惟利他者謂為人演說如經須菩提若善男子善女人於此法門受持讀誦修習演說如來悉知是人悉見是人生如是無量福德聚取如是無量福德此中受者作心領納故持者溫記不忘故讀誦者披諷其文故修習者謂聽聞及思惟故無量福聚其相云何經曰若善男子善女人初日分以恒河沙等身布施乃至於此法門信心不謗如是等此布施福轉勝於前以事與時二種大故事大者如經以恒河沙等身布施故時大者如經百千億那由他劫故修行任運果今說云何名為任運果謂修行者從初乃至未成正覺此生餘生獲諸功德本所期者是佛果故功德是何所謂魔及異道不能沮亂功德大故殊勝無等堅牢福果最上法器圓滿資糧能荷難勝深大信解福因之處拔一切罪速疾證地此中魔及異道不能沮亂者經曰此法門不可思議其義云何以法威力不思議故斯人福慧超諸智境是故邪徒莫能沮亂功德大故殊勝無等者經曰不可稱量以能受持不可量法功德威力餘無與等是故此人最為殊勝堅牢福果者經曰無量果報邪莫能沮故功德廣大故於天人中受諸勝福無能逼奪令其不受最上法器者經曰此法門如來為發大乘者說為發最上乘者說法豈虛行授之以器圓滿資糧者經曰若有人受持讀誦修習演說如是等此中受持讀誦為他說故福德增長聽聞思惟故智慧增長示何增長如經皆成就不可思不可稱無有邊無量功德聚言無量者顯此功德非是一切心量之境是故思所不能知不可取而稱無邊際可得能荷難勝者經曰如是人等即為荷擔如來阿耨多羅三藐三菩提此義云何如佛成就難思妙法慱濟群苦無復遺餘持經之人當如是故廣大甚深信解者經曰若樂小法者即於此經不能受持讀誦如是等此中廣大信解者無小意樂故甚深信解者無我等見故福因之處者經曰在在處處若說此經如是等集福捨罪故名支提人能演法功與之等地雖無思持說者故拔一切罪者經曰若善男子善女人受持讀誦此經為人輕賤如是等受持此經方致成佛反被輕賤其故者何經曰是人先世罪業應墮惡道以今世人輕賤故先世罪業即為消滅如來品說若復有人受持此經乃至演說是人現世或作惡夢或遭重疾或被驅逼強使遠行罵辱鞭打乃至殞命所有惡業咸得消除復有頌言若人造惡業作已生怖畏自悔若向人永拔其根本怖心悔過尚除根本何況有人受持正法此豈不與餘教相違如說業雖經百劫而終無失壞眾緣會遇時要必生於果非有相違此復云何且十不善惡趣之業由持正法及悔先罪惡趣果雖永不生然於現身受諸苦報現受諸苦豈失壞耶不生惡趣非拔根耶若有無間決定業者命終之後定生彼故應住劫受須臾出故如阿闍王等是故無違速疾證地者經曰我念過去無量阿僧祇劫乃至若復有人於後末世能受持讀誦此經廣為人說我所供養諸佛功德於此百分不及一如是等此義云何無邊佛所供養之福不證真實持此法門速疾能證是故受持功德威力設為百分彼前福聚不及其一如是千分百千分數分不及取類應知數者謂六十位過斯已往數不能及歌羅不及校計不及者此依歌羅微細義說謂受持福最微細性功德已多非前所及窮於校計終無與等微細尚爾況一切耶優波尼沙者因也其義云何此少分福於最勝果即成因性總前福聚亦不成因不能得真實果故譬喻不及者如有童女稱為月面女面豈能全類於月以有光潔少分相同彼前福聚即不如是無少相似可為譬喻此復云何謂但受持文字之福前福於此無相似性匪薄福人而能聽受此文字故如經若我具說者或有人聞心則迷惑而生輕賤謂聞此功德威力思惟時不信時也如經此法門不可思議果報亦不可思議二俱難思威力勝故須菩提何故復言發菩薩乘應云何住等欲具顯因清淨相故何者不具云何具顯謂所修因非但離於三事相想即名清淨要當遠離我住我修我降伏心如是諸想方得淨故如經應生如是心乃至實無有法名為發菩薩乘者此復云何第一義無有眾生得般涅槃亦無有法名為菩薩發心住果修行降伏於無有中而起有想是顛倒行非清淨因復次疑曰若無菩薩發趣大乘則無有因證於佛果成滿四種利益之業云何世尊然燈佛所而得授記汝於來世當得作佛號釋迦牟尼能成四種利眾生事為遣此疑經曰須菩提於意云何如來昔在然燈佛所頗有法得阿耨多羅三藐三菩提不如是等此中意說佛於往昔證真實義得授記時不見少法而是無上菩提因體以無所得得授尊記此即證知一切法皆無所得如經須菩提言如來者以真如故真如者無所得義須菩提心念我於此說雖復無疑然有人言然燈佛所不見有法能得菩提昇于覺座豈亦如是是故經言須菩提若有人言如來得阿耨多羅三藐三菩提是人不實語乃至如來所得法是中無實無妄此義云何夫實妄者生於有得有時言實壞時知妄無所得中此二俱遣復有念言若如來但證無所得者佛法即一非是無邊是故經言如來說一切法皆是佛法佛法謂何即無所得未曾一法有可得性是故一切無非佛法云何一切皆無所得經曰一切法者即非一切法云何非耶無生性故若無生即無性云何名一切法於無性中假言說故一切法無有性者即是眾生如來藏性是故世尊垂次開顯經曰須菩提譬如有人其身妙大如是等妙大身者謂空性身云何妙大隨於所在而不異故一切眾生咸共有故如說此一眾生空性彼一切眾生空性如來有之眾生亦有何故但說如來藏一切眾生有不說眾生藏如來有耶以諸眾生未證空理如來證故如有經說眾生身內有如來藏具相莊嚴豈不同於妄計神我雖如是說然了空性名為法身法身為因乃生色相非與外道所說我同如楞伽經大慧菩薩白佛言世尊修多羅中說如來藏本性清淨具三十二相在於一切眾生身中常住不變為貪瞋癡妄分別垢蘊界處衣之所纏裹如無價寶垢衣所纏世尊此說云何不同外道邪論外道說我是常作者體非求那周遍無盡佛言大慧我所宣說如來藏義不同外道所說之我如來藏者即是空性實際涅槃不生不滅無相無願如是等義如來為欲止息愚人無我怖畏說無分別無虛妄境如來藏門大慧現在未來諸菩薩摩訶薩不應於此計著生於我見乃至廣說須菩提為欲闡明妙身大身是空性義經曰如來說人身妙大即是非身非身者謂以色身依實義說無生性故說無生性為妙大身非色身也上所說因清淨相義未圓滿為滿足故經曰須菩提菩薩亦如是若作是言我當滅度無量眾生即非菩薩如是等以要除能度所度一切分別菩薩修因方得淨故復為成就無分別心經曰頗有法名為菩薩不須菩提言不也世尊乃至佛說一切法無我無眾生等第一義無菩薩無凡夫故我當莊嚴佛國土不名菩薩者染著因故於色等聚所成佛土如是取故即非莊嚴者實義無生故是名莊嚴者俗諦言說故通達無我法說名菩薩者離一切想因清淨故復次疑曰若清淨因離諸想者有境可得為無有耶是故此中說佛境界經曰須菩提於意云何如來有肉眼不須菩提言如是世尊如來有肉眼乃至如來有佛眼不須菩提言如是世尊如來有佛眼如是等何故世尊說具五眼示於境界無不了知此中有眾生數境非眾生數境如經所有眾生若干種心住等顯示了知眾生數境恒河沙數世界等顯示了知非眾生數境若干種心者欲樂不同故住者相續而轉故或作是念心若能住斯應有體是故經言如來說諸心住皆為非心住非心住者第一義無相續故如經何以故須菩提過去心不可得現在心不可得未來心不可得此復云何過去心已滅故未來心未生故現在心不住故無形故寶積經言迦葉一切佛不見過去心不見未來心不見現在心乃至廣說經曰若福德聚有實如來即不說福德聚此意云何聚者蘊義假名不實實即非蘊於何說聚云何知假名不實第一義無積聚故俗諦中有言說故如是五眼都無所得是佛境界以是應知離想淨因無境可得是故大般若波羅蜜中如是言須菩提如來五眼於第一義都無所得若言有得愚人謗我復次疑曰若第一義佛境界是無所得色相如來豈亦非有為遣此疑經曰須菩提於意云何如來可以具足色身見不須菩提言不也世尊如是等此顯示見佛法身云何見耶如經如來說具足色身即非具足色身等此依實義即於色相而見法身非具足者是法身故如說無生性是常住如來乃至廣說復次疑曰若第一義佛境界及色相身皆無有體豈具足眾德言說相身亦復非有遣此疑故經曰須菩提於意云何如來作是念我有所說法耶如是等欲使定除有說執故經曰若人言如來有所說法即為謗佛乃至無法可說是名說法此義云何說無體故不見內外漏無漏法少有真實而可說故須菩提復欲顯示於此所說信受者難是故言頗有眾生於未來世聞說是法生信心不乃至彼非眾生非不眾生等云何非眾生第一義即蘊異蘊推求其體不可得故如經說非眾生云何非不眾生以俗諦依於五蘊業果相應而施設故如經是名眾生復次疑曰若第一義佛境界色身言說身皆不可得法身體性豈亦然耶為遣此疑經曰須菩提於意云何頗有法如來得阿耨多羅三藐三菩提耶須菩提言不也世尊如是等此義云何佛證真實不見少法是所得故以無所得是故說名阿耨多羅三藐三菩提何故無所得經曰是法平等無有高下何故平等經曰以無我無眾生無命無取者如生無我中平等故無所得法無我亦如是此無得理以何因證經曰一切善法云何善法有體可得而能證無所得理法不相似豈得成因經曰善法者如來說為非法云何非法第一義無生性故當知此因即無所得善法者俗諦言說非真實義何故復以須彌塵量寶施之福而校量耶令修行者心勇進故復次疑曰若如來說非眾生者云何不與餘教相違如有經言無量眾生以得我為善知識故生等諸苦竝皆解脫為遣此疑經曰須菩提於意云何如來作是念我度眾生耶乃至實無有眾生如來度者如是等無眾生者第一義故復次以大悲心攝同己故若實有眾生異於如來是所度者如來即有我等四取何以故若見有己能度眾生是我取故何故不欲我等取耶經曰我取者如來說為非取非者何義所謂不善云何不善縛諸眾生住生死故復次非者無體性義此復云何以無所取我亦無能取故若我等取無體可得何用遣我言非取耶以諸凡夫顛倒妄取言非取者令彼解故如經但無智凡夫生之所妄取如是等未得聖者各封於我差別而生名凡夫生彼即非生不善生故如不善人說為非人復次法從緣起無我造作故名非生是故說名凡夫生者隨俗言故以諸眾生於佛色身多生取著是故復說色身無性經曰須菩提於意云何可以相成就見如來不乃至轉輪聖王應是如來如是等佛欲令於色等身見法身義受持時易故說頌言若以色見我以音聲求我是人行邪道不能見如來如來法為身但應觀法性法性非所見彼亦不能知以色見我等其義云何謂有見光明相好言見於佛及有聽受經等文字言我隨逐而得如來彼作是言於相好身及言說身攀緣修習當斷煩惱為除此見經曰是人行邪道不能見如來此義云何色及文字性非真實於中取著是邪道故行於此道何能見佛云何見耶經曰如來法為身但應觀法性法性者所謂空性無自性無生性等此即諸佛第一義身若見於此名為見佛如有經說不生不滅是如來故十萬頌經復作是說慈氏以見空性名見如來薩遮經中又作是說無取著見名為見佛若無取著名見佛者攀緣法性將非取著以淨智心了知法性法性豈是所了知耶是故經言法性非所見彼亦不能知法性之處無有一物可名所知由是彼智亦不能知如有經言大王一切法性猶如虛空等與眾物為所依止而其體性非是有物亦非無物能於此中寂然無知名為了知名為知者隨俗言說復次疑曰若智亦不能知法性者云何諸佛具丈夫相而證菩提以見具足丈夫相者得菩提故為遣此疑經曰須菩提於意云何如來諸相成就得阿耨多羅三藐三菩提耶如是等此中顯示法界相其義云何若相成就是真實有此相滅時即名為斷無有菩薩見法斷故何以故以生故即有斷一切法是無生性所以遠離常斷二邊遠離二邊是法界相是故於此說能信解無生之福多於寶施如經須菩提若善男子善女人以恒河沙等世界七寶持用布施若菩薩得無我無生法忍如是等但於無生愛樂修習福多彼故如有頌言若人持正法及發菩提心不如解於空十六分之一或念言若一切法無生者云何而有福德生耶是故經言須菩提菩薩不應取福德如是等不應取福者非第一義中有福可取故須菩提白佛言世尊菩薩不取福德者菩薩於福應圓滿故佛言須菩提菩薩應取者俗諦故不應貪著者第一義諦故復次疑曰若第一義無福可取何故餘經作如是說如來福智資糧圓滿坐菩提座趣於涅槃為遣此疑經曰須菩提若有人言如來若去若來若住若坐若臥是人不解我所說義如是等涅槃無有真實處所而至於彼名之為去生死亦無真實處所而從彼出名之為來不去不來是如來義此即顯示無住涅槃雖生死涅槃無有一異而於三界牢獄引喻眾生盡未來際而為利益復次疑曰若生死涅槃不可得故無去來者如來豈如須彌山等積聚一合而安住耶為遣此中是一是常無分有分一合見故經曰須菩提若善男子善女人以三千大千世界碎為微塵是微塵眾寧為多不如是等此中微塵眾多者遣無分一合見非微塵眾者遣有分一合見是名微塵眾者非有分物說之為眾復為遣積聚見故經曰如來說三千大千世界即非世界如是等何故復說非世界耶經曰若世界實有即是一合見何故不欲一合見耶經曰即為非見云何非見於非有中而妄見故如經一合者即是不可說但我見凡夫而取其事此義云何一合者是俗諦相非真實有何以故第一義一切法本性無生無生故不可得不可得故離於言說而我執凡夫於中妄取若不欲我見與教相違如有頌言我以己為依詎以他為依智者能調我生天受安樂為遣此疑經曰須菩提若有人言如來說我見眾生見命見取者見為正語不如是等佛何故說見我耶為誘攝信樂者故此於五蘊隨俗名言非謂真實是故諸佛所見我者是遠離性如經即非我見等世尊以離生死涅槃我等合見而得菩提復愍諸含識欲令同證是故言須菩提發菩薩乘者於一切法應如是知如是見如是信解不生法想知見者謂證時信解者修學時信解之人法想尚不生況非法想此云法想非法想者謂如法分別不如法分別法想如法何故不生經曰法想者如來說為非想此復云何一切法無生性故若無生即非有於何知見以俗諦故如經曰是名法想何故復說受持之福欲令眾生畢竟信故經曰如無演說是名為說此何謂耶第一義無世出世若法若物少有可說能如實義如是說者乃名為說此無住涅槃觀察有為然後方證云何觀察經曰爾時世尊而說頌言一切有為法如星翳燈幻露泡夢電雲應作如是觀今此頌中觀察有為九種體相何謂為九所謂觀察自在觀察境物觀察遷動觀察體性觀察少盛觀察壽觀察作者觀察心觀察有無此中觀察自在如星譬如星等著象於空隨方運行光色熾盛假令久住終隨劫盡如是人天受諸福報豐財重位眾所瞻仰雖久自在會亦歸空觀察境物如瞖譬如瞖目於淨空中見有毛輪飛花二月無明瞖識亦復如是於真實理無物之處而見內外世出世間種種諸法觀察遷動如燈譬如燈焰即生處滅不至餘處然因此焰餘處焰生念念相續如有遷動眾生亦爾前趣諸蘊即前趣滅不往餘趣然因前蘊後趣蘊生以相續故狀如遷動言諸凡夫數往餘趣觀察體性如幻如因幻力變作女人容貌可觀體性非有不了之者取為真實一切法亦復如是從妄緣生初無實體未了實者生有體見觀察少盛如露譬如朝露見日即晞盛年容色亦復如是一遇無常已從衰謝觀察壽如泡譬如水泡或有始生未成體相或纔生已或暫停住即歸散滅壽亦如是或始託生在於胎藏正生生已從作嬰兒少年中年乃至衰老歸於壞滅觀察作者如夢譬如夢中隨先見聞憶念分別熏習住故雖無作者種種境界分明現前如是眾生無始時來有諸煩惱善不善業熏習而住雖無有我是能作者而現無涯生死等事觀察心如電譬如電光生時即滅心亦如是剎那必謝觀察有無如雲如空中雲先無後有須臾復滅有為諸法亦復如是體性本空從妄緣有有緣既散還復歸無復次先依俗諦以星等九喻安立有為後依中論第一義一切法不滅不生不斷不常不一不異不來不出及般若波羅蜜中一切法非積住性解釋此頌其義云何譬如星光自體常滅有為亦爾性恒遷謝如人目瞖雖無作者病緣故生有為亦然但從緣起譬如燈焰念念恒斷有為如是剎那不住如幻所作不了之者取為實常愚夫迷實取有為法亦復如是譬如泫露在物雖繁體唯是一所謂滋潤有為內蘊生生有別本性亦同咸資愛故如因積水雨渧成泡各別而生各別而滅眾生諸行亦復如是八萬四千別生別滅如夢中境來無所從而彼夢心妄見來處有為亦爾來不可得無明夢識妄見為來譬如奔電性非遷動前處前滅後處後生以相相似說之為去有為諸法去亦如是譬如空雲非恒積住有為之相類此應知如是名為依俗諦故安立有為如中論中成立真實不生等義於有為法應如是知此復云何彼論中以自他共無因觀察諸法本無生義如是似瞖有為生法應知不生以不生故星光有滅違於道理有為亦然應知不滅復次不生故彼燈自體尚不可得何有剎那而說為斷有為不斷類此應知復次不生故似幻所作有為之法無有常義應知不常復次不生故似於朝露有為諸法一義不成愛能潤生不契理故應知不一復次不生故似泡差別有為之法異性不成應知不異復次不生故似夢中境有為之法本無來義應知不來復次不生故似於電光生滅之法以相似故說為去者理不相應應知不去復次不生故如雲之法體尚非有豈積住耶如是應知頌曰我今功德施為破諸迷取開於中觀門略述此經義願諸眾生類見聞若受持照真不壞俗明了心無礙
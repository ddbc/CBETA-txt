爾時阿難復作是念彼尊者須菩提善修無諍行於一切法已到彼岸有大威德具足神通或能為是不思議變我今應當問其作不時彼阿難如是念已而復白彼須菩提言大德我親從佛聞如是說我諸聲聞大弟子中解空第一則須菩提其人也是不思議大莊嚴事將非大德之所作乎時須菩提答阿難曰阿難世尊雖說我修無諍空行第一然是神通非我能作所以者何我念一時入於三昧如此三千大千世界弘廣若斯置一毛端往來旋轉如陶家輪當爾之時無一眾生有驚懼心亦不覺知己之所處阿難我念往昔於如來前欲作如是大師子吼白言世尊如此三千大千世界寬廣如是我能以口微氣一吹皆令散滅復令其中所有眾生不驚不迫無往來想阿難我於爾時在世尊前已曾示現如是神通阿難我念一時復於佛前作師子吼白言世尊我今能以如此三千大千世界其間所有一切眾生皆悉安置一指節端上至有頂然後還來住於本處令彼眾生寂然無聲不相逼迫無往返想阿難我念一時宴坐三昧見彼東方現前則有六萬諸佛如是南西北方四維上下無量無邊百千世界各有六萬諸佛世尊昔所未見今皆見知阿難我於彼時住閻浮提以是定心復發神力至須彌頂天帝釋邊撮取一掬栴檀末香往彼無量諸世界中供養向時爾許如來應供等正覺彼彼世界諸眾生等皆悉明了見我住是閻浮提界供養承事彼諸世尊知我是此娑婆世界釋迦牟尼如來應供等正覺聲聞大弟子上座須菩提於空無諍三昧門中最第一者阿難我到如是神通彼岸具足成就神通波羅蜜阿難今此眾中若天若人若梵若魔若沙門婆羅門等於我所說尚有疑心彼若能問我師世尊今在寂定自當證知爾時佛神力故於虛空中出大音聲命阿難曰阿難如是如是如上座須菩提向師子吼汝如是持時彼天人梵魔沙門婆羅門阿修羅等見聞是已身毛皆竪發希有心得未曾有作如是言甚為希有實未曾覩如是大事乃至世尊諸弟子等尚有如是勝妙神通大威德力何況諸佛所有三昧神通境界而可思量而可宣說爾時尊者須菩提見諸世間天人梵魔沙門婆羅門生希有已為重明此義以偈頌曰我住禪定解脫門無諍三昧最第一我昔曾於世尊所現神通力無有邊我轉三千世界地一切令入毛道中如彼陶輪無窮已眾生安然不覺往我昔住於如來前分散諸山及大地時彼眾生無損減以住如是神通門我以此界及眾生皆置掌中入後頂乃至還下彼不覺一切咸是斯神通我曾入定觀東方見彼六萬諸世尊南西北方亦如是六萬如來無有闕又彼四維及上下諸佛亦足六十千平等具相金色身我以天香而遍散令彼眾生悉知見各言我有須菩提亦領此界牟尼尊聲聞禪中最第一我今作此師子吼時眾若疑當問佛佛放大聲誡告曰如是阿難汝受持我滅眾生及我心乃至佛想無遺行無諍空行無倫比我實住此三摩提爾時彌勒菩薩作如是念今者世尊諸大聲聞弟子眾輩有大威德具足神通各皆自陳師子吼事如我今者亦應於此一切世間天人梵魔沙門婆羅門諸大眾前少現菩薩神通事耳時彼彌勒菩薩如是念已即告尊者阿難曰我念昔曾於晨朝時著衣持鉢詣世尊所頂禮佛足白言世尊我今欲入此王舍城如法求食言已即行阿難我於爾日復如斯念今於誰家初施食者我要當令是人先住阿耨多羅三藐三菩提然後方受斯人食也阿難我時念已即入大城次第乞食至一大姓婆羅門家於彼門下默然立住阿難時彼大姓施婆羅門知我乞食見我默住即告我言善來阿逸多聖者阿逸多今日何故自屈臨此其有所須願取我食阿難我即告彼婆羅門言大婆羅門汝今若能於阿耨多羅三藐三菩提種善根者然後乃當受汝施食阿難時婆羅門即答我言仁今若能持此食分遍奉十方恒河沙等一切諸如來應供等正覺者然後我當發阿耨多羅三藐三菩提心盡力勤修諸菩薩行所以者何我亦先於諸如來所種彼一切諸善根故阿難我時復語婆羅門言大婆羅門汝今必能建立斯志我當受食分布供養恒沙如來阿羅訶三藐三佛陀無有疑也時婆羅門復語我言聖者阿逸多但受我食分張奉獻恒沙如來我便發誓亦如誓行阿難我復語彼婆羅門言大婆羅門汝今審能發如斯誓如誓行者我取汝食分散供養恒沙如來阿難彼婆羅門乃至三反要我供養我亦慇懃令其發心也阿難我時如是與婆羅門反覆周旋相約束已然後告彼婆羅門言大婆羅門如汝言者速將食來吾當為汝分布供養恒沙世尊阿難時婆羅門聞我言已便授我食我既受已則於其前如彈指頃分布供養恒沙如來阿難我於爾時分布彼食供養恒沙諸世尊已然後還彼婆羅門家阿難時婆羅門見我如是無礙神通心生驚怪身毛皆竪然後歡喜踊躍無量即持種種上妙飲食奉施於我勸我飽食我時受已自恣食之彼婆羅門然後方持一切珍寶一切諸香一切眾華一切華鬘一切上妙諸瓔珞具與我相隨詣世尊所恭敬合掌頂禮佛足即於佛前發阿耨多羅三藐三菩提心復作是願其有眾生聞我施此摶食善根皆即住於不退轉地世尊若我此願必得成就阿耨多羅三藐三菩提者以此善根令我未來成菩提時亦有如是無量無邊諸聲聞眾皆是清淨大阿羅漢如今無異若我此誓真實不虛者以是因緣令此三千大千世界一切大地六種震動而彼大婆羅門發是願時佛神力故應時此間三千大千世界所有一切大地六種震動阿難今此眾中若天若人於我此事生疑心者世尊出時應當諮問阿難我今未成阿耨多羅三藐三菩提已具如是大威德力到於一切神通彼岸阿難我念往昔無量無邊阿僧祇劫有佛世尊號曰然燈如來應供等正覺出現世間我時於彼然燈佛前獲得如是一切菩薩念佛三昧得三昧已諸方所有一切諸佛現說法者彼諸世尊常現在前又我得此三昧門已即於無量無邊劫中以此神通教化無量無邊眾生悉令住於阿耨多羅三藐三菩提中猶如今者王舍城中大婆羅門阿難復念往昔於彼蓮華上如來應供等正覺所以一神通教化成熟彼三萬億百千眾生皆令住於阿耨多羅三藐三菩提中阿難我又曾於最上不退轉行佛世尊所得一三昧名曰普明得三昧已教化成熟六萬八千欲界諸天皆令發於阿耨多羅三藐三菩提心阿難當如是知菩薩摩訶薩一切皆有不可思議大神通力第一彼岸爾時彌勒菩薩摩訶薩為重明此義而說頌曰我曾晨朝整衣鉢請問釋師教明行於是頂禮辭如來世尊我今將求食大師如是誡我曰汝去當念利眾生我涅槃後汝成佛諸種功德皆圓滿阿難我時如是念未知今往前食所當於誰家初受食我應教令住菩提我行乞食有所遇遂逢大姓婆羅門以恭敬心稱善來希有遠至阿逸多我今自悔仁來晚唯願時坐受我食大士妙法難思議我當奉上精美膳我時語彼婆羅門汝能先發菩提意利益天人大眾等然後我方受汝食彼婆羅門復要我汝阿逸多今若能以我此供恒沙尊如是我發菩提志我便許彼婆羅門汝於菩提慎莫退吾以汝供奉諸佛終令汝身獲大果時婆羅門更誠誓願為我奉諸如來諸佛勝尊若受者我行菩提無疑惑彼婆羅門信我言發誠至心受我食我持彼供恒沙尊令婆羅門須臾見彼既覩我大神通或驚或喜增珍膳供養我畢至佛所便發無上菩提心時婆羅門發心已復廣弘誓不思議若有菩薩得聞者彼於世界速成佛我昔在佛然燈前得此微妙勝三昧彼名菩薩念諸佛能與妙樂難稱量昔於然燈世尊所受此勝念三昧時我登得見十方佛以彼威德故能覩若人住此三昧中能現無邊諸神變百僧祇劫諸所作皆為利益諸眾生我於蓮華上佛所得三昧故現神通滿足七萬諸眾生皆因我住菩提道我又最上如來前於彼精勤修梵行所得三昧實端生能施深樂難稱量我於最上行佛所受一三昧名普明月上佛時住勝禪迦葉佛前獲深定阿難如是大神通皆於往昔得成就以此神通自在力我所修見諸如來若人欲見諸世尊欲轉無上妙法輪欲拔眾生出苦海是人應學斯妙定爾時眾中梵魔沙門婆羅門天人阿修羅一切世間得聞彌勒菩薩摩訶薩師子吼時皆大歡喜生奇特心歎未曾有爾時不空見菩薩摩訶薩覩諸大眾天人梵魔沙門婆羅門諸龍夜叉乾闥婆阿修羅等得未曾有生奇特心或時驚怖身毛皆竪見是事故一心安詳從三昧起已即告尊者阿難言大德善哉妙哉諸佛世尊甚為希有甚為希有所以者何諸如來應供等正覺乃至能有大慈大悲具足無量諸功德等阿難諸如來應供等正覺能證如是阿耨多羅三藐三菩提時覺一切法無有生故見一切法無有作故知一切法不可得故然後於彼波羅奈城古仙住處鹿苑林中三轉十二行無上妙法輪而是法輪初未曾見一切世間若梵若魔若天若人若沙門婆羅門有能如法為斯轉者何等名為三轉法輪云何復稱十二行也所謂此是苦此是集此苦滅此苦滅道乃至此苦已知此集已斷此滅已證此道已修是為三轉如是三轉得名為十二行也又此為八聖道分是中有無量文字無量名句無量言音無量義趣無量解釋然說斯義為開示故為論義故為分別故為顯示深義故為易知故為具足故時彼不空見菩薩摩訶薩復告尊者阿難言阿難是故我言諸佛世尊甚為希有諸如來應供等正覺有大慈悲具足功德諸佛世尊既證得阿耨多羅三藐三菩提已然後為諸聲聞眾等於彼無教法中以教說故無言法中以言說故無相法中以相說故無證得中教令證得彼法雖無語言可說相貌可得而諸智者皆已覺悟諸賢善人亦得證知諸阿羅漢咸得解脫於彼無始生死中也復次阿難譬如有人持一束草言欲堰塞恒河大流於意云何彼人如是其事可乎阿難答曰不也大士何以故彼人所作世間本無何論可不不空見言如是阿難如來應供等正覺為諸聲聞於無言法更以言宣無名相中以名相說其事若此復次阿難譬如有人本無口舌欲以一音遍諸世界咸得聞知於意云何彼人所作其事可乎阿難答曰不也大士何以故彼人所作世間本無何論可不不空見言如是阿難如來應供等正覺為諸聲聞無言說中更以言宣無名相法以名相說其事亦爾復次阿難譬如有人手持綵筆書畫虛空望成文字於意云何彼人所作可成就乎阿難答曰不也大士彼人所作世間亦無何問成不不空見言如是阿難如來應供等正覺為諸聲聞無言法中更以言宣無名相法以名相說其事若此復次阿難譬如有人先無手足呪術伎能而大唱言我能擔負須彌山王於意云何彼人所作其可遂乎阿難答曰不也大士是人所作世間既無何問可不不空見言如是阿難如來應供等正覺為諸聲聞無言法中更以言宣無名相法以名相說共義亦爾復次阿難亦如有人至大海際或取一板或持小筏或欲身涉或欲身浮廣施方便發如是言我度大海登陟彼岸於意云何彼人所作為可爾乎阿難答言不也大士一切世間本無斯事何云可不不空見言如是阿難如來應供等正覺為諸聲聞無言說中更以言宣無名相法以名相說其義若此爾時不空見菩薩摩訶薩為重明此義以偈頌曰諸佛大慈難思議常以悲光照一切於無量億那由劫正覺如是深法門諸法本性無生處因緣集會往來空無上天師雖善宣然彼自性常寂滅諸佛正法難稱量世尊慈愛故宣演能開如是難見法利益世間諸天人不可說法難值聞十力雄猛能廣說顯示最上清涼道安隱世間天人眾世尊巧說無相法無師自然能覺知破壞一切諸外道凡愚莫知此實際諸佛智海難測量宣說法界亦無盡一切聲聞同已證開示轉變不思議如人把草塞恒河尊者我謂不為難正覺轉彼無生輪我持此事難於彼若人手執五色筆種種眾綵畫虛空無語言中置語言我持此事難於彼若人無手亦無足求負須彌度大海無相法中轉相輪我謂此事難於彼若人無舌復無口一言遍滿恒沙界無證法中能令證我謂斯事難於彼爾時尊者不空見菩薩摩訶薩告阿難言尊者諸佛如來應供等正覺甚為希有能於無量阿僧祇劫覺了通達一切諸法究竟彼岸號佛世尊然諸如來應供等正覺隨順眾生諸根差別樂欲所應微妙圓音自然而出普為宣說種種句門所謂若諸眾生樂行布施如來則為讚說檀波羅蜜彼亦隨念世尊為我宣說施法有諸眾生樂修禁戒如來則為讚說尸波羅蜜彼復生念世尊為我宣說戒法有時眾生樂行忍辱如來則為讚說羼提波羅蜜彼亦生念世尊為我宣說忍法有時眾生樂行精進如來則為讚說毘梨耶波羅蜜彼亦生念世尊宣說精進或時眾生樂習禪定如來則為讚說禪波羅蜜彼亦生念世尊為我宣說禪法或時眾生樂求智慧如來則為讚說般若波羅蜜彼亦生念世尊為我宣說智慧或時眾生樂求解脫如來則為讚說解脫彼亦生念世尊為我宣說解脫或時眾生樂修解脫知見如來則為讚說解脫知見彼亦生念世尊為我宣說解脫知見或時眾生樂生天者如來則為讚說生天彼亦生念世尊為我宣說生天有諸眾生樂修無常如來則為讚說無常彼亦生念世尊為我宣說無常有諸眾生樂修苦者如來則為讚說眾苦彼亦生念世尊為我宣說苦法有諸眾生樂修無我如來則為讚說無我彼亦生念世尊為我宣無我法有諸眾生樂修空寂如來則為讚說空法彼亦生念世尊為我宣說空法有諸眾生樂修不淨如來則為讚說不淨彼亦生念世尊為我宣說不淨有諸眾生樂欲生天如來則為說生天法彼亦生念世尊為我說生天法尊者乃至有諸眾生樂種種法如來則為說種種法彼亦生念世尊為我說種種法爾時不空見菩薩欲重明此義而說偈言諸佛世尊具圓音隨眾生類自然出彼之意樂所欲聞如來隨順說發起或有眾生樂布施如來則為讚檀度或有眾生樂持戒如來復為讚尸羅或有眾生樂忍辱如來則為讚羼提若有眾生樂精進如來為讚毘梨耶或有眾生樂三昧如來則為讚禪定若彼眾生樂智慧如來則為讚般若若彼眾生樂解脫如來亦為讚解脫若彼眾生修無常即令聞彼無常法彼若樂聞苦不淨亦令聞苦不淨音彼若樂聞空無我不思議音讚空寂彼若樂聞緣覺乘世師妙音說緣覺彼或樂聞諸佛乘兩足尊讚菩提道乃至彼樂生天宮音中亦顯生天事如是妙音難思議隨諸類感便應現彼等既聞清淨音其誰不趣菩提道爾時不空見菩薩摩訶薩復告尊者阿難言阿難諸佛世尊殊特希有如來應供等正覺能有如是熾然善根所以者何諸佛世尊從久遠來乃能供養無量無邊過恒沙數諸如來等又復常行施忍精進諸事所謂捐捨身命頭目髓腦難作能作種種苦行調伏身心然後方證阿耨多羅三藐三菩提證菩提已則能具足無量辯才為他說法云何辯才謂不思議辯才無上辯才無勝辯才無取著辯才妙解脫辯才無障礙辯才善和合辯才相應辯才熾盛辯才無有問辯才豫知辯才作相辯才無作相辯才靜默然辯才不怯弱辯才除恚辯才種種文字莊嚴辯才種種詞句莊嚴辯才義句莊嚴辯才甚深句莊嚴辯才顯現深義辯才於深示淺易知辯才無邊譬喻辯才捷疾辯才善決疑辯才成就無際辯才能問辯才略問廣答辯才利益辯才無毀辯才善思量辯才無謇塞辯才無恥辱辯才具足成就離謗辯才具足成就智人所讚辯才具足無畏心辯才具足不狹劣辯才具足不錯文句辯才具足不忘辯才具足無失辯才具足隨心說法辯才具足知他至心為說辯才具足開發無穢濁辯才具足莊嚴音句能說辯才具足能說過去辯才具足能說未來辯才具足能說現在辯才具足聖者辯才具足知無生妙知辯才具足能令一切眾生歡喜辯才爾時不空見菩薩摩訶薩重宣此義而說偈曰供養最勝尊無數無邊量能證無上道世間大導師廣集諸善根得彼難思辯無謇復無礙無量亦無邊和合解脫義尊勝無上人善說斷疑網隨問皆能釋種種深密教及以諸譬喻具足莊嚴辯妙音難可量清淨咸相應決了法安住不思無能壞亦無懼畏心妙音與智俱不驚不毀損無錯莊嚴句安樂無忘失不惑於諸方無滓致心淨過去與當來現在無罣礙凡聖平等轉辯才非他生近遠同時聞佛音說時出海水可知量毛滴可知數諸佛大名稱辯才難得邊虛空可盡邊須彌易稱量無上天人師辯才深難測
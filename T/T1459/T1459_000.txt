開闡於調伏善閑調伏義正住調伏中能捨非調伏敬禮如是師法及於聖眾我今隨所解略攝毘奈耶嬾惰少慧者於廣文生怖雖勤亦不樂入斯調伏海欲令彼趣入不起大疲勞結頌作階梯勝人見津路可讚財圓滿能生勝梵宮三摩地涅槃並由於戒得離斯毘奈耶眾事不能淨還如極浣衣弗濯於清水猶如月輪缺夜分靡光輝於佛教出家尸羅虧亦爾是故捨懈怠當樂戒莊嚴欲了作不作當勤聞律教苾芻應作意求解毘奈耶要由先自明後當行教授能於四眾中得殷重恭敬過未現諸佛內藏此人持勤求正法中及有情利益自防於戒蘊善護勿令虧他人若有犯悉皆來請問於決了義中獲得於善巧怨處能降伏知法與法俱常不被他輕大眾中無畏若所在方隅有明律教者佛言我無慮由彼發光輝牟尼如是說律德不思議由此應勤求受持於律藏苾芻滿十夏自善護律儀於法式明了授出家圓具戒經及廣釋文義皆精善為他作依止於彼能教授非唯少解義淺識事多疑要剖析分明大師語無亂於戒本廣釋若不能解了愚癡六十年終須仗他住當依老者住若無依少年師少不應禮餘皆如小作凡欲出家者隨情詣一師問難事若無須時應攝受若作五無間及是賊住人變化非人形外道聾瘂類若是扇侘等及污苾芻尼猶如鹹鹵田不生於戒種若犯邊罪人負債兼有病現是王臣將大賊及是奴生處賤闕支十指相黏著手足皆攣跛曲脊鼻匾㔸被女擔所傷及長麁小腦并過分齲齒瞷眼不分明眼大小黃泡及以紅赤類如斯不端正皆不許出家略說可遮事要唯有三種謂色形氏族由斯污僧眾色謂赤髮等形謂惡首面又驢等耳頭及無於耳髮象馬獼猴狀及鼻唯一目無目牛馬齒或復齒全無族謂旃荼羅竹師除糞等及拐行等類斯皆律所遮若有淨信者所說過皆無遍身應審觀問知無障法攝取經八日存意好瞻相若先觀察者無勞經一日先授與三歸次與五學處應著鮮白衣立在於僧前僧伽既許可當依出家法先請軌範師次授十學處既受求寂法一切眾俗侶於彼應讚禮由離俗纏故破惑眾翳除著大仙衣故為此光暉盛猶如日初出如三十三天圓生枯葉落彼受近圓戒眾罪悉消除在中方滿十苾芻減不許邊方受具者齊五過隨意東境奔荼跋達那此界有樹號娑羅北山名曰嗢尸羅寺名答摩娑畔那西界村名窣吐奴南邊城號攝伐羅佛說此內是中方於斯界外名邊國苾芻戒清淨堪授他近圓非是螺貝鳴腐爛空中樹秉法者知律餘四九清淨受具可稱讚諸天應敬禮眾滿界內同清淨者秉法無障羯磨善謂近圓五因如毘婆沙說十種得近圓世尊一切智是名自覺受憍陳如上首得定道五人賢部諸淨心彼悉從歸得法與由使得善來成苾芻大姓迦攝波無由敬師得童子鄔陀夷善能為問答稱可大師意佛言成近圓中國滿十人邊方數充五或復過於此秉須知法人又因喬答彌大世主請佛為說八敬法斯名得近圓除八餘若受皆白四羯磨依前之所說受具並皆聽纔受近圓已應告五時差冬春雨終長量影依人數冬四九月半乃至正月半春四從正半乃至五月半雨一從五半乃至六月半終時唯日夜六月十六日十七旦長時乃至九月半三月少一日此謂五時差終時進近圓同夏中最小長時旦若受同夏則為尊受具從苾芻半月請教授近苾芻夏坐隨意二眾中不罵於苾芻不詰其破戒若犯僧殘罪兩眾行半月尼具雖百年苾芻新受戒慇懃應致禮是名八敬法女作男子狀丈夫為女形俗人及黃門不應作親教賊及形殘等雖是善應遮授彼近圓時眾僧皆獲罪不樂非圓具及不了生年形貌善觀瞻覩相猜其歲不滿二十年授與圓具戒明智計令滿應數胎閏月如其數胎等不滿二十年應置求寂中此非成受具或經一二歲方憶知年減足前年若滿斯名善近圓若人聞白竟其耳忽然聾此亦名善受佛許開無過正受近圓時男形轉為女此名為受具應置在尼中若鄔波馱耶聞白已形變此不名受具秉法者無愆受戒人在地秉法者居空二界體既殊不名為受具輪王養太子宗胤得興隆護求寂亦然令聖教增長如師遣求寂有事登高樹墜墮傷支體由斯聖教遮是故佛教中出家悲作本雖七歲亦聽要解驅烏事若出家受具無鉢便不許仙器終須有斯為乞食因如上座近喜求寂飢無鉢臨至於食時從他求食器借他衣鉢等與出家受具勿如梵志法是世尊聽許若人未受具不先說四依聞此苦難行梵志便歸俗若秉一羯磨一界四人受此是僧為僧不名為受法若二若三人同時受圓具顏狀雖差別斯無長幼殊隨坐而受利不應更互禮若遣知事時隨他差即作為餘放逸者作怖等羯磨呵已正驅出令生厭離心若解三藏教及有大名稱能生廣大福驅遣不應為由此邪群鹿怖於師子兒能生俗淨心如大師住世此住有光顯猶若大牛王於彼行呵責能虧於佛教四重穢行顯邪執守愚心作所不應為世俗咸譏議污家生鬪諍如是破戒人大眾共鳴稚齊心急驅擯抱柱即宜截門框亦復斬勸化應修理或可用僧祇調弄苾芻像由此不應留慇懃共驅逐不應生鬪諍已說如死屍全無共住義眾僧共驅擯除斯垢穢人尼不應為禮但可致虔恭近事不交言乞食時應與觸妬病生半名五半宅家為諸不了者略言其相狀若他來抱身心貪起婬欲智者應當識是持抱黃門妬謂已男勢見他交會興病謂因病墮或由刀等害生者謂生來二根皆不現半月男半女名半等黃門若於婬欲法不能為扇荼二根若俱有名二形應識邪惡見染心應知是邪外就彼受其法斯名趣外人或時自剃髮竊法著法衣妄作苾芻解皆名為賊住四重及惡見身污苾芻尼飲酒毀三尊是謂求寂過十事若有犯斯人即須擯若捨隨所應出其治罰罪若不犯邊罪如法捨學處還俗復重來苾芻歡為受無亂心捨戒了知人現前我捨汝應知此名真捨學受訖即應說四波羅市迦智者先告知勿令行惡事由心不覆藏於一人發露於邊罪極厭斯名授學人次明雜行法是出家要儀展轉可相教勿令尊法滅天時將欲曉起必在師前可嚼淨齒木應先禮尊像次可到師邊安置於坐物巾水土齒木寒溫須適時有時應早起詳審就師邊敬重按摩身能生殊勝福或於初後夜師處問疑情師當遣安坐隨疑決三藏平明問安等禮拜生恭敬由彼多恩益能親教是非常作難遭想於彼起慇心善灑掃房中行處令清淨作壇應供養香花隨有設日日敬三寶斯為四諦因或時禮香殿右繞窣覩波相近有尊年隨情行禮拜為求堅固體役使不牢身勵己勸他人勿隨愚墮意隨時供養已讀誦後安心不但著袈裟情喜將為足十四十五日須知長淨時和合眾應為若乖便自作宜應自察己有過求清淨乃至小罪中常生大怖想或可往僧厨看其所營辦希逢妙果食察已告尊知侍養恒勤敬洗鉢等皆為於尊雖普行師知量應受不於破戒者解勞及禮敬受用皆無分如燒死屍木求寂尚不禮有戒之俗人何況大苾芻禮俗貪婬者苾芻得後果若小不禮拜況餘生死內旋迴癡硬心說無學為主學人如父財勤定讀誦人隨許誠無過自餘懈怠類名為負債財破戒者全遮受用住處等信心營寺宇唯安戒行人犯重不羞慚投足元不許若近於廁處勿作諸談說讀誦浣染等斯皆不許為小便大便室入時須作聲一二指別處大師如是說大小便風氣徐出勿為聲勢至莫強持圊中不應語若籌及土塊先持拭下邊次以二三土多水洗令淨左手以七土說此名為淨兩手後用七斯皆別別安更有一聚土將用洗君持洗臂腨及足此名為外淨事因舍利子異斯招惡作兩手好用心洗令極清淨意在除臭氣令身得清淨如不依此法百土欲何為不合禮三尊亦不受他禮餘皆不應作世尊親自遮若不嚼齒木及以食葷辛其事並同前廣如律中說若不問二師得為其五事大小便飲水并嚼淨齒木及於同界中四十九尋內隨情禮制底自餘皆白師謂洗手足等輒行勢分外食噉咸須白總別在當時禮一拜低頭合掌當陳告白鄔波馱耶我洗手飡食自餘但有事准此白應為若不諮啟時一一皆招罪食時宜用心授受須依法持衣分別等無令事有虧乃至十夏來不得離依止五歲明閑律隨意許遊方然於所到處還須覓依止若無依止者不消衣食利不淨行學處佛說三種罪無餘不可治有餘眾所除餘皆別人悔四波羅市迦極重當恭敬若犯一一法便成壞苾芻從初十二年皎如秋水淨此時無有疱十三年過生蘇陣那為子於故二行婬及蘭若苾芻獼猴處犯過佛說於學處欲令貪等除耽婬罪業中云何汝當作見十種大益利樂於多人廣制眾式叉如來大悲故於三瘡門內由貪故求入波羅市迦蛇被螫難治療他逼共行非具戒者耽著於此情生染應知犯他勝於爛壞瘡門或於極小境或生支不起此並得麁愆寧以己生支置於毒蛇口不安女根內苦報受無窮若遭黑蛇毒唯只一身亡若破重禁時永劫受辛苦行婬相多種犯具八支成隨緣事不同智者應詳察苾芻堪行處彼此根無損方便入過限受樂二心全初二方便罪吐羅各二殊輕重事不同皆如廣文說問因雖答二准問以酬言如非初二因應知非彼攝不與取學處但尼迦苾芻自為而作屋輒取王家木由斯作犯因他物作盜心移離於本處若作屬己想五磨灑成邊過五咸同犯磨灑准當時發意得責心觸物吐羅罪平坦純色地拽去但麁罪若剝裂異色越過得無餘若瞋心壞弶網等獲吐羅為福放有情便得惡作罪競地有二種斷處或王家他兩處得勝苾芻獲麁罪兩處勝於他彼人方便捨波羅市迦火燒此苾芻身呪術取他財末尼等諸物苾芻目遙見便得根本罪為己苗成就於他不欲成乏水堰田畦恐損便決却自苗得成實他苗實損壞應知據子實得重或時輕要心遠眾罪能益諸有情如何作苾芻反盜他財物被賊偷弟子金等奪取時不開悟賊徒隨事招輕重為賊說法乞半價或全還將賊付官人便獲吐羅罪苾芻盜求寂慜心為弟子將去得吐羅破僧罪流類至王稅界分關津合與財自負或他持盜心行異路盜將便得罪彼物可稱量價滿五磨灑罪必成他勝至彼稅官處云為佛法僧或云為父母廣讚其功德聽開藥直衣好物常須畜作淨過稅處此非應稅限布縷宜須截或時用泥污世尊教作淨稅處可持行若借他衣等由貪作己財若後不還他便得吐羅罪若上於船上所有鉢等物二人相授與謹捉好存心汝捉我今捨告知彼損壞准望其價直此必定須還他不請而食食得惡作罪苾芻既如此餘眾同斯說或時王賊與或是委寄人無別物主心彼與宜應受他財他見施知非是大人知時不應取不知無有過若見卑下與應可善思量於彼取非宜由尊不許故知事人餘人將僧伽等物與貧病應受用已鎮思還若身死無過有命可隨緣勵力須乞求應還得財處牛羊等重物受用村田等僧伽有隨教別人遮不聽住處與園田及臥具等物以理常守護令其施福增此處僧重物不應質與他不分不合賣是律決定說於寺高處立呼召得聞聲當於如是處安置淨人宅執作事業時與衣食饒益若病不能作佛遣亦供看打拷及髠割與聖教相違縛害惱群生聖賢皆遠離為福捨田地作分數應取受用時無過斯成古王法一切評論處佛遣不須言苾芻及求寂於斯勿措口從他正見得持與邪見人及與破戒人名虛墮信施受他飲食時量腹而應取長多名墮施淨戒者應知父母及病人為取非成過如將與餘者終須告主知於行處等見刀子及針等應與撿挍人問狀方還主彼物告眾已眾中三日停如無認識者任充常住用以己事換他或可為福故苾芻受雇作此事佛不聽親友及己想多少隨時用非盜便無過或可語他知親知有三種上中下應識純直可相知輕浮勿親友於三種相知上可該中下處中中及下下者下應知問病方教化應為求醫藥是可委寄者勿同尼乞油斷人命學處苾芻厭不淨求鹿杖自殺為福貪鉢等由斯大聖遮故心非誤殺自作或使他勸讚人死時便招他勝罪若說殺方便見他作隨喜放火燒林野或斬生支節若食於人肉斯皆得吐羅病及看病人若愚教法式應可問醫人或餘若耆叟方授病者藥異此得輕愆若供給病者如病狀應畜餘物亦可持清淨隨哀慜世尊遣大眾咸看於病人或可依次看諸事皆隨順不禮於病者病亦不禮他更互好心看并安於坐物不於病者前讚說死是勝病苦聞斯已由此樂身亡汝能行布施護戒無虧失深信於三寶當趣涅槃宮若汝身亡過天宮定不遙涅槃如掌中莫憂形命盡苾芻作是言便得越法罪應云久存壽此疾可蠲除壽存如法住善人應久留念念能增長廣大福德聚於有病惱者解醫宜教示善識於時處與藥勿隨宜故勸他人死不論心善惡自殺及賣人並獲吐羅罪鉢等生貪意起願令他死如彼旃荼羅斯人得惡作縱笑不應為以指相擊攊往時十七眾由此一人亡制底等作業無俗人相助重擔不擎舉緣斯殺匠人若塼等坼裂授他須告知不應竟日為猶如客作者苾芻監作時隨處當勸化宜給晨朝食欲使解疲勞若是知事人賊來聽閙亂不得故心擲石等損眾生可於十肘外拋擲木石等謹念於戒學勿使損悲心監知住處人眾中老應問若夜中說法牢防護門等寺舍勤防盜關鑰應觀察說五種閉門為護於住處上下二門樞關扂鎖重鎖隨其現前有當直者應為但安一二等准次須陪直如其總不著計失盡須還苾芻在路行同伴染時病當如父母想敬教可持將父老不能行恐畏午時到子推因致死此事不應為說上人法學處儉年諸苾芻實無勝上德更互虛相讚活命佛因遮不得言我得殊勝增上證除於增上慢斯便得邊罪自無上人法不能得諸定言得聖道分將成大涅槃言得增上證并獲於四果智謂苦等竟見謂見真諦說靜定四種樂獨靜住故此等事我知我見諸天等我見天龍等我共彼言談彼亦共我言說時犯邊罪我聞諸天聲彼來親事我或藥叉等類如此悉成邊若見糞掃鬼此但得吐羅為是鬼中卑是故非邊罪說得果通智膿壞無常想自將邊罪劍不樂強傷身說有苾芻見謗蘇畢舍遮意許是自身說時但惡作說戰勝天雨生男聞象聲審觀方告知異此便麁罪故泄精學處若離三瘡門於自他身分故泄其不淨此必犯僧殘泄謂在身中精移其本處創樂便成犯不要待精流其精欲動時攝心居本處此時無重過但許得輕愆如其移本處流精尚在身故泄出身中唯招吐羅罪精有五種異謂薄稠并赤黃色及青色最後轉輪王青輪王長子餘子並皆黃赤色諸大臣稠精謂根熟根未成女傷斯等名為薄如前精若泄皆並得僧殘牆瓶等穴處故觸泄其精吐羅罪所傷過於大石打雖動而不泄染心量己根於空舞動搖或由捉搦泄逆風逆流持並得吐羅罪若順風流者得惡作應知若以染污意故視己生支染心無利益常當念除捨浴室中摩觸行路髀相揩忽然精自流及夢皆無罪如是廣宣說苾芻並眾教若是求寂等悉皆招惡作初二部罪因各有其輕重初重大眾悔輕便對四人二因重四人輕便一人悔眾教要僧伽餘罪一人得不許對犯人同罪而發露無容垢除垢可得令清潔從犯眾教罪若有覆藏心還與爾許時令行遍住法應觀心至誠於眾深恭敬當與遍住法異此不應為若行遍住法更被煩惱害由彼愚癡盛或時重作罪此應更與法令行本遍住如是乃至三依律教還與此成可愍處知由煩惱生如若起大慚或可情謙下雖如是調伏於惡不能改此作留韁棄乃至厭心生若生厭離心了知其意樂意喜宜應授僧伽應濟出意喜水洗濯令餘垢清淨此中應出罪滿二十僧伽唯僧伽為主僧伽知意樂僧伽與其教秉法者應行眾中為羯磨處眾教其益由僧伽教出故名為眾教發露已命終或於遍住位雖言未出罪當生善趣中由斯可哀念懷悲勿棄捨無令自業打惡趣苦纏身若遍持三藏極愧眾中尊大福德六人對一便除罪須有至誠心慇重無欺誑一悔不重犯斯名應法人除咽已下毛及為下灌法除病緣而作吐羅罪割身觸女學處從足至于首染心觸女人無衣便眾教有隔吐羅罪若故意推牽從象車等處有隔無隔觸受樂罪同前女人來觸時苾芻生染著此則如前說牽推隔等同本作行婬意觸著女人身便得吐羅罪是他勝因故此據堪行婬餘獲吐羅罪小男黃門等傍生皆惡作鄙惡語學處苾芻麁惡語全非離欲人對女作婬言此亦由僧救汝身極軟滑可愛三瘡門或言非是好或道醜形勢持此物與我汝夫是福人云何與汝合令我受樂味言時道葉婆便犯眾教罪葉婆若不說但得於吐羅若女來求時不道麁惡語同前理應識麁即是婬言此中麁惡言謂是交會語隨方無定說約處以論愆癲狂與心亂吃及初犯人及以痛惱纏斯皆非犯類索供養學處於自身讚歎方便說功德婬言對女前眾教刀便割殊勝者謂最姊妹愛念言供養謂供奉解時便得罪所言尸羅具與戒蘊相應應知善法者定蘊相應故與慧蘊相應說名為淨行兩兩相交會可是行婬欲苾芻染污心假令道一句女人若解語此亦犯僧殘若有女人說非理婬欲言云汝清淨人我今興供養汝如斯具戒常有於善法殊勝應供者濁劫實難逢彼若如是說苾芻順答言內有染污心便成眾教罪女人供養者得無量果報不言婬欲事此得吐羅罪如是婬欲法苾芻說如前不道我如前亦得吐羅罪女人如是說除於婬欲字不言汝如斯吐羅亦如是或語無知者或除婬惡作若不說我言女說時同此一切染污言苾芻皆得罪此中染污者謂是染著心此據堪行欲翻此得吐羅丈夫扇侘等傍生唯惡作媒嫁學處自作若使人令女男和合持彼僧殘劍斬傷於自身水授財娉等略有七種婦私通有十數此相今當說七婦謂水授財娉王旗得自樂衣食住共活及須臾以水授彼故隨事立其名若以財取婦是謂為財得大賊強打取說此作王旗自許作他妻是名自樂住為衣食故來是名衣食住二人財共有同為活命緣作如是結契是名為共活暫時非久居名曰須臾婦七婦若分離事有七種別初離久生諍折草為三種或復擲三瓦言汝非我妻准法而遣出或高聲唱令如是初三婦分離令偶合一二三如次突色訖里多四五六如次一二三吐羅和彼第七時便得僧殘罪此中私通者夫死或他行此若母護時說名為母護如是父王父王母餘親護此中所說親謂是父母族父及夫並亡此名兄弟護若有姊妹者姊妹護應知婆羅門剎利是名為種護婆雌俱雌也斯則為宗護王法護應知有禁具法住如斯十種護差別謂私通前所說私通及末後四婦於斯若偶合必定得僧殘此男何不婚此女何不嫁苾芻如是語即便招惡作造小房學處自為作小房秉法觀無過量等便無犯異此得僧殘於此小房處堪作四威儀行住坐臥時受用令安樂長唯許十二謂善逝張手廣唯七張手是房量應知准佛一張手當中人三倍合有一肘半是正量非餘據彼處中人計長十八肘廣謂十肘半房量如是說不淨有蛇蝎大小蜂蟻等有諍謂近道好樹天王宅近河崖井等是謂無進趣如斯過若除合理房應作無指授為作無諍有勢分苾芻不淨處得罪謂吐羅一切過咸有定得於眾教眾過患悉除此舍皆無咎最初者或狂心亂病苦逼設造房無犯此是大開緣造大寺學處有主毘訶羅本無其量數此中言大者謂量及珍財無根謗學處并假根事說無根他勝欲壞彼淨行及陳像似事此二今當說時有蓮花色淨信苾芻尼因事往池邊來禮實力子去此處不遠友地二相隨取水往池邊見兩鹿交會既見是事已友地更相告苾芻苾芻尼汝見行婬不告言我已見共說宿怨嫌像似事相謀欲壞實力子如是等緣起隨說有差別諸智者應知斯成謗他罪破僧學處屏諫及眾諫乃至第三遮欲破一味僧便得眾教罪遮時不作白說名為別諫告言汝具壽莫作不和合別諫勸不止應秉羯磨諫謂用白四法并諸助伴人和合謂一心建立二種破隨順破壞法十四種應知法說為非法非法說為法調伏說言非如是等應識評論非言諍犯諍及事諍此中四種諍覺慧者當知謂種種言說不和眾異心緣此鬪諍生說作評論諍若人因忿惱非法言相說由斯鬪諍生故是非言諍有身及語心此三各一種或二二三種略言其六緣苾芻與女人不知同室宿未具至三夜此是身相應為女五六句與彼說法時非故心句增應知由語罪褒殺陀時問有過而覆藏此名為意罪應知得惡作有身及有心故意害生命不與取酒等此罪由二得五六句說已復故心增句此名心語二妄語亦同然故心興殺害并言打彼身說名身語心造罪由三種云何善心中苾芻犯其罪謂於佛殿上除草不令生又如作好心為供養佛故結鬘便得罪布列許無愆不故違聖言及僧伽制令此說是無記由其無惡心故心違越者斯皆是不善翻此善應知謂是傍乘義如是無量種造作於罪過鬪諍緣斯起謂犯諍應知如斯白等事說非是善等鬪諍生諠嬈是事諍應知欲作破僧伽無知招惡作別諫若不捨斯成惡作愆白不捨吐羅及說初羯磨如是說第二最後獲僧教隨助破僧學處於此隨轉人罪惡苾芻眾別諫等差別如是悉同前污家學處若有污家者說污二種殊一名為雜居第二謂受用雜居與女人作戲掉舉等受用謂同食及採花果類謂眼耳意識見等三應知別諫等差殊如前惡作等惡性違諫學處如是惡語人獲得眾教罪善言不肯順名惡語應知遍學他勝等說名為學處應受教誨言順於清淨法已說同法等隨順大師教別諫等不捨輕重等同前如斯十三事教因僧處得九初便得罪四由三諫生略於眾教罪已說少相應不定我當陳大師言二法苾芻鄔陀夷與笈多親密由斯事不定廣制於僧伽一苾芻一女共坐於屏處為婬事或無名二不定法靜謂無餘人隱密事非一牆柵夜簾障榛叢為第五行住及坐臥苾芻依實言如淨信者陳准事應治過若於行住等若不依實言應與求罪性白等如前作若得治罰法不出家近圓不共他經行及與依止等不應一席坐至死行治罰於罪不決斷二不定名生畜長衣不分別學處苾芻十日外畜衣不分別泥薩祇塵土坌污罪人身衣已縫刺染是名衣已成所言畜持衣謂攝為己有支伐羅成已未出羯恥那如是等應知此中為四句毛麻與落麻羯播死并絹高詀婆及紵是謂七種衣何謂分別財最小之量度縱橫充一肘罪成泥薩祇應捨而不捨於罪不說悔復不為間隔墮罪不能除三中若作一或二非清淨三事俱作已方名無過人於此罪未說或於鉢袋等於後若得者皆同泥薩祇由有財可捨復為墮罪傷墮落惡趣故名波逸底迦離三衣宿學處常共三衣俱無緣不別宿除眾為作法異斯便得罪一二眾多舍村外坑塹遶牆柵遍皆圍有一多勢分勢分謂敝園及天廟處等或差別或一名別一勢分一行相連故應知名一舍野人下賊等如一類同村二舍兩行別如梵志野人置立於多門是謂眾多舍此中勢分者外周寬一尋或雞飛墮處齊其舂處等宅鋪店樓場及於外道屋船樹車園所是一多勢分兄弟不分別或復唯一人由是一宅故說為一勢分如前說勢分有多勢分生由彼別別門應知門有共如是多宅處庫等許同然諸勢分應知皆一異差別外道若見別一異勢分殊此勢分不同謂安皮服等於樂人等宅諸事悉同前外安竿鼓等及以破竹處若樹枝相交斯為一勢分影及雨渧處於外有一尋人衣同勢分於此著三衣苾芻隨處眠斯皆無有罪於天祠等處大門同是一離衣此處宿不被罪中傷道行時勢分齊四十九尋坐住臥離衣無過一尋內月望衣學處雖得支伐羅於餘有希望得齊於一月不分別無犯八半至正半一月是衣時於後謂非時於親等希望深摩舍那處若有死人衣送殯往還衣他棄糞掃服糞掃蘭若處棄路蟻蟲穿及以破碎衣復有五種別火燒或水浸并乳母棄衣鼠嚙及牛嚼應知又五種因言衣已竟隨事釋三衣次第辯應知廣陳其作相新物及曾用是謂二種衣苾芻欲作時此法今當說若新僧伽胝兩重應截作尼師但亦爾餘衣並隨意經四月服用若作僧伽胝此衣應四重餘衣兩重作若更增重疊欲摘令相離摘離者得持十日當分別大衣條不等九條等九階後二十五條此各別當說三品兩長半三品半三長末後三品衣曼荼羅四半此中三品者是大衣壇隔此衣量應說上衣三五肘下者四肘半二內名為中七條及五條量數皆相似又復說五條橫四五竪二貧人難得利愍念故開聽此據應量人說斯等肘量極長極短者衣量可隨身上中下三衣葉量應須識狹兩指寬四二內者名中減如斯肘量守持不應法凡是帶毛衣不著入村內亦不往眾內食禮窣覩波作施主物想如是應分別不截支伐羅不著入村內若違招惡作有難事隨聽惡罵無信人好鬪難共住被擯將行者委寄不應為若委寄苾芻假令居海外亦得作親友應分別長衣自國及他方知委寄者死於餘苾芻處應為委寄人若分別衣時不近委寄者不對求寂等亦非親委人若人請持物寄與彼苾芻若知彼身亡此衣當與眾於諸衣緣邊應可為墨點令衣無雜亂易識不勞心苾芻若命過可將其六物應賞看病者餘外任僧分三衣當割截尼師但亦然十三資具衣略舉其名目三衣并坐具泥婆珊二種僧脚崎有兩拭面身巾二及以剃髮衣并遮瘡疥服十三藥資具此並牒名持自餘諸長衣各各應分別隨所應而作苾芻須者持內無僧脚崎不披於上服愛護應受用餘物亦皆然合染者應染應縫者可縫應持者可持作法應分別苾芻得新衣應為三壞色青赤石樹皮冀除貪染意紫鑛紅藍欝金香朱砂大青及紅茜黃丹蘇方八大色苾芻不應將染衣疊被高襵婆毛緂并氈褥及以輕薄物此不截應持除其有毛者彼皆帖葉持無令少欲人縫刺勞辛苦若五條覆身得營眾作務七條於淨處作業許無遮僧伽胝處眾食及禮制底并入城隍等此處並應披疊被高襵婆褥及駝毛帔諸重疊衣服勿濾於蟲水臥他氈席等襯無用七條可疊作四重夜中應警睡離衣宿餘處他衣不割截假令非染服權守亦開聽無病著一衣不許飡飲食無衣亦不浴有難在隨聽詳心遣一人借得緂帔等均平應受用非唯借得人自己白色被晝臥染遮外受用僧祇物內外並須遮披緂毛向外遊行不應著若怖於蚤虱坐臥在隨開阿利耶儞緂唯僧伽聽畜由其出此國即以國為名僧伽有隨教合用高襵婆自餘諸雜緂別人皆得畜為牢於下服佛許繫腰絛謂遍圓及方三種絛應識己臥具若新他物隨好惡當須以衣襯不許赤身眠苾芻有衣服不應雇人浣若自使好人盆內徐徐濯不惜打傷衣復令染色脫速破便廢事為此大師遮若有具尸羅好受用衣服令其施不斷增長福恒流寬纔一肘半長中有三肘是三衣袋量更增便不合苾芻得他衣舊打成光澤水灑令虧色方合出家儀孫陀利得衣好為難陀打由斯大師制恐生憍逸心寬唯自張手長可一肘半應將赤土染綴在僧伽胝應可將斯物帖在當肩頭恐汗污大衣敬心應受用若近衣緣邊微知將欲破應以線縫刺無令廢守持死人身未虧勿取其衣服不合故傷損將為糞掃衣苾芻取屍服下至蟲蟻傷七八日曝之浣染宜應用凡著屍衣人不用僧臥具乞時住門外不得入他家若其他命進報言屍處人必更請慇懃入舍并隨坐若制底畔睇周圓離一尋不食於魚肉亦不為舍住若是僧祇帔不染帶𦶇持逝多林施衣由斯不聽染若是僧伽物不犯泥薩祇別人衣有犯捨時應准式使非親尼浣衣學處為於衣上見有不淨遺精由斯故起貪笈多因得子苾芻使非親苾芻尼浣服若染及以打捨墮罪傷身若令尼浣等隨一罪便傷非親若有疑此招於惡作手掌若一打染汁一揉衣苾芻雖善心亦虧於學處取非親尼衣學處若非親族尼苾芻取衣服為無憐愍故得時招捨墮不與亦不取換易便無過買時依價直或可任其情苾芻尼有財決意持相施或聽微妙語歡情奉法師或時見近圓持物來相助被賊奪時施為受皆無犯從非親居士婦乞衣學處於非親俗人或於俗人婦苾芻衣現有從乞遂招愆乞下衣及線便得勝上服覓少得全衣受取時無過過量乞衣學處苾芻衣失奪有人多施衣但取上下衣不應過量受上衣肘十一下長至七肘此據俗人衣名為上下服大衣三五肘兩重為上服二五肘下衣謂聖教上下從彼乞衣時若得盈長物宜應還本主更施受隨聽非親居士婦共辦衣學處若俗人夫婦欲為辦衣價苾芻從彼覓若得罪便傷非親如上說若得七種衣衣體是堅牢說名為淨物從他乞衣直或五乃至十迦利沙波拏色量如前說若求此等衣乞時招惡作若得泥薩祇得多便不犯苾芻若無衣容儀不端正由斯世尊教制遣著三衣非親居士婦各辦衣學處衣事並如前別與衣價異當觀緣起處有罪及無罪王臣送衣價學處若是灌頂王及婆羅門等大臣并將帥令持衣價來見使送衣直告言非所應我受清淨衣開悟於使者應告執事者謂是信心人苾芻可求衣乃至於六返若更得餘衣受取成清淨過分從求得此招根本罪若過於六返彼自送衣來語言我息心當可還衣主若彼極慇懃禮敬歡授與此物應受取用時無有過居處有四別謂敞舍田店敞謂瓦作等舍即是居家田是營田處謂稻蔗穀麥店謂貯貨物是詰處應知說有六詰門待語徐為答若作急速語便招惡作愆彼見苾芻至告言仁善來或云極善來當於此處坐或云人食飯或時命噉餅或飲非時漿略言斯六種施主使淨人三是人清淨隨有非人者即招於惡作苾芻寄衣去與彼親愛人使於所寄人親友用無過在路知彼死即是死人物多時無長過物如餘處辨用野蠶絲作敷具學處若作新蠶褥成時犯捨墮有二種不同囊成及扞作作二皆犯罪他與用無過饒益施主故令其福命增純黑羊毛作敷具學處不用純黑毛而作新臥具求覓時難得復妨於正修過分用毛作敷具學處且如用羊毛四斤為臥褥黑二餘各一是應法無罪黑謂性烏毛齊項名為白在頭腹及足謂行處應知白尨毛若欠乃至於半兩若造此褥訖必為罪相知黑易餘難求純黑亦聽作若從他處得受用當隨意六年敷具學處若自作臥褥強遣六年持六內造時犯除僧為秉法若苾芻一年更造第二褥興功招惡作成時得本罪如是二三四乃至五年終若入於六年縱造非遮限不帖坐具學處若作新坐具以佛一張手帖在於新者壞色令牢固若於張手內故心減片許還遭本罪杖楚痛此人身舊者極爛壞久故無所堪或唯但有新不帖時非犯擔羊毛學處不自將羊毛行過三驛外少許為帽等密持非是愆半村擎惡作及半俱盧舍俱盧舍若過越村便得墮使非親尼擘羊毛學處非親苾芻尼苾芻令浣等持毛彼若洗斯便損式叉若別令洗等或復總皆為得罪隨所應不為但惡作捉畜錢寶學處佛遮苾芻輩執捉金銀等若三衣道糧病藥當持去苾芻應少欲少作少營求存心樂涅槃知量知時受出息求利學處為利作興生財穀等出納覓利金剛杵便傷貪者身遠求及期限出利并納質成與不成等興生有四殊或往他處求莊束船車等及覓同行伴斯名作遠求七倍等獲利方始與他財書券證保人斯名作期限本欲求生利兩倍等利增書券計時徵斯名曰生利末尼珊瑚等真珠物貯收明契作要期斯名為納質此中利未生已招於惡作如其生利得便招於捨墮成者謂已作打為莊嚴具不成即金等此並如前說為三寶所須方便欲求利應差知事者俗法勿相違王及諸官屬施主勿交關與時追索難或可全不獲納質善觀望籌量可與物善人堪委付無質與非傷賣買學處無別交易人苾芻須自買善觀當出語決價但三酬若當有賣買元不許求利若別有所須賣買時無過若為三寶事要須有賣買知事人應作勿與俗相違若人為設供就寺為市易當須差降與令彼信心增油麻穀豆等於內有蟲出安在陰涼處任彼自隨緣雖安在陰處生蟲尚自存置室瓨等中密閉無令損畜長鉢學處畜鉢有二種謂鐵及與瓦若持過十日必為罪相中若應量及減有餘應貯畜為濟近圓人不分別無咎乞鉢學處得作五種綴不合乞餘鉢意遮求妙好若買則非愆苾芻綴鉢璺不應用融物黑糖錫紫鑛泥蠟並皆遮綴鉢有五種謂銜鍱釘鍱鐵釘并鐵末及為魚齒縫依法而轉換若得便無罪異此乞惡作得時泥薩祇所得之長鉢捨在於僧伽轉取最後者應如法持用指鉤不觸食受二升米飯并容於菜茹此名為大鉢受一升米飯并𦵔菜名小此兩內名中是名三種鉢若鉢有璺穴補綴可存情作具須者持置於僧庫內要有鉢方行不蒙眾秉法除為賊恐怖又復擬還來自乞縷使非親織學處若非親織師無價織衣犯酬價并親族遣織時非過居士婦使非親織學處俗人令織匠為苾芻織衣不應至彼邊諂心申愛語令長刷削打將食誘織師彼人如為作得便招捨墮長者謂廣大刷者令軟滑削謂除縷結打謂打令堅乞餅與織師五正等飲食與其食糧者米豆等應知奪衣學處苾芻與他衣瞋不應還奪哀憐者無過意欲益前人動身是身業言陳成語愆於斯兩業中隨一便招罪乃至於衣角未離身已來得惡作應知離身便犯捨急施衣學處但是夏中利坐夏者應分此不通餘人預分招惡作夏無掌衣者不合受他衣若有難施衣金等咸應受急施有五種謂病為病人欲死或為亡將行故行施隨意十日在此時當受物若過於衣時斯便不合畜若施主告言我當自手施受取應為舉合眾罪皆無若得隨意利悉屬坐夏人亦通無夏者同為隨意事蘭若離衣學處阿蘭若有怖於自三衣中俗舍寄一衣為防其難故於斯離衣宿六夜許無愆第七明相生須還蘭若處非前夏安居是名為後夏此中若有賊謂是難應知言有疑畏處謂師子虎等有怖謂䖟等惱亂多眾毒雨浴衣學處春餘一月在四半至五半若其須雨衣此時宜可乞去前安居日尚有一月在此月應守持入夏隨情用可於兩月半苾芻用雨衣早求過後持此便招捨墮若於隨意日施得好衣財秉白二羯磨對眾前當受眾僧既共許慇懃各用心一日作使成物體須牢固如法作衣已花香好嚴飾置在於眾中張須知法者由張羯恥那苾芻獲饒益謂於十日內不須分別持雖無僧伽胝人間任情去別眾食展轉斯皆無過愆雖不告苾芻得入於村內廣文具有十此略言其五謂從八月半乃至正月半齊斯五月內名羯恥那時行下意及了行遍住兼出不滿夏及破後夏者不應囑信并求寂及以授學人不受羯恥那餘利皆須與破尸羅行壞大眾與作遮及入非法朋於餘處坐夏如斯等五人無利無饒益由其不消施持戒者應為迴眾物入己學處若僧現前物迴之將屬己他利最難消當受泥黎苦他施衣金等及以諸飲食遮斯兩種物名迴換應知此眾所生利迴與別僧伽惡作必定招非根本應識或將他眾利共迴與此僧若物屬此時合眾皆祇罪佛像制底人乃至與畜生上下樓簷等迴時皆惡作七日藥學處受取對苾芻守持酥蜜等自取隨情食齊七日無違泥薩祇應捨此須善苾芻間隔要經宵其罪應須說第二日還衣本主當從乞慳心不還者強可奪將來三中若有一更復得餘衣由其未清淨受時皆悉犯由衣等須捨故有捨名生復墜墮三塗為斯名捨墮故妄語學處已說三十事捨與墮相應九十單墮罪隨次今當說王舍城人眾及以諸苾芻借問羅怙羅佛今在何處此中有世尊報言在彼處大師由此事為說兩伽他故作妄語人違於一實法現世造眾惡當來受苦報寧吞熱鐵丸猛焰極可畏不將破戒口非法噉人食由苾芻妄語佛制於學處差別有九殊乃至於二種於無根五法波羅市迦等戒見軌邪命是九種應知他勝等五法見等三不同於斯作異言應知妄成八戒見軌邪命及以見聞疑苾芻虛誑時斯成有七種已說正當說不實有三時復有見等三說妄言有六如是一一減智者應可思說語若他知便成二種妄何謂五種妄他勝等應知說上人法時名入於他勝若於兩種謗不實誑前人根與無根殊名入於眾教若在僧伽前法說為非法由其對眾重名入吐羅中若褒灑陀時問言清淨不默然而覆過是名入惡作作此妄言時便成四種別所餘諸妄說咸入墮中收此五種妄說其體重輕異不相交雜故各陳其入言於不見等處顛倒說見等故心說他解墮落罪便傷毀呰語學處雖毀呰傍生喚為禿角等懷羞情不忍何況毀於人由斯世尊說常饒益眾生苾芻毀滅言便招於墮罪苾芻毀呰意問婆羅門種汝梵志出家此便生惡作若問剎帝利戲心得惡作薜舍戍達羅若問成根本毛木匠織師客縫竹作等如斯諸種類問時便得墮汝梵志工巧清淨應須學沙門汝何用即招惡作罪汝是剎帝利牟矟弓射等此事應可為說時便惡作如是戍達羅薜舍所作業織竹等雜作便獲根本罪汝自業應作乞索教讀等若作如斯語同前得惡作跛瞎𤼣躄行侏儒及聾瘂毀他如是說墮落火便燒汝疥癩癰疽癢瘙痔嘔逆作如是等語此人便得墮汝罪不清淨有疑悔惡作汝有忿恨惱得罪亦同前苾芻毀呰意惡說罵詈等與鄙語相應墮罪便相害如是族工巧作業形容病罪及煩惱言咸名毀滅語意欲簡前人是何者佛護答言剎帝利如是等無愆離間語學處苾芻離間語欲使他分坼由為觸惱心定招於墮罪汝剃髮賤人問言誰語汝報云某甲道此招於惡作於前學處中說族工巧等應知罪相似智者不應為發舉殄諍羯磨學處和合眾作法同心許其事若更毀破者墮罪遂便傷大眾共一心如法如軌則斷除四種諍評論等應知同心共秉法於事無猶豫若云不善時得破羯磨罪未作作了想或疑而毀破斯便得惡作異此便無咎若作此斷事作餘斷事想應知了未了得罪並同前主人秉羯磨持欲及見等并客來苾芻是謂五差別若識初中後是名為主人此中作法人謂秉羯磨者為他將欲者此名持欲人現前居眾中是名為見等我愛如是見作如此平章不識初中後應知此名客初三若毀破俱得於墮罪後二若毀時並皆招惡作與女人說法過五六語學處為女說法時唯齊五六語除有智男子過時得本愆一切色無常受想行亦爾及識為五語明慧者應知眼耳鼻及舌身意並無常此名為六語智者應當識欲說於五句故心言第六或可擬說六故七咸同罪若口吃無過及以語怱怱智女更問時為說便非犯與未近圓人同句讀誦學處與未近圓者同句而誦法隨說即招愆同誦開無過向未近圓人說他麁罪學處知他犯麁惡告未具得罪大眾與法者說時無有過何者名麁罪謂波羅市迦僧伽伐尸沙非餘事應識實得上人法向未近圓人說學處前人未近圓苾芻向彼說實得上人法得波逸底迦若是五種蓋凡人法共知非此名上人靜慮等境界謗迴眾利物學處說他與眾物迴將入別人若作妄言時便遭墮罪割輕呵戒學處半月半月說戒經長淨時若其輕慢言定得於本罪何須戒經內說此小隨小令人惱悔生是名輕慢戒厭疑生惱觸憂熱遍燒煎能令起悔心隨說皆招罪但是律教中所有諸小戒苾芻輕慢說亦皆成本愆壞生種學處所有種子類及以有情村根莖節開子自他損皆犯若從根得生此說名根種謂是香附子薑芋等應知莖種從莖出插地即便生謂菩提石榴柳等咸應識節種截取節入地能生長蘆荻蔗竹等由斯故得名裂種杏麻豆子謂穀麥等有釋異種子牛糞等生蓮羊毛生細稊是一師別釋有情蟲蟻等總攝諸生命村者謂樹等有情之所依想疑而損之皆招於墮罪如是種果等稱境定招愆別種別想疑應知亦得罪苾芻持五種安在臼中舂若種損壞時五罪一時得若不損壞者但招五惡作置火及投湯同前皆本罪若作故損意青草處遊行有壞時便墮不傷招惡作若於青草處曳物而傷損或湯粥汁等澆瀉亦同愆若以一方便斬斷於一樹便招一惡作一波逸底迦若以二方便斬斷一樹等便得兩惡作一墮罪應知隨方便多少得爾許惡作隨其事差別悉皆招本罪葉果未開花諸藕諸根等蓮梢及蘋藻隨壞墮相中皴皮及黃葉蓮花等已開若斷惡作罪佛言輕重異若須淨齒木及皮葉花根取時為淨言不應云斬折水藻及浮萍地雞并鹹鹵青苔白醭葛牽挽不應為何者是淨言云汝應知是解是與淨等淨了皆無過作淨二五殊火刀蔫鳥甲墮破并拔出捩斷擘不中營造伐樹時應從樹神乞以諸花果食設祭可隨時應為誦正法謂三啟等經宜應具告知十善十惡報行善招樂果異斯生惡趣顯其功德施復說慳貪罪歡喜等園中天女恒遊戲長時極樂果唯有施能招鎮懷飢渴火不聞漿水名輪迴諸趣中受苦無窮盡無始來串習數為煩惱逼自他無利益並由慳所纏七日不改變復無流血等大樹宜應截有異不應傷嫌毀輕賤學處苾芻作嫌言及為麁罵語所得輕重罪略言其大綱大眾作白二差遣分飯粥分房行餅果分餘雜物人羯恥那器具藏守支伐羅及以分衣人并守雨衣者毘訶羅波羅斯人所遣使行器持竿水及以驅烏人若遣分臥具行餅并行利眾差如是人嫌時皆本罪如斯十二類嫌罵者招本餘使得輕愆善可觀其事違惱言教學處違教得本罪教謂他問時惱謂說異言不陳決定語他問如是言欲惱便餘答除獵人來問恐彼害前生我視虛空爪實理有情無此人方便言報彼非成咎如其他問時惱意默然住由斯墮惡趣苦逼痛方言不舉敷具學處若於露地中安僧床座等除有人囑授捨去罪隨行若離於本居欲行向界外未離床等分便招惡作愆若棄出行時雨霑得惡作如有水濕澈斯便得墮罪說有三種壞謂蟲風及雨表裏俱損時此說為蟲壞被風吹反襵是名為風壞雨濕第二重名雨壞應識若在於房中被蟲等損壞招惡作等罪准說並同前初不思而去塗中忽爾憶自忖由癡等當須苦責心若遇餘苾芻見已應相就為護臥具故慇懃好囑看若彼為領知到處不藏舉波逸底迦箭便中不憶人俗人來請食借座當須與求寂等將去苾芻不自持俗侶詣伽藍設食供僧眾應與其座席宜差守護人若是看病人病老朽破戒又復未圓具斯皆勿囑觀二人同一座小者應收舉若彼夏相似後起者應持若聽法等時上座年衰老舉安僧座席小者應代為佛制諸苾芻於尊老給侍當為依止事利益兩俱兼若有難事至牆根及樹根著座不招愆無緣勿斷食行時支伐羅所有其勢分必無看守者臥具准應知讀誦正法時應可昇高座居處令安隱敬重大師言應可為高座四足安師子高下任時宜正方應好作傍邊安蹋道前為承足花踞坐誦尊言讀時前置案背後安花障兩畔任懸繒上蓋准時宜置在長廊下簷下長懸索用擬挂花鬘好心來聽經當前列行坐俗家敷寶座欲坐者隨聽攝念可應居諸行無常想當如是作意此是施主物雖是寶莊嚴坐時無有過在藥叉龍宮天堂皆許坐令彼福增長此教是牟尼不舉草敷具學處若其於寺中用眾草敷具去時無難事自舉囑人看此亦同前說與褥席不殊同彼罪應知護戒者當識舍中不除去或棄主人遮敷在毘訶羅不除招惡作習定者經行敷長十二肘勤修念誦者亦十二應知地鞕用草敷不置便生病防難為間隔無斯致惱緣牽他出僧房學處若瞋他苾芻從住處牽出其人得墮罪仍除有難緣設不自手牽令他苾芻挽二人俱得罪謂波逸底迦若令求寂等牽苾芻出寺苾芻招本罪求寂得輕愆強惱觸他學處若以好惡食或冷或熱等故惱他苾芻令食招根本若食堂煖舍浴室近門傍及閤道簷前此分皆不合於座及臥具他未有心移先住苾芻來無令後人去故放身坐臥脫脚床學處若在上房住不坐脫脚床以版承床足坐時無有過所言脚脫者於孔中抽出謂在故房上多時朽爛棚若無承足物或可仰安床不畏損他人量時應受用或時以鐵釘釘脚不令脫任情安逆榍或用草繩纏用蟲水學處水中有生命將澆地樹等自作若使人悉皆招墮罪蟲水有想疑斯還得本罪無蟲蟲想疑便招惡作過從他借罐綆他與用無傷澄濾好觀瞻濁時安黑果若水有濁塵臨之不鑒面此可慇懃濾清淨方無咎若井泉知淨法瓶等緻密眾及於別人五水隨情用濾羅有五種謂澡罐君持法瓶并水羅及以衣角疊澄心當好視蟲若小毛端並須依教看無勞數觀察齊幾當觀水如轉六牛車竹載摩揭陀是名觀分齊若其於水器起心疑有蟲宜應更善觀無疑方可用乃至俱盧舍或時一驛路彼處決知有無羅亦可行若即許還來半驛去無咎商旅有相識傳羅隨意去順流河岸行一一俱盧舍善觀應可飲異此即不應泝流隨取處觀濾並如常陂池水不流觀於一尋內井等取水處說佛語伽陀隨處有天神應從彼求乞將君持向口飲水佛不聽葉等必其無屏處非遮限宜應將絹布葉繫君持口及以蓋瓶瓨異斯招惡作瓨等有垢膩用意淨洗治隨時可曝乾為欲令清淨俗人所作事求寂不應為求寂之所為苾芻有不合苾芻望於尼事有犯非犯皆須善觀察准教可應行於池井等中見有餅菜等澄濾隨情飲應知此名淨俗人施水處准法好須觀雖在非時中隨情應飲用牧牛人等處苾芻少乏水酪漿及乳等洗足亦隨情盛酒大小行此器宜應棄若盛油等物火炙水梳治或令魚鼈舐垢膩盡皆無置水此器中非時用成淨女人求水時苾芻應可授不宜相續注勿生癡染心造大寺過限學處造大毘訶羅起基安水竇著戶扉及扂并可置明窓若欲起牆壁應和草作泥壘至橫扂邊二三重勿過若於上更著即招於墮罪甎石及木成雖多無有犯眾不差教授苾芻尼學處具戒有聞持年至二十夏言詞善圓滿不曾身污尼善說八他勝八敬能開演具七可應差異此便不合善解蘇呾羅毘奈耶母論此合教授尼除諍能調伏除此更有餘第二略教授大眾若有教上座可傳言尼眾清淨不又復和合不此中無苾芻於尼行教授姊妹牟尼教常須不放逸無令戒損失此是三塗因由尊二十夏能調所化生於律教善明王苾芻應識教授至日沒學處被差行教授雖可具尸羅及明須早歸無容侵日沒日沒作沒想或可生猶豫仍為教授事得墮罪無疑未沒作沒想未沒起疑心被惡作箭中當受於大苦若尼門不掩或可門相近或為多教授日沒並無傷尼可作供養應隨自己能尊人當受食令其福增長謗他為飲食故教授學處若以嫌嫉意輕毀教授人由生不善心當遭獄火焰彼有貪染心教尼求飲食見實而說者此誠無有過與非親尼衣學處若是非親尼不合與衣服由彼心貪覓來處不籌量與非親尼作衣學處於非親尼處不應為作衣由作惡形儀令俗生譏醜與尼同道行學處苾芻向餘處共尼同伴行賊等多怖時共行無有過若病無人持不應棄於路苾芻苾芻女展轉互相舁尼自將路糧苾芻得為淨苾芻持尼淨此並勿生疑與苾芻尼同乘一船學處苾芻若與尼乘船或上下於斯便不許直渡者無愆獨與女人屏處坐學處緣彼鄔陀夷共女屏處坐因招眾譏謗聖制不應然獨與尼屏處坐學處又與笈多尼獨在屏處坐據緣但道一餘三並墮愆知苾芻尼讚歎得食學處苾芻知彼尼讚歎故得食除其先有意食便招墮罪讚歎有二種具戒及多聞具戒從預流乃至阿羅漢多聞蘇呾羅毘奈耶母論實有如斯德讚食許無愆若實無有德為利受尼讚知而噉食者即招其本罪展轉食學處苾芻無疹病非衣作行時足已更生貪食時便得罪一食不能安此說名為病但獲衣方肘是謂施衣時僧房制底處其地如小席掃拭及洒塗此名為作務若半瑜繕那苾芻去還返斯名道行事更食者無罪若得有衣請更受無衣者受後招惡作食時便獲本先得無衣請後有支伐羅兩處縱俱飡此食非遮限前得有衣請後請亦有衣兩處食隨情此皆無有過若棄無衣處行就有衣家開難緣及衣非餘事應識若知於俗舍普請盡僧伽授事及餘人至時鳴健稚苾芻於自黨若客新來至請處應教示默去不應為施一食過受學處外道所居處苾芻在彼停無病一日飡異斯便不合無病別日住便得惡作罪如更受他食咽便招本愆施主意平等或是親族處假令多日食斯非是愆咎過三鉢受食學處施主非隨意若得飯󰉓等二三持滿鉢若過招本罪大鉢若取三二大及中一兩大兼一小二中并一大二中兼一小滿鉢取持歸斯皆得本愆三小咸無過親族歡懷與受多無有過受已應持去平分與苾芻足食學處苾芻足食竟不合更重食不作於餘法咽咽罪隨生五種珂但尼斯非是足限正食若足已此亦不應飡五種蒱膳尼米飯麥豆飯󰉓肉及諸餅是正食應知根莖葉花果名五珂但尼此據嚼齧義五正通含噉知是蒱膳尼有授者相近已作遮止法從座捨威儀於如是五處名足食苾芻此中隨一無則不名為足足罷竟去休此說名遮足若道且言者聖說許無愆若作餘食法非側非背後不安在懷中非空非置地兩手極淨洗然後方受食食了不離座是未足應知執食可蹲踞對苾芻應告我作餘食法仁當憶念知彼人當取食若二若三口語言持取去隨意可應飡若彼雖足食然未離於座應就彼人前作法皆如上彼人不合食應告食人言將去任情飡名第二餘法若得非正食謂是乳酪類薄粥薄󰉓等並非成足食若竪匙不住此名為薄粥指鉤不見迹謂薄󰉓應知若作足食想及以生猶豫食便招本罪便開地獄門若食雖未足而為足食心及起疑意時皆招惡作罪勸足食學處知他足食竟不為餘食法內懷於惡心勸食便生罪知足食想疑慇懃勸彼足欲令他犯過當來苦自傷不應以雙足蹈於食葉上病者便非過無病起譏嫌苾芻若無病連鞋不應食病應抽出足蹋鞋上非愆授食在背側或遠或隔障及不仰手時斯皆不成受授者立相近當前無障隔皆須仰手受極可用心請指食令安鉢如其墮葉盤此即名為受無疑應可食微塵有多種花果飲食衣有觸與無觸淨與不淨別土塵事多種有淨及不淨覩色不分明此則無勞受塵相若分明不受不應食食污衣須洗不洗便生過若行鹽等竟雖小不應起及時應可坐准次勿相排年卑居老上知想或生疑突色訖里多日日恒增長持食與他人便作希望意彼人重授與不淨不應食決捨絕希望後從他獲得此名清淨食受時無有過勿語益送人與我如是食隨行得應噉病人非在遮苾芻若食了可留一大抄普施於眾生不應為簡別若客至將行撿挍人并病及以看病者隨情在前食因籠拏開粥僧眾並隨聽由斯影勝王施地佛聽受因論於食法及與藥相應淨地等要門隨事皆須識飯餅及肉魚豆飯并󰉓等斯謂為時藥養命噉恒須蒱萄及芭蕉醋果并蘡󰞎棗等烏曇跋並曰非時漿俗人及求寂熟柔當淨濾酪漿蔗醋漿斯等非時飲說有七日藥酥油蜜諸糖石蜜及沙糖許服皆無過又有盡壽藥謂是根莖等如法應守持無限常聽服根雞舌薑等莖謂不死條黃薑等可知并諸香雜水七葉苦爪苗果謂胡椒等及以三果類准病服皆聽紫礦及阿魏黃蠟諸樹汁油麻灰等五復有五種鹽菴末羅苦木七葉尸利沙如斯樹等皮皆名盡壽藥如是諸藥類不擬將充食但欲排飢渴希心趣涅槃蒱萄及石榴菴婆芭蕉等根謂蓮藕類是時攝應知如斯時藥等展轉更相雜各從前藥勢服用者無傷熊羆及龜鼈并江猪等脂並隨身治病非時咸可服醫言食生肉人蛇象不聽魚肉若持來問淨當隨食門前制底舍空露地水堂簷下及房中並不應煮食作淨有五種生心等軌則若為作食厨眾僧共立淨住處絣繩墨草創立基時解法營作人興心應作法我今於此處立作眾淨厨三心念口言謂是生心淨造寺半已了知事對僧前我今普告知應如是三說此處我守持將為淨食處作如是告白名為共印持若人造寺宇房門料亂開室相不齊行此名牛臥淨若有僧住處苾芻久棄捨後至過便無斯名廢故淨若僧秉白二羯磨眾詳許知法並同心名為作法淨如是五淨厨苾芻不作法停食及煮食悉皆成不淨為淨二五殊刀火蔫鳥甲墮拔截擘壞作法者無愆火壞五咸淨餘損子皆成傷皮有不成於中驗生性當於上座所行食者應言三鉢羅法哆是名行食法上座當告言應平等行與須正意而食了說願伽他正說福頌時苾芻不應食若不聞聲者食時無有過正說伽他時聞時應諦聽頌了隨情食更說非遮限有能者應說眾首或餘人演法應時機當隨施主望凡是說法人應須與伴助由非獨一己令法有光輝為眾誦經時夜無燈不許護蟲為百目或復作籠遮所食魚肉等與俗勝人同他持施鉢中應食全無罪他為作肉食若有見聞疑此則不應飡為愍眾生故得虎狼等殘若有聞疑見由彼心不捨此皆不合飡不許無悲心耽味害他命准法依三淨食肉許無愆蒜葱等諸藥為病在隨聽欲令身命存斯名善法器病者食蒜時當護其臭氣選處應將息隱密可應為為病服食了可洗身令淨臭氣皆除滅方入本房中若服蒜葱韮為令身淨故停七三二夜如次可應知巡家行乞食料亂有多門應將飯等記無令路差失乞食秉鳴錫欲使施人知及怖於犬牛不許行撾打苾芻於俗舍若食餅果根勿嚼作大聲或時將汁飲自非有要事不應相觸食食時須用心勿濺傍邊者儉時若得食施主歡隨施亦可多將去分張與苾芻若上座受請食半與餘人為濟儉年時活諸同梵行欲令壽命久餘人得應食若在牟尼教一日實難逢若於鉢縫中見有餘殘食應以物擿去三洗用無愆食罷口應淨用齒木土等淨水漱三度若過亦隨情苾芻得食已疑有餘人觸應覓未具人重受隨情食有事須行去無人持路糧自携為換想噉時無有過若無人可換一日不應飡他日噉虎拳不合過斯食三日兩虎拳已後當隨意自作宜應食希望性命全須根地可掘欲果樹宜昇苾芻應自取除飢得延命斯等是遮戒為難暫開聽若是性罪者命斷不應作親識遠方來屏處應同食室羅末尼羅同飡開怖處受已莫放器左手急堅持齊手可應飡食時須用意如其不蓋覆置食被烏殘近󰐐處應除餘者隨情食僧祇若別人酥油沙糖等如其誤觸者不應便即棄若是四方僧或復別人食知淨宜應受異此即不應食雜沙糖等水洗宜應食雖在非時中此無不淨過糖與󰉓相和應將淨水投苾芻須淨濾非時飲水聽苾芻自為己於沙糖守持隨開於五人相知更互食病斷食少食熱悶及塗中於此五人聽餘者皆不合勝果卒難逢及上飲食等苾芻雖足食不加法亦飡若乞食苾芻巡家乞得食有人請入舍隨言使福增舍中食餘飯施主遣將歸縱觸還應食儉歲聽非過寺三時設食祭彼護寺神時非時藥叉住彼須應食訶利底母兒佛遣多祭食為護於住處令教法光輝別眾食學處不飡別眾食唯除病等緣僧中取少多或此送無犯乃至一匕鹽或一握草葉送向於餘處亦得表情和有人不盡情四人名別眾病作道行時事如前已說若是乘船去至半踰膳那或可覆還來食皆無有過若眾多施主別別供苾芻隨彼施主心此謂時差別諸外道沙門彼若施僧食悲心應為受由彼不信故界中別眾食有苾芻想疑得罪若三人食便無有過有別定屬利食時與眾乖此順施主心縱食非成犯非時食學處從過中已後至明相未出苾芻不應食若食罪侵身有病在非時醫人令遣食當於隱密處無令俗見譏食曾觸食學處苾芻觸食等此則不應飡食前食後殊說觸有兩別若在食前受食後噉便愆若食後受持夜分過不合若手有雜膩謂除眾難緣不觸於鑰匙及以觸衣鉢不受食學處飲食若不受怖罪者不飡食咽罪便傷除水及齒木葉及淨齒木有汁還須受若是生種者仍須將火淨苾芻行乞飯有餘仍未熟宜應自煮食受取取應飡得魚肉果等先煮已色變牛乳等三沸更自煮非愆他人來設食有事便棄去應為北洲想觀時自取食以藥灌鼻時若咽當須受若能不咽者不受亦無傷食有蠅蟻等附近不成觸觸處除應食鼠鳥受應知若手與手受或物與手請或手與物請或物與物受若入厭賤國遠置亦成受更有餘成受謂象馬獼猴索美食學處苾芻身無病為己不應乞生酥并乳酪諸肉及以魚為病故乞求縱食而非犯無病乞惡作若食罪便中俗舍巡行乞執鉢默然住他問何所須欲者隨情說受用蟲水學處若知水有蟲受用全不合謂外內二種洗浴飲應知有蟲無蟲水此並如前說羅漉須依法由是性罪故有食家強坐學處苾芻在食家不應屏處坐令他生惱意仍除難怖緣有食家強立學處若女人丈夫欲貪相樂著說此名為食屏立亦招愆與無衣外道男女食學處苾芻若自手不與外道食擘破與隨聽欲令除惡見彼槃器在地悲心應授與為生哀愍想不得現虔恭觀軍學處若觀軍鬪戰苾芻皆不許必有緣須住此則在隨開軍中過二宿學處有緣須往時齊兩夜應宿如其更過宿除難便成犯動亂兵軍學處軍旅象馬眾旗王及兵力國主及大臣見時便得罪軍旅謂整裝兵力謂驍勇若立標旗處於此號旗王人主大臣請有障難及怖假使住多時斯亦非成犯打苾芻學處不以瞋恚意故打他苾芻違本要期心不遵於聖教假令將一指若打即招愆況復手足拳杖木等相害若將掃帚打隨有幾多莖觸彼苾芻身還招爾許罪如是把豆等隨打罪應知若不墮彼身准數皆惡作若為彼椎噎或時因誦呪苾芻將物打斯等並無愆以手擬苾芻學處若於苾芻處努手相擬時即便招墮罪還如打中說覆藏他麁罪學處知他有麁罪元不許覆藏若有怖畏時縱覆皆無犯從波羅市迦乃至眾教罪及此重方便覆至曉招愆共至俗家不與食學處不作嫌恨心故令他斷食彼人無有病必得罪相中觸火學處若不是開緣然火皆不許及滅火觸火有難便非過皮毛爪洟唾擲著火中燒熟炭不守持觸皆招惡作與欲已更遮學處僧伽有事時苾芻先與欲後時便不許墮罪必侵身與未近圓人同室宿過二夜學處未進近圓人與之同室宿此唯齊二夜第三便墮罪說有四種室一是總覆障二總覆多障三多覆總障四多覆多障於此四室中苾芻睡臥時獲罪隨輕重如是四種舍至三明相出於中罪輕重護戒者應知有三種明相謂青黃及赤青光纔現時即得根本罪若在高閣處言聲不了知及餘諸屋中共宿成無過不應於一床二人等同臥於褥權開許衣等隔中間燃明室中臥有病在隨聽及以瞻病人餘人皆不許無病晝日睡嬾墮者便遮禪誦若勤修片時隨意臥闇中禮尊者不應首至地當以虔敬心發言稱呼睇共求寂道行同眠應警覺若困不能者起坐隨情睡求寂一切時慇懃當守護猶若輪王子斯為佛樹芽不捨惡見違諫學處苾芻作邪行說欲非障法此能為障礙由癡無所知乃至於三諫若其見不捨此是罪中極宜應速驅擯隨捨置人學處知此惡見人未為隨順法及不捨惡見皆不應共住不共作讀誦亦不為親友共受法食者得波逸底迦為斷彼惡見或親或病人讀誦在隨意受用便不許攝受惡見求寂學處若是未圓人將求圓寂處愚癡說欲法非障道應驅苾芻離惡黨益物以為心共斯無智人宿便招墮罪著不壞色衣學處苾芻得新衣當須為壞色新衣謂是白染壞色有三青謂污色青泥者謂赤石樹皮花葉等染色號袈裟捉寶學處乍可觸瞋蛇醦毒難治療不觸於珍寶及以寶莊嚴末尼真珠等珊瑚寶裝具刀矟諸戰仗鼓等皆不觸寶物真珠等觸穿皆得墮若其觸未穿此便成越法鼓樂絲竹等刀仗弓箭類若成及未成觸皆招惡作若觸彈毛弓亦得惡作罪何況刀矟等擎持罪不傷像等有舍利觸時得本罪若無身骨者觸時便惡作歌舞吟詠類觀聽皆不許談話并相撲斯非寂止緣自為歌舞樂旋遊於制底由不護根門步步皆招罪由斯亂心故不許貪聲色唯求脫三有終希趣涅槃寺內見遺財所謂金銀等應將草等覆護防經八日若有主來求記驗同應與若無貯僧庫藏舉勿令虧後主來求索化彼少智人半價或全酬更增便不許非時浴學處若非是開緣半月內洗浴病道行作業及以風雨時若不洗不安是病當開限道行及作事斯並如前說驚飈動衣角說此謂風時雨滴水霑身是雨宜應識如其風雨雜說此謂相兼齊兩月半來是名為熱節始從脫衣服至水未霑臍洗浴得輕愆過臍招墮落渡河非是犯悶絕水澆身或可越陂塘為難皆無犯苾芻行水內及以乘船時若在大海中大小便無犯若有女人洗王及諸兵眾并有儜惡人遠避不應浴不應水中戲游泳或沈沒以水相澆擲打水作音聲若其為學浮或時須療病當於隱密處雖浮亦不遮殺傍生學處苾芻殺傍生自作或遣使當招極苦處惡道火燒然故惱苾芻學處於同梵行所不應令悔恨作惱心便犯異此許無愆汝未二十歲不成受近圓汝鄔波馱耶破戒眾不集若以惡作心說時便獲罪若說實事者此成無有過以指擊攊他學處少智雖一指擊攊便招過如無戲弄意示靨許非愆水中戲學處苾芻水中戲此彼岸往還於此有開遮並如前已說與女人同室宿學處若無障隔處不共女同房若牢關閉門此成無有過女於善惡言解了名及義此便生重罪餘者得輕愆全覆全障等室相如前說要待全身臥是謂眠應知若其眠睡著波逸底迦風能於地獄裏吹火鐵床中於樓閣有女應可去其梯成遣苾芻看縱臥成無犯若於晝日臥與上事皆同并須結下裙異斯招惡作恐怖苾芻學處為尊重佛教不惱亂眾生自作若使人不應為恐怖或作諸鬼形若羅剎等像或以聲氣觸怖彼罪侵身可意人主天食香梵志等報言來害汝便招惡作愆欲前人得益現極苦令怖說於三惡道雖怖亦無傷藏他衣鉢學處藏他衣鉢等戲笑不應為若作罪侵身為益便無過他寄衣不問主輒著學處先與苾芻衣不語用得罪若是同意者雖用理無違以眾教罪謗清淨苾芻學處若以眾教罪謗他清淨人此成燒煮過餘皆得惡作與女人同道行學處若無男子伴共女涉道行得波逸底迦里數如常說行到一一村即便招墮罪若其村未至惡作罪應知若於險路處女人為引道或作防援者此皆無有過與賊同道行學處與賊同行去即得於墮愆若開無犯者如前已宣說商人偷稅道此尚名為賊何況破村坊打道白劫者與減年者受近圓學處若年減二十未合與近圓由於飢渴等不能堪忍故若實年不滿後為此想說此不名圓具苾芻皆得罪若彼有疑心不滿不滿想告言年滿者受時便有過於滿作滿想告言我年足或可迷而說此皆無有犯近圓非一事隨說有多門護戒者存心理應詳審問壞生地學處於地作故心自掘教人掘損濕招本罪皮壞得輕愆說有二種地生及與不生若經水雨霑三月名生地若其無雨霑事須經六月此據曾耕壞餘地不論時生者招本罪餘者得輕愆砂石土及泥輕重皆須識若於地釘橛便得根本罪拔橛及搖泥此皆招惡作隤牆及崩岸得波逸底迦若損破裂者此皆成越法若作遊行心崩崖動泥等記數損地罪不損者無過為眾修園圃淨語令掘地無蟲者許為有命皆不合過四月索食學處若有四月請苾芻應可受除極請更請常請及別請所言我常請謂恒時請食於中別請者應知施別人極請謂慇懃更請數數食除如是請食餘食咸招罪請與上妙食苾芻索麁者索時得小罪食便無有過請與麁鄙食更乞上妙者索時得小愆食時便罪大與乳便索肉施酪反求酥乞小食本愆不遮於病者或信或富人施主有廣意令彼福增長久受亦無過遮傳教學處汝於此學處告言令遣學對諸苾芻前鄙賤云愚小斯將墮罪劍自斬愚癡身墮在惡道中受苦常燒煮愚謂漫思度癡謂不了經不分明不善不解於經律作愚癡等言口說一一語前人若聞解得波逸底迦問知三藏人求解者無犯智者言應用闇處作燈明如其彼妄陳此人應反詰縱使云愚等道實理無傷默聽評論學處更互不為忍瑕隙共相求默然行竊聽住時便得罪他於屏房語不作聲而聽了義便招本聞聲但小愆若於簷閣中或出或行道惡心聽得罪善意者無愆不與欲默然起去學處若論如法言或作單白等不語傍人道默然而捨去勿為別眾法去可語餘人由其不囑授獨入無邊海不恭敬學處於眾及別人不為恭敬事慢眾得本罪別人招惡作大眾守寺人違言亦得罪別人眾中老并及己尊師他有違逆言情不欲依順宜應善開示此則許無愆飲酒學處諸酒飲若醉茅端不滴口不飲不與人由斯放逸故苾芻口有病醫遣含無犯假令命即死無容輒吞咽諸麴等雜物醞釀方得成眾人共許者是名為大酒若以皮果花汁等用成就此名為雜酒斯皆能醉人或可以糖蜜蒲萄等作成並在此中收為其昏醉故如其於酒體未成或可壞飲時無有過由其非醉因諸有醋漿類及以酪中漿水和澄濾飲非時亦無過諸酒變成醋飲皆無有犯醋漿盛貯久並是醋應知黍󰡊等非制說二酒應知變壞或未成明其非醉性酒有色氣味能醉招大愆若不能醉人便招三惡作如是三二一飲時皆得罪隨招一二三不醉非根本若皮花果等能為醉惱緣如其麴等和此還招惡作非時入聚落不囑苾芻學處非時有苾芻入村不囑語有緣便罔過無事即招愆始從過午後終至明相初此即謂非時大師如是說苾芻若非時生疑入得罪時作非時想及疑招小愆食前食後詣餘家學處苾芻為請首向俗家中食此人曾不許更轉向餘家若於赴請者告言隨意食或主人聽去向餘處非愆入王宮學處王門或宮門及以近門處明相未出至斯皆得本罪城門與王門及以宮門閫去斯門不遠此名為勢分未曉到城門復為未曉想若入過門閫便招惡作愆若為餘想疑並皆招惡作言寶未藏者謂是未舉置不攝耳聽戒作不知語學處已於別脫經半月曾多聽言我今方了戒科咸在斯此法在經中自覺世尊說先當令悔厭方遣說其愆用骨牙角作針筒學處角牙骨所成針筒不合用斯人便自入違教罪筒中針筒須打破其罪應須說棄斯憍逸緣若留不成悔針筒有四種鍮銅赤銅鐵刀子應鐵作有三品應知大者長八指小者六餘中應為烏㭰形或似雞毛曲或向餘村等苾芻雖事急針須將一个為要擬縫衣過量作床學處苾芻為大眾作諸床座等高善逝八指越此不應為善逝八指長當中人一肘長者宜應截說罪准常途草木綿貯床學處眾僧床臥具不應貯雜綿故欲惱餘人罪箭便來射蒲臺及荻苗木綿羊毛等斯皆須撤去餘罪方應說云何名為貯謂布於床上粘著苾芻衣令他意不喜過量作尼師但那學處若作尼師但大覺三張手廣便一手半過此不應為長時應截却其罪便須悔問言除却未方可為蠲愆過量作覆瘡衣學處若作覆瘡衣長佛四張手寬須張手二越此遂招愆過量作雨浴衣學處如其作雨衣長佛六張手廣應二手半異此不應為與佛等過量作衣學處怛他揭多衣不合同量作長十廣有六斯名佛衣量生在苦毒處曾無有少樂鎮被火燒煮斯名訓釋辭若諸犯戒者墮於三惡趣愚人罪不悔由斯墮義成從非親尼受食學處已說於墮罪方陳四別悔略言其自相委悉可應知非親苾芻尼於村乞食處自手受取食便招別悔愆受尼指授食學處若其於俗舍苾芻正飡食尼來指授時與斯酥酪等舉眾皆須報姊妹勿為言若不一人遮合眾皆招罪內中外三舍三處苾芻飡上座作遮言乃至最下座汝且莫為言片時待食了或可問中外頗有遮尼不若不問而食家中得本愆若一不遮時外邊招惡作始從於眾首皆犯於別悔此別別墮愆異前波逸底若在尼寺中施受全無過自己財將施并由重信心學家受食學處若於學人家知眾與羯磨苾芻飢渴逼雖請不應飡花華葉等物縱受亦無傷受床座誦經並開非是過若於他舍食餅惠學家兒擘破乃令飡勿使空懸望阿蘭若住處外受食學處若在阿蘭若此中多恐怖苾芻不應出寺外受其飡若無觀林者苾芻出受食寺中餘處飡並悉招其罪苾芻犯罪訖應還至寺中應報諸人言我說鄙賤事四種別悔法如犯狀已陳自餘眾式叉次第今當說下裙圓整著不高亦不下不象鼻蛇頭不作多羅葉亦不為豆團如是應當學支伐羅披著好圓整應知不太高及下好披正覆身少為言語聲亦不高遠視但覩六尺量可長於一尋是往俗舍像如是應當學俗家不覆頭亦不偏抄服及不雙抄舉不叉腰撫肩不作蹲地行亦不足指去不跳不庂足不作柱身行亦不搖身行不掉臂而去不作搖頭入不連手肩排未許不輒坐坐須善觀察若重放身時此能生大過不疊足重踝亦不急踡脚不得長舒足勿使露身形下明恭敬食不應令鉢滿應留一指許并羹次第飡行食未當前不得預張鉢鉢不安食上恭敬可為飡團不極小大不得預張口如其口含食不合輒為言不以飯覆羹亦不菜蓋飯更作希望意由此益貪心不欱不󰜤㗱不呵不吹氣不以飯置脣不應毀呰食不脹鰓嚙半不舒舌彈舌不為窣覩波後破方飡噉不舐手舐鉢不振鉢振手當作鉢中想繫念可應飡不為輕慢心觀他比坐鉢污手不捉器亦不灑餘人不於俗舍中棄其穢惡水鉢不除殘食無替鉢不安不應立洗鉢不安崩墮處逆流不酌水是護鉢應知次明說法事己立前人坐或己坐他臥無病並不應己下他在高人前自居後他道己非道覆頂等同前他乘象馬輿及著鞋履等著冠帽繫頭及以花鬘飾持蓋仗劍甲斯皆是慢儀除身帶病人說法便招罪不立大小便不於青草上一二指洟唾除病並招愆不上過人樹唯除有難緣式叉羯闌尼是悉應當學已於眾學法略言其大綱七滅諍相應次第今當說所謂評論等有隨法能除方便七種殊由人有差別應差中正人攝斂身語者眾內當差舉稱理和其諍無欲無瞋癡并以無恐怖及移不可移除諍應差此評論諍若起可將現前除及以法現前當依大師教由現前能除故斯名現前為少慧念者且陳其一隅若九人十人是大眾差遣此差五或過名為差重差凡差重差人正直明三篋上座不朋一能為滅諍人若無其五德設已差應退具德者應差令作行籌者彼可作二籌顯法及非法法籌應可直香滑稱人心非法籌須曲臭澁情不樂左手蓋而行法籌應顯露僧伽應總集從初次第行先呈其法籌三語慇懃與如其取法籌數多於非法是名為法滅諍息理應知苾芻毀破時便招其墮罪非法籌多此名非法滅諍諍雖非法滅毀破得小愆斯乃是多人毘奈耶滅諍已說評論諍二法可應除子細述其緣具如廣文說次明非言諍以其三法滅謂將可惡法詰他清淨人謂是現前事憶念及不癡現前如上陳餘二今應辯應知念調伏如友苾芻尼謗毀實力子大師因此制應與實力子作憶念調伏令在上座前如是言應說大德僧伽聽被他妄說我我乞憶念法僧伽應愍聽如斯三請已應令一苾芻秉法為彼人作憶念羯磨次作不癡法如惡羯苾芻由彼先癲狂今秉不癡事致在上座前白言我昔日被狂亂所惱為非不覺知他便數數詰云我為惡行我今乞不癡毘奈耶應與所言犯罪諍由四法能除自言及現前草掩求其性既作於罪已或詰或不詰當在苾芻前合掌除其罪言大德存念我今犯斯罪問言見罪不報言我今見於後不犯不報言我不犯彼說奧箄迦此答言娑度犯他勝等罪對眾而自陳此並是自言能令諍消殄如哥羅苾芻被他言所及由衣招詰責行向釋迦城現前能滅諍名為現前法此亦是現前重更言其軌今說草掩法更相鬪諍人上座應就之正理當教示報言法難逢何為作二黨無事為諍競輕慢大師言言作如是事我汝咸有犯陳其後邊罪應可願蠲除作斯言告時如其不違逆是名住本性此朋應亦然彼朋意靜息不為違戾言因此諍能除名為草掩息自言犯斯罪對眾便言無猶如手苾芻說有言非有與作求罪性苾芻令彼臣大聖誨親言良由具悲性彼亦上座前應可從眾乞大眾宜於此作法並同前欲殄作事諍應須眾咸集如不作違拒是諍息應知已上兩卷明波羅底木叉戒本了次下一卷明跋窣覩等事若是旃荼羅唱令及酒舍婬女王宮處此五非行境外道諸典籍習讀將為勝及數犯罪人所食皆成毒常應讀佛教是惡道良醫開許讀外書為欲知其過一切智言說美妙多譬喻豈如外道論無理言麁淺多畜諸器具彫飾皆不許若畫坐床足斯皆外道儀苾芻身老病若乘輿隨聽杖絡及皮衣斯皆在開限無由帝釋請遂開於浴室并勤定誦人咸聽小食飯不注於眼口亦不香薰衣不畫傘皮鞋揩爪令光淨傘蓋有二種葉作葦竹成若至村中時不應正持入若作於傘柄應與傘蓋同欠呿開口時應將衣手掩有緣須笑時不得露齗齒讚詠大師德說法時非過不得長作聲宣唱牟尼典讀誦宜依法隨處勿相違若學讚德聲應在於屏處為宣揚正法不應生染心苾芻及尼等五眾許安居若至夏罷時五眾集隨意苾芻苾芻尼一切戒須學求寂求寂女受十戒應知不獨在道行亦不獨渡水不故觸男子不與男同宿不為媒嫁事不覆藏他罪是名為六法正學女應知金銀不應捉不除隱處毛亦不掘生地不斷於青草不得不受食及以殘宿食是名為六隨學之經兩歲上座於日數分明須憶知授事在眾前日日當陳告可於六時中月半減一日減日成其月至六成一閏如其王作閏月數有參差苾芻應可隨由王有勢力洗手洗鉢處若作曼荼羅不似日月形及似塔形勢苾芻涉路去若過神廟堂入彈指作聲伽他說佛語若至神廟所不應為損益苾芻若違教便招惡作罪苾芻等五眾不供養天神自作若使人亦得惡作罪若有餘因緣許香花祭食不得違時俗損益不應為事佛之善神隨情應供養於諸大經內遣作皆無犯於諸有情類常擁護行慈由有慈悲種不生於苦趣愛敬天神者常好為供養世間皆共然由貪生死樂皆求世間果由是祭邪神惱害殺眾生引他歸惡趣先已歸依佛轉更事天神供養獲果少不知尊敬處破戒著袈裟欺弄苾芻像無慚噉人食事同剛火炭應寫律教等流布能生福忘念者令憶自身兼讀持苾芻入浴室須揩身體時應令敬信人勿使不信者諸有持戒人不供破戒者不可令師子承事於野干此是佛法刺正教中死屍共住及隨行皆成不應法親教軌範師及父母有病假令是破戒悉可為供給父母老貧病乞食半相供由斯有大恩是故應瞻養見有闕乏處隨事皆供給乃至塗足油洗沐令身淨苾芻若用甎唯得揩踝足餘身分不許若為病皆聽不三畫插梳及帶於呪線應繫於左臂為治病開聽如其病除愈應安柱孔中醫人若遣為香塗身不犯若以香塗身不應出房外勿令他嫌慢增其不信心若有淨信者為福施香泥應塗戶扇邊嗅之能益眼淨信以香泥塗摩苾芻足為福宜應受去時當洗除必有妙香花苾芻欲得嗅意欲令明眼不應生愛心聽持鐵鑰匙為防衣藥故勿興煩惱意輒捉打眾生大眾及別人持印皆聽許銅鐵木礦石甎錫等應為別人髑髏像或刻為白骨大眾法輪形此是作印相凡食小香果皆須待核成欲令其福增僧伽果須熟不應臨水鏡愛心觀面像為病念無常照時無有過不自斷生支亦不甎石打宜將不淨觀洗除婬染心洗足盆內高其形如象跡竹及多羅葉二種扇應持若欲除蚊子五種拂隨聽枝梢劫貝𦶇麻毛并破帛若須上高梯應結裙下緣苾芻不擎重應覓俗人持苾芻之儀式皆與俗不同用梳等搔頭是事咸不可若髮有塵垢頭癢手揩摩或時將故衣此等皆無犯寺後西北隅安置大便室及以小行室皆須店門扇西北角下房安大眾瓶水此據門南向餘面准應知若見諸俗人及老苾芻啑應云久長壽不言便得罪大者見小啑應告言無病小者於尊年即須云敬禮凡是噉食時及便利未洗或一衣在道或立穢鬧處或復食雖了口猶未澡漱斯皆不禮他亦不受他禮若於旦起時齒木未淨口禮他及受禮並皆招惡作見行遍住等皆不應禮拜佛及大苾芻唯此二應禮於斯聖教內有二種畔睇一謂以五輪二乃搦其腨持戒者不應毛繩繫蛇項如其不肯去方便好應驅應可用軟繩徐徐繫項棄宜安嶮叢處勿對於眾人如是於鼠等皆可興悲念繫放無令害慇懃善用心護戒者悲心蚤虱常存念置故衣氈內應安孔隙中若其除壁虱可安青草中隨其樂處行勿令生苦害油器有三種大者受一抄小半抄餘中隨情可持用道行為法語或作聖默然住息說伽他宿處誦三啟聽持三種繩長百五十肘短百肘餘中隨處應當用如其井池淺或可水平流長短任應持或時全不用若為苾芻尼演說律儀教中間應幔障異斯便惡作不取賊遺物應可善觀瞻多人共委知設取無愆過苾芻若種樹擬充僧果園守看經五年去時須囑授苾芻不呪誓若作似妄語亦不賭衣等博奕匪尸羅苾芻見女人若有染心起或女生染意住處捨應行若見苾芻尼為來聽法故不可遣其立與物令安坐應與甎木枮及草稕褥子唯此令尼坐餘物並不應尼來至寺中應與其臥具令用中下者上物無宜與苾芻苾芻尼相對不說罪由於所犯過愧恥難陳說苾芻尼有疑於罪應為決尼須起尊敬勿生輕慢心尼入僧寺時至門應遣問報言無過者隨意令其入欲居蘭若人應先善三藏日月星行次皆應分別知若在蘭若住應畜油等物他索可相供令賊歡喜故先是工巧人調度不應畜醫及解書者針筆等聽持苾芻住蘭若應可務精勤出家勤最初懈怠便招罪縱使行精進正法亦須求離此見不明失信乖修習若離正教授無宜習定門能發狂亂心損害禪支路於其所住房香花等芬馥床服咸應爾異此心難定僧家營作木不可持燒染若是曲爛者許用在無傷若為他解勞應須觀軌式彼人有伴屬勘問乃相容若見有女人水火等漂害苾芻應拯濟由悲故非犯若有人來問云何活命緣苾芻隨事教勿使違時俗若於寺門下或在房簷前若有女人時苾芻不應住已於五欲境捨之而不愛是故常用心念住勤修習三世諸如來獨覺聲聞眾皆依此道去能至涅槃城弟子觀師德方可請為依師於弟子邊問知應攝受兩人隨有過彼此並招愆為斯俱用心慇懃好相察師須戒行全瞻病不悋法隨時常教授當求如是師弟子亦具戒勤策性柔和恭敬於師長禪誦無違闕有緣自行去或復見本師入外道歸俗斯皆失依止又復隨一人作捨依止念此即名為捨進否善須知呵責門徒時不可便驅逐權聽寺內住若改命歸房說有五種呵不語不教授不受其承事遮善品捨衣呵責及受懺皆須准教行此二若乖違俱招惡作罪嬾惰無孝心麁言親惡友於師不恭敬斯人勿懺摩若擯於求寂隨將上下衣并與濾水羅師須善觀察若已受近圓應與其六物必是難容忍隨去不須留若離本依止一宿不應行仍除滿五年善明於戒律如其向餘處緣開五日停勤求依止師若無不得住宜於彼師處應為洗摩身或染或縫衣斯為弟子法軌範於作業知量可應為養護起慈悲不應令過分教讀依止師報恩俱給侍然於二人處恭敬有差殊若無教讀師在處住無犯無依不應住依止倍存心雖斷煩惱盡復善閑三藏若未滿十夏仍須伏依止去師兩驛半半月一度禮此半八日禮同處日須三若於後夏內依止師身亡宜應自守心更互相監察若至三月滿處無依止人第二褒灑陀不應於此住既為隨意事勿更褒灑陀大聖順時開即名為長淨更互相教示隨意聖遣為常開長淨門對治眾罪業寺中有客至主等或時多十四五參差應隨主人作若處客來多舊住人數少主應隨彼客共為褒灑陀僧伽不和合對一人守持若一人亦無心念應言說如是作守持苾芻衣及鉢并捨為分別兼捨請應知大眾若和合得好人共住理應許說戒心念亦隨聽必若難緣生有事開心念應知隨意事准此亦應為大眾可同心應共作隨意異此應須喚同行者為之將去隨意時可有七八日應為告白事令使眾人知壇場應秉法界中或出外一界不別住眾事悉應為二十十或五及以四苾芻有此四僧伽隨應秉諸法不得以世尊添彼僧伽數佛寶殊僧寶秉法者應知出罪須二十近圓十人等滿五應隨意四為褒灑陀若處秉羯磨白等如法成名住處應知異斯非住處苾芻不啞默口應宣法言是外道愚癡誘誑諸無識苾芻安居了三事應隨意如不作此事無難不應行雖有見聞疑別遇難緣起為護於身命越海亦須行若有王賊等樂聞苾芻戒難緣應為說無難不應為貧人有信心富人無信敬慇懃樂聞戒世尊開為說苾芻善三藏法師及病人眾中最大者咸應放知事聞有明三藏遠從他處來鼓樂及幢幡應迎兩驛半大眾鳴揵稚隨力悉應迎美食解疲勞請次宜應告房舍及臥具常不在分限給淨人相供不差知眾事戒學佛所制僧制眾同為乍可乖眾言無違世尊教眾意有多途雖立還復廢豈有能迴改無二大師言五月十六日應作前安居六月十六日苾芻為後夏但有此二日合作安居事中間但空住不許作安居苾芻三月內不許外遊行飛禽於夏時亦不離巢去若至五月初逼夏須存意可於其住處營飾等應為既至十五日總收於臥具差分臥具人應須具德者於欲瞋癡怖眾過並皆無善知分未分此即應差遣毘訶羅波羅應須告僧制冀令安樂住勿使有虧違諸人樂住者不應為鬪諍於此受籌人當須自審察單白告大眾今是十五日僧當共受籌明作安居事從上行籌已次可分房舍及以床臥具皆從大至終若近安居時當須善觀察所行乞食境無令事有廢若於所住處知有同行人具德有多聞并淳善和合不令煩惱起若起即能除有此善伴處宜應共居止病藥并乞食斯皆易可求無多婬女家斯名善行處當於隱屏處蹲踞對苾芻口說安居文作法應如是我施主某甲侍人及作者我今於此處作前夏安居或云作後夏有破裂修補我於此夏居餘並同前說若於此安居無法界外宿現在無饒益來世受泥犁若為寺等事并諸雜福業制底眾食緣及以出罪等尼違八敬法為欲除其罪或為下三眾受戒等須看若諸俗人輩有請喚等緣苾芻察時宜須時應往赴三寶及父母師主等有事并諸病患緣皆請七日去一日二日等乃至四十夜苾芻應可去勿令前事闕若有如法事察知非是虛僧伽共許差隨情可行去仍於一夏中過半不在外為斯但四十若過罪便傷飲食若有闕醫藥復難求全無供侍人去時非破夏若處有八難及婬女黃門并惡獸等緣行無破夏罪若有罪惡人聞來破和眾恐為非樂事出去者無傷聞彼鬪諍人知是己親友不往諫得罪停無破夏愆若共他作契向某處安居至日不赴期苾芻招惡作苾芻若守持七日或多日在外如逢難便住者隨聽若無有餘緣留住經多日輒違於本限得罪并破夏結界有多途略言其四種任現所須者隨事今當說大齊兩驛半減此任當時四方應置標山河樹等記可於前相中乃至於住處除村并勢分結大界應知大眾盡須集一人秉羯磨白二無差𣧘斯名結界成又為不離衣依界秉羯磨欲令安樂住元由老病緣雖復離三衣界中別處宿除其村勢分隨處任遊行於前大界內欲作小壇場應為白二結先須解大界若欲結小界置標相同前名曰曼荼羅於斯任秉法先結於小場次結於大界依如是次第結界者應知眾咸死轉根或時俱捨戒或盡出界外明相過不還或時為白四大眾同心捨有斯五種別捨大界應知凡欲結諸界標相復須知一樹應兩標分半為其界或時以一樹為其四界標四分各相當五分便不許向下兩驛半向上數亦然齊山頂樹梢或至籬牆上種種莊嚴具皆悉在隨聽瑩飾大師形令施福增長不許安耳璫及以足鳴釧斯為女人飾勿累大師形欲使眾人散鼓樂可潛聲供具悉應收無令有虧失或時大眾集諠鬧出高聲不知時至中應鳴䗍擊鼓若分亡人物眾大卒難為十人為一朋或至百千數各分取大段隨人更細分得分未分時若死須分別分竟身方死物入四方僧若未細分時當朋人合得有請苾芻處并喚苾芻尼食罷與施時持財安眾首此應為兩分或隨施主心飲食可平分佛亦咸同此苾芻分施物等分應與尼式叉摩拏尼應二分與一將欲圓具人亦二分與一求寂求寂女三分一應知若有多苾芻苾芻尼眾少應計人頭數無宜中半分若至大會日請像入村城能令災橫除莊嚴為生福遍洒康莊道嚴儀巷陌中散花懸妙幡雅麗如天苑栴檀及龍腦沈水香普薰隨風處處行聞者生欽仰鳴螺擊鼗鼓撞鍾告四方屯聚震鴻音聽者生隨喜鼓樂無停息高聲出雲表旃旐遍縈羅斯名大法會大旗有五種鯨牛妙翅龍師子畫幡旗咸持以供養人眾皆陪從法俗兩相依如是勝莊嚴引導如來入由佛入村城敬心興供養八部天龍等能除眾毒惡因斯獲財利大眾賣應分准價上座知善觀其好惡若有所須人隨情當上價還價未了者無宜著此衣敬持妻子等三寶隨一施不可為作價當隨施主心歌舞伎樂處苾芻令作時諸有護戒人不應言汝戲應告言賢首汝可好用心供養於大師勿生於嬾墮窣都波掛幡不應將物釘元初興造日安橛在隨聽塔上然燈供苾芻不自昇有緣須上者應可令求寂餘人無可求香水洗雙足苾芻應自上供養大師心造寺三五層香臺或五七或可隨情作小寺五三房略論處中寺於東西兩邊三層各九房房中寬丈二後面亦三層上取三房地中擬安尊像簷前不廢行或可此簷前從地為重閣隨安大尊像每日設香花前面兩房地從下作門樓門在下層間小作應牢固入門於一角閣道上三層出上並平頭四邊皆絕壁尼寺限三層香臺隨至五寺中房軌則准苾芻應知佛像形虧壞尊經字滅磨拭却可重修令其更增勝制底尊儀影新壇足不蹈必有緣須過可誦聖伽他苾芻乞食時有人無簡別佛想喚為佛持物而相施苾芻應問彼詳審觀其意汝喚我為佛為是兩足尊汝喚為法者為是盡苦法汝喚為僧者為是真聖眾既問決知已隨彼所樂情施者應受之此皆無有過假令唯一尼受請向他舍行初留一座為擬苾芻來苾芻應此座求寂亦宜居不解願伽他苾芻尼為作若無執事人隨緣詣村落獲利應須寄得人方遣持上明諸雜緣多是生存事下論身死後焚葬事須知苾芻身既死告眾鳴健稚須喚輿屍人柴薪用僧物香花幡鼓樂送至焚屍林親識及門徒愍念相隨去善親應可燒薪火須豐足助以旃檀等隨有灌酥油身瘡若有蟲埋時勿令損或安於露地草葉覆其身一一身軀內八萬種蟲居隨身共死生雖燒亦無過應持上下衣覆屍令好密自餘衣鉢等准法可應分燒時隨處坐略誦無常經三啟用心聽各須生厭離諸行盡無常緣生法皆滅剎那不暫住如露被風驚遍觀諸世間無有長存者咸趣無常海共被死波漂四大堅性等此不可遷移生者必無常死王威力大無常不簡擇善惡戒多聞一種皆歸死不論凡與聖諸佛及緣覺聲聞弟子眾尚捨無常身何況諸凡夫如斯法誦已方說特崎拏還歸洗手足制底行旋遶或可連身洗更復著餘衣去時持故衣勿損鮮花服諸行無常等牟尼之所說行思歸寺中當息慳貪想所有諸衣物應隨阿笈摩佛子共平分作法如常制揵稚誦三啟禮制底行籌及為羯磨時五時皆得分不應眾未聚輒共分亡物上座及行終應行其兩分作斯定記已然後共分財設後客人來不應與其分我死方持與慳心作此言准斯無決情死後宜歸眾決情無悋意生存現付與隨心施別人此等成依法俗死多悕望出家不合然如為顧戀心是日增生死若苾芻身死自他財雜亂宜應將鉢等置在於僧前觀知是亡物即應如法分所有諸寶等准教而處分苾芻身若死還合苾芻分當時無苾芻尼眾應分取苾芻尼若死苾芻尼合得如其尼若無苾芻應作主俗舍苾芻死無僧由俗人宜可與先來俱來與求者兩人俱並乞斯應與二人或隨施主情與者宜當受或時近多寺此家苾芻亡隨其頭所指合得亡衣鉢苾芻負他債忽爾卒身亡應須細問知眾用亡衣與若是知事人為眾取他物應將眾物與還債善籌量凡是知事人向他邊取物宜應告上座保券可分明送死幡衣等持來施苾芻受取理無傷令其福增長若彼情生悔還來索此衣苾芻應盡還勿令憂火迫被舉共好人同居隨一死亡衣好人得舉者不應分若無持戒人被舉有人死雖舉未蒙解宜應共分物既有明書券出物與他人為眾若身亡眾應依契索合入眾與眾制底亦皆然堪王送與王仍除刀箭等應用此等物作刀子及針餘並現前分本物非分限若人宣一頌依佛所說經由法語得財此物宜應受牟尼有二法教及證應知教是阿笈摩施法應請分安居若過半便有捨戒人此際苾芻亡應與其人分造佛窣覩波蘇迷盧等量四畔基牢固乃至安寶瓶輪一二三四如次果應知凡夫具德人瓦頭為制底若作佛制底輪蓋無定數過千妙高量獲福乃無邊獨覺麟喻佛不過十三槃於彼相輪頭寶瓶不合置制底中安佛兩邊二弟子餘聖次為行諸凡應在外次明看病事更互可應為藥直若貧無僧物宜當與若病人來乞洗鉢盛淨水應誦佛伽他三遍存心呪苾芻為受藥持將與病人如其授者無自取亦聽服不應就病人教化取衣鉢假令雖捨施大眾不應分施者及受者教化者情貪三俱非淨心此不應受用病者若樂欲供養於佛僧應用好衣等守持麁惡服若彼貧無物教化可應為隨情施少多令其信增長乃至一盤花或可持瓶水應隨病人語供養使心歡若於己財物慳心苦難捨宜應用心勸令彼供三尊或可瞻病人為捨衣鉢等令其覩供養引生檀施心若於資具內有愛著須捨當於戒德人隨情施衣鉢苾芻雖持戒愛鉢至身死還生自鉢中受惡毒蛇報若患痔漏等勿使不信人造次輒行醫割除令苦惱如其療痔病藥呪可應治無醫為處方不以爪甲截若無看病人無弟子及藥大眾咸供給藥乃出僧伽必是孤獨類全無供侍人合眾並應看或可為番次若患疥癩病勿污僧床褥宜將厚衣替咸用己私財簷廳及門屋大小便舍中不應看病人可居安隱處造寺主身死被禁或他行於斯住五年雖貧不應棄更可於五年與近寺同利別為長淨事守護不令虧看守滿十年若心不樂住宜將臥具等移安近寺中宜應好閉門隨情向餘處苾芻如樂住任意可應居他寺所寄物他索即應還必若有餘緣受用誠無過施主有先心施此非餘處迴將與他寺宜應強奪來若著僧衣服及自上價衣不應浣染等福增無損故若於雨雪時不應安露地無宜著此服入不淨室中若其過初夜臥具不應分必知長久停宵中亦應給應隨老次第與床并坐枮當留一所房與客苾芻住縱在阿蘭若隨老樂應分地樹及叢林准次皆分給設居於靜林亦須留客處為護其衣鉢異此遂招愆若在於迮處肘地應分臥瓶水及齒木藥雜器皆分有意欲他行戾須淨掃拭如其故令壞惡作罪侵身正值分房際不囑便外出更令依次行雖啼不應與臥具及飲食小者共平分花果等亦然大師法恒爾若彼身重病不樂出本房乃至未差來放免其分次若見僧房外臥具露地安應可持令入老病令人舉見大眾臥具被火燒水漂護身當救持不應為造次先須出己財次出於僧法後當持佛物是次第應知先須請容許次可相時宜方於三藏中隨情問疑處凡為教授者隨行住坐臥於此四儀中說法皆非犯諸有受學人先須起恭敬但除寢臥事餘三不在遮教授學人時彼愚心未曉悲情善開喻百遍不應辭苾芻舉手打屋柱樹及牆斯皆有愆過智者不應作臂上不安玔呪線任情持若有所須時繫臂無令現若誦諸明呪不得敬餘天宜應禮三寶持外道呪術不於覆鉢家受飲食床座亦不往彼舍為其說法等必有淨信心敷妙衣布地苾芻應為蹈念諸行無常但畜三衣者唯開一洗裙若更畜餘衣便乖杜多行若諸麥豆等曾經蒸煮來雖復尚堅生鞕種皆非犯嘔食出咽喉吐却淨漱口仍除先業力頸內有雙喉若有彫彩扇為眾畜時聽苾芻所著衣不應同一色若是乞食人隨衣著𢂁細於花果樹下不棄大小便寺角中閣道木作石不為重病不禮他亦不受他禮洗待身乾已方可著餘衣或手拂令乾或用身巾拭若得花香物屏處隨情嗅能使眼目明令施福增長孫陀利打衣寄與難陀著世尊聞此事因斯制打衣得他先打衣水灑柔方著依舊光華者便招越法愆知是賊所棄死肉有殘餘甘蔗等同然對眾無宜取若以頭背跨持物路中行現苦已招譏當來更被壓若有貴價緂舉置被蟲穿苦木葉餘香裹末便不食父母歿亡日遺言與苾芻此物可應收宜將供三寶身在他界住與彼苾芻欲此作法不成仍招惡作罪貴價高攝婆他施應須受賣却同分取割破不應為苾芻不見蛇被螫便命過壓時蛇復死為此臥觀床眠時不照床即便招惡作不應令象馬雞雀鬪傍觀若須其偃帶是善逝所聽老病及風羸隨情可應用從斯住處去或復擬旋歸臥具囑方行拂拭令清淨被他囑授人應須為堅守若還應即與存心為賞持八日十五日曬曝看臥具每半月常然異斯招越法大小便利室及以眾器具先至宜應用不應隨大小若眾家器物當其受用時應與先借人無令廢其事上妙繩床座眾許非別人倚版為除勞僧私皆悉許若大過三夏開聽一座坐如未近圓人曾不許同席若於俗舍內別座不可求設令親教師許暫同居席如有難緣事持眾臥衣行將者可應眠無怖還隨次若恐怖止息受用可如常爛破孔穿時如法應縫補必不堪受用乃至襯替衣裂破作燈心或作泥填孔如斯受用時欲使身安樂復令於施主恒為福業因別寺有定分餘人輒來食計價當酬直此不許分踈僧祇臥具物記誌宜須作此是某甲施書字好分明枮上更安枮苾芻重疊坐黑耳惡作女被壓向幽關求寂有信心存情恭敬戒常住之臥具此亦合同分開皮臥具者不許在中方俗舍坐權開用臥元非許熊羆皮總許若坐并承足邊方並悉開以皮為臥具金銀真珠等希奇寶莊飾并將象牙帖此名為大床苾芻床上坐垂足不至地此即是高床奉戒者應識此二大高床苾芻不許坐俗亦遮非許謂受褒灑陀必是堅牢座兩人容共坐床亦許三人仍須撿新舊必欲分財物或告或鳴稚或可共行籌總告僧伽眾揵稚有五種所為事不同任用在當時無違大師教一度斂稚訖更不打一稚此即是凶緣為表亡人事作業三過斂摋打兩下稚如增一大稚是謂眾常法急難稚無定為欲警眾人若為警禪思應可搖鳴錫客人將入寺門外洗手足若處水難求宜將葉拂打既入於寺中合掌就尊處主唱善來已答曰極善來主人隨所有斟量為解勞并設非時漿令彼心歡喜無遑濯手足即問僧常制聞已可隨行還如佛親說舊住諸苾芻所為作制令咸依稱理教勿使惱眾人不得於如知尊極大師處苾芻喚名族及以具壽等小師於大者應喚為大德大者於小年應命為具壽既被眾處分隨力淨僧坊八日十五日鳴稚集弟子大小便洟唾及以吐血等謦咳或彈指再三令警覺勿在生草上及於清水中好樹及淨田無宜棄不淨身安無病苦不數食檳榔為病乃無違苾芻應噉食非時欲受用於諸果味中雖不有開遮略教宜詳悉猶如日日中供身恒噉食還須安眼藥佛說遣常為於寺內淨地不可輒剃頭有病在隨聽了時須掃拭若於剃髮時必須依小大若已下手剃喚起理不應鬚髮隨先後次拔鼻中毛手足爪方除須知其次第苾芻剃髮時不作牛毛剪若有瘡病者近處剪無傷於三隱密處不許輒除毛若有病時開報知同淨行剪爪如斧刃或可剃刀彎甲上聽除垢不合求光飾若在蘭若處髮不過兩指二指便非咎城村不合然凡剃髮了時遍身皆淨洗有事便開許但須淨五支無俗剃髮者應可在房中苾芻若善閑為剃時非犯晨朝嚼齒木或為說法時及以食了時不作便招罪齒木有三殊長須十二指短便八指量此內總名中隨是何木條大如小指許嚼頭軟成絮苦澁者為佳齒木既嚼了刮舌須存意銅鐵赤銅鍮刮󰝨隨樂作若住村城內四中隨一持淨洗用灰揩勿令生垢污必其無此者用前所嚼木擘破兩相揩刮舌貧人用齒木卒難得口齒終須淨三屑隨時用權開亦無犯前身作毒蛇今為長者子出家因淨口常須刮舌󰝨既除其舌垢置地殺小蟲由此佛興悲不許隨宜棄凡是淨口時齒木洗方棄無水揩塵土不然招惡作蠅於齒木死食此守宮亡黃㹨噉斯終狗飡還命過苾芻有三事宜於屏處為謂是大小便及以嚼齒木苾芻許皮履但唯開一重不許作多重俗淨方聽著踏時作聲響縱淨不應畜為眾在隨聽著時無有罪若在嚴寒國氷雪滿田中此時開富羅著否皆隨意師子象馬等五皮不合持并及此諸筋不可將連綴自餘牙爪獸犲及猫狸等不合用其皮由斯能作害若在毘訶羅總不聽著屐得安便轉室并開俗舍中芒竹等為鞋苾芻不合著脚有風血病須著在隨聽若是無船處憑牛尾渡河象馬特水牛此悉非遮限租田合取分耕業絕不聽守看宜用心無令損常住險途逢難緣自亦持將去寺中如有賊鬧亂可應為若在牧牛坊慇懃好看守不應言穀將方便遣如常求寂等持糧身羸須借助勿令其手放舉下並無傷若其全困乏苾芻應為持帒上繫長繩可令求寂捉賊來驚走棄或可渡河時此即自收來食時無有過將車載糧食險處恐摧轅苾芻應共推仍須防軾處船中穀食滿觸淺過灘渦牽拔助舟人無宜觸其柁染衣須靜日復非陰午時好地不應為恐污生譏過忽爾逢風雨塵驚恐污衣可移簷宇中污處應摩拭同法諸苾芻見鬪宜應解彼若不用語捨去不須看破持戒信持俱持取聞者同聞信少欲少欲有差殊此二共鬪時兩言俱可信可問極少欲二極乃無爭若因論法相鬪諍遂便生如其惡不除應須為捨置合禮處相逢雖鬪應行敬大告言無病若違俱得罪若入浴室時令人防守戶洗浴事未了少信勿令前若用眾雜彩繪畫在隨聽不得畫眾生仍開剪花葉若在僧房壁畫白骨死屍或時為髑髏見者令生厭大門扇畫神舒顏喜含笑或為藥叉像執杖為防非畫大神通事華中現佛形及畫生死輪可於門兩頰畫香臺戶扇藥叉神執花若於僧大厨畫神擎美食庫門藥叉像手持如意帒或擎天德瓶口瀉諸金寶若於供侍堂畫老苾芻像應為敷演勢開導於眾生溫堂并浴室畫作五天使生老病死繫其事准經為若在養病堂畫作大師像躬持大悲手親扶重病人若於水堂處彫彩畫龍蛇若於圊廁中應作尸林像可在簷廊壁畫佛本生時難行施女男捨身并忍事如斯畫軌式緣在逝多園長者造寺成世尊親為說若在簷房處不許火烟熏必若有餘緣無烟可持進於好甎地上不應輒然火若有要緣者宜可在爐中佛及眾中尊老者國王恩濟於兆庶親教軌範二尊人此五善教無宜越若有苾芻所為事世尊不開亦不遮清淨不與俗相違斯事應行勿疑慮若是世間起譏議苾芻受用不應為略教能令弟子安亦明佛是一切智若毘奈耶蘇怛羅於其緣起不能憶六大都城隨意說縱令差互並無愆室羅伐城娑雞多婆羅痆斯及占波薜舍離城與王舍此六大城隨處說長者謂是給孤獨憍薩羅國勝光王女人謂是毘舍佉斯等臨時任稱說婆羅痆斯大城內國主名為梵授王近住女名褒灑陀有大長者名相續創在婆羅痆斯國法輪初轉濟群迷於斯說法度五人為報昔時先願意第二五人隣次度為說色等空無我總觀諸蘊若浮泡生死輪迴因得出初由五人著下裙高低不等招譏醜令如梵天圓整著因斯遂制式叉門從次牟尼方制戒蘇陣那等作婬非緣起學處免初人此是生天涅槃路大哉大德六人眾由斯廣制式叉緣悉皆明辯冠當時所作事業無重犯雖為此等制學處因斯洗濁破尸羅如信度河至春時流澍平原灌眾澤鄔波難陀阿濕迦闡陀難陀鄔陀夷補㮈伐蘇六難調世尊教中為滓穢若有要心不犯戒斯則名為上智者雖犯能悔亦勝流長時不悔生惡趣諸佛能超德海岸所有施作叵稱量宣說調伏濟眾生於勝善人能引導凡夫無始積無明輪轉恒迷處長夜唯佛能將正法手慇懃牽使出幽冥阿僧企耶割跛時常習大悲熏妙智善能調御巡生界十種大事必須為所謂授記當來佛留第三分為眾生舍利目連第一雙佛應化者皆自度結界之事終須作現大神變下天宮父母獲果說業緣最後涅槃歸命禮敬禮結集諸大德牟尼隱教能彰著寶舟沈沒重令浮光明普照無邊海亦禮侍者阿難陀聞持善集於經藏令諸品類生欣樂煩惱繫縛得蠲除次禮聖者鄔波離能正宣通調伏藏譬如善持明呪者能除惡趣毒蛇王次禮尊者迦攝波善閑摩窒哩迦藏於此世間光普照皆令隱義盡敷揚次於王城五百眾結集三藏是應人重流法雨潤生津我悉至誠歸命禮帝釋天王為上首阿蘇羅眾咸恭敬遍滿空中悉雲集稽首深心讚希有爾時王舍大城側天香普馥滿山林諸天婇女散名花流芳下落彌山際次復於彼廣嚴城獼猴池邊重結集七百羅漢弘真軌冀令法教得增明大哉佛日埋光盡遺餘法寶恐沈輝幸蒙眾聖結微言得使人天重歸仰牟尼忘倦久輪迴為求正法於生死願欲濟斯無救者冀令眾苦盡消除頭目手足咸持施骨肉流血濟求人男女愛如初月輪皆隨喜捨歸圓寂大師牟尼所宣說乃至正法未滅來應除懈怠斷愚癡至願要心勤策勵言論佛教言中勝頌陳正法頌中尊我毘舍佉罄微心結頌令生易方便若於聖說有增減前後參差乖次第願弘見者共相容無目循塗能不失我於苾芻調伏教略為少頌收廣文願得普共諸群生因此能成福智業五欲淤泥生厭背恒持淨信作莊嚴生生常得苾芻身堅持佛語窮真際若希戒品常清淨無疑正趣涅槃宮常於略頌憶修行勿慮一生虛命盡乃至世間尚煎生死熱乃至心內恒為染火燒大仙等教猶若弶伽流常願久住洗濁無明垢在那爛陀已翻此頌還至都下重勘疎條所有福因願霑含識專希解脫早出生津
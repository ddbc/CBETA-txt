如是我聞一時佛婆伽槃住伽耶國伽耶頂山與大僧眾七萬人俱一切皆是大阿羅漢諸漏已盡無復煩惱心得自在心善解脫慧善解脫眾所知識皆大龍象所作已辦不受後有捨離重擔逮得己利盡諸有結善俱解脫一切自在究竟彼岸善達法性法王之子其心調伏堅固不退世間八風所不能動眾德具足所願皆滿住涅槃道唯除一人所謂長老阿難復與諸大菩薩摩訶薩眾十六萬大士俱一切皆是一生補處向一切智重一切智趣一切智就一切智得無礙陀羅尼三昧住於首楞嚴三昧悉皆遊戲藉大神通成熟眾生不暫休息無復一切煩惱障礙大慈大悲遍現十方一切國土善能往反無量佛剎以空境界住於無相動止進退每為利益一切眾生善行一切諸佛境界智慧無邊同於虛空三昧微妙甚深如海心不搖動如須彌山清淨無穢猶如蓮華心善明淨如摩尼寶其心皎潔如鍊真金其名曰寶相菩薩摩訶薩寶掌菩薩寶印掌菩薩寶冠菩薩寶頂菩薩寶首菩薩寶積菩薩寶髻菩薩寶幢菩薩金藏菩薩金剛藏菩薩寶藏菩薩吉藏菩薩莊嚴藏菩薩如來藏菩薩智慧藏菩薩日月藏菩薩三昧藏菩薩蓮華藏菩薩解脫月菩薩普月菩薩觀世音菩薩大勢至菩薩觀察自在菩薩普賢菩薩普眼菩薩蓮華眼菩薩廣眼菩薩普威儀菩薩普齊整菩薩普悅意菩薩普禮菩薩智意菩薩法意菩薩勝意菩薩上意菩薩金剛意菩薩師子奮迅菩薩大雷聲王菩薩師子吼菩薩深響音菩薩無污菩薩無垢菩薩金剛明菩薩日光菩薩智光菩薩智吉菩薩月吉菩薩芙蓉吉菩薩寶吉菩薩文殊師利童子菩薩等十六大士賢護菩薩以為上首及賢劫中諸大菩薩彌勒菩薩以為上首四天王天四大天王以為上首三十三天天主帝釋以為上首夜摩天子須夜摩天以為上首兜率諸天刪兜率陀天以為上首化樂諸天化樂天主以為上首他化自在諸天自在天主以為上首與諸梵俱助白諸梵王等一切梵眾是大梵王以為上首一切淨居諸天大自在天以為上首阿修羅王毘摩質多以為上首如是等無量百千阿修羅王阿耨達龍王摩那斯龍王娑竭羅龍王婆修吉龍王如是等無量百千龍王吉威德龍王以為上首及諸龍女無量百千天龍夜叉乾闥婆阿修羅迦留羅緊那羅摩睺羅伽人非人等爾時大眾圍遶伽耶頂山廣四由旬無有地所及虛空中有空缺處猶若隣虛是時大眾聚集瞻仰尊顏一面安坐是中寶師子座高一由旬四方寶座高二十里無量繒綵敷覆其上懸七寶鈴及諸羅網百千幡華高座四面一切地界變為金剛七寶所成悅眾人意平坦如掌掃灑淨潔燒諸雜香無量天華皆散其上無量百千蓮華大如車輪從地踊出皆是金色瑠璃為臺因陀尼羅珠以為其鬘香氣馚馥可愛柔軟供養世尊高座四角不近不遠有四寶樹自然而出高六十里四維各十五里爾時世尊坐師子座以平等心善轉法輪降魔怨敵世間八風所不能動無怖無畏無怯弱想如師子王亦如阿耨達池八功德水湛然盈滿猶若大海甚深無底如須彌山安隱不動如日照了一切世間如月悅樂一切群品如大龍王遍雨法雨如大梵王出過三界無量調順弟子圍遶無量百千釋梵護世諸天恭敬禮拜心不高下光明照曜一切大眾是時世尊從頭頂上放大光明其名普照無量光明侍從而出照曜十方無量無邊一切世界照已收還右旋三匝而皆入於如來面門如是入已而無增減猶如酥油水等而寫沙中不增不減如來光明亦復如是爾時東方過無量恒河沙數世界彼有世界名芙蓉華是中有佛名芙蓉眼如來應供正遍知明行足善逝世間解無上士調御丈夫天人師佛世尊正為菩薩摩訶薩眾演說法要所謂一大乘道是中佛剎無有聲聞辟支佛二乘之名而彼世界一切眾生悉是菩薩階位不退於阿耨多羅三藐三菩提彼佛世界無餘雜食一切菩薩唯羨禪味以為飲食唯善法樂以為飲食是中世界無復日月星宿之光唯是如來光明照了是方世界無有穢草砂礫荊棘及諸黑山而彼世界平坦如掌是中有菩薩摩訶薩名曰薩婆尼弼沙敢毘陣國言此降伏一切障礙菩薩若有眾生聞是菩薩名字一彈指頃而發善心即能得除一切障礙爾時降伏一切障礙菩薩摩訶薩遇是世尊所放光明往照其身而從住處出詣彼佛頭面恭敬禮佛足已一所而坐及與無量菩薩大眾觸是光明各各從於住處出詣彼佛頭面作禮恭敬已畢却坐一處爾時降伏一切障礙菩薩從座而起偏袒右肩右膝著地在蓮華臺上合掌向佛而前白言世尊何因何緣有此光明遍照種種雜色不可思議清淨無垢悅樂一切菩薩身心是時佛告菩薩言善男子去此西方過恒河沙數世界彼有佛剎名娑訶世界是中有佛名釋迦牟尼如來應供正遍知明行足善逝世間解無上士調御丈夫天人師佛世尊若有眾生得聞釋迦牟尼佛名號是諸眾生則不退轉於阿耨多羅三藐三菩提如是光明則是釋迦如來所放光明清淨無垢微妙第一悅樂一切菩薩身心作是語已復白佛言世尊以何義故有諸眾生得聞釋迦牟尼佛名而不退轉於阿耨多羅三藐三菩提作是問已芙蓉眼佛告降伏一切障礙菩薩言善男子釋迦如來於過去世行菩薩時已發誓願我成佛時凡是眾生聞我名者皆悉令得不退轉於阿耨多羅三藐三菩提世尊彼世界中一切眾生聞佛名者盡不退轉耶佛言不然世尊彼土眾生不聞釋迦牟尼佛名耶佛言善男子皆得聞也世尊彼土眾生無退轉者云何不退轉耶佛言善男子是諸眾生種植不退轉因藉聞彼佛名號而生今者如來見是事已說彼眾生無有退轉非但聞名而不退轉善男子我今為汝當說譬喻成是義故善男子如樹種子若大若小但無事礙具諸外緣即生萌牙乃至增長善男子云何說是為種子耶對曰世尊無事礙故說為種子佛言如是善男子聞如來名則便得種不退轉種是諸眾生即得名為不退轉於阿耨多羅三藐三菩提復白佛言世尊我今往彼娑訶世界願樂欲得見釋迦佛應供正遍知親近恭敬禮拜供養爾時芙蓉眼世尊告降伏一切障礙菩薩摩訶薩言善男子善哉佳矣往時已到汝當知之復有無量諸大菩薩悉皆往詣芙蓉眼佛所而白佛言世尊我等皆亦願樂往彼娑訶世界欲見釋迦牟尼佛親近恭敬尊重供養爾時芙蓉眼佛告菩薩眾善男子汝等隨意往之今正是時至彼世界謹慎收攝莫放逸住何以故彼土眾生貪欲甚多嗔恚甚多愚癡甚多不持沙門清淨梵行深樂非法惡賴姦詐磣毒麁獷讒刺言語穢曲逆耳惡口罵詈放逸自恣傲誕獨高嘲調諂曲形容醜陋懈怠懶惰破戒暗鈍勤行惡業嫉妬慳貪無量煩惱之所纏縛如是彼土眾生眾中釋迦如來正為說法是等菩薩大眾對如來曰世尊甚難甚難釋迦如來為彼眾生而說法耶佛言如是如是善男子釋迦如來為彼眾生演說法要甚難甚難善男子彼土眾生如是麁獷運一念善甚為艱難何以故若於清淨世界眾生清淨修行善法不足為難娑訶世界如是穢濁設彼眾生能運善心一彈指頃甚為希有一彈指頃歸依於佛歸依正法歸依聖僧甚為希有一彈指頃受持淨戒甚為希有一彈指頃發離欲心甚為希有一彈指頃運大悲心發阿耨多羅三藐三菩提心甚為希有是諸菩薩而白佛言希有世尊希有善逝爾時一切諸菩薩摩訶薩言善哉世尊如所教誨隨順正法如誨奉行從佛聞已頂禮佛足禮竟而出復為釋迦如來化作種種供養之具有化寶樹華果莊嚴相好圓滿有化毘琉璃樹有化玻梨寶樹有化金銀之樹及如意樹華果之樹又化衣雲及莊嚴雲香雲鬘雲蓋雲并伎樂雲如是變化合成一雲是諸菩薩與降伏一切障礙菩薩俱而往娑訶世界爾時降伏一切障礙菩薩報諸菩薩言仁者此娑訶世界眾生恒為眾苦之所逼惱善哉仁者我等應當為諸眾生作大神通以神通力令彼眾生遠離眾苦而受快樂是諸菩薩答言善哉善哉仁者爾時降伏一切障礙菩薩而作神通即從身出種種光明清涼微妙無有垢穢悅樂身心以是光明遍照三千大千世界是中一切地獄及諸畜生餓鬼之類及閻羅王遇此光明皆離眾苦受諸快樂無復相殺害心無忿恨心無嗔恚心互相恭敬作父母想三千大千世界中間無光明處日月光明神通道力不能照處是菩薩光悉皆照了是中眾生互得相見又三千大千世界諸鐵圍山目真隣山大目真隣山及餘無量黑山皆是菩薩光明照了上至一切諸梵天處乃至有頂下去乃至地獄所謂活活地獄黑繩地獄合破地獄叫喚地獄大叫喚地獄燒煮地獄大燒煮地獄阿鼻地獄一百三十六諸大地獄及諸寒氷地獄無有方所諸地獄等非日光明之所能照遇此光明悉得快樂息諸苦痛以是神通有諸眾生求食得食求飲得飲衣服車乘財帛金銀珍寶應念而得無眼得眼聾者得聞瘂者能語失心顛狂而得正念苦者得樂懷娠之女產生安隱無有痛惱爾時一切大地菩薩摩訶薩眾往詣伽耶頂山是諸大士去山非遠此三千大千世界七寶羅網遍覆其上於虛空中雨大蓮華諸天華雲果雲鬘雲香雲衣雲諸散香雲種種繒綵幢幡蓋雲一切自然空中而現凡諸眾生觸此雲雨皆得快樂伽耶頂山諸穢樹木悉不復現是諸地界悉大清淨唯有寶樹意樹華樹果樹檀樹沈香之樹遍滿其中無量天女於虛空中作天伎樂而供養佛以是音樂出此偈頌歌詠佛德託生林苑世奇特清淨無污無等等願禮虛空等相故我等故來到此國於道樹下成等覺破碎一切眾魔怨願禮無比具威神我等故來到此國眾中轉于妙法輪說法如幻水中月願禮微妙如意樹我等故來到此國了知世間如夢等種種色像如火輪願禮不動福慧聚我等故來到此國於無量劫修雙行福慧成滿由大悲願禮清淨滿月面我等故來到此國無量人天菩薩眾恭敬供養稽首禮願禮除暗踰日光我等故來到此國累劫苦行獲法珍慈悲不悋施群品願禮自利利他者我等故來到此國心淨寂滅慈悲熏塵勞不污如蓮華願禮無量功德聚我等故來到此國無為本性非生滅神通道力現三相願禮自在不思議我等故來到此國分明相好莊嚴身救護世間所歸仰願禮寶樹無量枝我等並齎供養具爾時偈頌出已未久長老目連即從座起偏袒右肩右膝著地合掌向佛恭敬禮畢而白佛言世尊如今瑞相是誰所作本未曾有未曾聞見說是語已佛告長老目揵連言目連東方去此過恒河沙等數世界彼有世界名芙蓉華是中有佛名芙蓉眼如來應正遍知即時存在正說法要從彼佛土降伏一切障礙菩薩與無量百千億那由他諸大士俱來至此娑訶世界現是瑞相佛說是語未久之頃降伏一切障礙菩薩與百千億那由他諸菩薩俱以大神通悉詣佛所與大士俱頭面稽首敬禮佛足圍繞千匝俱立佛前以此偈頌一時同音而歎佛曰大名大勇猛大智大仙尊過有諸危嶮歸命度彼岸光明普照了普知眾生性普愍普救拔敬禮至極尊不動如須彌如海深無底降諸外道群稽首禮法王本來無生滅法性體自然眾中師子吼敬禮轉法輪時為說正道時令達真如時令入涅槃或為授記別善達三聚性時機無不了所化諸眾生法網如意滿婬怒癡等垢及餘無量惑坐於菩提樹以智火燒盡自度而度他自脫脫世間久迷三有險唯佛能濟拔三有長牢獄無明熟眠眾法燈今覺悟頂禮群品親如是諸菩薩皆是佛化生願樂聞正法世尊為說之爾時降伏一切障礙菩薩與諸菩薩摩訶薩等以是偈頌歎佛已畢世尊憐愍聽許復座俱於蓮華臺上而坐隨其所應而從座起偏袒右肩右膝著蓮華臺合掌向佛而白佛言世尊我今欲問如來應供正遍知隨處少分唯願世尊如今所問憐愍答之作是語已佛告降伏一切障礙菩薩言大士但問如來世尊常自聽許隨意所問如來當為分別答之爾時降伏一切障礙菩薩蒙佛聽許而白佛言世尊菩薩摩訶薩云何具足檀那波羅蜜云何具足尸羅波羅蜜云何具足羼提波羅蜜云何具足毘梨耶波羅蜜云何具足禪那波羅蜜云何具足般若波羅蜜云何具足優和俱舍羅波羅蜜云何具足波尼牢那波羅蜜云何具足婆羅波羅蜜云何具足闍那波羅蜜世尊云何菩薩摩訶薩與地平等云何菩薩與水平等云何菩薩與火平等云何菩薩與風平等云何菩薩與虛空平等世尊云何菩薩如月如日云何菩薩如師子王世尊云何菩薩善能調伏云何菩薩世所知識云何菩薩喻若蓮華云何菩薩發增廣心云何菩薩得清淨心云何菩薩無疑惑心云何菩薩意如大海世尊云何菩薩心解微細云何菩薩辯才會理云何菩薩辯才明了云何菩薩辯才淨潔云何菩薩辯才能悅一切眾生云何菩薩入壞言語世尊云何菩薩利益說法云何菩薩無不隨順云何菩薩善了法界云何菩薩行於空境云何菩薩住於無相云何菩薩遠離一切心願云何菩薩以慈為身云何菩薩以悲為身云何菩薩恒歡喜住云何菩薩住於捨中云何菩薩神通遊戲云何菩薩永離八難云何菩薩不忘失菩提心云何菩薩得宿命智云何菩薩親近善知識云何菩薩遠離惡知識云何菩薩得如來法身云何菩薩得金剛不壞身云何菩薩作大薩泊主云何菩薩作大導師云何菩薩示道不顛倒云何菩薩恒正憶念云何菩薩著糞掃衣云何菩薩受持三衣云何菩薩行不低昂云何菩薩如法乞食云何菩薩唯一坐食云何菩薩不再飲食云何菩薩住阿蘭若云何菩薩依止樹下云何菩薩習坐露地云何菩薩住尸陀林云何菩薩宴坐不眠云何菩薩隨宜敷座云何菩薩攝心方法云何菩薩用心與理相應云何菩薩受持修多羅經云何菩薩受持毘尼律云何菩薩具足威儀法用舉止云何菩薩無慳嫉心云何菩薩於諸眾生生平等心云何菩薩殷勤供養恭敬諸佛云何菩薩斷除憍慢云何菩薩心多清淨世尊云何菩薩了知世諦云何菩薩通達第一義諦云何菩薩善解十二因緣云何菩薩於世間解云何菩薩生淨佛剎云何菩薩不受胎生染污云何菩薩出離家居云何菩薩壽命清淨云何菩薩心無疲倦云何菩薩行佛制法云何菩薩姿顏悅豫面無顰蹙云何菩薩多聞具足云何菩薩持正法云何菩薩生法王子云何菩薩釋梵護世諸天之所奉迎云何菩薩了知眾生機性云何菩薩成熟眾生云何菩薩堪任正位云何菩薩共住安樂云何菩薩善行攝法云何菩薩得身端正云何菩薩為所依止云何菩薩喻大藥樹王云何菩薩福業相應云何菩薩善能變化世尊云何菩薩速成阿耨多羅三藐三菩提爾時佛告降伏一切障礙菩薩摩訶薩言善哉善哉善男子重復善哉汝為利益一切眾生亦為安樂一切世間特為莊嚴人天大眾是故汝今以如是義應問如來善男子諦聽諦聽善思念之我當為汝分別解說唯然世尊願樂欲聞佛言善男子菩薩摩訶薩具足十法修行檀波羅蜜何等為十一者法施具足二者無畏施具足三者財施具足四者無反報施具足五者憐愍施具足六者不輕慢施具足七者殷重施具足八者供養施具足九者無所依施具足十者淨潔施具足善男子云何菩薩法施具足善男子菩薩無希望心受持正法不為利養不為知識不為名聞種種因緣但為欲滅一切眾生劇苦因緣以無著心於諸眾生而為說法一向平等無二心故如於國王王子朝臣富貴之處而為說法於旃陀羅及下賤人平等說法亦復如是無二心故何況於諸萬民都邑一切眾生如是說法不生憍慢善男子是名菩薩法施具足善男子云何菩薩無畏施具足善男子菩薩自身捨棄一切刀仗不令一切眾生怖畏以所行法傳勸化他於諸眾生生父母想眷屬妻子想善知識想何以故如佛所說生生世世流轉無始無一眾生非是汝等昔時父母眷屬妻子知識乃至蠕動一切眾生四生之類是故應施其無所畏割肉飴之勿令怖畏何況於大眾生善男子如是菩薩無畏施具足善男子云何菩薩財施具足菩薩若見眾生心性弊惡行不善業即施財物施財物竟止其惡業令修善行復更思惟如來所說菩薩行施即滅三種惡法所謂嫉妬慳惜貪愛是故我等依如來教而行布施如是行施不生傲慢善男子如是菩薩財施具足善男子云何菩薩不望報施具足善男子菩薩行施不為自身不為眷屬不為世俗往還因緣而行布施是諸菩薩如法布施性樂布施以是因緣菩薩無有求報恩心善男子如是菩薩不望報施具足善男子云何憐愍布施具足善男子菩薩見諸困苦眾生若飢若渴若裸若袒若披破弊無救無護無歸依處無所安身福德微薄見已則生憐愍殷勤之心為是眾生利益安樂是故我應急行阿耨多羅三藐三菩提是諸眾生困苦無救無護無歸無依流轉生死遍於六道受諸劇苦無暫休息我當獨於一切眾生為尊為師為將為上為首為導為救為護為歸為依以大憐愍逼切其心以憐愍故攝受眾生如是憐愍攝受無量無邊一切眾生修是善根不生憍慢善男子如是菩薩憐愍布施具足善男子云何菩薩無憍慢施具足善男子菩薩行施非擲與施不輕他施不罵辱施不前惱施不恃富貴恍惚而施不求名譽不恃多聞夫欲行施殷重而施前作恭敬然後方自手施與之善男子如是菩薩無憍慢施具足善男子云何菩薩殷重施具足善男子菩薩若見和上師僧可尊重者及諸同學以身恭敬而心殷重合掌禮拜奉迎送去作和合意於諸種種修行法事與善相應常為朋友善男子如是菩薩殷重施具足善男子云何菩薩供養施具足善男子菩薩若於佛前於法前僧前而設供養若至如來塔廟之處以諸香華而供養之淨潔掃灑若如來塔有破壞者即為治理如是供養諸佛復於所聽如來正法讀誦受持書寫演說思惟其義如法修行以無顛倒故如是供養正法以諸衣服飲食臥具湯藥種種資生乃至冷暖湯水悉皆施給如是供養僧眾善男子是名菩薩供養施具足善男子云何菩薩無所依施具足善男子菩薩行布施時不作是願以此善根令得生天若次諸天若生國王朝臣宰相富貴之處善男子如是菩薩無所依施具足善男子云何菩薩淨潔施具足善男子菩薩如前所說種種行施善觀察之如是觀察布施過失布施垢穢布施障礙悉令不生善男子如是菩薩淨潔施具足善男子以是十法菩薩檀波羅蜜滿足善男子菩薩具於十法尸羅波羅蜜具足何者為十一者護持波羅提木叉禁戒二者護持菩薩所應學戒三者遠離一切煩惱燒熱四者遠離不善思惟五者信業因果六者怖畏罪想七者慚愧觀察八者受持堅固九者無所依戒十者三輪淨戒善男子云何菩薩護持波羅提木叉戒若修多羅若於毘尼及諸經中善哉如來所制禁戒在在處處我應當學如法受持不恃種姓不著諸見不規徒眾不見人過無下劣想不著雜藝於是戒律生殷重心如法受持如是菩薩守護波羅提木叉禁戒善男子云何菩薩守護菩薩所應學戒善男子菩薩作是思惟反覆籌度非但受持波羅提木叉戒我當證得阿耨多羅三藐三菩提是故處處經中凡是如來所說菩薩種種威儀并於所制菩薩種種律儀我應當學如法受持何者菩薩修威儀戒菩薩非處非時不可說法要知時節善解國土以軟美音方為說之何以故勿令眾生生不善心將護彼意自收六情菩薩方得菩提行滿何者律儀戒具足所謂愛語軟語不渾雜住樂住閑靜顏貌和悅如是菩薩具威儀已絓是如來所制諸法律儀以殷重心悉皆受持如是菩薩守護菩薩所應學戒善男子云何菩薩遠離一切煩惱燒熱善男子菩薩若慾燒熱若瞋燒熱若癡燒熱及諸無量一切煩惱火所燒熱或復種種財貨資生因緣身心熾然當修三種對治法門仍速遠離三毒因緣何者是慾對治何者是婬欲因緣修不淨觀是慾對治一切女色是婬因緣何者修不淨觀所謂觀此身分其中唯有毛髮爪齒皮膚垢膩淚汗涕唾大小便利筋肉血脈腦膜肪𦙽骨髓膏膿心肺脾腎肝膽腸胃黃白涎癊生熟二藏不淨充滿菩薩如是身分當善觀察三十六物如是觀察復更思惟有諸嬰兒凡夫癡無曉了少分善根尚能觀察三十六物不生貪欲何況有智具大人相厚種善根如是菩薩修不淨觀何者名為女色所謂主家母村好能莊嚴色像外形姿態三十六物假合醜穢以為形相惑諸凡愚菩薩若眼見已而作是念如來常說一切境界如夢如幻皆是虛妄何有智者於諸境界如夢幻等而生貪欲作是觀察應速遠離是名菩薩離欲因緣何者瞋恚對治何者瞋恚因緣善男子菩薩於諸眾生多生慈悲凡是因緣能生瞋者皆悉遠離如是菩薩修瞋對治離瞋因緣菩薩作是觀已即得離癡得離癡已不生惱熱若被損辱若失財物亦不生熱如是菩薩遠離一切煩惱燋熱善男子云何菩薩遠離不善思惟善男子菩薩獨無伴侶住於空閑寂靜之處發如是心我今安住無喧雜處住清淨處是故得住如來法律安樂清淨有諸沙門剃除鬚髮被壞色衣而行苦行近惡知識不善思惟是故失於如來所說法律如是菩薩遠離不善思惟云何菩薩信業因果菩薩作是思惟如佛所說沙門夫作功德應當至心持戒修智至到努力何以故至心造功德故當受如意安樂果報如是信故即得遠離諸不善業是名菩薩信業因果善男子云何菩薩怖畏罪想菩薩於微細罪恒生怖畏尚不故犯何以故如佛所說沙門毒藥體性若多若少俱能殺人一切罪殃若大若小俱令眾生墮三惡道地獄餓鬼畜生劇苦之中亦復如是思惟是已則生怖畏一切罪想是名菩薩怖懼罪業云何菩薩慚愧觀察菩薩與四部眾及諸國民無不親狎如是等人於菩薩邊而施金銀真珠琉璃璧玉種種寶物而是菩薩獨不生貪若塔廟物若僧鬘物付囑委之而不自用何以故如佛所說菩薩於己身分乍割其肉隨意用之而不可以非捨施物而應得用如是菩薩慚愧觀察云何菩薩受持堅固菩薩若魔眷屬及諸天神之所嬈亂令生貪著一切財物及五欲樂其心安住不動不搖亦不退轉如是菩薩受持堅固云何菩薩無所依求戒菩薩護持淨戒作如是念不以此戒我當生天及諸天等國王帝主諸大朝臣菩薩持戒為無所得故如是菩薩無所依戒云何菩薩三輪淨戒菩薩以身清淨口心清淨何者菩薩身清淨戒絓是一切身業不善所謂殺生偷盜邪婬等皆悉遠離是名菩薩身業清淨何者菩薩口業清淨絓是一切口業不善所謂妄語兩舌惡口罵詈破散戲語皆悉遠離是名菩薩口業清淨何者菩薩心業清淨絓是心業一切不善所謂貪欲瞋恚愚癡等皆悉遠離是名菩薩心業清淨如是名為三輪淨戒善男子是名菩薩摩訶薩尸羅波羅蜜清淨具足善男子菩薩具有十法羼提波羅蜜具足何等為十一者內忍具足二者外忍具足三者法忍具足四者佛印可忍具足五者無方所忍具足六者平等忍具足七者不見事忍具足八者不搖動忍具足九者慈悲忍具足十者成就誓願忍具足善男子云何菩薩內忍具足內有憂悲苦惱愁毒惆悵憒悶悉皆忍之默然不熱是名菩薩內忍具足云何菩薩外忍具足善男子菩薩聞有惡口罵詈種種誹謗及其父母一切眷屬和上師僧乃至誹謗佛法僧寶聞已不瞋不惱不入內懷而堪忍之無怨恨心是名菩薩外忍具足云何菩薩法忍具足菩薩摩訶薩於諸如來所說甚深經教斷諸疑惑意趣難達諸佛境界所謂諸法本來寂靜不生不滅性自涅槃聞如是法不恐不怖不驚不畏即便作是進退思惟頗有一人不聞如來如是甚深微妙正法得成阿耨多羅三藐三菩提耶以是因緣應當至心受持讀誦觀察修行如是正法是名菩薩法忍具足云何佛所印可忍具足菩薩靡訶薩若生瞋恨即當至心諦善思惟如此瞋者何由而生又何處滅復誰所生云何而生藉何因生如是觀察不見瞋因不見生處不見源由以是因緣即便忍之不生煩惱是名菩薩佛所印可忍具足云何無方所忍具足菩薩非晝日忍夜中不忍非夜中忍晝日不忍非此國忍彼國不忍非彼國忍此國不忍非知識不忍知識而忍非不知識忍知識不忍菩薩不爾於一切時在在處處皆悉安耐一切能忍是名菩薩無方所忍具足云何菩薩平等忍具足菩薩不但於其父母尊長妻子一切眷屬等所而為堪忍餘處不忍菩薩不然何以故菩薩堪忍無有親疎不問尊卑及旃陀羅以平等心而堪忍之是名菩薩平等忍具足云何菩薩不見事忍具足菩薩不以事緣故忍不為名聞故忍不為世流布忍不為慚愧故忍菩薩在在處處常修忍辱是名菩薩不見事忍具足云何菩薩不擾動忍具足菩薩瞋恚未發之前為惡不生而暫忍辱不名為忍若遇惡境或以手捲若以刀仗或打或殺或口罵辱菩薩皆忍是名菩薩不擾動忍具足云何菩薩慈悲忍具足菩薩若作國王王子朝臣富貴多饒財寶得自在力設被罵辱毀呰誹謗種種輕欺悉皆堪忍不瞋不恨不逞富貴而作是念是等眾生我皆荷負我所守護是故不可於所守護增加瞋恚便棄捨之以是因緣興大慈悲能堪忍之不生瞋恨是名菩薩慈悲忍具足云何菩薩誓願忍具足菩薩摩訶薩應作是念我於如來應供正遍知前作師子吼我當修行阿耨多羅三藐三菩提見諸眾生沈滯生死沒深淤泥我應拔濟令得度脫是故我今不可以於所度之眾多生瞋忿起怨憾心不耐不忍若我不忍尚不自渡何況渡人善男子譬如醫王見諸盲人便作是念我今當為如是人等除其目中一切暗翳種種障膜雖作是念而是醫師本自盲冥善男子於意云何如是醫師能為眾生除眼翳不對曰不也世尊佛言善男子如是菩薩於此無明生盲世界自無慧眼云何能除世間無明自眼翳障尚不能治豈能治他以是因緣菩薩欲除一切眾生無明暝者應前自除一切暗障後及於人是故菩薩應堪忍之不生瞋恨如是菩薩自誓願忍具足善男子是名菩薩摩訶薩具足十法忍波羅蜜滿足善男子菩薩摩訶薩具足十法毘梨耶波羅蜜滿足何等為十一者金剛不壞精進二者勇猛精進三者離兩邊精進四者增廣精進五者練治精進六者無休息精進七者清淨精進八者無比精進九者無輕蔑精進十者非策精進善男子云何菩薩精進不壞喻如金剛菩薩摩訶薩勇猛精進發弘誓願為諸眾生未涅槃者令得涅槃未得度者而令得度未解脫者令得解脫未安立者令得安立未覺悟者令得覺悟如是勇猛運廣大心時魔波旬即便往到是菩薩所而諫之曰善男子無勞如是勇猛精進何以故善男子我昔已曾如是勇猛亦為眾生發弘誓願未涅槃者令得涅槃如是誓願皆是妄語欺誑世間嬰兒凡夫無有真實善男子我未曾見頗有一人如是精進發弘誓願以願力故得成阿耨多羅三藐三菩提善男子我唯見無量無邊一切眾生如是精進以聲聞乘辟支佛乘而般涅槃以是義故急當捨離如是精進勞累身心艱苦疲極爾時菩薩而作是念咄哉波旬將不故來嬈亂我耶豈不欲作障礙留難我法事耶審知魔已而作是言波旬善哉少欲自持何勞樂知世間事乎波旬如來說此一切世間業為師匠依因於業緣力所使波旬汝當自攝復道還去汝今惱我之因緣故汝於來世長夜受苦空無利益如是魔眾及魔天民故作障礙來相惱觸而是菩薩不破不散不壞不退如是菩薩金剛精進具足善男子云何菩薩勇猛精進菩薩摩訶薩以是精進即能超越過前修行諸菩薩等不能及是菩薩一分乃至算數譬喻皆不能及何況聲聞辟支佛等於初發心以精進力攝持一切如來法藏即便遠離一切不善如是菩薩勇猛精進具足云何菩薩離二邊精進具足菩薩摩訶薩雖作如是勇猛精進不得過分自苦其身復不下劣懈怠懶惰如是菩薩離二邊精進具足云何菩薩增廣精進具足菩薩摩訶薩如是精進如如來身我身亦然如來頂上無能見者圓光一尋相好殊特具足無量不可思議無礙智慧諸佛功德恒師子吼力無所畏我皆亦爾如是精進是名菩薩增廣精進具足云何菩薩練治精進具足善男子如摩尼珠及金銀等以練治故却垢瑩磨淨潔光明人見歎言是摩尼珠及金銀等以得光明被練治故如是菩薩修行精進蕩除一切垢穢不淨亦復如是何者精進垢污所謂懈怠懶惰是精進垢於食飲中不自知足不識己身是精進垢菩薩悉皆蕩除如是勇猛則為無垢無穢淨潔光明顯現如是菩薩練治精進具足云何菩薩不休息精進具足菩薩摩訶薩於四威儀常修精進無時無處而暫休息是名菩薩不休息精進具足云何菩薩清淨精進具足如是菩薩常修精進設有麁惡諸不善法障道因緣無利益事悉應蕩除所有善法隨順涅槃不逆正道助成菩提流向菩提則為生長而增廣之於一念頃尚不故生微細諸惡何況大惡是名清淨精進具足善男子云何菩薩無比精進具足菩薩作如是念若遍十方如恒河沙等世界為阿鼻獄猛火燒然是中世界見諸眾生無救無護無歸依處困苦無向菩薩即發勇猛之心獨自無侶設為一人度脫因緣能以脚步度如是等世界猛火而度脫之何況眾多如是菩薩與諸聲聞辟支佛等及諸外道不可為比如是菩薩無比精進具足云何菩薩無輕蔑精進具足菩薩不作是念謂菩提者非是世間凡人可得而我今者所修精進蓋不足言下劣微薄我今懶惰而菩提法勇猛精進如救頭然於無量劫之所修得我今若不堪任荷負如是重擔是菩提法豈可得矣菩薩應復諦想思惟過去已有無量諸佛如來應供正遍知今正等覺當成等覺皆悉用於如是等策如是修行如是精進諸佛如來悉成正覺而我今者用如是策勇猛精進與諸眾生不可為比緣諸眾生得成阿耨多羅三藐三菩提亦復如是是故我今寧為一切諸眾生等受地獄苦而不能為利益自身獨證解脫而取涅槃如是菩薩無輕蔑精進具足善男子云何菩薩無策精進具足菩薩如是精進非人所策不著其味亦不以此勤精進故策怪他人亦不自高作是思惟何有智者正務私事待人所策是名菩薩無策精進滿足善男子如是菩薩具是十法毘梨耶波羅蜜滿足善男子菩薩摩訶薩具足十法禪波羅蜜滿足何等為十一者福德佐助二者多厭離想三者勇猛精進四者多聞具足五者心不顛倒六者如訓相應七者如法修行八者自性利根九者善解心地十者善解奢摩他毘婆舍那無止息意善男子云何菩薩福德佐助菩薩摩訶薩於大乘法宿植德本在在處處流轉生死為善知識之所攝受隨願受生若富貴大姓若居士大家信樂之家既意欲得往彼受生即便造作彼業因緣令得往生生生世世值遇親近真善知識何者名為真善知識所謂諸佛菩薩如是增長宿世修集善業因緣常作是念苦哉世間痛哉世間無安立哉一切世間久遭重病癡暗無明何以故欲因緣故是故我今不當於如是等困厄世間求受五欲夫婬欲者唯是妄想顛倒而已於三苦中謬生樂想是故如來處處經中種種因緣具說婬欲多諸過失殊可患厭所謂婬欲如炙肉法肉󰮜俱燋如舐刀刃貪味偽舌如毒蛇頭具四種毒如猪在廁臭穢不淨如彼癡狗而齧枯骨其口出血謂之為樂亦如獼猴黏著𥻿膠是故菩薩當生厭離剃除鬚髮而被法服於正法中如法出家往無家地而慕精進未得令得未證令證未至令至以是因緣而取三慧世諦所說第一義諦所說善解二諦深妙之理如所教訓即為隨順離諸顛倒如法修行何者名為如法修行所謂正見正思惟正語正業正命正精進正念正定以能通達於道諦故成就利根了知諸根即樂寂靜究竟遠離一切徒眾混雜諠閙怱遽多言婬怒癡等一切惡覺親里知識利養名譽畢竟遠離身心快樂柔軟調和復更思惟觀察是心何法處行於善不善無記法耶若行於善即生歡喜若生欲覺名為不善欲有三種謂上中下何者為上以欲遍身深入心住迷亂倡狂不能修於遠離因緣以深著故云何深著以其不能究竟生於慚愧心故獨居空閑而隨憶念不曾暫忘生惡覺觀決云婬欲定是精妙諷詠歌歎妄想顛倒謂言好物如癡獼猴見水中月便欲捉取不見其惡無慚恥心以欲因緣亦能與其父母尊長而共爭競乃至相殺不避親疎凡夫癡頑耽著愛染不能捨離欲因緣故死墮地獄畜生餓鬼受諸苦報是名上欲何者中欲若人習行親近婬欲未交會前方便求覓設遂其事便生厭離而有慚心知欲不善呵責自悔是名中欲何者下欲脫遇欲緣止申捉手共相磨觸或共言話或眼瞻視是名下欲夫名婬欲若莊嚴身若愛壽命及諸資生但能生貪悉名婬欲何者名瞋瞋亦三種謂上中下其上瞋者生於忿毒怨憾恚怒惡賴憎嫉於五無間重罪之中皆能備造或謗正法由謗正法所得重罪於前五逆不及一分乃至算數譬喻悉不能及以是因緣死後入於大地獄中受諸苦毒久久之後無量劫中脫得生人其眼光赤無賴惡性暴虐咆哮生旃陀羅下賤之家以是因緣展轉生死無有出期是名上瞋何者中瞋其雖發瞋造諸惡業即生悔心發露懺謝瞋所生罪速疾修其對治方法是名中瞋何者下瞋當瞋發時而作惡口不愛之語或惡眼視雖作不善亦非恒瞋一念之頃速疾修集對治方法是名下瞋癡亦三種謂上中下何者上癡於前所說如是之處癡所迷惑而無憂愁不知改悔是名上癡何者中癡若癡暫發造作惡業速疾改悔於同學邊發露懺悔不敢覆藏於所犯罪知非利益是名中癡何者下癡於所持戒若二若三脫有毀犯皆是制罪終不敢犯性重禁戒是名下癡是中菩薩善巧方便制伏其心令不作罪如是制心絓是婬欲縛著因緣悉不復生何以故如是善巧制伏心故心若無記是時憶念一向觀察令其心性與善相應何者名為無記心耶若有是心不散於外不住於內不住於善不住不善不在奢摩他不在毘婆舍那不能收攝令得寂靜睡眠所逼沈沒而住如人眠覺睡勢未除心不明了菩薩爾時以巧方便制御其心令得起發歡喜安住於禪定中如是菩薩善解於心菩薩如是解於心已觀見諸法如幻如夢是法不善是法是善是法出離是法不出離作如是知是等諸法皆依於心由心而生心為上首若能攝心調伏制止若達心性則能攝得一切諸法則能調伏一切諸法則能通達一切諸法若如是見一切諸法則能修心令得寂靜以心繫心若心不靜而制令靜安心於心若心如是寂靜相應是名一心得一心已則入於定得入定已寂靜所生一向歡喜心歡喜已滅於貪欲貪欲滅已一切不善亦皆寂滅有覺有觀寂靜所生得歡喜樂入於初禪是時菩薩為滅覺觀勤行精進於歡喜樂不著其味何以故謂無常故行於初禪而移其心離於覺觀心不復著無覺無觀三昧所生得歡喜樂入第二禪是時菩薩則見此樂決定是苦何以故三苦攝故是時菩薩住於捨心住捨心已唯正憶念而有了知以身受樂如是之樂一切聖人說名為捨憶念樂住入第三禪是時菩薩謂第三禪決定是空故求四禪而使其心入於四禪絓諸我見悉皆迴轉樂亦隨滅諸苦亦滅苦樂滅故從初以來憂喜滅故不苦不樂捨念清淨入第四禪復作觀行則自見身與虛空界以為一相如是見已絓是色想究竟超越是隔礙想悉不復生何以故已得超越過色想故無復絓礙於一切想唯見無礙無邊虛空故入無邊虛空而住是時復見識與無邊虛空相應自謂此識無有邊故入識無邊過此識已是中但有無相之心一切行滅無心功用是名為滅如是心滅菩薩應知復更入定是中進修而不休息是處其心與慈相應具如前說乃至修得六通自在是中亦復不息精進當求修滿菩提法行善男子如是菩薩具是十法禪波羅蜜具足善男子菩薩摩訶薩具足十法般若波羅蜜具足何者為十一者善解無我真理二者善解諸業果報三者善解有為之法四者善解生死相續五者善解生死不相續六者善解聲聞辟支佛道七者善解大乘之道八者善解遠離魔業九者智慧不倒十者智慧無等善男子云何菩薩善解無我真理善男子菩薩摩訶薩以善正慧觀察色陰乃至受想行識皆善觀察如是觀察不見色生不見色集不見色滅乃至受想行識亦不見生亦不見集亦不見滅何以故以真實故不以假名世俗性故其真實性與世俗性是二種性文字章句所不能說以是因緣精進不息如救頭然精進勇猛利益眾生如是菩薩善解無我真理云何菩薩善解諸業果報菩薩應作如是觀察所言世間有諸果報皆似伎兒乾闥婆城本性自空所言眾生則非眾生而橫執相著於我見以是因緣不達真理既不能了真道理故作如是見若言無我無人無眾生無壽者無士夫無養育無男女等及諸善惡業因果報誰生誰死爾時菩薩雖無眾生有業有報如是悉知非是眾生非諸善惡業因果報菩薩亦知以正慧故以真實故如是菩薩善解業因果報云何菩薩善知諸有為之法菩薩摩訶薩應於一切有為之法以善慧故而善通達作如是觀是諸行法搖動不住如朝露滴日出消盡如山水流唯去不歸何有智者於行法中而生貪著其心戀慕若能觀見如是真實見實因緣則生厭離寂滅之心如是菩薩善知有為之法云何菩薩善解生死流轉菩薩以善智慧通達有為諸法作是思量遍諸世間被無明暗之所覆蔽障其慧眼如生盲人不見正路何由能得出離生死唯著生死貪愛繩索之所纏繫而取四取趣向三趣沈滯生死以取因緣而能造作善不善業以善不善諸業行故受三有生有因緣生以生因緣有老有死老死因緣憂悲苦惱種種不絕如是流轉猶若車輪生死輪迴無復斷絕如是菩薩善知生死流轉善男子云何菩薩善知生死不復流轉菩薩摩訶薩作如是觀無明滅故不著生死不執著故貪愛不生貪不生故取則不生取不生故有不相續不接續故生則不生生不生故老死憂悲諸苦惱等悉皆斷滅究竟無餘菩薩摩訶薩依此道理以善慧故悉皆通達如是菩薩善知生死不復流轉云何菩薩善知聲聞辟支佛乘作如是觀若行是法得須陀洹果若得斯陀含果若得阿那含果若阿羅漢流盡六通盡諸有結無復繫縛向涅槃道若行是法得成緣覺自度自脫等於犀角如是諸法菩薩以善慧故皆得通達雖爾通達而不取證所以者何菩薩摩訶薩作如是念我今荷負諸眾生類作師子吼誓度脫之是故我今不應未度一切眾生生死稠林曠野險難而獨度身於生死險如是菩薩善知聲聞緣覺乘道善男子云何菩薩善知大乘菩薩乃學一切諸佛所制戒律種種經法究竟無餘不得學者不得學道不得所學一切種法不以如是之因緣故而墮斷見如是菩薩善知大乘正道善男子云何菩薩善知遠離魔業菩薩摩訶薩於惡知識究竟遠離及非所宜國土聚落受持讀誦路伽夜多外典呪術貪求利養殷重恭敬菩薩知已皆悉遠離究竟避之及諸結使諸縛惱惑能障菩薩清淨道者皆悉遠離修對治門究竟斷之如是菩薩善知遠離魔業善男子云何菩薩智慧不顛倒菩薩摩訶薩一切世間技藝道術悉皆學知何以故為欲成就利眾生故不為欲得所知識故但為光揚顯示如來正法功德之最勝故於諸外法不生優勝功德之想唯作是解如來經教最深最極諸律毘尼功德無量是故菩薩不取外道邪見法則而為清淨如是菩薩智慧不顛倒善男子云何菩薩無比智慧菩薩摩訶薩於此世間若魔若梵若沙門若婆羅門若人若天一切十方無有一人等於菩薩之智慧故唯除如來應供正遍知無有智慧能勝之者若天若梵若人若魔一切世間所有智慧無能及者如是菩薩智慧無比善男子菩薩摩訶薩具足十法般若波羅蜜滿足善男子菩薩摩訶薩具足十法善解方便波羅蜜何等為十一者善解迴向滿願方便二者善解轉諸外道方便三者善解轉諸毒塵方便四者善解調伏疑悔方便五者善解救濟眾生方便六者善解延眾生命方便七者善解攝受方便八者善解處非處方便九者善解勸化利喜教導方便十者善解供養承事方便善男子云何菩薩善解迴向滿願方便善男子菩薩設見若華若果無有主甲非人所護以此華果於夜三時日中三時而供養佛及諸菩薩以是因緣所得功德迴向阿耨多羅三藐三菩提設見香樹寶樹意樹無有主甲非人所護日夜六時而設供養迴向阿耨多羅三藐三菩提又諸經中所聞種種供養之具勝妙殊特以內深心皆悉迴向十方世界諸佛世尊一切菩薩一切眾生所有善業菩提修行以深心故皆悉隨喜迴向阿耨多羅三藐三菩提於佛塔像若華若果而設供養皆悉迴向願諸眾生遠離破戒臭穢之氣願諸眾生得於如來戒定慧等芬馥之香若以掃灑供養佛時願諸眾生皆得端正威儀具足若設幡蓋供養三寶悉皆迴向令諸眾生遠離煩惱一切蒸熱若入寺舍願諸眾生入涅槃寺若從寺出願令眾生出離生死困厄牢獄若開門戶願諸眾生開善道門若閉門戶願惡道門悉令閉塞若坐息時願諸眾生坐於道場若洗浴時願諸眾生離煩惱垢若受水時願諸眾生離諸臭穢若洗脚時願諸眾生離煩惱障若用楊枝願諸眾生除諸不淨出入動止願我此身但為利益安樂六道一切眾生若禮佛時願諸眾生速成佛身一切人天之所恭敬如是菩薩善解迴向滿願具足善男子云何菩薩善解迴轉外道方便菩薩摩訶薩常於處處外道法中化作道士梵志尼揵為欲成就眾生因緣就學經法而作是念是等眾生多有憍慢若作法師而往教化其不信受以是義故前作外道弟子學士就中出家精進勇猛細密威儀必令得勝外道徒眾以多聞故以苦行故方能得作外道法師可尊可重言語有用辯才具足知其信已方貶其道示其過失仁者汝所學道非為清淨非為離欲亦非厭離不能滅障從其邪道而迴轉已以佛正法而安立之為五通仙受持梵行修是梵行勇猛精進必令能得外道法術如是勇猛成就三昧三摩跋提必令得勝一切外道五通仙等為諸仙人作大法師世所崇仰知成熟時而貶是等諸外道法現其過失從其禪定而迴轉之仁者是道不為清淨不為厭離亦不能滅一切障礙從如是法迴轉竟已以佛正法而安立之如是菩薩善解迴轉外道方便善男子云何菩薩迴轉毒塵菩薩摩訶薩見諸眾生深著貪欲但令滅其貪欲因緣作是方便化作女色形容端正具足相好勝餘女人眾生見已生貪甚深愛樂耽著於所眠息受樂之時忽然而死一念之頃即成臭爛可惡不淨見即怖畏大生厭離慞惶苦惱此是臭穢誰能除之爾時菩薩侍立其前即為說法令得決定令入正位於三菩提隨得一種如是菩薩善解迴轉毒塵方便善男子云何菩薩善解斷除疑悔方便菩薩摩訶薩見是眾生作五逆罪及餘不善種種罪業菩薩往詣而作是言仁者何故愁毒不安樂耶心無寧賴如無精神答曰善男子我以造作諸逆罪業以是因緣我今失心怖懼無寧以此罪故於未來世受諸苦惱諸非利益是時菩薩前令信受以是因緣或作神通或記於心見神通者是人信已於菩薩邊得大歡喜生信解心堪受說法如是信已是時菩薩於其人前而作變化化作父母而作是言仁者見不我之父母亦被殺害殺父母已復作神通而現是人令其歡喜如是之人有大神通尚殺父母何況於我是時菩薩為是眾生而說法要令其罪業展轉輕微薄如蠅翼如是菩薩斷除疑悔善巧方便善男子云何菩薩善解救濟眾生方便菩薩摩訶薩若見眾生堪聞正法而作惡業為教化故菩薩爾時巧作神通若以王身應得度者則現王身若宰相身應得度者而則為現宰相之身若以富貴臣民剎利身應得度者則為現之若以天身應得度者而現天身若有眾生以軟語故應得度者而作軟語為教化之若金剛身應得度者現金剛身若有眾生以怖畏故應得度者即現怖畏若有打拍訶罵縛錄應得度者即現是事若有眾生欲作逆事打拍損惱菩薩摩訶薩見是等已即生憐愍而作是念是等眾生欲來惱我見是眾生如觀掌中阿摩勒果生大愁惱而作是念我今此身寧受阿鼻地獄大苦令是眾生即得入於無餘涅槃而得解脫見是眾生作諸罪業以是因緣若捨今身必受阿鼻地獄苦報是時菩薩生憐愍心以慈悲故念彼眾生為治罰故而折伏之後方教悔如是菩薩救濟眾生善巧方便善男子云何菩薩善解延眾生壽命方便菩薩摩訶薩若見眾生不感利養無有勢力不能得知諸聖妙法雖求飲食尚不能得存立身口是時菩薩為是人等教導文章技藝算計種種法術善相應者令得存立如是菩薩善解延眾生壽命方便善男子云何菩薩善解攝受方便菩薩摩訶薩若得種種珍寶之聚高須彌山悉為納受隨宜微細亦為納受所以者何爾時菩薩而作是念是等眾生慳惜貪悋耽著無厭保護堅捉慳貪因緣流轉沈溺生死大海猶若江河一切川流俱入大海是等眾生墮三惡道亦復如是為是眾生利益安樂是故菩薩納受所施不為自利非為潤己而受畜之不生貪心但為一切眾生利益同得用故但為供養佛法僧寶但為救濟困乏眾生令彼檀越得歡喜故得利益故如是菩薩攝受善巧方便善男子云何菩薩善解處非處方便菩薩摩訶薩若見眾生有大威力堪任成就阿耨多羅三藐三菩提而行諸行求於聲聞辟支佛道勇猛精進是時菩薩從如是處而作方便令得捨離示大乘道而令修行若不信受乃至示現作大鬪諍令得降伏如是菩薩處非處起善解方便善男子云何菩薩善解勸化利喜方便菩薩摩訶薩於諸未發菩提心者能令發於菩提之心已發心者懈怠懶惰勸令精進不持戒者令其持戒若以少善而知足者方便發起令具諸善若見眾生隨所犯戒可懺悔者以是因緣閉心而住不喜不樂是時菩薩為是眾生廣說法要令得懺悔滅如是罪如是菩薩勸化利喜善解方便善男子云何菩薩善解供養承事方便菩薩摩訶薩得出家已無人供養隨宜如法所得知足獨在閑處住於寂靜作是思惟我今云何能得供養承事如來作是思惟心心不絕思諸供具願得供養承事三寶此則能得滿足六波羅蜜行於一念中運供養心捨於所重是檀波羅蜜運供養心緣諸眾生而發是心是戒波羅蜜於是心中而坐安樂是忍波羅蜜於是心中無有疲倦是精進波羅蜜於是心中不散不動是禪波羅蜜於是心中而思種種供養之具是般若波羅蜜如是菩薩供養承事善解方便善男子菩薩具是十供養善解方便波羅蜜具足善男子菩薩摩訶薩具足十法願波羅蜜具足何者為十一者無下劣願二者無怯弱願三者為度脫利益一切眾生願四者稱歎一切諸佛功德願五者降伏一切魔怨願六者不由因信他願七者無邊際願八者無怖畏願九者無疲倦願十者究竟圓滿清淨諸願善男子云何菩薩無下劣願菩薩摩訶薩不樂受於三有之樂而發誓願是名菩薩無下劣願善男子云何菩薩無怯弱願菩薩摩訶薩發弘誓願不求遠離出於三界而自取證是名菩薩無怯弱願善男子云何菩薩救濟利益一切眾生願菩薩摩訶薩作如是願諸眾生界窮未來際先令盡得無餘涅槃然後我乃於佛涅槃而般涅槃是名菩薩救濟利益一切眾生願善男子云何菩薩稱歎一切佛功德願菩薩摩訶薩作如是願若有眾生於其未發菩薩心者教化令發已發心者次第令行諸菩薩行已修行者令坐道場我設供養請轉法輪請住世間利益眾生莫般涅槃是名菩薩稱歎一切諸佛功德願善男子云何菩薩降伏一切諸魔怨願菩薩摩訶薩作如是願我今應作如是等事得成阿耨多羅三藐三菩提已是我剎土不聞魔名一切魔民不生我國是名菩薩降伏一切魔怨願善男子云何菩薩不由信他願菩薩摩訶薩不信他故願得成就阿耨多羅三藐三菩提何以故以智慧故作是思惟此眾生界滯生死苦無救無護為救護故發阿耨多羅三藐三菩提願是名菩薩不由信他願善男子云何菩薩無邊願菩薩發願無有齊限行無執著是故菩薩偏袒右肩右膝著地至心勸請觀於十方一切世界有諸菩薩坐於道場有諸菩薩於十方界而成等覺請轉法輪隨諸眾生根性不同而善憶念凡是諸佛所說法要皆悉信解如是信解而隨喜之作隨喜已迴向阿耨多羅三藐三菩提是名菩薩無邊願具足善男子云何菩薩無怖畏願菩薩摩訶薩從初發心聞諸佛法甚深甚深聞佛功德甚深甚深聞諸菩薩神通遊戲甚深甚深聞諸菩薩方便甚深甚深不恐不怖不畏不驚而作是念諸佛菩提無量無邊諸佛境界無量無邊成熟眾生無量無邊如我等類何能思算如來境界所以者何諸佛如來自能知之我不能知是名菩薩無怖畏願具足善男子云何菩薩無疲倦願菩薩若見剛強眾生難調難伏放逸自恣不肯受化是諸菩薩之所厭患如是剛強難調難化所厭患者以是因緣即生疲倦而棄背之發願往生清淨世界諸佛淨土是淨土中無如是等剛強眾生及其名處菩薩不欲聞是人名何況相見若有菩薩棄背眾生亦不能得諸佛淨土而往受生是中有智諸菩薩等發如是心一切世界有諸眾生頑嚚暗鈍聾盲瘖瘂無涅槃性從彼世界諸佛菩薩所棄捨者是等眾生願悉來集我所莊嚴佛國土中是等眾生勿令有餘我皆令得阿耨多羅三藐三菩提坐於道場覺了佛果菩薩摩訶薩作是思時從初發心一切魔宮無處不動十方一切諸佛世尊之所稱歎而是菩薩所嚴佛國速得成就究竟清淨證於阿耨多羅三藐三菩提是名菩薩無疲倦願善男子云何菩薩善畢竟具足願菩薩摩訶薩坐於道場破碎魔軍乃至得成阿耨多羅三藐三菩提後不復發願是名得如所願滿菩提願譬如器皿酥油盛滿平齊緣邊不復能容如隣虛滴是故說言此鉢盛滿究竟具足菩薩摩訶薩證得佛道不復發願猶若隣虛亦復如是一切諸願究竟滿故是名善究竟諸願具足善男子菩薩摩訶薩以是十法願波羅蜜具足善男子菩薩摩訶薩具足十法力波羅蜜具足何者為十一者不可降伏力具足二者不可破壞力具足三者福德力具足四者慧力具足五者眷屬力具足六者神通力具足七者自在力具足八者陀羅尼力具足九者不擾動鎮力具足十者超越無智力具足善男子云何菩薩不可降伏力具足菩薩摩訶薩一切外道悉不能伏是名不可降伏力具足云何不可破壞力具足善男子菩薩摩訶薩於諸人天眾生聚中無一眾生以其道力能得破壞菩薩力者是名菩薩不可破壞力具足善男子云何菩薩福德力具足菩薩於諸德福行中無有一行若世間若出世間所不經行是名菩薩福德力具足善男子云何菩薩般若力具足菩薩摩訶薩於諸佛法無有一法以善慧故是所不見是所不證所不通達唯除如來深智慧耳是名菩薩般若力具足善男子云何菩薩眷屬力具足菩薩眷屬無破戒者無邪見者非威儀者無邪命者所以者何菩薩眷屬隨有資生共相分張具足自利利他義故是名菩薩眷屬力具足善男子云何菩薩神通力具足菩薩摩訶薩於諸世間神通之力及諸聲聞緣覺境界悉皆超越何以故菩薩神通力最勝故若閻浮提內一毛中而安立之亦無損減如是四洲若干世界若三千大千世界若如恒河沙數世界內於一隣虛塵中而安立之亦無增減若二若三若四若五若六若七若八若九若十恒河沙若可說不可說恒河沙數世界內於隣虛塵中亦無增減是等世界亦無妨礙是中眾生亦無逼迮是名菩薩神通力具足善男子云何菩薩自在力具足菩薩摩訶薩變此三千大千世界化作七寶盈滿其中自在力故事無不遂乃至不可說不可說世界七寶盈滿其中皆悉自在是名菩薩自在力具足善男子云何菩薩陀羅尼力具足菩薩於諸不可說不可說諸佛剎土絓是諸佛所說之法種種文字種種章句種種意趣於一剎那一羅婆一牟休羅菩薩一聞悉能受持通達解說是名菩薩陀羅尼力具足云何菩薩不可擾動鎮力具足菩薩摩訶薩所鎮之處於諸人天眾生聚中無一眾生能擾動者唯除如來應供正遍知是名菩薩不擾動鎮力具足云何菩薩超越無智力具足菩薩於一切智皆悉超越一切眾生尚不能及何況能過唯除如來善解方便是名菩薩超越無智力具足善男子菩薩摩訶薩具足十法力波羅蜜滿足善男子菩薩摩訶薩具足十法智波羅蜜滿足何者為十一者人無我智具足二者法無我智具足三者無分限智具足四者三昧境智具足五者鎮智具足六者不破壞智具足七者觀眾生行智具足八者無功用智具足九者一切法相智具足十者出世間智具足善男子云何菩薩人無我智具足菩薩摩訶薩觀見諸陰生時滅時是陰生時無真實生不動不作皆是虛妄而觀見之是陰滅時不見敗壞復作是念是陰無我無人無眾生無壽者養育士夫有諸癡頑嬰兒凡夫深著我見而作是解是陰非我我中無陰於五陰中深生執著決言有體故不通達真實法性以不通達真實道理是故流轉於生死中猶若火輪無有休息菩薩於是真實法性究竟通達無復有餘是名菩薩人無我智具足善男子云何菩薩法無我智具足菩薩摩訶薩於損減謗如實而知於增上謗如實亦知而作是念於假名法而為安立分別諸名雖作分別所可分別一切諸法本無自性是等文句能分別者亦無自性是法體性不如分別名字分別不當其體所以者何一切諸法但有名相唯假名說於是法中不應執著是假名法非為究竟一向非有但此諸法依因他緣藉他緣合而便得生因緣散故其亦隨滅如是等法菩薩摩訶薩如實而知是名法無我智具足善男子云何菩薩無分限智具足菩薩不於一剎那中而生於智第二剎那而不生也何以故菩薩摩訶薩於一切剎那之中智慧悉生無邊無礙無有分限是名菩薩無分限智具足善男子云何菩薩三昧境界智具足菩薩摩訶薩悉知一切聲聞三昧悉知一切緣覺三昧悉知一切菩薩三昧一切如來三昧皆悉知之於是三昧聲聞行處菩薩悉知於是三昧緣覺行處菩薩亦知於是三昧菩薩行處菩薩亦知於是三昧如來所行是佛三昧菩薩亦知復有果報所可成就自得智者皆悉知之是名菩薩三昧境界智具足善男子云何菩薩鎮智具足菩薩若於聲聞所鎮若辟支佛所鎮若菩薩所鎮菩薩尚不知何況一切諸眾生等是名菩薩鎮智具足善男子云何菩薩不可破壞智具足菩薩摩訶薩一切智慧不可破壞若諸外道若諸魔兵若諸聲聞若諸緣覺悉不能破是名菩薩不可破壞智具足善男子云何菩薩觀眾生行智具足菩薩摩訶薩以清淨智皎潔明白觀眾生界是中而見有諸眾生已發菩提心有諸眾生未發菩提心有諸眾生已修菩提行有諸眾生未修菩提行有住初地乃至十地有成等覺成等覺已正轉法輪佛事已訖而般涅槃有諸眾生以聲聞乘而般涅槃有緣覺乘而般涅槃有諸眾生生於天上有諸眾生生於三途菩薩悉皆了了得見是名菩薩觀眾生行智具足善男子云何菩薩無功用智具足菩薩摩訶薩若行若立若坐若臥若出若入不加功用是智恒生猶若有人正眠熟時喘息恒生菩薩智生亦復如是如是智慧無處不遍是名菩薩無功用智具足善男子云何菩薩了一切法相智具足菩薩摩訶薩於一切法若通相若別相若無量相皆悉知之若如幻相若虛妄相菩薩悉知是名菩薩了一切法相智具足善男子云何菩薩出世間智具足菩薩摩訶薩以無流智得具足故超越一切世間人天是名菩薩出世間智具足善男子菩薩摩訶薩具足十法智波羅蜜具足佛告降伏一切障礙菩薩摩訶薩言善男子菩薩具有十法與地平等何等為十一者廣大無量二者養育眾生三者有恩無恩無有異想四者能受大法雲雨五者一切眾生所依止處六者種善根處七者為珍寶器八者為妙藥器九者不可傾動十者無所怖畏善男子云何菩薩廣大無量猶若大地遍於十方廣大無量菩薩亦爾遍一切處廣大無量福德智慧具雙行故是名菩薩廣大無量云何菩薩養育一切眾生善男子譬如大地一切眾生因之存立種種資生隨意得用菩薩亦爾長養眾生種於施戒忍辱精進禪定慧等一切菩薩清淨行法及餘無量資生什物皆悉利益是名菩薩養育一切眾生云何菩薩有恩無恩無有異想善男子譬如大地若被損辱亦不生瞋若有供養亦不生喜是中不作二想菩薩亦爾損惱不瞋利益不喜於彼眾生不生憎愛不望反報是名菩薩有恩無恩皆悉平等云何菩薩能受一切大法雲雨善男子譬如大地受諸洪雨及餘一切諸大水聚悉堪容受菩薩亦爾如來所雨大法雲雨悉皆容受是名菩薩能受大法雲雨云何菩薩一切眾生所依止處善男子譬如大地一切眾生若出若入依於大地菩薩亦爾一切眾生行於六趣及涅槃道而為依止如是菩薩一切眾生所依止處云何菩薩種善根處善男子譬如大地一切種子因之生長菩薩亦爾一切眾生諸善種子依因菩薩而得增長是名菩薩種諸善法種子之處云何菩薩為珍寶器善男子譬如大地為珍寶器依因於地無量珍寶皆悉出現菩薩亦爾種種功德光明珍玩依因菩薩而得出現是名菩薩為珍寶器云何菩薩為妙藥器善男子譬如大地出諸妙藥能治一切眾生病苦菩薩亦爾一切法藥因之出現能滅一切世間種種煩惱重病是名菩薩能為藥器云何菩薩不可傾動善男子譬如大地一切苦具不能侵擾時節寒暑蚊蟻毒虫觸之不動菩薩亦爾不可擾惱眾生所起一切內外種種苦具悉不能擾是名菩薩不可傾動云何菩薩無有怖畏善男子譬如大地一切龍王及諸象王師子王等所出音聲聞不怖畏菩薩亦爾聞諸魔聲及外道聲不恐不怖不怯不畏是名菩薩無有怖畏善男子菩薩摩訶薩具是十法與地平等善男子菩薩摩訶薩具足十法與水平等何者為十一者福德漸深二者生白淨法三者歡喜諮嗟潤澤四者漬爛一切煩惱根栽五者清淨無濁六者滅煩惱熱七者除諸渴愛八者甚深難冐九者能漂好醜十者淨煩惱塵善男子云何菩薩摩訶薩福德漸深善男子譬如諸水次第流注漸入深處菩薩亦爾流注善法漸漸向深是名菩薩福德漸深云何菩薩生白淨法善男子譬如水聚能生一切草木叢林種種妙藥菩薩亦爾以三昧故生長一切助菩提法已生長者重復增廣乃至成於一切種智樹木叢林於佛剎土令生法果活立眾生是名菩薩生長善法云何菩薩歡喜諮嗟潤澤善男子譬如清水自性潤澤復潤餘物菩薩亦爾自性歡喜諮嗟潤澤復潤於他言歡喜者是出世法言諮嗟者依佛法僧言潤澤者是心清淨是名菩薩歡喜諮嗟潤澤云何菩薩漬爛煩惱根栽善男子譬如清水若草若木若根若葉皆能漬爛菩薩亦爾因修三昧一切煩惱根栽相續而漬爛之乃至名相亦皆滅盡不知所在煩惱臭穢習氣亦盡是名菩薩漬爛一切煩惱根栽云何菩薩清淨無濁善男子譬如淨水體性清淨無有垢穢菩薩亦爾自性清淨無垢無穢言清淨者一切隨眠煩惱結使貪瞋癡等皆消滅故諸根無染無垢無穢是名菩薩清淨無濁云何菩薩滅煩惱熱善男子譬如水性夏月蒸熱一切地土并諸地上一切眾生為作清涼菩薩亦爾諸眾生界煩惱蒸熱以法淨水悉令清涼滅其熾熱是名菩薩滅煩惱熱云何菩薩除諸渴愛善男子譬如冷水於渴乏者轉其渴乏菩薩亦爾一切眾生渴愛六塵難忽難耐於是眾生為降法雨以法雨故令諸眾生迴六塵渴是名菩薩除諸渴愛云何菩薩甚深難冐善男子譬如水聚甚深難冐菩薩亦爾修諸智慧甚深難冐所謂一切天魔外道不可輕冐是名菩薩甚深難冐云何菩薩能漂好醜善男子譬如水流一切地境若好若醜悉皆能漂菩薩亦爾以法流水若好若醜諸眾生界一切能漂雖如是漂不惱眾生水流亦爾如是菩薩以大慈悲潤澤眾生降大法雨無所損惱是名菩薩能漂好醜云何菩薩淨煩惱塵善男子譬如水大一切地上不淨塵埃麁澁垢穢悉令潤澤淨無有餘菩薩亦爾有諸眾生心性麁獷煩惱客塵依因定慧淨盡無餘是名菩薩淨煩惱塵善男子具是十法一切菩薩與水平等善男子菩薩摩訶薩具足十法與火平等何者為十一者能燒煩惱糞穢二者成熟一切佛法三者乾燥煩惱淤泥四者譬如火聚五者能作光明六者能令恐怖七者善能安慰八者於諸眾生平等九者世所供養十者不可輕蔑善男子云何菩薩能燒煩惱糞穢善男子譬如火性能燒一切糞掃穢惡草木叢林諸藥樹等菩薩亦爾以智慧火能燒一切隨眠煩惱一切結使貪瞋癡等煩惱糞掃及對治道鑽火之具皆悉燒盡是名菩薩能燒一切煩惱糞穢云何菩薩成熟一切佛法善男子譬如火性成熟一切苗稼藥草菩薩亦爾以智慧火成熟一切內諸佛法如是成熟永無有失是名菩薩成熟一切佛法云何菩薩乾燥煩惱淤泥善男子譬如火性炙燥一切諸地淤泥菩薩亦爾以智慧火炙燥一切有流之法是名菩薩乾燥煩惱淤泥云何菩薩喻如火聚善男子如諸火聚於寒氷者却其寒凍菩薩亦爾一切眾生煩惱寒瘧以智慧火而為却之是名菩薩喻如火聚云何菩薩能作光明善男子如大火聚絕炎熾盛若雪山上頻耶山頂若一由旬若二由旬三四由旬而作光明菩薩亦爾以智光明能遠照了若千由旬若萬由旬乃至無量阿僧祇界為諸眾生作大光明照了明徹以智光明悉能却除一切無智盲暗之法是名菩薩能作光明云何菩薩能作怖畏善男子譬如禽獸若師子王見大火聚而生怖畏所謂畏損我身遠避是處如是惡魔及諸魔眾若見菩薩而生怖畏無威德故即便遠避乃至不能得聞菩薩名號何況視之是名菩薩能作怖畏云何菩薩善能安慰善男子譬如一人迷於稠林曠野失其道路忽然得見一大火聚而往就之能於是中得見聚落若見群牛得見是已便生安慰離諸恐怖如是一切無量眾生遭於生死稠林曠野若見菩薩則得安慰離諸怖懼是名菩薩善能安慰云何菩薩一切眾生平等善男子譬如火性於諸眾生悉皆平等如於國王及旃陀羅平等無二菩薩亦爾於諸眾生悉皆平等如於國王悉作利益於屠殺者亦作利益是名菩薩於諸眾生皆悉平等云何菩薩世所供養善男子譬如火性為諸剎利婆羅門等之所供養菩薩亦爾為諸天人阿修羅乾闥婆一切世間之所供養作師範想是名菩薩世所供養云何菩薩不可輕蔑善男子如火雖小不可輕觸無憍慢故菩薩亦爾住於信行從初發心未得勢力於大乘法不可輕蔑若天若人一切世間天龍夜叉乾闥婆等所知所悉作如是言今此菩薩不久當坐菩提道場證得阿耨多羅三藐三菩提是名菩薩不可輕蔑善男子菩薩摩訶薩具足十法與火平等善男子菩薩摩訶薩具足十法與虛空平等何者為十一者廣大二者無礙三者寂靜四者無邊慧五者無邊智六者隨順法界七者信一切法同虛空性八者無處所九者過想境界十者超越思量善男子菩薩摩訶薩具是十法得與虛空平等復次善男子菩薩摩訶薩復有十法與虛空平等何等為十一者於色好醜不貪不瞋二者於聲好醜不愛不憎三者於香好醜不欲不恚四者於味好醜不耽不棄五者於觸好醜不婬不怒六者於法好醜不執不責七者於得不得不喜不恨八者於苦不慼於樂不欣九者於好惡名不慕不却十者稱歎毀謗不親不踈如是十法與虛空平等善男子菩薩摩訶薩具足十法引喻於月何等為十一者清涼眾生二者見之歡喜三者增長白法四者除滅黑法五者世所稱歎六者形貌清淨七者乘最勝乘八者常為莊嚴九者遊戲正法十者有大神通威德巍巍云何菩薩清涼眾生乃至有大神通威德善男子譬如月出一切眾生悉得涼冷以可愛故菩薩亦爾能除眾生煩惱蒸熱令得歡喜怡悅踊躍而作清涼善男子如月出時見之歡喜以清涼故欣悅其心菩薩亦爾滅煩惱熱諸根清淨威儀動止功德具足善男子如上旬月從其初生漸漸增長至十五日具足圓滿菩薩亦爾從初發心至坐道場日夜白法增長圓滿種種具足善男子如下旬月色相光明可愛之貌漸漸損減乃至月盡不復現相菩薩亦爾得出世智一切妄相皆悉損減坐道場時畢竟不現善男子如月出時一切世間大小道俗臣民男女悉稱歎之菩薩亦爾一切世間人天修羅皆悉光揚善男子如月天子身心清淨光明照耀業報所生菩薩亦爾身心清淨光明遍照法性所出自然化生非因父母迦羅羅等五時不淨之所污染善男子如月天子乘清淨乘而照四方菩薩亦爾乘最勝乘遍照無量無邊世界善男子如月天子常為莊嚴無時有翳菩薩亦爾常為功德所莊嚴故善男子如月天子恒有自然歡喜快樂菩薩亦爾恒住法樂不住欲樂善男子如月天子有大神通有大威德菩薩亦爾具諸功德自在智慧神通變化隨意無礙善男子菩薩摩訶薩具是十法故喻於月善男子菩薩摩訶薩具足十法譬喻如日何等為十一者滅無明暗二者能令開悟三者能照十方四者善法因起五者能滅諸流六者能作光明七者能翳外道邪見八者顯現好醜九者造作善法諸業十者善人恭敬善男子云何菩薩摩訶薩滅無明暗乃至云何善人恭敬善男子如日出時滅一切暗菩薩日出滅無明暗亦復如是善男子如日出時蓮華開敷菩薩日出開悟眾生諸受化者亦復如是善男子如日出時照了十方菩薩日出智慧光明遍照十方而不損惱一切眾生善男子如日出時放千光明照閻浮提世人方知是日出已菩薩日出智光明照爾時方知有諸善法善男子於閻浮提日光滅時即知日沒菩薩日出於諸眾生作智光明能滅眾生一切癡暗重昏盲冥癡暗滅故名為漏盡菩薩不現善男子如日出時諸餘光明翳不能照日於爾時不作是念我令是等諸餘光明翳不令照以法爾故自然不現菩薩日出一切外道邪見盲暗自然退滅是時菩薩亦不作念我令是等退滅不現善男子如日出時於閻浮提一切眾生為現好醜高下邪正菩薩日出亦復如是為諸眾生顯了好醜高下邪正所言好者則是聖道所言醜者一切邪道善男子如日出時種植等業因之得成菩薩日出善法方生善男子如日出時善人歡喜供養稱嘆而諸不良愁毒不樂菩薩日出有智之人聰哲利根歡喜稱嘆行邪道者嬰兒凡夫鈍根不良無智慧眼願樂生死背涅槃道而不恭敬是名菩薩滅無明暗乃至善人恭敬如是善男子菩薩摩訶薩具足十法譬喻如日善男子菩薩摩訶薩具足十法喻師子王何等為十一者不怖二者無有怯弱三者不迴轉顧四者能師子吼五者不驚六者行於山林七者居住山窟八者無所儲畜九者獨步無侶十者住阿蘭若善男子云何菩薩不怖乃至住阿蘭若善男子如師子王遍行諸處不怖不驚恒見自身獨步無敵菩薩亦爾諸處來往不怖不驚恒見自身無對敵故善男子如師子王無怯弱想菩薩亦爾與諸外道設捔力時論議鬪諍無怯弱想不勇不劣善男子如師子王脫被辱時亦不迴顧菩薩亦爾若為外道之所損辱亦不可轉亦不默然善男子如師子王作師子吼一切禽獸及諸豺狼遠走退散菩薩亦爾說法無我作師子吼執著我見外道豺狼退散滅盡於十方界而是菩薩不為惱彼以無我法作師子吼但為迴轉所化眾生故善男子如師子王無所怖畏遍觀十方菩薩亦爾性樂寂靜行於山林善男子如師子王住於山窟菩薩亦爾安住智慧寂靜山窟善男子如師子王無所儲畜菩薩亦爾却除一切煩惱重擔無所儲畜善男子如師子王獨步無侶降禽獸群菩薩亦爾坐於道場獨自無侶而破魔軍善男子如師子王所住之處一切禽獸不得侵損一切苗稼菩薩亦爾國土聚落居住之處外道禽獸不能損侵善法苗稼如是菩薩不怖不畏乃至能護眾生善根如是善男子菩薩摩訶薩具是十法喻師子王善男子菩薩摩訶薩具足十法善能調伏何者為十一者菩提心堅固二者領理菩提心三者守護六情四者修行聖道五者荷負重擔六者利益眾生心不疲倦七者正命八者實無貢高九者無諂曲欺誑十者質直善男子菩薩摩訶薩具是十法善能調伏善男子菩薩摩訶薩具足十法世所知識何等為十一者坐禪攝心二者多修空行三者學法不息四者不緣境界離煩惱使奉行如來一切經教一向不犯隨順一切法宗平等通法界宗故五者行於世間如旃陀羅卑下之子以下卑心遠離自高傲慢狂醉故六者恒乞食活次第平等故七者心無疑惑住於世間於佛法中如實知見故八者心無猶豫內證法故九者不復他信不可誘引自見道理故十者世間福田善修行故如是菩薩摩訶薩具是十法世所知識善男子菩薩摩訶薩具足十法譬如蓮華何等為十一者身無染污二者微細之惡不與共住三者戒香芬馥四者受生潔淨五者姿顏和悅六者柔軟微妙七者覩見吉祥八者心意開悟九者心意成熟十者善能攝受善男子云何菩薩摩訶薩身無染污乃至善能攝受善男子譬如蓮華從水出時自無染污如是無染以法性爾如是菩薩從生死水出而無染何以故得方便智慧故一切菩薩善解方便行在生死生死過患不能染污菩薩方便智慧所持善男子如蓮華中一滴之水不能得住如是菩薩微細罪過悉不中住善男子如諸地界生蓮華處香氣芬馥熏是方所如是菩薩是處鄉村國邑聚落所居之處以戒香氣無處不遍善男子如地界處有生蓮華淨潔可愛國王王民一切百姓悉往就之菩薩亦爾諸處受生自性淨潔戒德威儀無不具足天龍夜叉乾闥婆阿修羅緊那羅摩睺羅伽人非人等之所恭敬愛重禮拜諸佛菩薩稱歎光揚善男子猶如蓮華開敷之時見則歡喜色貌可愛能悅眾情菩薩亦爾密笑之時無有顰蹙諸根清淨善男子猶如蓮華柔軟無有麁澁菩薩亦爾自然柔軟本無麁獷善男子如見蓮華於夢想時則為吉祥而加稱嘆而利益故見於菩薩利益亦爾一切住處甚為吉祥為得一切智故善男子猶如蓮華漸漸開敷菩薩亦爾智慧覺分蓮華開敷是時說名為佛覺悟善男子如蓮華敷見時悅於眼根嗅時悅於鼻根觸時悅於身根心歡喜時悅於意根菩薩亦爾成熟智慧光時見時眼根清淨聞時耳根清淨已有戒功德香而悅鼻根觸時供養恭敬而悅身根若能思惟歎功德時意根清淨善男子如蓮華生人天攝受菩薩亦爾出於世間諸佛菩薩乃至諸天帝釋梵天護世之所崇仰是名菩薩自無染污乃至攝受善男子如是菩薩具是十法喻如蓮華善男子菩薩摩訶薩具足十法心意廣大何者為十一者我當修行一切諸波羅蜜故發增廣心二者我當成熟一切佛法故發增廣心三者我當教化一切眾生故發增廣心四者我當坐於道場得成阿耨多羅三藐三菩提成等覺已當轉法輪若梵若天一切世間所不能轉故發增廣心五者我當利益一切眾生於無量無邊世界發增廣心六者我當造作智慧舟航度諸眾生於生死海發增廣心七者一切眾生無救無護無歸依處無有親識能度脫者我當為其作親屬故發增廣心八者我當顯現諸佛威神作師子吼遊戲諸佛神通道力亦當視顧摩訶那伽發增廣心九者我當不共一切世間若天若人無比無等故發增廣心十者以佛正法我當教化一切眾生非陋行故非苦行故非下劣行故發增廣心善男子菩薩摩訶薩具是十法發增廣心善男子菩薩摩訶薩具足十法心得清淨何等為十一者心多信樂心內不動心住堅固心無虛假遠離一切不善思惟所謂不發心求聲聞道求辟支佛道以少欲知足故遠離一切垢穢不淨離身貢高所謂不作虛假威儀離口貢高所謂不說非實語言離心貢高無諂曲故身不混雜故口少欲故心無貪求故知恩報恩微細恩義尚不忘失何況多者言語諦實於所作事不毀謗他無利不說唯歎有德利喜勸嘆是中唯見功德如說而行菩薩不得以口慰喻而心含怨菩薩以口勸歎心不令諍口說愛語心無忿恨菩薩不以身現善而心行惡菩薩不以身恭敬而心輕慢菩薩無貢高不懈怠不悋惜不嫉妬菩薩既無貢高亦不懈怠不慳不嫉亦不幻惑亦無諂曲菩薩不鬪兩邊互相破散何以故菩薩以身恭敬口說諦實三業相應不謗如來清淨正法菩薩不敢謗法云何不謗諸佛正法菩薩發阿耨多羅三藐三菩提心剃除鬚髮著壞色衣於佛正法而得出家如是出家非畏國王故不畏劫賊所破壞故不負債故不怖畏故不為生活故而作沙門以信樂故出家學道唯求法故親近善友深心承事就善知識深心聽法如法修行心無憍慢雖無憍慢而顛倒取若無顛倒則能通達於佛正道以通達故則得正法以得法故決定阿耨多羅三藐三菩提如是學者不謗如來正教正法善男子如是菩薩具足十法心得清淨善男子菩薩摩訶薩具足十法無有疑惑何等為十信於如來身有祕密信於如來口有祕密信於如來心有祕密信菩薩行信具神通信滿本願信一乘道信種種說信佛音聲妙響甚深信化眾生隨其根性善男子云何菩薩信於如來有身祕密乃至信於教化眾生善男子菩薩作如是念所聞如來有是法身寂靜身無等身無等等身無量身不共身金剛身皆是真實不虛不誑菩薩是處不生疑惑無有二心如是信於如來身有祕密復作是念絓是所聞如來有口祕密如來自口授記相貌授記若不了義所說經教悉皆信之如來無有蹉跌非無義說以是因緣悉非妄語諸佛如來滅一切惡清淨無垢無復煩惱結使燋熱自在具足無所希望無濁無穢若言如來有失如來無義語者無有是處至真至實無有欺誑是處不疑不惑如是信於佛口祕密復作是念絓是如來心中祕密在心內懷依止於心一切聲聞緣覺所不能知及諸菩薩一切眾生唯除如來神通力耳何以故如來甚深難冒難量境界廣大無邊無量同於虛空不可思議唯真唯實無有虛誑是處不疑如是信心祕密復作是念絓是所聞一切菩薩勤利眾生成就一切眾生於是事業都無疲倦亦不怖畏荷負大擔力勢堅固修行十度一切佛法有無礙智無邊智無等智不共智勇猛堅固莊嚴堅固誓願堅固為菩提故次第滿足唯真唯實非是欺誑是處不疑如是菩薩信於修行復作是念菩薩坐於道場所得無滯無障無礙清淨眼通乃至耳通他心智通宿命通如意神通漏盡通無著無滯無障無礙於三世中得一剎那相應智視眾生界如實見之是等眾生具足行身惡業具足行口惡業具足行意惡業誹謗賢聖邪見顛倒行於邪法業因緣故捨身死後生諸惡道受地獄苦有諸眾生以身善業以口意業善正見具足故不謗賢聖行於正見以正見故三業清淨以是因緣捨身死後生於善道天上受樂如是真實觀眾生界即見眾生善不善業復作是念我昔作菩薩時行菩提道作是誓願自成正覺方令覺他是我前願今已果滿得如所願皆是真實無有虛誑是處不疑亦不生惑故說菩薩名為等覺已自覺悟名三佛陀善男子如是菩薩信於菩提信佛出世復作是念所聞一乘唯一佛乘皆是真實非是欺誑不虛不謬所以者何諸乘皆從大乘中出譬如閻浮提洲乃有諸洲而相圍繞各各名字皆悉屬於閻浮提洲總說其名入閻浮提一切諸乘亦復如是依大乘出無二無三是處不疑如是信於一佛乘道復作是念聞諸如來種種說法於諸經中悉是真實所以者何為化眾生故而諸如來隨機說法是處不疑亦不生惑不作二心如是信於三乘有異復作是念聞諸如來響音甚深微妙梵音悉皆真實所以者何諸梵天子少分善根尚有音聲微妙響徹柔軟了亮雅美可愛何況如來於無量劫修行成就百福莊嚴萬德具足是處不疑不惑如是信於如來甚深響音復作是念聞佛如來了別機性諸根利鈍所化眾生聞以一音說法隨類各各得解斷其疑心善根成熟者而前化之一一眾生作如是解如來今者為我一人說如是法而諸如來無是分別亦無思惟是等悉皆真實非謬非誑是處不疑不惑生如是信隨機緣故教化眾生善男子如是十法具足菩薩摩訶薩無疑惑心善男子菩薩摩訶薩具足十法喻如大海何等為十一切珍寶之所歸聚難冒廣大漸漸轉深不宿死尸等為一味復能容受一切川流不過齊限諸大眾生之所依止無有邊際善男子云何菩薩眾寶歸聚乃至云何無有邊際善男子譬如大海一切珍寶是中聚集無量無邊一切眾生往彼採寶菩薩亦爾一切功德珍寶聚集無量無邊一切眾生求福德者而往詣之善男子如海難冒菩薩亦爾甚深難冒善男子如海廣大菩薩亦爾慈悲智慧甚廣大故善男子譬如大海漸漸轉深菩薩亦爾修道種智漸漸轉深善男子如彼大海不與一切死屍共宿所以者何大海法爾如是菩薩不與一切煩惱及惡知識而共止宿何以故菩薩法爾故善男子如此大海一切眾流悉往入之至成一味所謂醎味菩薩亦爾絓是所修一切白法悉成一味所謂一切智味善男子如海容受無量眾流不增不減菩薩亦爾受無量法無有增減善男子如彼大海不過齊限菩薩亦爾教化眾生不過齊限善男子如大海水大身眾生在中居住菩薩亦爾一切眾生有白淨法於菩薩身依止而住善男子如大海水無有邊際一切眾生不能知其水之多少菩薩亦爾為諸眾生而說法要無邊無窮無能測量如是菩薩大海福德珍寶聚集之處乃至無邊善男子如是菩薩具足十法喻如大海爾時佛告降伏一切障礙菩薩摩訶薩言善男子菩薩摩訶薩具足十法深解微細何等為十所謂解求出離解究竟諸法解具足一切法解隨順一切法相解分析一切諸法解十二因緣甚深難冒解業力不可思議解如所說深義解通達順如道理解一實諦善男子云何菩薩解求出離乃至云何解一實諦菩薩恒作是念一切世間痛哉苦哉八苦猛火之所焚然婬欲炎盛燒其身首瞋烟蓬勃妄想亂起無明癡暗障蔽眼目菩薩見已復作是念是等眾生云何出離三界火宅得脫火難為是眾生得脫因緣是故求解諸法求得隨順諸法平等得平等已如實了知諸法幻相了知幻已則如實知如實知已而順觀察甚深難冒十二因緣得緣觀已觀察業力不可思議作是觀已生大希有而作是念一切諸法雖無自體而能巧作種種色像如是微細以意覺了所說諸義則得明解已了義故通達真如達真如已得見實際見實際已則能度脫一切眾生生死火宅善男子如是菩薩解求出離乃至解一實諦具足如是十法菩薩摩訶薩深解微細善男子菩薩摩訶薩具足十法辯才會理何等為十所謂一切諸法但是假名無我無人無眾生無壽者無養者無造者無受者無知者無見者危脆災厄不能自由空無所有虛妄分別因緣假合如是假合假名說之善男子有此道理隨順法相無人無我眾生壽者造者受者知者見者無有自在虛妄分別因緣假合如是說法有此道理隨順法相不違法相與理相應如是觀察實法道理悉不顛倒顯了法相如是辯才與理相應是故說名辯才會理善男子具足十法菩薩摩訶薩辯才會理善男子菩薩摩訶薩具足十法辯才明了何等為十所謂解結辯才無盡辯才無斷絕辯才無不潤辯才無下劣辯才無怖畏辯才無比辯才不可沮壞辯才無窮辯才四無礙具足辯才善男子菩薩摩訶薩具是十法辯才明了善男子菩薩摩訶薩具足十法淨潔辯才何等為十所謂無吃訥辯才無恐怖辯才無劣弱辯才不自逞辯才不損義辯才不損文辯才不失方法辯才無失時辯才無麁澁辯才無不明了辯才善男子菩薩辯才無諸吃訥所以者何以無所畏故菩薩在大眾中如師子王不畏不怯菩薩辯才不逞不諂何以故遠煩惱故有煩惱者而恒自逞非無煩惱菩薩辯才義無損減何以故得法爾故菩薩無無義辯才何以故證得法故善男子未證法者有義損減非得法者菩薩辯才無文損減何以故通學一切諸經論故不學經論有失文章若學經論無有此失菩薩不失方法何以故已修一切諸方法故菩薩善學無量經法不失時節無前後失故菩薩無麁澁辯才無有麁惡無逆耳語何以故遠離惡口諸過失故菩薩辯才無不明了何以故具利根故善男子菩薩摩訶薩具是十法辯才淨潔善男子菩薩摩訶薩具足十法能令一切眾生歡喜辯才何等為十所謂愛語姿顏悅豫無有顰蹙恒說義理恒說正法說法平等不逞自能無所輕蔑心無污染不輕躁動種種辯才善男子菩薩愛語能令眾生心得歡喜姿顏光悅無有顰蹙諮嗟具足和悅眾生恒說義理優量語故悅眾生心恒為說法利益語故而悅眾生說法平等於諸眾生令悅其意菩薩不自逞能遠離憍慢自恣矜高隨眾生類而教導之必令歡喜菩薩無所輕蔑殷勤為說令得歡喜菩薩無所染污持淨戒故令眾歡喜菩薩不輕躁動多修忍故菩薩種種辯才以愛語故令眾歡喜善男子菩薩摩訶薩具是十法辯才能令一切眾生歡喜善男子菩薩摩訶薩具足十法言語辯才人所信受何等為十所謂菩薩於諸眾生非是法器而不為說謗法眾生亦不為說有來調弄亦不為說外道邪見亦不為說無恭敬者亦不為說無信心者亦不為說幻惑諂曲亦不為說不為自身乏無資生故為說法不為利養嫉妬慳悋故為說法散頭裸袒及瘖瘂者不為說法所以者何善男子菩薩於諸眾生無有慳悋亦無祕法無不憐愍無不利物但諸眾生於佛法中非法器故是故菩薩而不攝受降伏一切障礙菩薩言世尊有何眾生菩薩為其說法佛言善男子菩薩說法為諸眾生有信根者可成熟者具有法器於過去佛已種善根無有諂曲離諸欺誑所有威儀實無虛假不著世間名聞利養具足信心善友攝持行諸善業易可開悟利根眾生於所說義能解意趣精進勇猛能得佛果如說修行善男子如是眾生諸佛菩薩而為說法善男子菩薩摩訶薩具是十方所出語言悉可信受善男子菩薩摩訶薩具足十法善能說法何者為十所謂但為修行諸佛法故而演說法如是說法而佛及法俱不可得但欲修行諸波羅蜜而為說法而是修行及波羅蜜亦不可得為菩提行菩薩說法而是菩提及菩提行皆不可得為滅煩惱故為說法不得煩惱及煩惱滅為修厭離而證滅故菩薩說法不得厭離亦不得滅為須陀洹為斯陀含為阿那含證得果故菩薩說法亦不得是須陀洹及斯陀含阿那含等悉不可得為阿羅漢果故菩薩說法亦不可得阿羅漢及阿羅漢果為得辟支佛果故菩薩說法緣覺及果俱不可得為滅執著諸我見故菩薩說法我與執著皆不可得菩薩雖說有諸業報業及業報亦不可得何以故作是思惟所說之法依因名字依此名字尋法不得所以者何所言法者非文字體夫文字者亦無法體以是義故依於假名俗諦故說於無名法而立名字如是名字皆是虛妄而非真實非真實者非第一義既非真諦是虛妄法誑惑一切嬰兒凡夫善男子菩薩摩訶薩具是十法善能說法善男子菩薩摩訶薩具足十法無不隨順善男子菩薩隨順於法不出於色隨順於法不出受想行識隨順於法不出欲界隨順於法不出色界隨順於法不出無色界隨順於法不出於法隨順於法不順眾生隨順於法不順斷見隨順於法不出於道以智善巧方便相應非不隨順善男子菩薩摩訶薩具是十法無不隨順善男子菩薩摩訶薩具足十法善解法界何者為十所謂智慧具足為善知識之所攝受勇猛精進遠離一切障礙善能清淨於所教誨生殷重心多修空相遠離僻見善行聖道了見真實是為十法善男子慧命菩薩親近善友見善知識生歡喜心於善友中生世尊想依止而住依善友已勇猛精進為滅一切不善之法成就滿足一切善法如是勇猛一切障礙悉皆滅盡無障礙已不息於道故得清淨遠離一切身口意惡及破戒業得清淨已於所教誨生殷重心殷重教已多修空相修空相已不生倒見離倒見已而修聖道修聖道已而見真實降伏一切障礙菩薩言世尊何者名為真實佛言善男子夫真實名非顛倒名世尊何者是非顛倒佛言善男子非是虛妄名不顛倒世尊何者是非虛妄佛言即是如如無變異法世尊何者名如如佛言夫如如者謂是內所證知之法不可文字之所顯示所以者何是法一切言語道斷文字章句所不能詮過音聲界離諸口業絕諸戲論不增不減不出不入不合不散非可籌度不可思量過算數境非心行處無礙無想過想境界過諸嬰兒一切境界一切嬰兒所不行處過一切魔境界過一切煩惱境界過識境界無所住處無住寂靜聖智行處如是如是內所證無垢無污無染清淨微妙第一畢竟最勝常恒湛然無生滅法如來出世及不出世法界常爾善男子菩薩為是法故精勤不懈修行精進忍種種苦如是苦行證是法界於是法中復加安立一切眾生善男子是名如如是名實際是名一切智是名一切種智是名不可思議界是名無二界降伏一切障礙菩薩言世尊云何應證云何應得如是法界說名內所證得耶佛言善男子以出世智故內應當證內應當得降伏一切障礙菩薩復白佛言世尊以智所證得是內證得不佛言善男子不也何以故以智慧故如實見法以身證之菩薩復言世尊諸善男子若以聞慧若以思慧得證是法名內證不耶佛言善男子不可也何以故不可以聞慧不可以思慧內證此法善男子我今為汝說於譬喻善男子如大曠野林中夏月後分設有一人從東方而往西域復有一人從於西方而往東域以蒸熱所苦渴乏惱亂路中逢見東方來者而問之曰仁者我今熱惱所苦渴乏煩躁汝可為我示於道路若池若湖有清淨水涼冷無濁能為我除此渴乏者是時東方來人諳悉道路經見善知水路之相己曾自飲洗浴是水便報之曰仁者以此道路汝但直去若於是處見有二道可避左邊而行右道乃至得見欝茂叢林是叢林中有三池水清淨香美柔軟輕冷八德具足善男子於汝意云何是人為熱所苦渴乏逼惱但聞水名唯思是水除渴乏不即證此水涼冷以不對曰不也世尊如渴乏者要須至彼清冷水處得飲浴已渴乏乃除方自證知善男子聞思二慧不得內證亦復如是善男子言叢林者即生死之名也熱惱所苦者一切眾生也何以故三障煩惱熱所逼故渴乏五欲所言示道路者則是菩薩之名也善解一切智道經證是法內證得法故言清冷水者即是第一義諦之名也復次善男子我今為汝更說譬喻汝當聽之善男子於意云何諸佛如來若住世界一劫壽命於閻浮提人前稱歎甘露之味所謂色香美味清淨具足柔軟是諸眾生聞歎是食得飽以不不也世尊佛言善男子以此義故應當知之聞思二慧不可內證得如是法復次善男子諦聽譬喻善男子如有一人經食甘果知其美味於眾人前而稱嘆之具足色香味觸善男子汝意云何是等眾人聞說果味得果味不不也世尊佛言善男子依此義故應當知之聞思二慧不可內證得如是法降伏一切障礙菩薩言善說世尊善說善逝世尊是等眾生何當得是法由聞此經歷耳因緣故所以者何世尊是等眾生為得此法因聞是法無顛倒故佛言如是如是如汝所說得聞是法以不顛倒故當得是法如我不異善男子菩薩摩訶薩具是十法善解法界善男子菩薩摩訶薩具足十法行空境界何等為十所謂力空無畏空佛不共法空戒藏空定藏空慧藏空解脫藏空解脫知見藏空一切法空空空悉皆了知不以此因緣故而得空法亦不著空亦無空見亦不依空亦不以此因緣故墮斷滅相善男子菩薩摩訶薩具是十法行空境界善男子菩薩摩訶薩具足十法住於無相何者為十所謂離於外相亦離內相離諸戲論離一切分別離一切有所得離一切動轉離一切行處離一切境界不得於識亦不得所識之法善男子菩薩摩訶薩具是十法住於無相爾時降伏一切障礙菩薩白佛言世尊諸佛菩薩云何觀察是無相法佛言善男子是處不可思議其義深妙何以故過意識境界故一切眾生於是法處皆生狂亂善男子是如來法不可思議一切眾生不能得見是如來法微妙甚深不可思算勞累心識所以者何善男子是法難入甚深甚深不可思議無彼無此等於虛空一切論師非其境界不能思量不能籌度降伏一切障礙菩薩言世尊我於今日重欲諮啟願垂聽許佛言善男子隨汝所問我當答之降伏一切障礙菩薩即白佛言如佛所說此無相法一切眾生不能得見是如來法誰能信者如來法王而自稱嘆將非貢高增上慢耶夫貢高者非大人相佛言善男子善能諮問諦聽諦聽善思念之唯然世尊佛言善男子佛無憍慢亦無貢高不為名聞不為利養不為知識非虛自歎非虛自高但為利益一切眾生故為得此法故而作是說所以者何是等眾生於如來邊聞是所說得大歡喜無量清淨當得是法不異今日為是法器長夜利安乃至能得阿耨多羅三藐三菩提降伏一切障礙菩薩言世尊是等眾生將不知佛之威神耶佛言善男子是等不知何以故心下劣故善男子此佛剎土多有眾生小意下劣薄弱卑陋小智小信少分善根是故不知如來威神之德為是眾生故佛自歎己令彼於佛而生信故善男子如一醫王善巧治病時多眾生深滯疾苦是處聚落唯有此醫無二無三諸病人眾都無一人識是醫者善能療治具大威德是時醫師而作是念此等病者困苦可矜眾惱所逼不識藥性不識增損我今當為是等眾生療治令差是時醫王於病眾前而自歎己汝等病人應知我是大醫之王善巧治病了知病源善解診藥病者聞已信知是醫而往依附是大醫王即為病人而療治之種種疾病應時得差善男子於意云何是醫可得名貢高不不也世尊佛言善男子諸佛如來亦復如是為大醫王了知一切煩惱重病亦知煩惱病之根源普施眾生大法妙藥煩惱病者所不識知如來醫王見是事已於病眾前而自稱歎己之功德諸眾生等聞說如來真實功德皆生信心歸投如來為是等人如來大醫以大法藥種種微妙療治一切煩惱重病悉皆滅盡何者名為大法藥耶所謂不淨觀慈悲觀十二因緣等觀善男子佛見如是無量利故自歎己德非貢高也善男子菩薩摩訶薩具足十法遠離一切依願何者為十所謂雖願布施不依於施雖願戒忍精進禪定智慧及以三界菩提涅槃悉皆不願所以者何菩薩遠離一切諸願以無所願遍行世間善男子菩薩摩訶薩具是十法遠離一切依願善男子菩薩摩訶薩具足十法以慈為身何者為十所謂無少分慈具足無彼此慈具足法慈具足寂靜慈具足不追過慈具足利益慈具足於諸眾生生平等慈具足無忿恨慈具足於十方界普覆慈具足出世間慈具足善男子菩薩摩訶薩具足十法以慈為身善男子菩薩摩訶薩具足十法以悲為身何等為十所謂見諸眾生困苦無救無護無歸依處發菩提心發是心已努力修行勇猛精進為得是法得是法已為諸眾生而作利益見慳惜者勸住於施見破戒者勸令持戒見瞋恨者勸修忍辱見懈怠者勸修精進見散亂者勸修攝心見無智者勸修智慧菩薩摩訶薩見諸眾生劇苦所逼難可堪忍是故不退於菩提行善男子菩薩摩訶薩具足十法以悲為身善男子菩薩摩訶薩具足十法住於歡喜何者為十所謂我已得出遠離三有火宅牢獄故生歡喜我已斷除生死羅網無始纏縛故生歡喜我已得度種種覺觀蛟龍亂住生死大海故生歡喜久遠戴立憍慢之幢我已傾倒故生歡喜我以金剛智杵破碎煩惱高山令究竟盡無復遺餘故生歡喜我已穌息復為安慰未穌息者令得悅意故生歡喜我已覺寤無始久遠世間睡眠渴愛所逼無明癡暗障蔽眼目未覺寤者復令覺寤故生歡喜我已得脫六趣惡道種種苦報復當度脫諸餘眾生遭是惡道受苦報者故生歡喜我無始來迷於生死曠野稠林獨無伴侶慞遑亂走未曾見路不識正道無示導者今日欻然值遇導師故生歡喜我今漸近一切智城隣於佛座故生歡喜善男子菩薩摩訶薩具是十法住於歡喜善男子菩薩摩訶薩具足十法住優畢叉何者為十所謂眼識所了諸色境界此中捨離不以色境而自損害不作瘡疣耳所聽聲鼻所嗅香舌所得味身所覺觸意所了法皆悉捨離不以意識了諸法故而自損害為作瘡疣亦不隔礙於行苦中於苦苦中於壞苦中捨離而住於此三苦不自損害不作瘡疣亦無隔礙於事已辦眾聖人邊捨心而住於聖人邊生大歡喜復作是念是等聖人本凡夫地我應化度其今成聖我願已得故住捨心善男子菩薩摩訶薩具是十法住於捨心善男子菩薩摩訶薩具足十法神通遊戲何者為十所謂從兜率下託神母胎示現受生處宮受樂踰城出家樂於閑寂苦行修道降制魔軍坐於道場而成正覺轉於法輪示現涅槃降伏一切障礙菩薩白佛言世尊何因緣故菩薩摩訶薩示現兜率天下乃至示現涅槃佛言善男子於彼兜率天宮有諸眾生執有常想時見菩薩世間最勝至尊至極無上無邊不染欲樂從彼退墮是其所執常想即滅生無常想依無常想故不放逸善男子於彼天宮有諸眾生多放逸者於菩薩所生歡喜心戀著欲樂而不欲往修覲菩薩亦不承事其作是念菩薩常在我等亦在時節長遠何慮不得往親近之是故菩薩為除是等眾生放逸故現退墮彼諸眾生忽見菩薩於彼墮墜大生懊惱遠離五欲不復放逸無放逸故決定當得阿耨多羅三藐三菩提善男子有諸眾生宜於胎中受教化者菩薩在胎威神巍巍是等見已即生希有為是眾生菩薩處胎隨其所宜而為說法必令決定當得阿耨多羅三藐三菩提善男子有諸眾生宜於菩薩作嬰兒時及在宮中應可成熟而諸菩薩為彼眾生得成熟故及餘下劣眾生樂小法者為隨順故是故示現作嬰兒相住於宮中善男子有諸眾生宜見菩薩踰城出家是菩薩為彼眾生令成熟故而示是等踰城出家善男子有天龍夜叉乾闥婆等樂於弊陋為是等故示現苦行復為降伏諸外道故示現苦行善男子有諸眾生待菩薩坐道場時我當到彼設諸供養為是等故現坐道場是諸眾生詣菩薩所而設供養因緣決定當得阿耨多羅三藐三菩提善男子有諸眾生憍慢剛強為折伏故菩薩坐於道場降伏魔軍善男子有諸眾生成熟善根為進修德勝利益故是故菩薩現登正覺是時菩薩登於正覺三千大千世界種種音聲悉皆休息三千大千世界無不寂靜是等眾生見是事已發弘誓願願我來世坐於道場證得阿耨多羅三藐三菩提善男子有諸眾生謂言自是世間之師而未覺了究竟出離清淨之法於當來世亦無其分但為折伏是眾生故有諸眾生善根成熟堪為法器為是等眾示現道故而是菩薩得道之時往詣迦尸城轉于法輪其輪十二三轉具足於大眾中而師子吼善男子有諸眾生宜於涅槃受教化者為化此等是故菩薩現般涅槃善男子以是因緣示現從兜率天下閻浮提乃至涅槃而示現之善男子菩薩摩訶薩具是十法神通遊戲善男子菩薩摩訶薩具足十法遠離八難何等為十所謂遠離一切諸不善業於諸如來所制禁戒不敢故犯遠離慳貪於過去佛種諸善根福德相應智慧具足善巧方便發弘誓願修厭離想勇猛精進善男子菩薩不造諸不善業不感地獄有諸眾生墮於地獄受於種種不如意苦受苦既久於彼眾生在地獄者互生瞋恚而是菩薩性戒清淨十善具足是故菩薩不墮地獄善男子菩薩摩訶薩於諸如來所制禁戒不敢故犯隨順受持是故不生畜生惡道何以故是諸畜生受畜生苦故善男子菩薩摩訶薩無慳貪心慳貪因緣墮餓鬼道受餓鬼苦故菩薩摩訶薩不生邪見卑下之家何以故邪見眾生不得親近善知識故所以者何菩薩累劫久於過去諸如來所種諸善根以是因緣生生世世生正見家富足錢財具足修道習因成就展轉增長福德智慧菩薩摩訶薩所得諸根無不具足以是因緣諸根具足為佛法器是故菩薩功德成就既與福德業相應故於佛塔廟於法於僧設諸供養供養因緣修習善業是故而得諸根具足諸根具故是則得為諸佛法器菩薩摩訶薩不生邊地何以故邊地眾生暗鈍癡頑瘖瘂不了不解言語似於羺羊不堪聽受善不善法甚深意趣不識道理而不堪為甘露法器不名沙門不名信士是故菩薩生於中國中國眾生利根聰哲諸根明了智者稱嘆堪受所說善不善法深解意趣堪為諸佛甘露法器名為沙門名為信士何以故過去願力智慧力故菩薩不生長壽天中若生住彼無量諸佛出於世間不沾法潤不獲法利饒益眾生便爾被廢是故菩薩生於欲界教化成熟下界眾生值佛出世何以故如是菩薩巧方便故菩薩不生無佛出處何以故是中眾生不聞佛名不聞法名不聞僧名不敬三尊是故菩薩所生剎土有三寶處如其過去所發誓願具足滿故眾生𢤱悷剛強難化菩薩不爾何以故聞八難苦無不厭離以厭離故勇猛精進修行正勤滅如是等不善法故善男子菩薩摩訶薩具是十法遠離八難善男子菩薩摩訶薩具足十法不忘菩提心何等為十所謂遠離幻惑諂曲貢高質直和雅信心清淨於正法中斷除疑悔於諸眾生樂受法者而不悋惜不作祕師絓是能損正法因緣皆悉遠離不相違犯如說修行受持大乘一切諸典若見有人持大乘者生殷重心恭敬禮拜作同學想一心一意聽受大乘於說法人生如來想善男子菩薩摩訶薩具是十法不忘菩提心善男子菩薩摩訶薩具足十法得宿命智何等為十所謂已多供養承事諸佛已曾受持諸佛正法戒品清淨遠離掉悔無有諸障心多歡喜修心令直得入禪定恒受化生無疑惑心善男子菩薩摩訶薩以多供養過去佛者敬重正法於持法人生謙下心以是因緣就聽正法受持讀誦通利文句廣為他人分別解說不惜身命而弘正法禁戒清淨者所謂於三品戒若身口意持淨戒故離諸掉悔而生恭敬所以者何以戒清淨故而無掉悔無掉悔故而離障礙離障礙故而生歡喜多歡喜故而能堪任修心令直以修心故則得入定得禪定故六道清淨六道淨故而受化生受化生故無疑惑心無疑惑故得宿命智追憶過去一生二生三四五生十生二三十生四五十生乃至無量百萬億生善男子菩薩摩訶薩具是十法得宿命智善男子菩薩摩訶薩具足十法值善知識何等為十所謂不離見佛不離聞法不離供養眾僧福田不離恭敬禮拜謙卑合掌承事諸佛菩薩不離多聞及說法者不離聞諸波羅蜜行不離聞三十七品助道之法不離聞三解脫門不離聞於四無量心不離聞於一切種智善男子菩薩摩訶薩具是十法得值善友善男子菩薩摩訶薩具足十法遠離惡知識何等為十所謂遠離破戒人故當知名為離惡知識遠離邪見人故遠離失威儀人故遠離邪命人故遠離喧閙混雜中住故遠離懈怠懶惰人故遠離樂住生死人故遠離背菩提行人故遠離交習在家人故遠離一切煩惱故是則名為諸惡知識菩薩摩訶薩當遠離之善男子雖離是處於眾生邊不生惡心亦不生瞋心無惱熱亦不輕蔑於前眾生而作是念如佛所說一切眾生是氣類聚為近惡知識故失於大利是故我今速當遠離諸惡知識善男子菩薩摩訶薩具足十法離惡知識善男子菩薩摩訶薩具足十法得佛法身何等為十所謂無等等身清淨之身無瘡疣身非修得身不可思算身甚深法身非思議身寂靜之身虛空等身佛智之身善男子菩薩摩訶薩具是十法得佛法身降伏一切障礙菩薩白佛言世尊菩薩摩訶薩何處住止能得如來如是法身佛言善男子於初地中得無等等身何以故遠離一切身差別故隨順一切菩薩平等法故二地菩薩得清淨身戒品清淨故三地菩薩得無瘡疣身遠離一切瞋恨故四地菩薩得非修得身已經修佛法故五地菩薩得不思算身已得通達一切法故六地菩薩得甚深法身已修不可思量法故七地菩薩得不可思議身已修善巧方便故八地菩薩得寂靜身已遠離一切戲論無煩惱故九地菩薩得虛空等身光明徹故十地菩薩得妙智身何以故遍修一切所知境故降伏一切障礙菩薩白佛言世尊如來法身菩薩法身將無差別耶佛言善男子得種種身無有差別功德明昧亦有差別降伏一切障礙菩薩言世尊云何種種身而無差別功德威神獨有差別佛言善男子彼身此身無有差別何以故修一身故而是功德威神之相殊有差別應當觀之降伏一切障礙菩薩言世尊兩身差別當云何觀佛言善男子諦聽諦聽我當為汝說於譬喻成是義故善男子如摩尼珠磨瑩治飾光曜明淨以練治故於諸摩尼未被練者比前摩尼可相及不不也世尊被練治者光色淨徹悅眾意故未被治者不得為類佛言如是菩薩身摩尼珠及如來身摩尼之珠雖復同是清淨法身菩薩法身於如來身畢竟清淨不可為比所以者何如來身者不可限量齊眾生界徹虛空界遍照而住何以故最極清淨遠離一切諸塵垢故而菩薩身摩尼珠明徹不爾何以故有餘垢故善男子譬如初月其光始顯漸漸增長至十五日方乃圓明俱得月名而此初月不可比於十五日夜何以故得法爾故諸佛菩薩雖復同得法身之名而菩薩身於如來身光明遍照不可為比善男子如是佛身及菩薩身同是身相與佛功德威神之相非為一相善男子菩薩摩訶薩具足十法獲得金剛貞實堅固不破壞身何者為十所謂貪瞋癡等不能破壞怨憾忿恨災蓋憍慢貢高邪見顛倒不能破壞世間八風不能破壞三惡道苦不能破壞眾生諸苦不能破壞生老病死不能破壞外諸梵志諸邪論師不能破壞一切眾魔及諸天魔不能破壞一切聲聞及緣覺等一切欲樂亦不能壞善男子菩薩摩訶薩具是十法獲得金剛貞實堅固不破壞身善男子菩薩摩訶薩具足十法作大薩泊主何者為十所謂堪可慶賀堪為恭敬能令濟度堪可依止能為安立資糧豐厚修理行具無有厭足引導上首善能隨入一切智城善男子云何菩薩堪可慶賀乃至善能隨入一切智城善男子如薩泊主國王朝臣宰相所可慶賀如是菩薩大薩泊主諸佛菩薩所可慶賀亦復如是善男子如薩泊主剎利百民之所恭敬菩薩宗主學無學人及餘天龍夜叉乾闥婆所可恭敬亦復如是善男子如大宗主於大山林曠野險難而能濟度令得安樂而無疲倦菩薩宗主在於生死稠林曠野眾生群品遭諸煩惱劫賊逼切而能濟度令得安樂而無疲倦亦復如是善男子如諸商賈貧窮困乏而往依投大薩泊主即得出於曠野稠林尼揵梵志種種外道依投菩薩大薩泊主獲得出離生死曠野諸大險難處善男子如薩泊主能為安立文武等眾諸憑附者菩薩宗主能為安立生死眾生亦復如是善男子如薩泊主隨方發趣與大群眾冒涉山林險難曠野為得至彼安樂大城足有資糧安隱得出曠野之難不覺疲勞乃得到彼豐樂之處菩薩宗主亦復如是是過去佛所行之方而隨行之將領是等大群眾生欲令得度生死大險欲令是等速至一切種智大城而修種種福德資糧豐足無限示導而行善男子如大宗主多畜種種資生之具隨方而行所謂金銀瑠璃真珠璧玉珊瑚等寶菩薩宗主亦復如是趣向一切種智大城善修佛法種種諸行善男子如薩泊主求諸財物不知厭足菩薩宗主求聖法財不知厭足亦復如是善男子如薩泊主於諸商賈引導之首何以故富財物故眾中勝故以將領故語言有用故如是菩薩大薩泊主於諸眾生為引導主何以故豐功德故階位勝故法自在故所說無謬故善男子如薩泊主善能令至豐沃國土如是菩薩大薩泊主善領眾生至於一切種智國土善男子如是菩薩具是十法作大宗主善男子菩薩摩訶薩具足十法作大導師了知正道何等為十所謂知路平坦知路阻險知路豐沃知路安隱知路有水無水知路穌息處所知路相貌知路正直知路迴曲知路速出善男子如是菩薩摩訶薩具是十法了知正道善男子菩薩摩訶薩具足十法能示導正路而不顛倒何等為十所謂若以大乘所應化者而為是等說大乘道而不為說聲聞之乘若有眾生以聲聞乘而受化者即為是等說聲聞道而不為說菩薩之乘若有眾生以一切智應得度者即為是等說一切智道而不為說二乘之道若有眾生以辟支佛道所應化者即為是等說辟支佛道而不為說大乘之道若有眾生執著我見執著諸法為是等故而說無我空無相道不說我人眾生壽者若有眾生著於二邊而為是等不說二邊若有眾生心有散亂為是等故說奢摩他毘婆舍那不說散亂若有眾生多有戲論為是等故說如如道不說戲論凡夫之道若有眾生樂住生死為是等故說涅槃道不說生死若有眾生行於邪道為是等故說平坦道不說煩惱刺棘等道善男子如是菩薩摩訶薩具是十法能示正道而不顛倒善男子我今為諸四部弟子大眾安樂行故說是經者聽是經者護其身心令其辯才明了無盡使諸天龍八部擁護是眾令其獲得四事供養離諸疾惱四百四病令滅無餘生生世世得宿命智見佛聞法遇善知識展轉增長乃至成佛十力具足得無所畏而說呪曰怛絰咃陀柯第陀柯婆羅第陀柯那伽脚那呵利膩毘梨履膩迦蘭闍蘭那桎叉桎叉薩婆薩埵婆羅耶寐莎呵阿祇那伽多羅祇阿致那祇禰弟斯思伊履旨履比詈須呵羅怒摩訶薩衣因陀羅闍液叉卑多屈砂䐽茶柯喃羅裳伽多喃婆覆䔋呵南無般那伽寐詈莎呵怛絰咃豆富豆富柯支留一柯支喜遏婆詈他離樓地紀理矩鏤蔗魔磨陀罕塼彌莎呵怛絰咃他彌他彌他彌他須旨利旃陀利乾他梨常伽利拘波癡婆羅磨那頗婆枳展那賒耶泥展那閤示拘留師理尼猗婆弼地耶娑莫伽羅呵禰薩跋痤邏毘那尸尼薩婆魯伽婆奢摩尼摩訶摩由羅喜陀耶䐽多婆摩波多伊底莎呵若火難若王難若災厄難若劫賊難若惡鬼難若兩足難若四足難若多足難若無足難若有色難若無色難若煩惱難一切諸難當用一心憶念受持讀誦此呪即得消除遠離諸難便得安樂永無怖畏得如所願爾時世尊復告降伏一切障礙菩薩摩訶薩言善男子菩薩摩訶薩修行十法在在處處心恒寂靜而安樂住何等為十所謂善修憶念觀察於身及受心法善修憶念觀察境界阿蘭若處於諸聚落國城都邑於諸利養恭敬名聞於諸如來所制禁戒於皮肉心一切煩惱上中下品善修憶念而觀察之善男子云何菩薩觀察於身而安樂住菩薩摩訶薩以智慧故觀察是身從足至頂唯見是身三十六物假合成人念念生滅無常敗壞筋脈連持不淨充滿無可樂者如是觀察即生厭離以厭離故身染身貪身見身著悉不復生以是因緣凡諸不善與身相應皆得遠離有諸善法與身相應悉皆增長云何觀受善修憶念而安樂住菩薩摩訶薩作是思惟凡是諸受一切皆苦所以者何嬰兒凡夫頑嚚無智以顛倒故以苦受中而生樂想一切聖人唯見是苦復能安立一切眾生於是法中令得隨順如是學之已得觀受善住念處於苦樂受不瞋不貪為滅受故勤修憶念於是法中勸化他人令如是行云何觀察於心念處而安樂住菩薩摩訶薩作是思惟是心顛倒無常常想苦生樂想於無我法而作我想於不淨中而作淨想躁動易轉一念不住為諸煩惱而作根本長為眾生開三塗門為諸苦惱而作因緣能閉善道能為發起貪瞋癡等為一切法作增上緣一切諸法心為上首若知於心則能得知一切諸法心能盡作一切世間種種色像唯心見心唯心造業若善不善唯心輪轉無暫休息猶若火輪唯心奔逸猶如惡馬唯心能燒猶如野火唯心潤生猶若大水如是觀察住心念處則便能得不隨於心能為心師以心師故則能得為一切法師若能於心得自在者則於諸法而得自在云何菩薩觀法念處而安樂住菩薩摩訶薩於如是等不善諸法如實而知言不善者貪瞋癡等及諸煩惱因無明生以是義故修對治門若貪心生修不淨觀若瞋心生修慈悲觀若癡心生而修十二因緣之觀修行正勤而令除滅復為觀察一切善法見善法已於善法中攝心令住憶念觀察受持是法於是法中轉更勸化令他眾生安住其中云何菩薩於諸境界攝念觀察而安樂住菩薩於色聲香味觸若好若醜而不生於戀著隔礙貪瞋之心作是思惟我今不宜起如此心一切諸法皆非是持我今云何橫生戀著於是法中我若戀著我是愚癡我是不了我是顛倒所以者何如佛所說以戀慕故而生染著以染著故而取境界以愚癡故則不能了善不善法以是因緣當墮惡道復作是念我今不宜生如是心於危脆法而生隔礙若生隔礙則不堪忍由不忍耐便生瞋恚以生瞋故為諸聖人之所呵責一切同學而生毀呰所不稱歎作是觀已於憎恨境善修憶念而安樂住云何菩薩於阿蘭若而安樂住菩薩摩訶薩作如是念夫阿蘭若無諍三昧之所居處此阿蘭若多有天龍夜叉乾闥婆等得他心智證知我心及心數法是故我今於此林中不宜起諸不善思惟於一切法若能不生不善思惟觀行得成多修善法云何菩薩於村聚落國城都邑而作觀察得安樂住菩薩摩訶薩行於聚落脫見是處於出家人不相宜者應遠避之何等是耶所謂若酤酒家若婬女舍若國王家若波羅塞等嬉戲之處及以飲酒聚集之處若白衣群作倡伎樂歌舞之處凡是出家非所宜者悉遠離之是中觀察而安樂住云何菩薩於諸利養恭敬名聞而作觀察得安樂住菩薩摩訶薩於諸利養檀越䞋施功德事中於是利養而須自策調伏其心勿令貪著不生愛樂亦復不生我我所心所得利養皆與一切困乏眾生共同平等普受用之若藉是緣而得名聞於是名中亦不自高不生憍慢亦不自恣作如是念我今所得如是名聞不久之頃自當歇滅能得名者及所得名一切無常何有智者於諸虛妄無常迅速敗壞危脆無安立處而生貪著起於憍慢輕蔑他人如是觀察得安樂住云何菩薩於諸如來所制戒律憶念觀察得安樂住菩薩摩訶薩作如是念於過去世一切如來學此法律已成等覺而般涅槃於未來世一切如來學此法律當成正覺而般涅槃於現在世一切如來亦學是法今成正覺而般涅槃作是觀已於諸法律至心恭敬勤求是法修行諸善得安樂住云何菩薩於皮肉心上中下品三種煩惱憶念觀察得安樂住菩薩摩訶薩於皮煩惱而觀察之肉心煩惱亦觀察之以觀察故知其因緣是諸煩惱從何緣生是諸因緣復依何生即得知見煩惱因緣則是無明無明因緣不善思惟不善思惟復何因生不聽正法不聽正法復何因緣不近善友如是知已煩惱因緣煩惱源由煩惱境界悉能遠離得安樂住善男子如是菩薩具是十法在在處處心恒寂靜得安樂住善男子菩薩摩訶薩具足十法著糞掃衣何等為十所謂受持堅固謙卑堪忍無疲倦心無染污心不見其惡唯見功德亦不自高不輕蔑人具足淨戒感諸天人之所供養恭敬禮拜云何菩薩受持堅固善男子菩薩摩訶薩信根成就內懷清淨隨順如來所制法律若喪身命終不故犯所受持法堅固持已得謙卑心謙卑心故憍慢不生無憍慢故摭拾弊壞世間所棄異於世俗所著之衣摭拾得已浣濯練治壞其本色縫納為衣不生煩惱不辭劬勞心無疲倦亦無污染直為成就所作功德於如是等糞掃衣中不見其惡謂是糞掃大藍縷哉過麁弊哉聚多虱哉迮我身哉出垢污哉以是義故菩薩觀察於糞掃衣唯見功德是糞掃衣一切仙聖所經受持隨於無欲順於聖種一切諸佛之所稱歎不以此緣生我慢心亦不自高不輕蔑人若離憍慢即不輕他不輕他故戒品具足戒具足已一切釋梵及諸天眾之所供養稱嘆禮拜一切諸佛之所護念一切菩薩之所擁護人非人等之所恭敬國王豪族及諸臣民之所供養一切同學之所勸進善男子如是菩薩具足十法著糞掃衣降伏一切障礙菩薩言世尊一切菩薩心地廣大何緣樂此下劣麁弊糞掃衣耶佛言善男子一切菩薩欲使一切世間願力自在成就然諸菩薩於願力中未成就者為諸煩惱不得生故對治法門而修習之善男子汝意云何如來世尊廣大心耶弊陋意耶鄙下心耶對曰世尊我無此辯能答是言所以者何世尊諸佛如來應現信解非我境界何以故唯是世尊了見是法唯修伽陀了見是法諸佛如來無有一法而不知見不可信者佛言善男子汝意云何何因緣故如來世尊於閻浮提人非人等種種根性種種信解於眾生前現弊陋行及諸天龍夜叉乾闥婆等於其前說光揚稱歎頭陀功德降伏一切障礙菩薩又言世尊為是眾生所應化者而現是事及諸無量新發心者行菩提行煩惱未斷如來為示對治法門善男子如是菩薩得誓願力但為教導諸眾生故著糞掃衣非鄙下心善男子以是義故菩薩摩訶薩著糞掃衣善男子菩薩摩訶薩具足十法受持三衣何等為十所謂其心知足而常少欲遠離貪求遠離儲蓄既無所蓄無去失憂既無失憂離有失苦離失苦故惡心不生惡心無故無有愁毒無愁毒故無所求取無求取故能得修行盡諸有流善男子以知足故菩薩摩訶薩隨宜法服而為自足以自足故即得少欲以少欲故遠離貪求離貪求故無所儲蓄無儲蓄故無有失憂無失憂故不生苦惱無苦惱故惡心不生無惡心故不生愁毒無愁毒故無所求取無求取故能得修行盡諸有流善男子如是菩薩具足十法受持三衣善男子菩薩摩訶薩具足十法不低昂住何者為十所謂不隨貪欲不隨瞋恚不隨愚癡安隱而住是名不低昂住無怨恨住無嫉妬住無慳悋住無憍慢住不顯己德住不求名聞住不貪利養住不輕蔑他住不自高住善男子菩薩摩訶薩具是十法無低昂住善男子菩薩摩訶薩具足十法行乞摶食何等為十所謂發心利益諸眾生故次第行乞無渴愛求已自知足性樂分施無貪婪想於所乞食自知限量趣向助道巧摶善根遠離摶想善男子云何菩薩利益眾生乃至遠離摶想善男子菩薩摩訶薩見諸眾生貧窮困苦功德微薄不種善根為利彼故行詣乞食若入城郭若入聚落而行乞時應善攝念內善思惟於諸境界勿令馳騁威儀庠序諸根不動慎無於放逸視地七尺低頭而行於諸善法勿使心散以如是法次第行乞不長出手斂鉢在胸若入大富長者之家亦不多求知量受之充足是日一食而已勿妨法事若處多有惡狗惡牛惡馬惡象種種禽獸來相惱觸若男若女若小若大惡口戲調或相是非毀呰誹謗如是等處悉皆遠離修行乞法勿渴愛求勿強逼求於諸檀越勿起愛慕亦不瞋恨既無渴樂隨宜所得已自知足持鉢而還至所住處安置衣鉢而洗手足若見佛像而前恭敬供養禮拜然後入寺於所食者分為四分一分與同學一分施貧窮一分與畜生一分而自食如是取食無貪著心無希望心隨宜飲食但能持身莫為過少莫為過多於食多少籌量取足所以者何若食過少不能行道若食過多睡眠身重亦不堪任學問坐禪夫求道者皆應正勤而作是念懈怠懶惰何由能得滿助道法若能合集助道法已則不著我若不著我能自割肉以飴眾生善男子如是菩薩具足十法行乞摶食善男子菩薩摩訶薩具足十法唯一坐食何等為十所謂坐於菩提道場一切魔兵為作恐怖而坐不動於出世座而坐不動於出世慧而坐不動於出世智而坐不動於空三昧而坐不動覺了諸法而坐不動於八正道而坐不動於真實際而坐不動於如如中而坐不動於一切智而坐不動所言一坐唯是法座是故名為一坐食也善男子如是菩薩見是十法唯一坐食善男子菩薩摩訶薩具足十法持不再食何者為十所謂一食之後無所希望無所染著勸食不食是時非時悉皆不受脫能治身種種湯藥所可食者所謂若蘇若油若石蜜若白蜜若砂糖若根若果設見他食亦不生瞋亦不貪樂亦不悋惜若菩薩中後不食而病困苦若以病故恐失壽命恐廢行道以無疑心審知是藥能治是病許為受用善男子如是菩薩具是十法持不再食善男子菩薩摩訶薩具足十法住阿蘭若何者為十所謂久習梵行善解毘尼諸根不缺廣博多聞持戒德業離著我怖譬如野鹿攝身威儀修身輕利趣向寂靜心無愁悶善男子云何菩薩久習梵行乃至心無愁悶善男子菩薩摩訶薩出家已來於正法律具足戒品三輪清淨善解法相威儀具足出入以時凡是如來所示道法上中下品皆悉通達不復求人不易可動不著邪論一切外典於佛正法文義明了犯與不犯懺悔方法無不具知於所犯者皆悉遠離恭敬正法數數懺悔一切惡法發露改往是罪源由莫不洞達而遠離之上中下業上中下報亦悉了知已信解故守護正法眼耳等根具足身分無所殘缺住阿蘭若阿者言無蘭若謂諍住山林中不與世諍於是林中無相觸惱不近不遠便於乞食是山林中有清淨水無諸難事灌洗易得樹木蔭映華果豐足無惡禽獸自然石室不過峻阻登涉無難寂靜閑居獨而無侶曾所聞法而誦習之日夜六時憶念不忘聲不高下誦之勿廢調伏諸根不令馳騁攝心思惟勿生散亂恬然自樂受持經典取於三相謂止發捨勿著睡眠脫有國王大臣長者及諸人民故來尋詣應作是言善來善來若至住處喚大王坐隨宜坐處王若能坐二人俱坐王若不坐莫獨自坐王若躁動不就鄙座應作愛語大王此山林地甚有利益持戒道德多聞沙門是中安止無怖無畏無劫盜賊若是國王安隱寂靜堪聽說法而為說之其若不樂廣分別說當為略說隨順厭離其若不樂聽厭離法當說嘆佛無上功德若諸長者人民來至隨其所應為說法要悉令得生信法之心亦使受持三歸戒等令諸人輩生歡喜心自利利他已生諸惡及諸煩惱令得滅故而修多聞不著於我不著我故住於山林無憂無畏無怯弱想不生恐怖趣向寂靜遠離喧雜獨居如鹿少欲知足善男子菩薩居山不同於鹿怖畏馳走不取其失言如鹿者遠離郭邑聚落居家其作是念近惡人故或失壽命如是菩薩離於喧雜若男若女若小若大而作是念親近是等失我宿昔所習善根勿生散亂如是恒生怖畏心住故向寂靜於世間中生厭離心住山林中唯見功德唯見寂靜唯見畢竟唯見安樂無憂愁心無迷悶心不近惡友不障山中寂定功德受持修行一切善法善男子如是菩薩具是十法住阿蘭若善男子菩薩摩訶薩具足十法依止樹下何等為十所謂所依樹下去於聚落不近不遠無諸棘刺及毒草木穢雜之處樹葉不彫非猿猴處眾鳥巢處非惡禽獸所居之樹無有惡人危難之處所依樹下身安樂處心無悶處安心而止善男子如是菩薩具是十法依止樹下善男子菩薩摩訶薩具足十法坐於露地何等為十所謂冬時夏時春時不得近於舂場之處不近樹木非叢聚處不約山險莫近江河不遮寒不遮風亦不遮雨亦不遮熱不遮霜露唯除疾病菩薩摩訶薩若坐露地身有疾病不堪行法當住寺中而作是念諸佛如來制頭陀法但為斷除一切煩惱如佛教法我當奉行我雖住寺應學正勤為斷煩惱不得懈怠散亂閑住雖居寺舍不生貪著復作是念如是寺舍皆是檀越之所起造利益一切修道之人是故我今不應於寺生我所心雖住寺中恒不離於露地之想善男子如是菩薩具是十法坐於露地善男子菩薩摩訶薩具足十法住屍陀林何等為十所謂若在中住多生厭離恒作死想作八萬戶蟲所唼食想作赤血想作青淤想作臭穢想作膖脹想作血塗想作膿爛想作解離想作骸骨想善男子菩薩摩訶薩住屍陀林恒興慈悲憐愍眾生持戒清淨具足威儀恒習素食支持活命所以者何善男子是屍陀林有諸非人依止中住食人血肉若見菩薩食魚肉者而起惡心來相觸惱善男子住屍陀林菩薩脫入寺舍前禮佛塔次禮大德問訊上座恭敬事畢一處而立於眾僧座不得坐之何以故菩薩之法將護世間諸俗人意是屍陀林住止菩薩翻於世間凡愚眾生不違眾聖若於私座請菩薩坐審如是僧心無變異乃可就坐勿令前人而生悔心以卑下心於己身中作旃陀羅想善男子如是菩薩具是十法住屍陀林善男子菩薩摩訶薩具足十法宴坐不臥何等為十所謂不為苦身故而坐不眠不為惱心故不為眠所牽故不萎身坐菩薩摩訶薩凡坐不眠但為滿足菩提諸行為一心故為向正道故為坐道場故為利眾生故為滅一切煩惱故坐而不臥善男子如是菩薩具是十法常坐不臥善男子菩薩摩訶薩具足十法隨宜敷坐何等為十所謂於坐之處不過經營亦不求他而為敷座不作相貌令他敷座所坐之處若葉若草隨得而坐若有地所多諸虫蟻蚊虻蠅蚤作窟住處及闍維處悉遠離之若消息時右脇而臥上下累脚袈裟覆身正念專心作光明想恒作悟想而暫眠臥不取眠樂不取脇樂但調其身持於四大勿令過困晝夜用心趣助道法善男子如是菩薩具是十法隨敷而坐善男子菩薩摩訶薩具足十法攝心與理相應何者為十所謂多修不淨觀多修慈悲觀多修十二因緣觀善識污心之法多修空相多修無相多修攝心無所願求恒修不息不令悔恨具足戒品善男子云何菩薩多修不淨觀善男子菩薩摩訶薩獨居閑寂不出人間隱山林中一向默念其心調直令身調直結跏趺坐見其支節屈伸俯仰生厭離心當觀身內三十六物念念相次莫觀皮外作如是觀乃至眾生種種飲食美味淨潔若麁若好纔入腹中即成不淨觸於內火則便臭爛穢氣逆鼻一切世間之所不耐如此之身一切嬰兒凡夫眾生之所戀著當依聖教以善智慧如實觀之是故我今不應愛此臭處之身以是因緣故厭離之如是菩薩多修不淨觀云何菩薩多修慈悲觀菩薩摩訶薩獨居閑靜具如前說依前次第而作是念是諸眾生多諸瞋恚怨憾忿恨造諸惡業結搆怨家無緣責主若於過去現在未來一切瞋恚究竟滅已我方得坐菩提道場作是甚深觀察思惟真實慈悲非但口說云何菩薩多修十二因緣觀菩薩摩訶薩若貪欲生若瞋恚生若愚癡生作是思惟是貪瞋癡藉因緣生而此因緣復藉因緣於是諸法因緣所生無有自性悉是虛妄何有智者以虛妄法因緣所生於自己身而作瘡疣云何菩薩善知污心之法菩薩摩訶薩觀是污法若在自心若在他心不可量度為滅是等因緣法故當觀察之何者是耶所謂不敬佛不敬法不敬僧不敬戒律不敬同學若老若少並不恭敬是名染污心法唯重自身輕蔑他人於諸境界馳騁散亂背於涅槃著於我見人見眾生見壽者見執著空見執著斷見執常無常憎忿善人親近凡愚離持戒者近破戒眾伏事惡友遠善知識誹謗諸佛甚深經典於甚深法生怖畏相懈怠懶惰於己身中生下劣想無有威德訥於言語非處生疑應疑不疑不疑而疑諸蓋諸結之所纏縛幻惑世人間構諂曲睡眠瞪瞢唯貪利養求於名聞恃於姓族戀於眷屬染於邪見恃怙國土戀慕群眾習學呪術路伽耶陀世俗文章捨離正法廢於道行於不善法忽務經營於功德業不勤其事憎惡毀呰出家之人但好歌詠歎諸女色稱美少年若男若女不樂寂靜於阿蘭若愁憒不樂於善不善不知量度於可尊重不往問訊親近供養讀誦經典不知時節於所行處不避譏嫌於諸戒律若輕若重悉不能持於諸惡法皆無怖畏諸根暗鈍愚癡障重心恒躁動惡業快利無所忌難自恣獨步橫理取法憂慮愁毒於色好醜取相評量於瞋恚境不修慈悲於諸貧窮不起憐愍見疾病苦不生厭離見死不怖住火宅中不欲出離但經營身不護戒律於過去中經作何事於現在中正作何事於未來中當何所作如是境界都無思惟於不思議而作思議於不可量而作限量所不可求而競勤求於非清淨作清淨想於非出離作出離想於非正道作正道想於所未得謂言已得我正多事未得修善我是凡夫那能修行諸聖道法多戀俗務推斥度日迴避微妙功德善根於大小乘不能稱歎設見信樂佛正法者而誹謗之樂於鬪諍好相是非麁獷惡口自大高舉惡賴罵詈卒暴怱擾凌轢於他說無義語喜論人過所不可說而好說之樂於戲論耽著嬉戲如是等事名染污法能染污心而善知之為滅一切諸戲論故多修於空而入禪定以調其心如是修空於此境界隨心著處當尋是處求其體性遂無所有無所有故通達於空所緣之境及能緣心並須觀察作觀察已心境二法悉無所有而通達空通達空故為修無相而攝其心入於禪定一切相貌顯現相似善觀察之則見非相既了非相不得己身則無身相得無相已不著己身不著身故不得一切外諸境相於諸外境不作分別不更移心於內外相心既不動為滅無相之相故於修觀行不生憂喜雖得是定習氣尚多為滅習氣恒修是定心心相續無令休息猶如㸇火住於奢摩他毘婆舍那中毘婆舍那者如實法觀奢摩他者一心寂默得心定故後不致悔不致悔故生歡喜心何故歡喜由戒清淨一切菩薩具足戒品清淨攝心與理相應何以故持戒清淨故攝心得成是故說名與理相應善男子如是菩薩具足十法攝心與理相應善男子菩薩摩訶薩具足十法受持經典所謂為護正法而往聽聞不為資生為護正教勤聽正法不為利養為三寶種不斷絕故勤求多聞不為世利為欲利益學大乘者而修多聞不為稱歎為諸眾生無救護者利益因緣而修多聞為諸眾生三苦所逼作安樂故而修多聞為無慧眼諸眾生故令得慧眼而修多聞為小乘人說聲聞法而修多聞為大乘人說菩薩道而修多聞為自得證無上智慧而修多聞不求下乘而修多聞善男子菩薩具是十法受持經典善男子菩薩摩訶薩具足十法受持毘尼何等為十所謂了知毘尼并律宗體毘尼甚深毘尼微細犯與不犯性罪制罪波羅提木叉學之本源聲聞毘尼菩薩毘尼悉皆了知善男子如是菩薩具足十法受持毘尼善男子菩薩摩訶薩具足十法威儀行處齊整具足何等為十所謂於聲聞法已經修學於緣覺法已經修學於菩薩法已經修學如是學已威儀具足凡是沙門不宜處行皆悉遠離以是因緣非處不行非時不行非國不行修行沙門所應行處不失威儀勿令沙門婆羅門之所譏誚夫威儀者與理相應復勸化他令住此法使行法者具諸威儀庠序細密內懷相應無有虛假善男子如是菩薩具是十法威儀行處齊整具足善男子菩薩摩訶薩具足十法心無慳貪亦無嫉妬何等為十所謂自能惠施復勸他人令行布施稱歎布施見他布施起隨喜心勸歎成獎令其歡喜不作是念但施於我莫施餘人唯使我豐不令他得應作是念令諸眾生得安樂具種種資生若於世間若出世間具足安樂我今所為是等眾生利益安樂修諸苦行是故我今於眾生邊不應起諸慳貪嫉妬善男子如是菩薩具足十法無有慳貪嫉妬之心善男子菩薩摩訶薩具足十法於諸眾生行平等心何等為十所謂於諸眾生業行平等於諸眾生無忿憾心於諸眾生平等利益而行布施受持禁戒修於忍辱勇猛精進善思禪定修般若智不依二邊而修是心緣諸眾生起平等心修行六度令得是法生死火宅眾苦熾然自得出已復救餘人令其得出以心平等不生彼此隔礙之想無有憎愛善男子譬如長者其家巨富唯有六子愛念憐愍而悉平等是等子息嬰稚愚癡於事不了匍匐而戲是長者宅被火所燒熾然猛焰炎盛遍起是等諸子各各東西善男子於意云何是時長者頗作是念我今前可且救一子然後方便救餘子不降伏一切障礙菩薩對曰不也世尊所以者何而是長者於其諸子平等救濟無有偏心而隨近者前引出之善男子如是一切眾生之類皆是菩薩之嬰兒也未了苦樂無所知解生死火宅六道之中各各住處菩薩摩訶薩隨其善根有成熟者前救脫之安置令住清淨法界生死之外善男子如是菩薩具足十法於諸眾生行平等心善男子菩薩摩訶薩具足十法慇懃恭敬供養諸佛何等為十所謂供養於法是供養佛不以財物是供如來為作安樂利益眾生為欲攝受一切眾生為欲成就眾生善根不捨所受清淨禁戒不癈一切菩薩行業如所說法身即能行如是修行心無疲倦不捨無上菩提之心如是恭敬供養諸佛不用財寶若能修行諸佛正法即供養佛所以者何供養於法則是供養一切如來是法所生利益群品令出世間若背菩薩所行之業則為身口相乖如所誓願不得成滿則心疲倦便捨菩提則不能得利益眾生何以故菩薩摩訶薩求阿耨多羅三藐三菩提但為利益諸眾生故若無眾生亦無菩薩取於正覺善男子當如是觀法即是佛一切諸佛法為身故善男子如是菩薩具足十法慇懃恭敬供養諸佛善男子菩薩摩訶薩具足十法斷除憍慢何等為十所謂出離家居勤苦求道親識朋友一切眷屬不復相關何異死人故無憍慢改其形相著壞色衣而我今者別有所求故無憍慢剃頭持鉢家家乞食活此身故不生憍慢以乞食故生謙下心如栴陀羅不應憍慢今我身命寄於人活受他摶食猶若餓狗人所輕蔑不應憍慢我應紹續尊重福田不應憍慢令諸同學見而歡喜不應憍慢持諸威儀庠序齊整不應憍慢所未得法我當得之不生憍慢於弊惡性諸眾生中多修忍辱不生憍慢住善男子如是菩薩具足十法斷除憍慢善男子菩薩摩訶薩具足十法心多清淨何等為十所謂福業所持過去善根宿因具足正見具足不著邪論不可移動不事餘師內懷清淨無有諂曲意無貢高亦不幻惑其心質直備諸智慧諸根明利離眾障蔽心行清潔親近善友遠惡知識摧伏憍慢勤求妙理於聽法時不伺過失諸佛功德皆悉了知善男子如是菩薩具是十法心多清淨降伏一切障礙菩薩言世尊諸佛功德不可思議我於此法云何得聞能了知之佛言善男子汝善諦聽我今為汝說於如來少分功德唯然世尊願樂欲聞佛言善男子如來大慈具足圓滿於諸眾生悉皆平等如於一人慈悲平等於遍法界一切眾生其心亦爾如虛空界遍於一切眾生界中如來慈悲遍一切處無量無邊亦復如是異於聲聞緣覺菩薩善男子諸佛如來說法無盡於無量劫不可窮竭種種名字種種義趣於無量眾一時一音而為說法隨其類音各各得解無限無盡善男子諸佛如來問答具足設有一切預眾生類以種種問俱問如來如來隨其種種類音種種名字於一剎那一念一時皆悉能答無滯無礙善男子諸佛禪定境界無礙善男子設有一切眾生之類位階十地一時一念俱時入於百千萬億禪定三昧於諸無量種種三昧皆不能及如來三昧無邊境界善男子如來具足無量色身善男子設有眾生以如來身應受化者一念之頃遍於眾生對其面前而現佛身隨眾生願一念之頃現種種身善男子如來具足天眼無量境界善男子有諸眾生得天眼者所見諸色無量無邊諸世界中如來悉見如菴摩勒在手掌中善男子如來無量天耳境界善男子設有眾生得天耳者滿於無量無邊世界隨其所聞種種音聲如來能於一剎那頃皆悉得聞是等音聲善男子如來具足知他心智無邊無盡等於虛空善男子設有一切諸眾生界種種覺觀種種思惟種種業行如來能於一念之頃悉能了知無量無邊一切諸心及所造業并業果報於三世中以無礙智悉皆了知善男子如來恒在禪定不曾忘失所以者何佛無失念諸根不動內心無亂何以故一切煩惱煩惱習氣畢竟盡故恒在寂靜善男子有煩惱人內心迷亂不得禪定如來不爾夫如來者無復煩惱無復塵累無漏無為得一切法自在遊於一切甚深三昧境界善男子如來設住隨一威儀中隨一三昧中乃至涅槃常住其中無有動移故常在三昧善男子諸佛如來於無量劫備修諸行得成正覺不可思量不可思議無有邊限降伏一切障礙菩薩言世尊如來不於無量劫中修功德耶佛言善男子莫作是說何以故菩薩摩訶薩不應思量如來境界如來境界不可思量但為淺近諸眾生等說三僧祇修習所得而實菩薩發心已來不可稱計降伏一切障礙菩薩言世尊幸甚是等眾生修諸善根已滅業障多生信解近於菩提聞佛功德心生歡喜何況聞已盡能受持讀誦解說書寫供養世尊是等眾生不久當得如來功德無異今日佛言善男子如是如是如來攝受是等眾生於諸佛所已種善根恭敬承事於無量佛是等眾生聞佛功德不生疑惑善男子若善男子若善女人七日七夜無餘思想內心不亂念念相續憶持如來如是功德甚深微妙著淨潔衣設諸供養心心成就是七日內即見如來三十二相色身具足若有散亂不平其事而恒一心於臨死時如來現身立在其前降伏一切障礙菩薩言世尊頗有眾生聞佛所說如來功德生不信耶佛言善男子有諸眾生聞佛說是如來功德以其惡口麁獷罵詈生瞋恚心於說法者生怨家想以是因緣捨身之後生於地獄受無量苦善男子有諸眾生聞佛功德生歡喜者於說法人生善友想生如來想善男子是等眾生信最極理已於過去曾聞如來如是功德是等眾生於大眾中而作是說我於過去曾聞如來說佛功德無異今日經中所說爾時世尊出長舌相以覆其面覆於面已復覆其頂覆於頂已復覆於身覆於身已覆師子座覆師子座已復覆菩薩及聲聞眾覆聲聞眾已復覆釋梵四天等眾如是普覆大眾等已而縮舌相問大眾言如來世尊有此舌相頗復能作妄語不耶善男子汝等當信如來所說必非虛妄若信此經於未來世為汝等故長夜利益安樂無盡說是語時八萬四千菩薩摩訶薩得無生法忍無量無邊諸眾生等遠塵離垢於佛法中得法眼淨無量眾生未曾發於菩提心者即於是時皆發阿耨多羅三藐三菩提心爾時世尊復告降伏一切障礙菩薩摩訶薩言善男子菩薩摩訶薩具足十法善解世諦何等為十所謂假說有色非第一義故得於色法而不執著假說受想行識非第一義故雖得於識而不執著假說地界非第一義故雖得地界而不執著假說水火風虛空識界非第一義故雖得是界而不執著假說眼入非第一義故雖得眼入而不執著假說耳鼻舌身意入非第一義故乃得意入而不執著假說有我非第一義故雖得是我而不執著假說眾生非第一義故雖得眾生而不執著假說壽命士夫養育眾數人等非第一義故雖得是等而不執著假說世間非第一義故雖得世間而不執著假說世法非第一義故雖得世法而不執著假說佛法非第一義故雖得佛法而不執著假說菩提非第一義故雖得菩提而不執著得菩提者善男子假名言說名字論量名為世諦於世法中無第一義雖然若離世法第一義諦不可得說善男子菩薩摩訶薩於是法處善解世諦而不名解第一義諦善男子菩薩摩訶薩具是十法善解世諦善男子菩薩摩訶薩具足十法善解第一義諦何等為十所謂具無生法具無滅法具不壞法具不增不減不出不入法具離境界法具無言說法具無戲論法具無假名法具寂靜法具聖人法所以者何善男子夫第一義不生不滅不敗不壞不增不減文字章句所不能說不可詮辯絕於戲論善男子第一義者無言無說本性清淨一切聖人內自證得若佛出世若不出世法性常爾不減不增善男子為是法故一切菩薩剃除鬚髮著壞色衣以善心故遠離親屬往空閑處出家修道精進耐苦如灸頭然但為求得是妙法故善男子若無有此第一義諦所修梵行皆悉無用佛出於世亦復無用善男子是故汝當知有第一義諦有第一義諦故說諸菩薩解第一義善男子菩薩摩訶薩具是十法善知第一義諦善男子菩薩摩訶薩具足十法善解十二因緣何等為十所謂諸法空虛無實厄縛危脆如水中月如鏡中影如谷中響如夢如幻無暫時停搖動不住藉因緣生皆悉知之作是觀察是等諸法一切空虛無有真實如是危脆乃至藉因緣生見生住滅復更思惟以何因緣是等法生以何因緣是等法滅作是觀已即知無明為是等法作生因緣無明所生無明源由無明根本依因無明諸行法生行緣於識以識因緣假說名色名色立已而說六入因於六入觸方得生觸因緣故生於三受受因緣故嬰兒凡夫生渴愛苦渴愛因緣而取四取緣於四取而有接續有因緣生以生因緣老死憂悲苦惱等生純是大苦共相聚集以是義故聰明智者應當勤求滅是無明破裂無明拔無明根令不復生無明滅故一切諸法因無明者皆滅無餘猶若命根命根滅時一切諸根皆悉隨滅無明滅時一切諸法依無明者悉皆隨滅無明滅故煩惱不生無煩惱故不生六道何以故生死因緣已滅盡故是故能得於大涅槃常樂我淨善男子如是菩薩具足十法善知十二因緣善男子菩薩摩訶薩具足十法知於自身何等為十善男子菩薩摩訶薩作是觀察我今此生何等種性婆羅門性耶剎利性耶居士大家性耶若卑劣性耶若下賤性耶若生豪族大富家者莫恃怙之而生憍慢若生下賤貧窮家者而作是念我於前世種是業緣致使如是貧窮果報以是因緣多修厭離生厭離故樂求出家得出家已作是觀察我今出家正何所為即知出家自能度脫方度他人以是因緣不應懈怠不宜嬾惰作是觀已我得出家何等不善未滅盡者若滅是法則生歡喜以是因緣為滅是法勇猛精進復作是念何等善法可得增長以增長故當生歡喜為諸善法增長因緣勇猛精進復作是念依何等師一切善法而得增長一切不善而得盡滅以是因緣依止師僧若多聞者若不多聞若持戒者若不持戒恒生尊想如敬諸佛而於和上阿闍梨邊恭敬尊重至心承事亦復如是而作是念藉師僧力諸助道法所未滿者能令得備煩惱未滅能令滅盡是等人邊生和上想至心承事生大歡喜於善法中而修順行於不善法逆之而行復作是念我師是誰作如是觀則得知之夫我師者是一切智說一切法憐愍世間有大慈悲是大福田為天人師以是因緣當生歡喜復作是念幸甚幸甚我今已得最上勝利能示於我學道正法若失壽命亦不敢犯所受之法若能不犯則是供養諸佛如來隨順而行復作是念我今受誰飲食供養若豪富家若貧窮家令如是等飲食供養生大果報生大利益當受是等飲食供養復作是念是等施主若貧若富以何等心供養於我供給飲食如是知之是等施主今謂我輩是出家人行沙門法作福田想作持戒想作生善想作滅惡想是故我今不違彼心受持沙門戒律德業出家福田諸功德事而作是念無始生死我應度之我今已得出家入道行沙門行則是我初度於生死我當進修沙門德業即是第二我渡生死我今勇猛不敢懈怠但為得是清淨法故如是無始無量生死我應度之善男子如是菩薩作是觀察則知己身善男子菩薩摩訶薩具足十法了知世間何等為十所謂於慠恨者而生謙卑於憍慢者而生恭敬於諂曲者自行質直於妄語者自修諦語於惡口者自說愛言於麁強者而自柔軟於磣毒者多修忍辱於惡賴者多修慈心於困苦者多修悲心於慳惜者多修喜捨善男子如是菩薩具足十法了知世間善男子菩薩摩訶薩具足十法生淨佛土何等為十所謂戒品清淨無隙無雜無瑕無疵於諸眾生起平等心功用無二具大善根遠離利養恭敬名聞心無染污信根成就心無疑惑勇猛精進不暫懈怠具足禪定心不散亂多聞分別不習邪論具足利智不生鈍根自然多慈不習瞋恚降伏一切障礙菩薩言世尊具足十法生淨土耶若不具足亦得生乎佛言善男子於此十法設有一法而得具足不隙不雜不瑕不疵清淨明白一切諸法悉皆具足所以者何具足十法得生淨土非不具足善男子如是菩薩具足十法生淨佛土善男子菩薩摩訶薩具足十法不受胎生染污何等為十所謂起造如來形像治理故敗佛塔於佛塔廟恒施塗香洗浴佛像於佛塔廟掃灑泥塗供養父母洗浣摩拭供養和上闍梨同學一無希望心所修善根如是迴向而作是言以此善根願諸眾生不受胎生得清淨生無染污生以深心故善男子如是菩薩具是十法不受胎生唯除願力善男子菩薩摩訶薩具足十法出離家居何等為十所謂無所戀著不混雜住背於貪境遠離渴愛不染塵勞於佛正法隨順奉行努力精進善學知足隨宜衣裳隨宜飲食隨宜臥具隨宜湯藥鉢盂法服資生什物不作儲畜於諸塵境恒生怖懼趣向寂靜修道不廢善男子如是菩薩具足十法出離居家善男子菩薩摩訶薩具足十法淨命自活何等為十所謂遠離貢高諂佞利養遠離相貌遠離摩揣不橫求財離非法財離不淨財不戀著財不為利養之所污染不渴愛求於如法財尚生知足善男子云何菩薩遠離貢高諂佞利養菩薩摩訶薩不為利養作身貢高口貢高心貢高云何不作身貢高菩薩摩訶薩若見檀越施主之時不自作身異相威儀徐步而行現寂靜相觀前一尋示如愁苦或作任運如非虛假是身貢高皆悉不作云何不作口貢高菩薩摩訶薩不以利養之因緣故安徐軟語及以愛語出隨順語如是口貢高皆悉遠離云何心貢高菩薩摩訶薩若有施主欲以財物而為供養口示少欲而其內心甚願多取善男子此則名為內懷中熱所謂口稱無貪心實欲得云何遠離相貌菩薩摩訶薩若見檀越不作是相示我衣鉢多有破壞乏諸湯藥現其闕少而以求施口無所言云何遠離摩揣菩薩摩訶薩若見檀越不作是說某甲檀越施我此物我以恩德報答彼施不作此言令前施主知我持戒知我多聞知我少欲我以慈悲受彼嚫施不作抑揚方便皷動云何菩薩離橫求財菩薩摩訶薩不作身瘡不作心瘡而求財物言身瘡者為財物故不憚劬勞四方役身疾急忽務違於戒律言心瘡者於諸同學減利養者多生嫉妬云何菩薩離非法財不以輕稱小斗欺誑於人不以詐親及諸欺罔而求財物云何菩薩離不淨財菩薩若於塔物相關法物相關僧物相關絓是不與非隨喜者悉不受用云何菩薩不戀財利菩薩摩訶薩若得財物不作我所不謂是財不作積聚於時節中迴施之者供養父母及諸親識諸眷屬等於時節中復須自用得此財時不生染著不得財時亦不周慞亦不渴仰於施主邊不起惡心不取過失於如法財與眾共得佛所稱歎菩薩大士所不譏嫌天神光揚同學歡喜以此財物知足而住善男子如是菩薩具足十法淨命自活善男子菩薩摩訶薩具足十法心不疲倦何等為十所謂但為利益眾生善因緣故住在生死不覺疲倦為利益眾生故受生死苦不覺疲倦為勸眾生令修善法不覺疲倦為同眾生諸事業故而不疲倦為小乘眾說聲聞道而不疲倦於聲聞人而不憎惡修助道法而不疲倦為滿菩提行不生疲倦願求涅槃不取涅槃行菩提行心不暫息善男子如是菩薩是具十法心不疲倦善男子菩薩摩訶薩具足十法奉行佛教何等為十所謂遠離一切放逸住無放逸善自守護不作身之惡業善自守護不作口之惡業善自守護不作心之惡業恒畏惡道遠離一切諸不善法諦說道理離諸非道恒說正法毀諸非法遠離鄙業隨順德業不污如來正法戒律遠離一切煩惱毒臭廣護佛法於不善法常守自心善男子如是菩薩具足十法奉行佛教善男子菩薩摩訶薩具足十法姿顏光悅面無顰蹙何等為十所謂諸根澄淨諸根清淨諸根光徹諸根無染諸根皎潔遠離忿恨遠離諸使無復結縛離蓋怨憾離諸瞋恚善男子如是菩薩具足十法姿顏光悅面無顰蹙降伏一切障礙菩薩言世尊如我解佛所說之義諸根淨故菩薩摩訶薩顏色和悅離煩惱故面無顰蹙佛言如是如是善男子如汝所說諸根淨故菩薩摩訶薩顏色和悅離煩惱故面無顰蹙善男子菩薩摩訶薩具足十法多聞具足何等為十所謂生死熾然婬欲猛火菩薩摩訶薩如實知之瞋恚猛火如實知之愚癡亂心如實知之諸行無常如實知之三界皆苦如實知之世間空虛如實知之諸法無我如實知之世間虛誑著於妄想受生分別如實知之一切諸法藉因緣生如實知之涅槃寂靜如實知之是三無性聞思修慧如實知已不但音聲分別說其名字而已雖如是知發增廣心興大慈悲誓願堅固為諸眾生拔苦根栽正勤勇猛善男子如是菩薩具足十法多聞具足善男子菩薩摩訶薩具足十法受持正法何等為十所謂於末世時後五百歲正法滅時如來經教諍訟競起無量眾生行於邪道智燈欲滅無示導者微妙甚深修多羅經廣大之義有大威德是一切法摩德勒伽而能受持讀誦宣說恭敬供養亦能為他顯示其義廣為解釋令得易解於行法者生大歡喜善護念之心無希望樂聽正法於說法人生世尊想於正法中生甘露想生妙藥想不惜身命求於正法得正法已努力修行善男子如是菩薩具足十法受持正法善男子菩薩摩訶薩具足十法生法王子何等為十所謂以相嚴身具隨眾好微妙修飾諸根滿足隨於如來所行之道住在如來境界之處覺了諸佛不退還法善能救濟眾生苦難善能習學眾聖軌則善能遊觀四無量心眾梵住處如來所居一切智城能隨鎮之善男子如是菩薩具足十法生法王子善男子菩薩摩訶薩具足十法釋梵四王之所奉迎何等為十所謂不退菩提之心一切眾魔不能惱亂於佛正法不動不搖深入諸法微妙祕藏隨順一切法平等智於佛法中不隨他語於佛法中得無礙智不同一切聲聞緣覺於諸世間而登上首安隱住於不生法忍善男子如是菩薩具足十法釋梵四王之所奉迎善男子菩薩摩訶薩具足十法知諸機性何等為十所謂有諸眾生性多婬欲如實知之若瞋恚性若愚癡性若剛強性若中庸性若善軟性若磣毒性若弊急性若遲緩性如實知之如知一人遍眾生界亦如是知善男子如是菩薩具是十法知諸機性善男子菩薩摩訶薩具足十法善知成熟眾生何等為十所謂若以佛色身應得度者即為示現如來色身若以菩薩色身應得度者即為示現菩薩色身若以辟支佛身應得度者即為示現辟支佛身若以聲聞身應得度者則為示現聲聞身應以帝釋身應得度者即現帝釋之身若以魔身應得度者則現魔身若以梵身應得度者則現梵身若以婆羅門身應得度者即現婆羅門身若以剎利王身應得度者即為現身若以長者居士身應得度者即為現之善男子隨因隨緣種種方法但令眾生得成熟者隨其因緣則為現之善男子如是菩薩具足十法成熟眾生善男子菩薩摩訶薩具足十法堪任正法何等為十所謂質直柔軟無諂曲心善調伏心無垢污心內心清淨性無麁踈無瞋恚心遠離麁獷心多忍辱具足堪任法王子位善男子如是菩薩具是十法堪任正法善男子菩薩摩訶薩具足十法安樂共住何等為十所謂正見具足淨見具足戒品具足威儀清淨行於所宜境界無煩惱住動止細密同學和睦每事有分行一乘道無餘師範善男子如是菩薩具足十法安樂共住善男子菩薩摩訶薩具足十法善修攝法何等為十所謂以利益施攝受眾生以安樂施攝受眾生以無盡施攝受眾生以利益說以實義說以正法說以道理說以利益事以資生供給事以財物利益事攝受眾生善男子利益施者謂法施也安樂施者是財物施也無盡施者示正道理利益說者勸令修善實義說者謂不倒說正法說者隨順佛教所攝之法道理說者不違實際利益事者迴於不善令住善處資生供給事者若飲若食財物利益者謂金銀琉璃真珠玻󰃠琥珀珊瑚瑪瑙象馬車乘所須之物善男子菩薩具足十法善修攝法善男子菩薩摩訶薩具足十法端正具足何等為十所謂威儀庠序於四威儀悉非虛偽見之可愛猶若秋月見之生樂視不知足悅人內心於諸眾生無憎惡者眾生見者無不歡喜眾生見者發清淨心善男子如是菩薩具足十法端正具足善男子菩薩摩訶薩具足十法能為眾生之所依止何等為十所謂擁護眾生於煩惱畏將領眾生出於生死稠林曠野濟度眾生於生死海孤獨眾生為作親眷於諸煩惱疾病眾生為作醫王無救護者為作救護無料理者為料理之無歸依者為作歸依於無洲無渚能為洲渚無趣向者為示趣向善男子如是菩薩具足十法能為眾生之所依止善男子菩薩摩訶薩具足十法喻大藥樹何等為十所謂如大藥樹名曰善見疾病眾生隨意得用根莖枝葉皮肉華果若見若嗅若甞若觸無不痊愈善男子菩薩若爾從初發心見諸眾生為諸煩惱種種疾病布施治療戒忍精進禪定般若若得見聞菩薩功德若得親近若得其味病無不差善男子如是菩薩具是十法喻大藥樹善男子菩薩摩訶薩具足十法福業相應何等為十所謂於三寶處隨力治理於諸眾生有疾病者布施湯藥於飢饉者布施飲食若有眾生寒熱所逼施其溫涼於和上阿闍梨深心供養恭敬承事於諸同學禮拜奉迎送去合掌問訊作和睦事處處建立伽藍園林應時布施米穀財物及諸倉庫於諸奴婢僕使下隷施其飲食衣裳湯藥而擁護之時時往詣持戒多聞沙門親近禮拜善男子如是菩薩具是十法福業相應善男子菩薩摩訶薩具足十法善能變化何等為十所謂於一佛剎不動不搖則能遍於諸佛剎土諮稟如來於一佛剎不動不搖往詣無量諸佛剎土就彼聽法於一佛剎不動不搖往詣諸佛無量剎土供養承事彼佛世尊於一佛剎不動不搖往詣諸佛無量剎土行菩提行令得滿足於一佛剎不動不搖往詣諸佛無量剎土彼土菩薩成等覺時詣彼供養恭敬禮拜於一佛剎不動不搖往詣無量諸佛剎土現自成佛於一佛剎不動不搖往詣無量諸佛剎土轉正法輪於一佛剎不動不搖往詣無量諸佛剎土現般涅槃於一佛剎不動不搖往詣無量諸佛剎土彼有眾生應得度者悉為變化作諸神通令得度脫雖作變化而無思惟亦無分別降伏一切障礙菩薩言世尊云何菩薩作諸變化云何不思惟云何無分別耶佛言善男子我今為汝說於譬喻如此日月照了四洲為是眾生而作利益而是日月無有思惟亦無分別以光明故利益眾生但以過去業行因緣果報故有如是日月利益事生善男子菩薩亦爾雖作變化利益眾生皆無思惟悉無分別不作功用運是業行所以者何是等變化皆由菩薩善業因緣之所成故菩薩於因地中行菩薩時發弘誓願以本願力而不思惟亦不分別生諸變化不加功用善男子菩薩摩訶薩具足十法速得成阿耨多羅三藐三菩提何等為十所謂萬行具如前說夫萬行者布施具足戒品具足言戒品者不隙不雜不瑕不玼過於聲聞緣覺戒品清淨明白戒品具足忍辱具足精進具足禪定具足善慧具足善巧方便具足善願具足諸力具足微妙甚深正智具足所修妙智具足不共一切聲聞緣覺過其境界從於菩薩初地以上乃至九地過境界故善男子菩薩具足十法速得成於阿耨多羅三藐三菩提爾時佛告寶積菩薩言善男子有四種法退失菩薩智慧何謂為四於佛正法無尊重心亦不恭敬是說法者慳嫉正法設有人來求正法者而不為說於樂法者為作留難遮護覆藏自生憍慢復加誹謗說正法者寶積如是四法退失智慧善男子有四種法增長菩薩摩訶薩廣大智慧何等為四所謂敬重正法及說法者隨所聽得微妙正法廣為他人分別解說不求名聞無希望心而為說法勤求正法如救頭然隨所聞聽堅固受持如法修行不但說是名字而已善男子如是四法增長菩薩廣大智慧善男子具有四法而皆忘失菩薩摩訶薩大菩提心何等為四所謂不隨順和上阿闍梨一切福田他人不疑而為作疑見行大乘者而誹謗之自心欺誑復誑於他善男子如是四法失菩提心善男子有四種法菩薩摩訶薩生生世世大菩提心自然現前中間不失乃至坐於菩提道場何等為四所謂若失身命終不妄語乃至戲笑知而不說虛妄之言於諸眾生起平等心心無欺誑亦不誑他於諸菩薩生世尊想不樂小乘故善男子如是四法生生世世大菩提心自然現前中間不失乃至坐於菩提道場善男子具四種法菩薩摩訶薩一切善根不得生長何等為四自生憍慢勤求世間文章呪術勤求利養貪著名聞以欺誑心而誑於他善男子具是四法菩薩摩訶薩一切善根永不增長善男子具有四法菩薩摩訶薩生生世世增長善根轉勝明淨不復退失何謂為四捨離一切不淨之法勤求一切清淨正法夫正法者所謂六波羅蜜菩薩法藏於諸眾生心無憍慢猶若家犬如法受施而自知量捨離一切諸邪慢等安心知足住於聖種不說他人罪過虛實不求人短若於諸法心不通達亦於世世增長善根轉勝明淨不復退失善男子菩薩有四種諂曲之心常應捨離何謂為四於諸佛法心生疑悔不決了等於諸不毀謗當作是念唯佛作證佛法無量為諸眾生隨機所說甚深難解唯佛自知非我所解是故不生違逆之心善男子是名四法令眾生生憍慢心瞋恨惱等於他利養起嫉妬心呵罵菩薩廣其惡名善男子是名四種諂曲之心菩薩摩訶薩常應捨離善男子菩薩摩訶薩具有四種真實之相何等為四所謂於所犯罪終不覆藏向他發露懺悔改往心無蓋纏若以實言應失國土身命財物如是急事不捨實語亦不異緣作諸餘語一切惡事罵詈誹謗撾打繫縛種種傷害受此苦時但自咎責推於往業不瞋恨他不懷其惡善住信力自心淨故若於諸佛甚深之法難信難解悉能信受讀誦受持善男子是名菩薩有四真實質直之相善男子具有四法𢤱悷難調難伏之相何謂為四讀誦經典翻為戲論雖口說法不隨順行於諸教誨違逆不信不能隨順恭奉供養和上闍梨諸福田等令心喜悅損他信施恭敬供養自違本誓而受信施見諸調御菩薩大士輕欺生慢而不恭敬善男子是名菩薩有四種法𢤱悷難調難伏之相善男子菩薩有四調順之相何謂為四隨所聞法而善說之如說而行依止於法不依言說承奉師教能知意旨易與言語所作皆善不失師意不退戒定以調順心而受供養見諸善調信順大士恭敬愛樂隨順善訓稟受德行善男子是名菩薩有四調順之相善男子菩薩有四僻謬何謂為四不可信人與之同意是菩薩謬非器眾生說甚深法是菩薩謬樂大乘者為說小法是菩薩謬若布施時但施持戒供養善者不施惡人是菩薩謬善男子是名菩薩四種僻謬善男子菩薩有四正道何謂為四於諸眾生生平等心普信眾生等以佛慧於諸眾生說法平等等令眾生等住正行善男子是名菩薩有四正道善男子菩薩有四非善知識非善等侶何謂為四求聲聞者但欲自利求緣覺者心樂少事歎外經典路伽耶陀文章嚴飾所親近者但增世利不慕法利善男子是名菩薩有四非善知識非善等侶善男子菩薩有四善知識四善等侶何謂為四諸來乞者是善知識道因緣故能說法者是善知識增長善故勸令出家是善知識出三界苦諸佛菩薩是善知識增長一切正妙法故善男子是名菩薩四善知識四善等侶善男子菩薩有四實非菩薩而似菩薩何謂為四貪求利養而不求法貪求名稱不求功德貪求自樂不救眾生以滅苦法樂聚徒眾不樂遠離善男子是名四非菩薩而似菩薩善男子有四種真實菩薩何謂為四能信於空亦信業報知一切法無有吾我而於眾生起大悲心深樂涅槃而遊生死所作布施皆為眾生不求果報善男子是為菩薩四種真實菩薩功德善男子菩薩有四大藏何謂為四若有菩薩值佛出世因爾得聞六波羅蜜及其義趣以無礙心侍說法者不暫遠離心無懈怠住阿蘭若而無放逸善男子是名菩薩有四大藏善男子菩薩有四種法能壞魔事何謂為四常不捨離菩提之心於諸眾生心無罣礙於諸執著悉皆覺知心不輕賤一切眾生善男子是名菩薩有四種法能壞魔事善男子菩薩有四不可思量福德行業何謂為四以清淨心而行法施於破戒人生大悲心於諸眾生稱揚歎詠菩提之心於無力者修習忍辱善男子是名菩薩有四不可思量福德行業善男子菩薩有四種法破碎煩惱無明住地何謂為四戒品清淨若輕若重悉皆不犯攝持正法不憚劬勞布施燈明供養福田捨施財物無有親踈是名四法破碎煩惱無明住地善男子有四種法得無礙智何謂為四無希望心常行法施受持正法與理相應於他利養不生嫉妬恒自攝心不生憍慢是名四法得無礙智善男子非但名字號為菩薩能行善法行平等心名為菩薩若能成就三十二法則名菩薩何謂三十二法常為眾生深求安樂皆令得住一切智中常自稱量無上法器心不憎惡他人智慧破壞憍慢深樂佛道心地堅固敬無虛假親友究竟得至成佛於親非親心常平等言常含笑言語知量前應問訊面無顰蹙所為事業終不中息普為眾生等行大悲心無疲倦多聞無厭自責己過不譏彼短於有罪者慈悲呵責以菩提心行諸威儀所行布施不求反報不求生處而行持戒於諸眾生生無礙忍為修一切諸善根故勤行精進遣無色界取於禪定行方便慧應四攝法持戒毀戒慈心平等至心聽法心樂遠離住阿蘭若而不樂著一切世間種種榮華於大乘中見大利益離惡知識親近善友常運平等四種梵心遊戲五通常依真智於諸眾生邪行正行俱不棄捨言常決定貴真實法一切善根以菩薩心而為上首若人具此三十二法則得名為菩薩之位善男子菩薩功德無量無邊當以譬喻因緣知之善男子譬如大地容受眾生無分別心不求報恩菩薩亦爾從初發心至坐道場一切眾生皆蒙利益心無分別不求報恩善男子如一切水潤生百種稻禾藥草叢林樹木皆得增長菩薩亦爾自心淨故慈悲普覆潤諸眾生皆令增長一切善法善男子譬如火種皆能成熟百種禾穀藥草華果菩薩智慧亦復如是皆能成就一切善根善男子譬如風輪皆能成立一切世界諸佛剎土菩薩方便亦復如是皆能成立一切善法善男子如月初生光明炎色日日增長菩薩淨心亦復如是一切善法日日增長善男子如日初出一時發光普為一切眾生照明菩薩亦爾發智慧光一時普照一切眾生善男子如師子王隨所至處不驚不畏菩薩亦爾持戒清淨智慧真實隨所住處不驚不畏善男子譬如善調大龍象王荷負重擔身不疲極菩薩亦爾善調心故荷負一切眾生之類作大利益而無疲倦善男子譬如蓮華生於水中水不染著菩薩亦爾生於世間諸世間法而不染污善男子如人伐樹根在還生菩薩亦爾方便力故雖斷結使有善根愛還生三界善男子譬如諸方流水入于大海皆為一味菩薩亦爾以種種門習諸善根迴向阿耨多羅三藐三菩提皆為一味善男子譬如須彌山王忉利諸天及四天王皆依止住菩薩大菩提心亦復如是為薩婆若所依止住善男子如大國王以群臣力能辦國事菩薩智慧亦復如是以方便力皆能成辦一切佛事善男子譬如天淨清明無諸雲氣必無雨相寡聞菩薩無所知解無法雨潤亦復如是善男子譬如天陰雲起必能降雨充足眾生生長萌牙菩薩亦爾從大悲雲起大法雨利益眾生善男子如轉輪聖王所出之處則具七寶菩薩亦爾隨所出處三十七品現於世間善男子如摩尼珠所在之處則有無量金銀珍寶如是菩薩隨所出處則有無量百千聲聞辟支佛寶善男子如忉利天入雜藏園隨意所用悉在其中菩薩亦爾真淨心故於諸眾生平等教化善男子譬如呪術藥力毒不能害菩薩結使亦復如是智慧力故不墮惡道善男子如大城中所棄糞穢若置甘蔗蒱萄田中則有利益菩薩結使亦復如是所餘習氣為一切智而作因緣善男子譬如有人不曾習學戈矛之法則無武用菩薩亦爾不曾習學一切諸法而不能為算擇分別受持修行善男子譬如陶師於諸坏器未燥之時不堪大火菩薩亦爾於諸眾生智慧微弱不堪聽聞諸佛大法故不為說彼設得聞則生狂亂善男子菩薩摩訶薩欲學寶雲微妙經者常應修習實法正觀云何正觀所謂真實思惟是法正觀不觀我人眾生壽命是名中道真實正觀善男子夫實觀者觀色非常亦非無常亦觀受想行識非常亦非無常是名中道真實法觀所以者何常是一邊無常一邊常與無常二邊中間無色無形無命無知是名中道諸法實觀我是一邊無我一邊我與無我二邊中間無色無形無命無知是名中道諸法實觀善男子若心有實是為一邊若心非實是為一邊若無心識亦無心數諸大地法是名中道諸法實觀如是善法不善之法世間諸法出世間法有罪之法無罪之法有漏無漏有為無為乃至有垢無垢亦復如是離於二邊而不可取亦不可說是名中道諸法實觀善男子有是一邊無是一邊有無中間無色無形無命無知是名中道真實法觀善男子我之所說十二因緣無明緣行行緣識識緣名色名色緣六入六入緣觸觸緣受受緣愛愛緣取取緣有有緣生生緣老死憂悲苦惱如是因緣而為招集成大苦聚若無明滅故行滅行滅故識滅識滅故名色滅名色滅故六入滅六入滅故觸滅觸滅故受滅受滅故愛滅愛滅故取滅取滅故有滅有滅故生滅生滅故如是老死憂悲眾惱大苦聚滅明與無明無二無別若如是知是名中道諸法實觀如是行及非行識與所識名色可見及不可見諸六入非六入觸及所觸受及受滅愛與愛滅取與取滅有與有滅生與生滅老死與老死滅皆是無二無別若如是知是名中道諸法實觀復次善男子夫真實觀不以空故令諸法空法性自空非無相故令法無相法性之體本自無相不以無願令法無願但諸法性本自無願不以無起無生無我無取無性令法無起無取無性但法本來自無起無取無性若如是觀是名實觀復次善男子非無人故名之曰空但空自空前際後際中際亦空但法自空非色滅空當依於空莫依於人若以得空而依於空佛說是人則為退墮善男子寧起我見積如須彌莫以空見起增上慢所以者何一切諸見以空得脫若起空見則不可治善男子如醫授藥令治彼病是藥在內祕而不出於意云何如是病人寧得差不不也世尊是藥不出其病轉增善男子如是諸見唯空能滅若起空見則不可治譬如有人怖畏虛空悲號搥胸作如是言却此虛空於意云何如是虛空可除却不不也世尊善男子如是若畏空法我說是人狂亂失心所以者何常行空中而畏於空譬如畫師自手畫作夜叉鬼像見則怖畏迷悶躄地一切凡夫亦復如是自造色聲香味觸故往來生死受諸苦惱不自覺知善男子譬如幻師幻作猛虎幻虎成已還食幻師行道沙門亦復如是有所觀法皆空皆寂無有見者是觀亦空善男子譬如兩木本無火相以兩相揩從中火生遂燒是木善男子如是真實觀故生聖智慧聖智生已遂滅實觀善男子譬如然燈一切黑暗皆自無有無所從來去無所至非東方來去亦不至南西北方四維上下不從彼來去亦不至而此燈明亦無是念我能滅暗但因燈明法自無暗明暗俱空無作無取善男子如是實智慧生無智自滅智與無智二相俱空無作無取善男子譬如千歲暗室未曾見明設復有人於中然燈於意云何暗寧作念我久住此不欲去也不也世尊若燈然時是暗無力必當滅去善男子如是百千萬劫久集結業以一觀智即皆能滅其燈明者聖慧根是其黑暗者諸結業是善男子譬如種植空中若能增長無有是處菩薩取證亦復如是增長佛法亦無是處善男子譬如種植在於良田則能生長斯有是處菩薩亦爾有諸結使雜世間垢能長佛法善男子譬如於彼高原陸地不生蓮華菩薩亦爾於無為中不生佛法善男子譬如卑濕污泥乃生蓮華菩薩亦爾生死污泥邪定眾生能生佛法善男子譬如四大海水生蘇滿中菩薩有為善根甚多無量亦復如是善男子譬如若破一毛以為百分以一分毛取海一滴一切聲聞有為善根亦復如是善男子譬如虫芥子孔所有虛空一切聲聞有為智慧亦復如是善男子譬如十方虛空無量無邊菩薩有為智慧亦復如是善男子譬如轉輪聖王有大夫人懷妊七日是子具有轉輪王相諸天尊重過餘諸子具身力者所以者何是胎王子必紹尊位繼聖王種善男子初心菩薩亦復如是雖未具足諸菩薩相如胎王子諸天神王深心尊重所以者何如是菩薩必紹尊位不斷佛種善男子譬如一琉璃珠勝於水精菩薩亦爾從初發心便勝一切眾生之類善男子譬如大王夫人生子之日小王群臣皆來拜謁菩薩亦爾初發心時諸天世人所應禮拜善男子譬如雪山王諸藥草遍無所屬無所分別隨有所病悉能療治菩薩亦爾所集智藥無所分別普為眾生平等救護善男子如月初生眾人愛敬踰於滿月善男子如是眾生信我語者愛敬菩薩甚於如來所以者何由諸菩薩生如來故爾時世尊復告寶積菩薩摩訶薩言善男子菩薩摩訶薩常為利益一切眾生修集梵行清淨功德無上善根以平等心施與眾生所得智藥遍到十方療治一切煩惱病苦皆令畢竟永不復起云何名為菩薩智藥謂不淨觀治於貪欲以修慈心治於瞋恚以因緣觀治於愚癡以修空觀治諸妄見以無相觀治諸憶想分別境界以無願觀治於一切生三界願以四非倒治於四倒以無常觀治無常中計常顛倒以修苦觀治諸苦中計樂顛倒以法無我治無我中計我顛倒涅槃寂滅治不淨中計淨顛倒身受心法四念處觀則為對治四種顛倒順身相觀不墮我見順受相觀不墮我見順心相觀不墮我見順法相觀不墮我見是四念處能治一切身受心法開涅槃門以四正勤能斷已生諸不善法不起未生諸不善法未生善法悉能令生已生善法能令增長舉要言之能斷一切諸不善法成就一切諸善之法四如意足治於身心一合之相令得如意自在神通以此五根治諸無信懈怠失念亂心無慧一切眾生以此五力摧諸煩惱以七覺分治諸法中疑悔妄謬以八正道治諸邪道一切論師善男子是為畢竟智慧妙藥菩薩常應修集殷勤行之善男子閻浮提內耆婆醫王最為第一令三千大千世界一切眾生皆如耆婆若有人問心中結使煩惱邪見疑悔病藥尚不能答何況能治菩薩於中應作是念我終不以世藥為足我當修習出世智藥亦修一切善根福德如是菩薩得智藥已遍到十方畢竟療治一切眾生煩惱等病何謂菩薩出世智藥信知諸法從緣合生信一切法無我無人亦無眾生壽命知見亦無作者亦無受者信解通達無我我所於是空法無所得中不驚不畏勤加精進而求心相菩薩摩訶薩如是求心何等是心若貪欲耶若瞋恚耶若愚癡耶若過去未來現在耶若心過去過去已滅若心未來未來未至若心現在現在無住是心非內非外亦非中間是心無色無識無形無見無知無住處如是之心十方三世一切諸佛不已曾見非今現見非當來見若一切佛過去來今所不見者云何當有但以顛倒妄想因緣心生諸法種種差別善男子是心如幻憶想分別起種種業受種種身善男子心去如風於非境界遠行難收心如流水生滅不住心如燈炎眾緣故有是心如電剎那不停心如虛空客塵煩惱之所障蔽心如獼猴取一捨一遍諸境界心如畫師能造種種業因緣故心無暫定隨逐種種諸煩惱故心唯獨一無第二故心如大王一切諸法增上主故心常獨行無伴侶故心如怨家能作一切諸苦惱故心如狂象踏小兒諸土舍能壞一切諸善根故是心貪著如魚吞鈎於苦受中生樂想故是心如夢於無我中生我想故心如青蠅於不淨中起淨想故心如債主生苦楚故心如惡鬼求人便故心常高下貪瞋逼故心如偷劫奪善根故心常貪色如蛾投火心常貪聲如戰鼓響心常貪香如猪樂廁心常貪味如駝愛蜜心常貪觸如蠅著油善男子菩薩如是求於心相而不可得若不可得則非過去現在未來若非過去現在未來則出三世若出三世則非有無若非有無則是不起夫不起者則是無性若無性者則是無生若無生者則是無滅若無滅者則無所離若無離者無來無去無退無生若無來去無退無生則無諸行若無諸行是則無為若無為者是為一切諸聖根本是中無有持戒破戒若無持戒無破戒者是則無行亦無非行若無有行無非行者是則無有心心數法若無心心數法者則無有業亦無業報若無有業無業報者則無苦樂若無苦樂是則聖性是中無業無起業者無有身業亦無意業是中無有上下差別聖性平等猶若虛空是性平等無有優劣一切諸法等一味故是性平等遠離一切身心相故是性遠離一切諸法順涅槃故是性清淨遠離一切煩惱垢故是性無我離我所故是性真實順如如故是性寂靜常安樂故是性無有高下從平等出故是性真實第一義故是性無盡畢竟不生故是性常住諸法常爾故是性安樂涅槃第一故是性清淨離一切相故是性無我求不可得故善男子汝等應當內善觀察莫外馳騁善男子當來沙門如狗逐塊云何名為如狗逐塊譬如有人以塊擲狗狗即捨人而走逐塊如是善男子有諸沙門清信士女怖畏色聲香味觸故住阿蘭若空閑之處獨無等侶離眾憒閙身離五欲而心不捨是人存念色聲香味觸等心貪樂著而不內察不知云何當離五塵以不知故有時來入城邑聚落在人眾中還為五欲之所繫縛若空閑處持有漏戒死得生天又為天上五欲所縛從天上墮終不得脫於三惡道所謂地獄畜生餓鬼是名沙門如狗逐塊善男子云何沙門不如於彼逐塊之狗若有沙門為人所罵而不加報打害瞋毀亦不報之但自內責求伏於心作如是觀罵者是誰受者是誰打者害者毀者瞋者亦復是誰是名沙門不如於彼逐塊癡狗善男子如調馬師馬若𢤱悷即為制伏行者亦爾隨心所向則能收攝不令放逸善男子譬如有人咽喉閉塞則能斷命如是善男子一切諸見唯有我見則能斷於智慧命根善男子譬如有人隨所縛處而求解脫如是善男子隨心所著當應求解善男子出家之人則有二種不淨污心何謂為二一者讀誦世間文章外道諸術二者多畜諸好衣鉢種種服飾又出家人二種堅縛何謂為二一執著縛二供養縛又出家人二種障法何謂為二一者親近白衣二者憎惡善友又出家人有二種垢何謂為二一者忍受煩惱二者求諸檀越又出家人二種雹雨何謂為二一者毀壞善根違逆正法二者以破戒身受他信施又出家人二種癰瘡何謂為二一者求顯他過二者自覆其罪又出家人二種燒熱何謂為二一者以垢穢心愛著法服二者持戒人邊受其供養又出家人有二種病何謂為二一者懷增上慢而調伏心二者破壞他人發大乘心善男子夫沙門者凡有四種何謂為四一者形相詐現沙門二者威儀欺誑沙門三者求名沙門四者實行沙門何謂形相詐現沙門有一沙門形相具足服僧伽梨剃除鬚髮執持應器而便成就不淨身業不淨口業不淨心業不善護身慳嫉懈怠破戒懷惡是名形相詐現沙門何謂威儀欺誑沙門有一沙門具足沙門身四威儀行立坐臥一心安詳斷諸美味修四聖種遠離眾會憒閙之所言語柔軟如是德行欲為欺誑不為寂靜而於空法見有所得於無所得而生怖畏如臨坑想於說法者而生忿怒如怨賊想是名威儀欺誑沙門何謂名聞沙門有一沙門偽作相貌現行持戒欲令人聞努力讀誦欲令他知自為多聞獨處閑靜不餘雜閙欲使人知住阿蘭若少欲知足修遠離法欲得人知我是厭離不為寂靜不為得道不為沙門及沙門果不為涅槃微妙勝果是則名為求名沙門善男子何謂實行沙門有一沙門於自身命尚不生貪何況利養名聞等事於空無相無取之法聞大歡喜順達真如隨說而行不為涅槃而修梵行豈樂三界無樂之處空尚不執何況我見眾生人見依止於法而求解脫夫求解脫不外馳騁見一切法本來無垢畢竟清淨但依自身不依於他於佛法身尚不執著何況色身以空遠離而不見法何況貪著音聲言說以無為法尚不見僧何況當見有和合眾於諸法中無所斷除無所修行不生生死不著涅槃知一切法本來寂滅不見有得不求解脫是名實行沙門如是善男子汝等當學實行沙門莫著名字空無利益善男子譬如貧窮下賤之人強為作字名為富貴於意云何是貧賤人稱此名不不也世尊如是寶積雖為沙門而無沙門實行之德如彼貧人空荷名字善男子譬如有人漂溺海中渴乏而死如是寶積有諸沙門雖多讀誦種種經典而不能止貪恚癡渴在法水中煩惱渴死墮諸惡道善男子譬如醫王多畜眾藥自身有病而不能治多聞之人有煩惱病亦復如是雖有多聞不止煩惱何能自利善男子譬如有人服王貴藥不能將節為藥所害多聞之人有煩惱病亦復如是得好法藥不能修行自害慧命善男子如摩尼珠墮不淨中未即可用多聞之人貪著利養未能利益一切天人善男子譬如死人著金瓔珞多聞破戒而被法服受他供養亦復如是善男子如長者子若男若女淨自洗浴剪除爪甲以香自熏著新淨衣寶飾華鬘莊嚴身首如是寶積多聞之人受持淨戒而被法服受他供養亦復如是善男子有四種破戒似善持律何謂為四設有一人具足持戒大小罪中心常怖畏所聞戒法皆能履行身口意業悉皆明白正命清潔如是之人說有我論是初破戒似善持律善男子復有一人誦持戒律隨所說行身見不滅是二破戒似善持律善男子復有一人具足持戒取眾生相而行慈心聞一切法本來無生心大驚怖是三破戒似善持律善男子復有一人具足修行十二頭陀見有罪相是四破戒似善持律善男子夫持戒者無我無我所無作無非作無有作法亦無作者無行無非行無色無名無相無非相無成無不成無取無捨無可取無可棄無眾生無眾生名無心無心名無世間無非世間無依止無非依止不以持戒而自矜高亦不輕蔑毀破戒者亦不憶想分別此戒寶積是名聖戒無流之戒不著三有無所依戒爾時世尊欲重宣此義而說偈言清淨持戒者無垢無所有持戒無憍慢亦無所依止持戒無愚癡亦無有諸縛持戒無塵污亦無有違失持戒心善軟畢竟常恒寂遠離於一切憶想諸分別解脫諸亂念是淨持佛戒不貪惜身命不用諸有生修習於正行安住於正道是名為佛法堅實淨持戒持戒不染世亦不依世法逮得智慧明無暗無所有無我無彼想已知見諸相是名為佛法真實淨持戒無有此彼岸亦無有中間於無此彼中亦不有所著無縛無諸漏亦無有欺誑是名為佛法真實淨持戒心不著名色不生我我所是名為安住真實淨持戒雖持諸戒行其心不自高亦不以為上過戒求智慧是名為真實清淨持戒相不以戒為最亦不貴三昧過此二事已修習於智慧空寂無所有是諸賢聖性如是淨戒者諸佛所稱美心脫於身見除滅我我所信解於諸佛所行空寂法如是持聖戒則為無有等依戒得三昧三昧能修慧依因所修慧逮得於淨智已得淨智者具足清淨戒佛說是語時五百沙門不受諸法心得解脫三萬二千人遠塵離垢得法眼淨五百沙門得於禪定聞此深法心不信解不能通達不入內懷從座而起還于山林爾時大迦葉前白佛言世尊是五百沙門皆得禪定不能信解入深法故從座起去佛語大迦葉是諸沙門以增上慢聞是清淨無流戒相不能信解通達了知佛所說偈其義甚深不入內懷所以者何諸佛菩提極甚深故若無福德未種善根隨逐惡友多不能信受此深法迦葉是五百人於過去世迦葉佛時外道弟子往到佛所欲求佛過聞佛說法得少信心而自念言是佛希有快說妙法以是善心福德因緣命終之後生忉利天從彼墮落生閻浮提於我法中而得出家是諸沙門深著諸見聞說深法不能信解而不隨順不能通達以聞深法因緣力故得大利益不以此生更墮惡道當用此身得入涅槃爾時世尊告長老須菩提言汝往就彼諸沙門邊為教誨之令其得解長老須菩提對曰世尊是等沙門於佛所說尚不信受豈能信受於我語耶是時如來即為化作二沙門像隨逐如是五百沙門所遊道路是諸沙門見是二人而問之曰汝何去耶答曰我等欲去就阿蘭若住於山林閑寂之處修禪定樂所以者何佛所說法殊不可解諸沙門言長老我等聞佛說法亦不能解故欲入山修學禪定時化沙門而對之曰我等當離自高逆心應當求解佛所說義所以者何無高無諍是沙門法長老如佛所說涅槃之名空無所有誰得涅槃為何所滅何法當名為涅槃耶於此身中頗有我人眾生壽者作者士夫弗伽羅等得涅槃耶又問何法名涅槃耶諸沙門曰長老貪瞋癡盡故涅槃耶化沙門曰長老是貪瞋癡可盡滅者當何處有諸沙門曰是貪瞋癡非內非外亦非中間若無憶想虛妄分別是貪瞋癡亦不得生化沙門曰長老若爾不須分別長老若不分別貪瞋癡等豈得生耶是貪瞋癡若不更生是名寂靜不為生死不為涅槃長老以戒定慧解脫解脫知見不生不滅長老如是等法顯了涅槃是等諸法性相空寂不取不捨長老當滅此相謂涅槃想若於無相而作想解若於有相而作想解於此有無而起想者是名相縛長老應當入於滅受想定若一能得入滅想定者所作已辦則為滿足更無餘事是化沙門說是語時五百沙門不受諸法心得解脫得解脫已往詣佛所頭面作禮却坐一處爾時長老須菩提問諸沙門言汝等向者為何處去今何來耶諸沙門曰長老佛所說法來無所從去無所至又復問曰汝等沙門云何聽法沙門答曰不為繫縛不為解脫又問汝等沙門習行何法答曰不為得故不為失故又問誰調伏汝答曰身無決定心無所著有此二者能調伏我又問汝等云何解脫答曰不斷無明不生明故又問汝等為誰弟子答曰無證無覺是彼弟子又問汝等幾何當入涅槃答曰猶如如來所作化人其入涅槃我等當入又問汝等已得己利耶答曰自利不可得故又問汝等所化已得辦耶答曰我及我所不可得故又問汝等修梵行耶答曰於三界中不行亦非不行是我梵行又問汝等煩惱盡耶答曰一切諸法畢竟盡故又問汝等破魔眾耶答曰陰魔不可得故又問汝等承事如來耶答曰不以身心故又問汝等住福田耶答曰無有住故又問汝等斷於生死諸往來耶答曰無常斷故又問汝等斷諸行耶答曰無礙解脫故又問汝等究竟當至何所答曰隨於如來化人所至於是長老須菩提問沙門時五百沙門不受諸流心得解脫三萬二千人遠塵離垢得法眼淨爾時會中有菩薩摩訶薩名曰普明在大眾中合掌恭敬而白佛言世尊菩薩欲學是寶雲經當云何學佛言善男子汝當勤心學此經典何以故諸佛如來說此寶雲微妙經典但為實行有善根者大利益故善男子譬如有人乘土坏船欲渡大河善男子於意云何以何精進乘是坏船是人得渡如是大河對曰世尊以大勇猛精進力故所以者何是人念言我今漂溺四種大流莫於中間是船破壞勇猛精進乃可得渡佛告普明菩薩摩訶薩言菩薩亦爾欲學此法當勤精進倍過於此所以者何是身無常無有決定難信難養必當敗壞不得久住終歸磨滅未得法利勿令於中而破壞故我在大河為渡眾生於四流故常習法船往來生死度諸群品云何菩薩習於法船謂平等心於諸眾生為船因緣習無量善以為牢厚清淨戒行以為板障布施及果以為裝飾信心佛道為諸林木一切福德以為校具慈悲喜捨堅固繫縛忍辱柔軟憶念為釘諸菩提分堅強精進最上妙善諸法林中出生如是不可思議無量禪定功德業慧善寂調心以為師匠畢竟不壞大悲所攝以四攝法廣度致遠以智慧刀防諸惡賊善權方便種種諸法合集奉行以為裝飾四正念處以為樓櫓四正勤行以為人力四如意足以為疾風五根善察以為船師五力強壯以為防備七覺覺悟能破魔賊八直正道隨意到彼離外道法止為調御觀為利益不著二邊有因緣法甚為安隱大乘廣博無盡辯才廣布名聞能濟十方一切群品而自唱言汝等當來上我法船從安隱道得至涅槃度於斷常到無為岸善男子如是菩薩摩訶薩常應修習如是法船以是法船無量無邊百千萬億船於阿僧祇劫在生死中度脫漂沒長流眾生佛復告普明菩薩摩訶薩言善男子又有法行能令菩薩疾得成佛謂諸所行真實不虛厚習善法身心清淨不捨精進樂近光明修善根故常正憶念樂善法故多聞無厭具足慧故破碎憍慢增益智故除滅戲論具功德故樂住山林無爭競故不處憒閙離惡友故深求諸法決定依於第一義故求於智慧通達真實諸法相故求於空法所行正故求於遠離永寂滅故如是善男子是為菩薩摩訶薩獲得速成諸佛神通當如是學如是修行爾時長老摩訶迦葉復白佛言希有世尊如是寶雲微妙經典大為利益一切天人無量無邊若善男子善女人於此大乘寶雲經典受持讀誦若為人說若稱善哉及諸幢幡華香燈燭而供養之乃至讀誦一四句偈而不誹謗歡喜信受是人得福無量無邊所以者何財施果報但在三界法施之力出於三界無老病死得涅槃樂設有女人能誦此經彼則離於四種惡趣從今以去永不復受女人之身轉女身已得成男身聰明智慧生正信家當速得成如來法身三十二相八十種好金剛不壞真實之身
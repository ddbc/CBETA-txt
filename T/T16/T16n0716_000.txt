如是我聞一時婆伽婆在舍囉婆悉帝城勝林給孤獨園爾時眾多比丘集坐住堂作是議論言諸命者等世尊曾以無量諸門說十二分緣生於彼最初演說無明以為緣體有何因緣一切煩惱諸行緣中惟說無明以為緣體於此無明見何勝異是諸比丘集坐住堂議論未竟世尊晝日遊於定行以天耳清淨過人聞其議論於日後分從定行起詣彼住堂到已在比丘眾前於常所設座上坐坐訖世尊告諸比丘言比丘何故集坐住堂議論未竟有何議論於此集坐諸比丘言大德此眾多比丘集坐在堂作是議論言諸命者等世尊曾以無量諸門說十二分緣生於彼最初演說無明以為緣體有何因緣一切煩惱諸行緣中惟說無明以為緣體於此無明見何勝異大德我等眾多比丘集坐住堂議論未竟有如是議於此集坐如是語已世尊告諸比丘有法門名緣生初勝分善聽善思當為汝說何者緣生初勝分法門諸比丘有十一種勝異中勝異故安立無明為緣生初緣何者十一所謂攀緣勝異種相勝異由緒勝異等起勝異轉生勝異顛倒勝異相勝異業勝異障礙勝異順縛勝異對治勝異爾時有異比丘即從坐起整衣一髆向世尊所合掌曲躬白言大德何者無明攀緣勝異佛言比丘因果俱過惡一切染分因果俱功德一切淨分並為無明之所攀緣比丘此是無明攀緣勝異比丘白佛大德何者無明種類勝異佛言比丘覆於真實顯不真實比丘此是無明種類勝異比丘白佛大德何者無明由緒勝異佛言比丘於一切煩惱染業染生染而作由緒根本住處故比丘白佛大德何者一切煩惱染佛言比丘略說三種煩惱一切煩惱染所謂無慧煩惱疑慧煩惱邪慧煩惱比丘白佛大德何者一切業染佛言比丘略說自相三種差別及障礙對治相三種差別總攝業染比丘白佛大德何者一切種生染佛言比丘略說三受依止所謂苦受樂受不苦不樂受三種苦故所謂苦苦壞苦行苦總攝生染比丘白佛大德云何此一切種煩惱染業染生染皆以無明而作由緒根本住處佛言比丘於實諦中二種愚故未生煩惱染而令其生若已生者漸大增多未生業染而令其生若已生者復隨積集未生生染而令其生若已生者不可移轉是故說言一切種煩惱染業染生染皆以無明而作由緒根本住處比丘此是無明由緒勝異比丘白佛大德何者無明等起勝異佛言比丘此無明於來世苦諦所攝更生之身愚惑不了於現在苦諦所攝已得之身亦愚惑不了由此愚惑故攝聚緣生及轉出緣生和合攝聚和合轉出此二種緣生及來世現在二身愚惑皆以無明為等起之緣比丘白佛大德何者攝聚緣生和合攝聚佛言比丘初無明緣行行緣識如是名色六入觸緣受是名攝聚緣生和合攝聚比丘白佛大德何者轉出緣生和合轉出佛言比丘第二無明緣中受緣愛愛緣取如是有緣生乃至生緣老死是名轉出緣生和合轉出比丘白佛大德云何初無明於彼攝聚緣生和合攝聚而作起緣佛言比丘此一於更生身愚惑不了求於更生以此愚惑求更生故於更生中見其好事然於現在愛不愛境由執著分別故作非福行所謂於眾具生貪於損惱生瞋相應故則於好惡不持思量便作放逸迷惑之行他世惡事思念而不覺知是故彼非福行無明作緣若復於更生中或見好事或見出道乃作福行及不動行或因說法覺知或自修習靜念彼覺念中雖有善心而非正思彼以此故則為更生迷惑之所牽引所謂於更生中見其好事不怯弱故見其出道不怯弱故彼福非福不動行惡對對治相等六識身中共生共滅則於現在報識生滅之中安置彼等諸行熏習後新出生所有種子攝取相應故所有種子既皆攝取後若出生則有次第謂攝名色六入觸等漸當出生彼名色等於此現在報識之中且生因相未是果相是故說名攝聚緣生比丘此是第一無明於攝聚緣生和合攝聚而作起緣比丘白佛大德云何後無明於彼轉出緣生和合轉出而作起緣佛言比丘此一於現在身所起迷惑以六入觸作緣生受即得其味以得味故當來還求此類之受有所求時便起於取於樂受中渴愛作緣則生欲取言欲取者分別欲故彼為先首方有欲界煩惱若復新受為緣則生無有渴愛共厭離行此與厭離相應未為道理彼依渴愛以非方便求無有時則有出離邪見決定邪見及彼二依止邪見由彼令此渴愛緣取若復彼取為依未得離欲如是死時然此四見及欲界煩惱以欲渴愛作緣生取若復離欲離色彼色界渴愛無色界渴愛生得常有若色界無色界中煩惱生時色界無色界便起於取彼色無色界煩惱及此諸見或以色界渴愛作緣生取或以無色界渴愛作緣生取如是渴愛緣取故已得諸行熏習報識共取而生彼取攝已先所集行所有所有渴愛未滅彼處彼處則當現前為令自身轉出故以是因緣有於出生故說彼行為有彼取力故行既為有於此死已先所攝聚當出生者作緣轉出是故說名有緣生於轉出中出生時相壞異於昔復至彼邊則有死退壽命終盡是故說名生緣老死比丘此是第二無明於轉出緣生和合轉出而作起緣比丘白佛大德何故轉出緣生中渴取二種而不說為諸行緣也佛言比丘渴取自界分齊斷故如欲渴及取不應作色界無色界不動行緣非境界故如欲渴於不動行中如是色渴於無色界中無色渴於欲界色界中色渴於欲界中亦爾比丘白佛大德何故欲渴及取不與福非福行為緣佛言比丘於此現前所有境界愛與不愛而為增上以有欲渴起不善根作非福行由於共因果非福行中不知其惡故所謂心惡及所作惡以不知故起非福行而彼心及所作惡等惟以無明為緣非渴為緣與不善根不共境界故若以欲渴作於福行依信乃作謂信死必生生必藉緣以信攝故所有渴取我但施設為障覆無記若法障覆無記則不能起行由於共因果福行中不知出離故求可愛生便作福行是故雖云福行亦以無明為緣比丘白佛大德何故色界渴取不與色界不動行為緣佛言比丘未離欲者色渴未生未得住處彼未有時未得住處故不能為色界不動行緣令其得起如色界渴於色界不動行中如是無色界渴於無色界不動行中亦爾由於色界身無色界身有過惡中見其好事想而思惟或因說法或因教授法故有此不正思惟與彼行為緣然此不正思惟為無明所引不正思惟果共無明和合與不動行為緣故是故彼不動行亦以無明為緣應知比丘又一無有渴為依故作諸福行及不動行由無有渴故則見諸有過惡何肯更求當有然復於無有中不如實知以不如實知又未得對治道故迷非對治為對治想便作福行及不動行比丘以此因緣應知惟以無明緣行非渴取為緣比丘白佛大德若行於六識身中和合共生者何故說言行緣於識佛言比丘此六識身中福非福不動等行和合共生共滅即於果報識中安置諸行熏習於後新異出生報識作引方便是故說言行緣於識比丘白佛大德名色六入觸受諸分於識中同時攝聚種子何故說時隨次第說佛言比丘未來次第生轉故比丘白佛大德何故說名色六入觸受等為禪磨義翻為生謂一報未死已前總名非初受生佛言比丘共因受用依止及共因受用故比丘白佛大德若惟名生無色當有何過佛言比丘若名不住色中者禪磨續轉則不相應比丘白佛大德若惟色生無名當有何過佛言比丘色若不與名合不被攝持則當壞失不得增長比丘白佛大德若惟識緣六入當有何過佛言比丘於其始時未滿六入惟有身根及以意根其所轉生未可得有此兩根體其惟名色在於初時以為次第與彼六入滿足為緣是故說言名色緣六入比丘白佛大德若惟六入滿足則是禪磨究竟何故復說觸及受也佛言比丘此六入禪磨究竟者是受用依止究竟而未受用必受用究竟者乃是共因領受是故受用依止究竟及受用究竟得名禪磨究竟應知比丘白佛大德此以無明緣渴亦說受緣若惟無明緣渴不以受緣當有何過佛言比丘三種渴三種有一時轉生故然以受緣渴故相待為力則不轉生是故不惟無明緣渴比丘白佛大德若惟受緣於渴當有何過佛言比丘一切諸渴皆以受為緣然復有受非是渴緣乃與諸渴而作滅緣是故不惟受緣於渴比丘白佛大德若惟渴緣於有不以取緣當有何過佛言比丘渴名為求於彼惡趣必無求者然作非福之行雖求善趣恒與相違果轉生時非渴為緣自以取緣令其轉生比丘所云無有渴者名無有求此無有求雖是相違然作福不動行果亦轉生比丘以此因緣不惟渴緣於有比丘白佛大德若取緣有有緣生者何故不說彼取及有以為集諦佛言比丘以渴能作四種業故一者於自身境界受中作貪美縛業二者於渴取中作等起業三者於行有中作牽引業四者於死已後作相續縛業是故惟說渴為集諦比丘白佛大德有生有老有死何故名色六入觸受等禪磨之相乃皆顯為老死之名佛言比丘彼所有出生相者以三苦順縛示現故比丘白佛大德生以何苦示現佛言比丘行苦示現比丘白佛大德老以何苦示現佛言比丘壞苦示現比丘白佛大德死以何苦示現佛言比丘苦苦示現比丘白佛大德所有四種出生之相與生老死有何差別佛言比丘彼四種出生之相隨次第生若生隨相似生彼出生中生相如是應知比丘白佛大德出生之相次第而生當何所似佛言比丘彼初下種即當有生彼次第增長生彼次第出胎生彼次第增長生彼增長已能得受用世俗生此次第生復誰所生眾界入生而無有我何以故五眾等增長遷流以無常故及命根力限量時住亦為無常所生故比丘彼四種出生之相時分破壞即作五種衰惡說名為老比丘白佛大德何者是五種衰惡佛言比丘一者髮衰惡髮壞離色故二者依衰惡肉處色力衰惡故三者業衰惡語時上氣喘息故住時曲如牛脊曲故坐時向前重身故行時按杖故意智繫縛及念弱少故四者受用衰惡於現在眾具中受用下劣故於諸遊戲所可憙中皆不受用故於色根自境界中不速疾行及不行故五者命根衰惡壽盡死近及少緣死不堪忍故比丘於彼四種出生相中亦有六種死差別應知一者盡竟死二者不盡竟死三者自相死四者不盡竟死分五者盡竟死分六者非時時死比丘於中自相死者識於身中移出別分及色根滅沒如是應知比丘名色等出生之相與生老死有此差別比丘白佛大德三種渴愛皆說緣生與生作因何故惟說欲界生佛言比丘以欲界生麁故不可讚歎亦不可教知以迴還非解脫法體故比丘白佛大德若此攝聚緣生及以轉出說十二分於中幾是能攝聚分幾是所攝聚分幾是能轉出分幾是所轉出分佛言比丘無明與行及一分識是能攝聚分彼一分識及名色六入觸受是所攝聚分比丘彼一分受及渴愛取有是能轉出分生老死是所轉出分及彼一分名色六入觸受亦是所轉出分應知比丘白佛大德此能攝聚分及此能轉出分為一時生可見為當次第佛言比丘一時生次第說比丘白佛大德能攝聚分能轉出分既一時生何故初說能攝聚分後說能轉出分佛言比丘由所攝聚有更轉出是故無不由所攝聚比丘白佛大德無明緣不正思何故說與無明作緣佛言比丘以其無明由不正思牽已與行作緣從無明生觸受及與渴愛作緣比丘白佛大德幾相略說緣生可知佛言比丘略說三相緣生可知一者不動緣生相二者無常緣生相三者堪能緣生相比丘白佛大德有四種緣世尊所說謂因緣無間緣攀緣增上緣大德於中以何等緣無明與行作緣乃至以何等緣生與老死作緣佛言比丘諸行轉生同相故我說四種緣於此義中惟增上緣我意說為無明緣行乃至生緣老死彼增上緣復有不相著及相著比丘白佛大德何者是不相著增上緣何者是相著增上緣佛言比丘未生不正思中無明順眠與諸行不相著而作緣若生已即相著比丘其不正思與行和合於六識身和合共生生而未滅與識不相著而作緣若生滅已即相著比丘所有未到死時之識與名色不相著而作緣如識於名色如是攝聚名色於轉出名色亦如是如名色於名色如是六入於六入觸於觸受於受亦如是如無明於行如是無明於渴愛渴愛於取取於有亦如是如識於名色名色等於名色等如是有於生亦如是又比丘生中胎藏童子少年時與老死不相著而作緣若到根熟壽盡時中相著作緣應知比丘白佛大德若世尊曾於共因共緣共由法門之中因渴愛故說業於中是何密意佛言比丘有之所攝業者因渴愛故說此是密意比丘白佛大德因以何義可見緣以何義可見由以何義可見佛言比丘安置後生處種子故因義可見決定住持彼生轉出故緣義可見死已出向生處與生故由義可見比丘白佛大德緣生者是何句義佛言比丘各自有緣同聚相續故此諸分生比丘白佛大德惟此出生相續緣生為更別有緣生佛言比丘我說八門緣生一謂受用世俗者如眼緣色生眼識三和有觸觸緣受如是等二謂說助持者緣生如四食作緣根大得住當有增益三謂說助持因者緣生如諸穀中種子田水緣故便有牙等四謂說出生續繫者緣生如能攝聚分及能轉出分於出生攝聚及所轉出五謂說於出生所續繫緣生如世界若因若緣轉成轉壞可知六謂說出生入者緣生如不善及善有漏業故三惡趣及天人趣等差別可知七謂說清淨者緣生如以他音及自正思為因正見生故無明滅無明滅故行滅如是乃至生滅故老死滅比丘白佛大德如次第無明緣等行等生亦還次第如是滅不佛言比丘不也比丘白佛大德彼何故次第說滅佛言比丘前分無生能故後分則無生法示現比丘無有不生之相即有滅轉八謂說自在者緣生如比丘善治思惟修定修作緣若欲如是隨所信解即如是有彼無別異比丘此是我說八門緣生比丘白佛大德若世尊曾說因業故受生因渴愛故轉出有何密意作如是說佛言比丘以無明緣故種種福非福不動行往昔有中已作已集種種身受生種子聚而攝之於中渴愛猶未除滅以渴愛故還於有中彼身轉出彼行有能非無渴愛是故說名因業故受生因渴愛故轉出比丘白佛大德若因渴愛故轉出彼何故取緣有非渴愛緣佛言比丘此有渴愛如其無取不能緣非福行於惡趣中出生及無有渴愛如其無取不能緣福不動行於非定地身及定地身二種善趣中出生是故非惟渴愛緣有取亦緣有比丘白佛大德若世尊曾於大由法門中說云阿難陀彼諸眾生於中眾生種類或無有生然亦有生若其一切諸種皆無生緣老死亦是可知世尊有何密意作如是說佛言比丘密意所說攝聚之生及轉出之生於老死增上緣不相著及相著此是密意比丘白佛大德世尊已說緣生句義未說緣生義彼云何可見佛言比丘略說有十一種緣生義可見所謂無作者義是緣生義共因者義無眾生義他生義不動義無常義念念空義因果相續不斷義種種因果義相似因果義決定因果義是緣生義如是可見比丘白佛大德若世尊曾說甚深即此緣生是也然此緣生甚深云何可見佛言比丘如是以十一種義故五種甚深可見所謂因甚深相甚深生甚深轉住甚深發轉甚深比丘復有五種緣生甚深可見所謂相甚深攝種甚深因甚深果甚深轉出因果差別對治甚深比丘復有五種緣生甚深可見所謂攝甚深順甚深逆甚深取甚深境界甚深比丘此是無明等起殊勝比丘白佛大德何者是無明轉住殊勝佛言比丘略說無明有四種轉住所謂順眠轉住起處轉往相應轉住獨不共轉住比丘白佛大德誰所轉住無明作緣佛言比丘此外凡夫以不正思牽引四種無明與福非福不動行作緣比丘此外凡夫若與福不動相應善業之心猶是不正思之津氣比丘此內法放逸凡夫且置不共無明彼餘無明放逸牽引與行作緣比丘此內法不放逸凡夫學者及聖學者妄念牽引三種無明與非福作緣然彼非福不能作惡趣有是故彼非福不是無明緣行我曾說不共無明此內法不放逸凡夫學者未斷而聖學者已斷彼不放逸凡夫若發生福不動行於正法中發生正思相應心時解脫因及解脫向皆亦發生彼增上故二善趣生則當轉出而未斷四種無明增上故比丘然聖學者由斷不共無明不作新業所有故業由順眠力若未除斷彼頻觸己亦可盡邊如是彼無明緣行生生漸減不復增長以此因緣故應知此內法學者不作無明緣行比丘為此外凡夫故發起我說隨順滿足染污緣生非為此內法者也比丘此是無明轉住殊勝比丘白佛大德何者是無明顛倒殊勝佛言比丘此四種無明於諦中無而增有及有而謗無二種顛倒比丘白佛大德云何無而增有及有而謗無二種顛倒佛言比丘以四種因緣故所謂非法見法法見非法天趣及解脫中非方便見方便是為無而增有顛倒以邪見故皆謗言無是為有而謗無顛倒比丘此是無明顛倒殊勝比丘白佛大德何者是無明相貌殊勝佛言比丘彼有二種可見一者微細自相差別二者愛不愛及俱二顛倒境界同相差別比丘如是所有起處無明微細難知及難見故何況復順眠者所有相應無明微細難知及難見故何況復不共者諸愛不愛及俱二顛倒境界之中覆真實相及見顛倒相同等轉行其餘煩惱則不如此若餘身見等同相煩惱亦復以彼無明而作依止乃得轉生比丘此是無明相貌殊勝比丘白佛大德何者是無明作業殊勝佛言比丘略說無明有二種業應知一者一切諸種發轉與作依止業者無明二者一切諸種背轉與作障礙業者無明比丘白佛大德何者是一切諸種發轉佛言比丘若處轉生若轉生如轉生是為一切諸種發轉比丘白佛大德何處轉生佛言比丘流轉道中以自我分別故比丘白佛大德何法轉生佛言比丘內外諸入以自我攝取故比丘白佛大德云何轉生佛言比丘業之與報相續發轉以自我分別及邪分別故比丘白佛大德何者是一切諸種背轉佛言比丘略說四種背轉所謂一者背轉依止二者背轉攀緣三者背轉思念四者背轉果成比丘此是無明作業殊勝比丘白佛大德何者是無明惡對殊勝佛言比丘勝法惡對無明及廣法惡對無明此二應見比丘白佛大德云何勝法惡對無明佛言比丘其五根中以此攝取以此和合所謂慧根彼之惡對則是無明是故說名勝法惡對比丘白佛大德云何廣法惡對無明佛言比丘所有聞體智思體智修體智彼之惡對則是無明是故說名廣法惡對比丘白佛大德若言無智是無明者彼豈無有是無明耶佛言比丘不爾比丘白佛大德若智無有是無明者當有何過佛言比丘若爾無明之相不可安立何以故比丘聞體智無有思體智思體智無有修體智世間修體智無有出世修體智出世學智無有無學智無學聲聞智無有如來智彼如是者彼亦是有智彼亦是無智如是有無明故得立其相又比丘三善根中我說無癡彼中癡無而有無癡非以癡無是其無癡今亦非以明無是其無明又心數法不知真實故名無明亦如心數法知真實故名智又比丘若當無有是無明者此中諸十一種無明殊勝此則無有是故非明無有是其無明比丘此是無明惡對殊勝比丘白佛大德何者是無明順縛殊勝佛言比丘乃至有頂趣等三界眾生於此諦中若未有智彼無空缺順眠恒縛亦以彼故謂彼眾生為具足縛若復善趣惡趣因果分中亦未有智彼微細者無色界眾生次中者色界增上者欲界然彼微細次中增上當來有生法爾順縛又比丘若阿羅漢盡諸漏者應知之障彼亦是無明順縛如此無明遠行順縛亦應可見比丘此是無明順縛殊勝比丘白佛大德何者是無明對治殊勝佛言比丘有二種智以為無明對治一者因他音聲或有不因是少分法界智二者因他音聲而非少分是無量法界智比丘白佛大德所有少分法界智何攀緣何種相何作業云何可見佛言比丘其少分法界智四念攀緣十六種相與無明共而於煩惱業生諸染作遠離業應如是見比丘白佛大德生苦云何可見佛言比丘內因苦依止故外因苦依止故及彼二苦依止故比丘白佛大德何者是內因苦佛言比丘病苦老苦死苦比丘白佛大德何者是外因苦佛言比丘不愛和合苦愛別離苦若欲求時不得苦比丘白佛大德何者是彼二依止苦佛言比丘略說五受眾比丘白佛大德何者是渴愛佛言比丘若於現在身中而有貪愛比丘白佛大德何者是更有渴愛佛言比丘若於未來身中而有願求比丘白佛大德何者是喜欲共行渴愛佛言比丘若於己得攝取受用現在境界之中而有味著比丘白佛大德何者是處處喜欲渴愛佛言比丘若於未得境界之中種種追求比丘白佛大德此之渴愛何者是無餘斷佛言比丘見道應斷煩惱斷故下分上分結斷故未來苦果者渴愛斷故現在苦果者渴愛斷故斷比丘白佛大德何者是捨佛言比丘若見道應斷煩惱斷故斷比丘白佛大德何者是究竟邊佛言比丘若修道應斷煩惱斷故斷比丘白佛大德何者是盡佛言比丘若下分結斷故斷比丘白佛大德何者是離佛言比丘若上分結斷故斷比丘白佛大德何者是滅佛言比丘若畢竟斷故斷比丘白佛大德何者是寂佛言比丘若未來苦果者渴愛斷故斷比丘白佛大德何者是沒佛言比丘若現在苦果者渴愛斷故斷比丘白佛大德何者是正見佛言比丘若證見時前行智若證見時智若證見時後得智超越所知方便教行故比丘白佛大德何者是正分別佛言比丘於三寶中若正知已依正信故於彼功德順念分別超越異論等教故比丘白佛大德何者是正語佛言比丘若聖所愛戒無漏所攝無漏思惟共轉者遠離四種口業超越惡趣故比丘白佛大德何者是正業佛言比丘若聖所愛戒無漏所攝無漏思惟共轉者遠離三種身業超越惡趣故比丘白佛大德何者是正命佛言比丘若聖所愛戒無漏所攝無漏思惟共轉者遠離邪命所起身口業超越惡趣故比丘白佛大德何者是正發佛言比丘若於上解脫中依止樂欲發起精進遠離惡對滿足對治故比丘白佛大德何者是正念佛言比丘若於止觀合相應時三種之相作依止已時時於此三種相中以不放逸共入正住於緣境中心數不忘於修道中超越不相應故比丘白佛大德何者是正定佛言比丘若其此等七種定具修治作已一心專向乃至此等七種與差別行作依止故與殊勝功德出生作依止故比丘白佛大德若如是念處等諸覺助法皆攝為道何故惟說聖八分道以為道相佛言比丘以聖八分道故彼餘所有諸覺助法皆此攝故比丘白佛大德若此苦中有四種相於中何者是無常相佛言比丘苦中若見生滅之法此是其相比丘白佛大德何者是苦相佛言比丘仍彼生滅之法作依止已若見三苦順縛此是其相比丘白佛大德何者是空相佛言比丘苦中若見離於我物此是其相比丘白佛大德何者是無我相佛言比丘苦中若見我自離相此是其相比丘白佛大德若此四種以為集相於中何者是因相佛言比丘於渴愛中若見種苦種子因體此是其相比丘白佛大德何者是集相佛言比丘於渴愛中若見相續生因體此是其相比丘白佛大德何者是生相佛言比丘於渴愛中若見五趣差別生因體此是其相比丘白佛大德何者是緣相佛言比丘於渴愛中若見彼餘別緣執持因體此是其相比丘白佛大德若此滅諦有四種相於中何者是滅相佛言比丘於解脫中若見滅煩惱此是其相比丘白佛大德何者是止相佛言比丘於解脫中若見止苦此是其相比丘白佛大德何者是妙相佛言比丘於解脫中若見無罪淨樂此是其相比丘白佛大德何者是出相佛言比丘於解脫中若見出無常此是其相比丘白佛大德若此四種以為道相於中何者是道相佛言比丘於此道中若見所知相應及無顛倒此是其相比丘白佛大德何者是如相佛言比丘於此道中若見出世無漏此是其相比丘白佛大德何者是跡相佛言比丘於聖道中若見行於順行此是其相比丘白佛大德何者是乘相佛言比丘於此道中若見無上此是其相比丘白佛大德何故惟四聖諦佛言比丘共因果染淨皆此攝故比丘白佛大德此苦等諦何故漸次說諦佛言比丘病由脫藥相似法故比丘白佛大德此四聖諦為一時證見為漸次證見佛言比丘有道理故一時證見有道理故漸次證見比丘白佛大德若一時證見有何道理佛言比丘自內知諦真智境界攀緣非安立義以總攀緣故一時證見比丘白佛大德若漸次證見有何道理佛言比丘已修治智及後得者自相因果觀察其相以非總攀緣故漸次證見比丘白佛大德若世尊說四聖諦何故復說二諦世諦及最勝義諦佛言比丘於此四聖諦中若法住智境界彼是世諦若復自內最勝義智境界非安立智境界彼是最勝義諦應如是見比丘白佛大德若四聖諦非聖亦諦聖亦諦何故以聖而名此諦以聖諦故世尊所說佛言比丘雖非聖者亦於此諦法體之中無智而信故聖者於此法體之中有智而信故以是義故此為聖諦應如是見比丘白佛大德非少分無量法界智何攀緣何種相何作業佛言比丘亦四聖諦以為攀緣清淨想諦為相一切種入諦為相與一切眾生作一切義利為相又少分法界智者聲聞不背眾生義利不現前為相緣覺背眾生義利為相又無量法界智者遠離為業謂離一切種煩惱及所應知障故與依止為業謂與得至一切種遍智善淨法界作依止故覆護為業謂覆護諸眾生等諸處逼惱故比丘此是無明對治殊勝諸比丘言善哉大德彼等比丘於世尊說歡喜默然而住彼諸比丘於世尊說其心悅樂皆大歡喜
如是我聞一時佛在伽耶山頂與大比丘僧七萬人俱所作已辦捨諸重擔其心自在盡諸有結正見解脫皆如大龍善解法界是法王子能捨利養善具出家善受具戒意所欲者悉得滿足住涅槃道唯除阿難在於學地諸大菩薩八萬四千人俱皆是一生補處向一切智無有退轉志求佛地近於彼岸得阿僧祇諸陀羅尼逮得諸禪首楞嚴三昧遊戲神通大慈大悲遍滿十方乃至無量無邊佛土行空境界除諸蓋障盡三毒根善遊無相室宅恒欲救濟一切眾生善知諸佛世界得無礙智心如虛空深廣如海猶如須彌八風不動心如蓮華不著塵水意如真寶內外明徹如淨真金中無瑕穢其名曰寶光菩薩寶掌菩薩寶印手菩薩寶天冠菩薩寶鬘菩薩寶積菩薩寶藏菩薩寶山頂菩薩寶幢菩薩金剛胎菩薩金胎菩薩寶胎菩薩功德胎菩薩淨無垢胎菩薩如來胎菩薩智胎菩薩日胎菩薩三昧胎菩薩蓮華胎菩薩解脫月菩薩普月菩薩觀世音菩薩普賢菩薩普眼菩薩蓮花眼菩薩大眼菩薩普威儀菩薩普端嚴菩薩普行菩薩知定意菩薩法意菩薩勝意菩薩增長意菩薩金剛意菩薩師子神通菩薩大音聲王菩薩師子吼意菩薩深音聲菩薩無染污菩薩離一切垢菩薩月光菩薩日光菩薩智光菩薩智功德菩薩月功德菩薩蓮花功德菩薩寶功德菩薩文殊師利菩薩跋陀婆羅等十六賢士賢劫千菩薩摩訶薩等彌勒最為上首四天王諸天等四天王最為上首忉利諸天等帝釋最為上首焰摩天焰摩天王最為上首兜率陀天兜率陀天王最為上首化樂諸天化樂天王最為上首他化自在諸天他化自在天王最為上首善黨諸天薩陀最為上首一切諸梵天王大梵最為上首首陀會諸天摩醯首羅最為上首毘摩質多羅阿修羅王婆稚阿修羅王羅睺阿修羅王等無量百千億阿修羅王阿那婆達多龍王摩那斯龍王娑伽羅龍王難陀龍王和修吉龍王德叉迦龍王如是等百千億諸龍及諸龍子諸龍綵女如是等百千萬億眾天龍夜叉乾闥婆阿修羅迦樓羅緊那羅摩睺羅伽人非人等百千億眾皆來集會爾時伽耶山頂方四由旬微塵針鋒虛空及地大眾充滿悉敷師子座莊嚴光顯高一由旬嚴飾第一廣半由旬八千天衣遍布其上地悉平正變為金剛懸諸繒幡香汁灑地無量天花遍滿在中其座左右生諸蓮花大如車輪百千萬葉真金為莖皆以紺琉璃為臺因陀尼為鬘香潔適意觸時快樂如是妙花以供養佛彼師子座於其四角各生寶樹高十五里其樹蔭蓋及半由旬如是莊嚴師子之座佛坐其上心意清淨善轉法輪降伏魔怨不為八法之所污染得無所畏智辯無滯心無怯弱猶如師子意行清淨如明淵池深廣如海能出眾寶猶如須彌處於大海如日盛明照於一切如月盛滿悉令清淨雨大法雨如彼龍王處眾高顯如大梵天無量弟子悉皆調順無量釋梵四天王等瞻仰觀佛心無高下能令大眾溫光如日眾寶莊嚴爾時世尊身色熙怡如日溫照一切大眾如寶莊嚴頂上放光名曰周遍普照百千世界無量諸光以為眷屬俱照十方遶佛三匝光從口入而口無異相譬如淨月明照虛空然於虛空亦無異相光從口入亦復如是譬如沙聚蘇油注中不見增損佛光入口亦復如是爾時東方過無量恒河沙世界有國名蓮華自在彼世界有佛名蓮華眼如來應供正遍知明行足善逝世間解無上士調御丈夫天人師佛世尊為諸菩薩說一乘法彼國無有聲聞辟支佛名時諸眾生皆得阿鞞跋致趣向阿耨多羅三藐三菩提此諸眾生無有揣食唯有法喜禪悅等食彼國雖有日月星辰不以為明唯有佛光照於彼土無有山林株杌荊棘地平如掌彼有菩薩摩訶薩名除一切蓋障聞其名者一切罪障皆悉除滅時除蓋障菩薩摩訶薩蒙光觸身即詣蓮華眼佛所頭面著地為佛作禮却住一面坐蓮華上復有無量菩薩亦蒙光明往詣佛所頭面著地頂禮佛足却坐一面除蓋障菩薩從坐而起整其衣服偏袒右肩右膝著地合掌向佛而白佛言世尊以何因緣有斯光明遇斯光者心意快樂如是之光從何而來蓮華眼佛答言善男子西方有世界名娑婆佛號曰釋迦牟尼如來應供正遍知明行足善逝世間解無上士調御丈夫天人師佛世尊聞彼佛名皆得阿鞞跋致如是之光彼佛所放除蓋障菩薩復白佛言世尊以何因緣聞彼佛名皆得阿鞞跋致趣阿耨多羅三藐三菩提蓮華眼佛復告除蓋障菩薩言彼佛行菩薩道時發大誓願若我成佛聞其名者皆發阿耨多羅三藐三菩提心得阿鞞跋致除蓋障菩薩復白佛言世尊若聞彼佛名皆發阿耨多羅三藐三菩提得阿鞞跋致者彼國眾生皆已得不蓮華眼佛答言善男子有得不得除蓋障菩薩復白佛言世尊彼國眾生可不聞耶蓮華眼佛答言善男子亦得聞名除蓋障菩薩白佛言世尊如其聞者云何有得不得蓮華眼佛答言善男子彼國眾生悉是阿鞞跋致亦非阿鞞跋致除蓋障菩薩白佛言世尊云何悉是阿鞞跋致亦非阿鞞跋致蓮華眼佛答言善男子聞彼佛名者雖得阿鞞跋致種子因緣不具行未滿足不得受記善男子我今為汝說喻譬如種樹有其種子離於腐敗具足生牙因緣當言為生為不生耶除蓋障菩薩白佛言世尊是名為生蓮華眼佛答言善男子聞佛名者得其種子具足因緣便得受記除蓋障菩薩摩訶薩白佛言世尊我欲往娑婆世界禮拜恭敬釋迦牟尼佛蓮華眼佛即便答言善男子今正是時可往禮拜彼諸菩薩白佛言世尊我等亦當隨從除蓋障菩薩往詣娑婆世界禮拜恭敬尊重讚歎蓮華眼佛告諸菩薩言今正是時可往詣彼莫生下劣放逸之心何以故彼界眾生多諸貪欲瞋恚愚癡不肯恭敬沙門婆羅門好作非法心意麁弊惡口罵詈佷悷難調慳貪嫉妬懈怠󰝬墮放逸破戒無量煩惱之所縛纏於惡生中而為說法爾時彼諸菩薩白佛言世尊釋迦牟尼佛甚為希有能於彼惡世界眾生中而為說法蓮華眼佛答言善男子彼佛世尊實為希有如汝所言常處惡眾生中而為演法彼惡世界能起一念善心者此亦難有何以故清淨世界眾生守信修善不難惡世界中於彈指頃發生信心歸依佛法僧於彈指頃能修持戒於彈指頃生離欲心於彈指頃生於慈悲發阿耨多羅三藐三菩提心此則甚難諸菩薩白佛言希有世尊希有善逝爾時諸菩薩除蓋障菩薩摩訶薩最為上首爾時除蓋障菩薩摩訶薩并諸菩薩受佛教已歡喜踊躍頂禮佛足各還本坐此諸菩薩有齎寶樹華果具足有齎琉璃樹者有齎頗梨樹者有齎金樹者有齎眾寶樹者有齎華樹者有齎果樹者有齎衣雲者有齎環玔瓔珞者有齎香雲者有齎華鬘雲者有齎寶蓋雲者有齎寶幢幡雲者有齎音樂雲者悉皆來集除蓋障菩薩摩訶薩所共詣娑婆世界除蓋障菩薩摩訶薩告眾菩薩言彼娑婆世界眾生多受苦惱汝等各各現神通力令彼眾生使得快樂時諸菩薩皆言唯然爾時除蓋障菩薩摩訶薩以神通力身出光明清淨無垢遍照娑婆三千大千世界此光能照地獄餓鬼畜生閻羅王趣諸苦惱者蒙光觸身身受快樂貪欲瞋恚悉令除滅慈心相向猶如父母三千大千世界諸闇冥處日月諸光所不及處以菩薩光故皆得相見三千大千世界鐵圍山大鐵圍山目真隣陀山摩訶目真隣陀山及諸餘山幽冥之處悉蒙光照上及梵天下至阿鼻地獄如是中間光明普照又諸菩薩皆放身光蒙其光者餓者得食渴者得飲裸者得衣貧者得財盲者能視聾者能聽瘂者能言躄者能行狂者得正苦者能樂諸懷孕者令安隱產當爾之時眾苦悉除共諸菩薩俱時而到伽耶山頂寶網彌覆三千大千世界於虛空中蓮華雲雨蓮華妙果雲雨妙果華鬘雲雨華鬘香雲雨香白疊雲雨白疊末香雲雨末香衣服雲雨衣服寶蓋雲雨寶蓋寶幢雲雨寶幢寶幡雲雨寶幡如是眾雲隨種而雨雨觸身時柔軟快樂爾時伽耶山坑坎堆阜自然平坦諸山樹木變為寶林亦作栴檀沈水及諸香樹周遍嚴飾百千天樂於虛空中不鼓自鳴諸樂音中俱出偈頌生於林毘羅不由結業有挺特無有比我今禮於彼心平如虛空至於伽耶山我今歸最妙無上勝菩提坐於道樹下始悟於正覺指地以為證魔怨皆退散我今到伽耶稽首無垢尊世間皆幻化亦如沫泡炎虛誑如水月法相亦如是我今來至此敬禮正智樹譬如伎藝人能現諸權變諸法若干種譬如天馬紅稽首禮不動功德之伏藏我今從彼來敬禮無上尊深起大悲心無量百千劫修於戒定慧積集諸善業我今從彼來禮於淨月面百千億菩薩無量諸天眾皆從彼而來為禮除闇尊獲得法伏藏慈悲為眾演能作利益者最是無等尊我今從彼來稽首於正覺慈悲濟眾生寂靜而憺怕蓮華不著水煩惱不染心我今來歸命禮此最勝德清淨身無垢眾相開花敷八十好為果世間得依怙我今從彼來稽首於寶樹具無量枝條我等悉供養爾時尊者目連從坐而起長跪合掌偏袒右肩白佛言世尊我今不見其形而聞眾妙偈頌佛告目連東方過此無量恒河沙佛土蓮華世界有佛名為蓮華淨眼今現在彼為大眾說法彼有菩薩摩訶薩名除蓋障復有無量百千億菩薩皆來至此娑婆世界為欲禮拜恭敬於我至心聽法故彼諸菩薩造此偈頌佛語以訖彼諸菩薩即到佛前除蓋障菩薩摩訶薩最為上首皆共頭面頂禮佛足却住一面合掌向佛以偈讚曰歸命大名稱具足智慧者歸命大精進最勝牟尼尊能拔於三有越渡煩惱岸神光照世間歸命無等尊四方蒙光照周遍悉解脫歸命無等稱不動如山王深廣如大海智慧無有量一切諸外道無能擾亂者我今稽首禮歸命於法王第一寂滅道無生亦無滅體相如涅槃歸依說法王能轉法輪者顯現於正道安住於真諦開演於涅槃而授菩提記善知於法相及以煩惱性如說而修行觀察於律儀貪欲諸瞋恚無量心垢穢一切諸塵障於菩提樹下智火悉燒盡濟度於眾生自度亦度彼生死曠野中勉濟諸眾生長寢於重昏三有之獄縛勸令早覺悟趣向歸依處當為作親友究竟不放逸隨從而來者皆住於菩提為欲聽正法願時而解脫爾時除蓋障菩薩摩訶薩偈讚佛已佛告諸菩薩各還本坐除蓋障菩薩摩訶薩及諸菩薩皆坐蓮華臺上除蓋障菩薩摩訶薩從坐而起整其衣服偏袒右肩右膝著地合掌向佛而白佛言世尊欲有所問唯願聽許佛即答言若有疑者隨汝所問我當為汝分別解說除蓋障菩薩白佛言世尊云何菩薩具足於施具足於戒具足於忍具足精進具足禪定具足智慧具足方便具足於願具足於力具足於智云何菩薩與地等云何菩薩與水等云何菩薩與火等云何菩薩與虛空等云何菩薩如月云何菩薩如日云何菩薩如師子云何菩薩為善調云何菩薩為善御云何菩薩如蓮華云何菩薩得大意云何菩薩得淨意云何菩薩得無疑網心云何菩薩甚深如大海云何菩薩得微細智云何菩薩得隨順辯云何菩薩得無盡辯云何菩薩得淨辯云何菩薩能令眾生得少欲知足云何菩薩得隨應辯云何菩薩作法師云何菩薩得隨順法云何菩薩得善解法界云何菩薩行空境界云何菩薩行無相境界云何菩薩行無願境界云何菩薩行慈云何菩薩行悲云何菩薩行喜云何菩薩行捨云何菩薩得遊戲神通云何菩薩得離八難處云何菩薩得不忘菩提心云何菩薩得宿命智云何菩薩得不離善知識云何菩薩得離惡知識云何菩薩得佛清淨身云何菩薩得金剛身云何菩薩得大商主云何菩薩得善知諸道云何菩薩得示不顛倒道云何菩薩常得定心云何菩薩得糞掃衣云何菩薩得三衣云何菩薩得旃衣云何菩薩得乞食法云何菩薩得一坐食法云何菩薩得一受食法云何菩薩得非食後食云何菩薩得阿練若行云何菩薩得樹下坐云何菩薩得露地坐云何菩薩在塚間行云何菩薩常坐不臥云何菩薩能隨敷坐云何菩薩善知教授禪法云何菩薩能持修多羅云何菩薩能持律藏云何菩薩能持威儀云何菩薩善知可行處云何菩薩善知修行法云何菩薩除於貪嫉云何菩薩於一切眾生能起等心云何菩薩善知供養如來云何菩薩除於憍慢云何菩薩善得信敬心云何菩薩善解第一義諦云何菩薩善知十二因緣云何菩薩善知己體相云何菩薩善知世間相云何菩薩生淨佛國土云何菩薩處胎不污云何菩薩捨家出家云何菩薩得清淨命云何菩薩心不愁惱云何菩薩善隨佛教云何菩薩常和顏語捨離顰蹙云何菩薩具足多聞云何菩薩善持正法云何菩薩作法王子云何菩薩為四天王帝釋梵天之所供養云何菩薩知他體相云何菩薩善知成熟眾生云何菩薩善修柔和行云何菩薩共住安樂云何菩薩善修四攝法云何菩薩得威儀端正云何菩薩善為眾生作依憑處云何菩薩喻如藥樹云何菩薩常修諸善云何菩薩善作變化云何菩薩摩訶薩速成阿耨多羅三藐三菩提佛告除蓋障菩薩摩訶薩善哉善哉善男子汝欲利益天人拔濟一切眾生故發是問我今當為汝說除蓋障菩薩摩訶薩白佛言善哉世尊願時演說佛即告言善男子我今當說汝等諦聽菩薩成就十法能具足檀何等為十法施具足無畏施具足財施具足不望報施具足憐愍施具足不輕心施具足尊重施具足恭敬承事施具足不求有施具足清淨施具足善男子云何名菩薩法施具足無悕望心自受持法為人演說不求利養不為名譽為除一切眾生過惡不為於利心無高下平等說法若為王若王等旃陀羅等說法等無差別不以此施貢高憍慢若能如是是名菩薩法施具足云何名菩薩無畏施具足菩薩自離刀杖亦教人離刀杖於一切眾生生父母想男女想親友想何以故佛說一切眾生從無始劫來無非父母男女菩薩常於微細中捨身而與況復餘大眾生是名菩薩無畏施具足云何名菩薩財施具足菩薩見眾生多作諸惡便積聚財寶而施與之令離惡業安置善處又聞佛世尊作如是說檀是菩薩能除慳貪嫉妬之垢如佛所說習行於施不以施故而心自高是名菩薩財施滿足云何名菩薩不望報施具足不為得眷屬故施不為得親友故施不為欲故施菩薩作是念施菩薩淨戒是常行法以是因緣故是名菩薩不望報施具足云何名菩薩成就憐愍施具足菩薩見眾生飢渴受苦裸形弊衣無所依怙無歸無趣無居住處離於福業便生殷重憐愍之心我今為苦眾生故發阿耨多羅三藐三菩提心但以眾生輪轉受苦裸形弊衣無怙無歸無趣飢寒困苦我當何時為是眾生作衣服飲食乃至歸依舍宅現有財物悉施與之雖作是施而不生念存有我人財物等想如是施者是名菩薩憐愍施具足云何名菩薩不輕心施具足不分別施等大悲施不輕心施心不悋惜施不瞋忿施不憍逸施不為得名稱施不為我能多聞故施如是之施名為專心施尊重施恭敬施自手施如此等施是名菩薩不輕心施具足云何名菩薩承事施具足若同梵行可尊事者若和尚阿闍梨等如是之人深生殷重起迎合掌瞻仰恭敬若有所作躬代營佐如是施者是名菩薩承事施具足云何名菩薩恭敬施具足供養佛供養法供養僧香華伎樂遶如來塔塗掃佛地若諸塔廟朽故崩落修治嚴飾如是名為恭敬佛恭敬法者聽法讀誦受持書寫解說思惟其義如法修行不顛倒取義是名恭敬法恭敬僧者衣服飲食臥具湯藥種種雜物供給所須奉施於僧乃至貧下無所有時當用淨水敬心持施如此施者名恭敬僧施若能如是供養三寶是名菩薩恭敬施具足云何名菩薩不求有施具足菩薩施時不生是念我當生天亦不生念我當為王及諸輔相大臣官屬是名菩薩不求有施具足云何名菩薩清淨施具足菩薩諦觀此施無垢無穢無雜如是施者是名菩薩清淨施具足善男子具此十事是名菩薩具足於檀善男子菩薩復有十法名成就淨戒何等為十善學波羅提木叉戒善持菩薩緻密戒滅諸煩惱除不善覺怖畏惡業於小罪中尚生驚怖心常恐畏受持頭陀法堅固不闕持戒不為求有造業淨三業戒云何名菩薩善學波羅提木叉戒菩薩於戒律諸經是佛所制皆專心受持不為種族故持戒不為我見故持戒不為攝徒眾故持戒不見他瑕缺而輕毀戒是名菩薩善持波羅提木叉戒云何名菩薩善持緻密戒菩薩作是念非但波羅提木叉戒能使我成阿耨多羅三藐三菩提諸餘菩薩威儀戒行我亦當學如法修行云何是菩薩戒菩薩不應行處終不往來非時不語善知時節善知方俗順適人心不令眾生起於譏嫌善護眾生令至菩提亦自具足菩提威儀言辭柔軟少於言說不好親近大臣群官恒修阿練若行和顏悅色能具如是菩薩威儀戒及餘經中諸菩薩戒悉具修行是名菩薩緻密戒云何名菩薩滅一切結使皆悉燋然貪欲瞋恚愚癡及餘纏障一切眾具亦皆燋然於貪欲處生對治法能起欲處皆悉除斷云何是貪欲處於美色邊能起欲因緣云何名不淨想如觀己身髮毛爪齒皮膚血肉筋脈骨髓汗淚涕唾肪膏腦膜咽喉心膽肝肺脾腎腸胃百󰮧生藏熟藏屎尿膿汁菩薩常觀三十六物若能如是不生貪心若愚癡嬰兒顛狂心亂見是三十六物猶不起欲想況復智者諸菩薩等常觀是不淨云何當復起於欲想菩薩摩訶薩見所愛色適意之時便生染心初見色時即自念言如佛所說色如夢響無有實事云何智者妄於夢中而生欲想是故菩薩能生欲處悉皆遠離云何菩薩於可瞋中生對治法而能離瞋及瞋因緣菩薩於諸眾生常生慈心以是因緣便得除瞋若有惱害因緣瞋恚起時當深繫念對治之法是名菩薩除瞋方便云何菩薩除癡方便當念癡心不識善惡常守愚闇後受苦果無智自蔽惱他緣少不如貪瞋多有怨害如是觀時則滅癡心是名菩薩燋然煩惱云何名菩薩除不善覺住於空靜阿練若處作如是念我今遠離於憒閙處在閑靜地履行佛教諸餘沙門婆羅門親近憒閙多有擾亂遠離佛教是名菩薩除不善覺云何名菩薩怖畏惡業觀察選擇曾聞佛說專心修福堅持淨戒善學智慧以何因故最得勝報具福德業遠離諸惡是名菩薩怖畏惡業云何名菩薩畏於微惡於小罪邊常生大畏心終不輕微小之惡以何因緣曾聞佛說少毒殺人況復多毒微細惡中尚能將人至三惡道況復多惡而心不畏是名菩薩畏微小惡云何名菩薩心常恐畏為人體信婆羅門剎利居士等以體信故即寄金銀種種珍寶信心用付不立時證菩薩終不生於隱匿之心若佛物法物僧祇物四方僧物菩薩寧當自食己肉終不侵他若飲若食供身之具不敢輒毀是名菩薩心常恐畏云何名菩薩受持頭陀法堅固不闕若魔眷屬及諸天等以妙財色欲來擾逼菩薩菩薩即時志固不動而心不毀是名菩薩受持頭陀法堅固不闕云何名菩薩持戒不為求有造業菩薩持戒不求世間果報但為滿足一切善法得無上道是名菩薩持戒不為求有造業云何名菩薩淨於三業云何淨身業離殺盜婬以是義故名為淨身業云何淨於口業離惡口妄言兩舌綺語是故名為淨於口業云何淨於意業除貪瞋癡邪見是名淨於意業是名為菩薩淨於三業善男子具此十事是名菩薩成就淨戒善男子菩薩摩訶薩復有十法能淨於忍何等為十內忍外忍法忍隨佛教忍無方所忍修處處忍非所為忍不逼惱忍悲心忍誓願忍云何名菩薩內忍菩薩飢渴寒熱憂悲疼痛身心楚切能自忍受不為苦惱是名菩薩內忍云何名菩薩外忍菩薩從他聞惡言罵詈毀辱誹謗或毀辱父母兄弟姊妹眷屬和上阿闍梨師徒同學或聞毀佛法僧有如是種種毀訾菩薩忍辱不生瞋恚是名菩薩外忍云何名菩薩法忍佛於諸經說微妙義諸法寂靜諸法寂滅如涅槃相不驚不怖菩薩作是念言我若不解是經不知是法終不得阿耨多羅三藐三菩提是故菩薩勤求諮問讀誦是名菩薩法忍云何名菩薩隨佛教忍菩薩瞋惱毒心起時作是思惟此身從何而生從何而滅從我生者何者是我從彼生者何者是彼法相如是從何因緣起菩薩作是思惟時不見所從生亦不見所緣起亦不見從我生亦不見從彼起亦不見從因緣生作是思惟亦不瞋亦不惱亦不毒瞋怒之心即便減少是名菩薩隨佛教忍云何名菩薩無方所忍或有夜忍晝不忍或晝忍夜不忍或彼方忍此方不忍或此方忍彼方不忍或知識邊忍不知識邊不忍或不知識邊忍知識邊不忍菩薩不爾於一切時一切方常生忍心是名菩薩無方所忍云何名菩薩修處處忍有人於父母師長夫妻男女大小內外如是中生忍餘則不忍菩薩忍者則不如是如父母邊生忍旃陀羅邊生忍亦爾是名菩薩修處處忍云何名菩薩非所為忍不以事故生忍不以利故生忍不以畏故生忍不以受他恩故生忍不以相親友故生忍不以愧赧故生忍菩薩常修於忍是名菩薩非所為忍善男子云何名菩薩不逼惱忍若瞋因緣煩惱未起不名為忍若遇瞋因緣時拳打刀杖手脚蹴蹋惡口罵詈於如是中心不動者則名為忍菩薩若有人來起發瞋恚亦忍不起發瞋恚亦忍是名菩薩不逼惱忍云何名菩薩悲心忍爾時菩薩若作王若王等有大功業為苦眾生而作其主是苦眾生若來罵辱觸惱之時菩薩不以我是主故而生瞋恚如是眾生我當拔濟常為擁護云何而得生於瞋惱是故我今悲心憐愍不生忿恚是名菩薩悲心忍云何名菩薩誓願忍菩薩作是念我先於諸佛前曾作師子吼發誓願言我當成佛於一切生死淤泥中為拔諸苦眾生我今欲拔不應瞋恚而惱於彼若我不忍尚不自度況利眾生善男子譬如良醫善知治眼見諸眾生多有患目或患眼翳或患眼膜種種患眼不可稱計是醫若言我欲療治眾生眼患彼時醫師後自盲冥佛言如此醫師能治他眼不除蓋障菩薩摩訶薩白佛言不也世尊佛告除蓋障菩薩摩訶薩欲除一切眾生無明冥者應先自除闇障後及於人若內無智慧能治他疾是義不然以是因緣當修於忍不應生瞋是名菩薩大誓願忍善男子具此十事是名菩薩能淨於忍善男子菩薩復有十法名為精進滿足何等為十如金剛精進無等精進處中精進顯勝精進熾盛精進常恒精進清淨精進不共二乘精進不輕賤精進不退轉精進云何菩薩如金剛精進未解者令解未涅槃者令得涅槃未安者令安未度者令度未得阿耨多羅三藐三菩提者當令得阿耨多羅三藐三菩提若作如是修行精進時天魔波旬來謂菩薩言汝今何故作如是精進徒自勤苦終無所獲何以故我亦曾作如是精進未解者令解未涅槃者令得涅槃未安者令安未度者令度未得阿耨多羅三藐三菩提者當令悉得如是等事皆是妄語但誑凡愚無有真實我未曾見如是精進而得阿耨多羅三藐三菩提者善男子我曾見無量眾生如是精進有得阿羅漢涅槃如是精進有得辟支佛涅槃魔王復言善男子雖行精進未有得阿耨多羅三藐三菩提汝今思惟疾捨是心空無所獲徒自勞苦汝今速求二乘可得早離生死菩薩即作是念此是魔說欲壞我心汝但少事而自憂己莫為多事反憂我耶隨所造業各得受報依止於業業為親友汝亦有此隨業受報依止於業業為親屬惡魔波旬汝今速疾復道還去汝惱我故當長夜受苦魔即慚愧隱形而去是名菩薩如金剛精進魔不能壞云何名菩薩無等精進爾時菩薩所行精進超諸菩薩百千萬億算數譬喻所不能及況餘聲聞二乘學者而能及乎一切諸佛善法以精進力故悉能攝取一切惡法無不捨離是則名為無等精進云何名菩薩處中精進勤不過分亦不懈退如是精進名為處中精進云何名菩薩高勝精進菩薩發大精進願使現身如佛色相若我得佛無見頂相圓光一尋佛之相好無礙智慧大自在者願我悉得是名高勝精進云何名菩薩熾盛精進譬如真金摩尼珠寶無有垢穢光明熾盛端嚴殊顯真金精曜無量焰熾摩尼寶珠煥然炳徹菩薩精進亦復如是無諸垢穢何者是精進垢何者是精進翳懈怠是精進垢懶墮是精進翳食不知足是精進垢貪嗜睡眠是精進翳好樂親近是精進垢不見無我是精進障如是名為精進垢精進障除如是垢障是名菩薩熾盛精進善男子云何名菩薩常恒精進舉動威儀不離精進行住坐臥不曾休廢身心不懈是名菩薩常恒精進云何名菩薩清淨精進如上常恒精進有所起惡不善之業能障道法能作衰損皆悉除斷一切善法於涅槃因不作障礙能助道法安止道處皆悉修廣增長熾盛乃至微細一念之惡不令得起況復大惡是名菩薩清淨精進云何名菩薩不共二乘精進菩薩摩訶薩周遍十方如恒河沙數世界滿中阿鼻地獄猛火熾盛如此世界外有極苦眾生無依無救乃至若一眾生如是苦惱菩薩能忍大火過無量恒河沙世界拔濟成熟一眾生苦為一尚爾況多眾生而不救濟一切外道二乘學人所不能及是名菩薩不共二乘精進云何名菩薩不自輕賤精進菩薩作是思惟三世諸佛皆從微少精進修無量德乃能久積苦行成等正覺是故我今因少精進漸殖德本不久亦應得佛不疑是名菩薩不自輕賤精進云何名菩薩不退轉精進菩薩不以己身精進微薄不以貧窮又少財寶而生捨心常修精進向阿耨多羅三藐三菩提過去未來現在三世諸佛皆以積善微細精進悉得菩提我今不以微賤而自輕毀以微精進故為一切眾生積集眾善成阿耨多羅三藐三菩提不為己樂而入涅槃寧為眾生久處地獄是名菩薩不退轉精進善男子具此十事是名菩薩滿足精進善男子菩薩摩訶薩復有十法名具禪波羅蜜何等為十多集福德深厭諸惡能勤精進具於多聞不顛倒解解法向法利根聰明有純善心善解定智不著禪相云何名為多集福德久於大乘積集善根在所生處常護持善戒遇善知識世世恒生種族剎利大姓婆羅門大家居士生處恒生正見家增長善法憶所修善方便不捨常不離善知識菩薩諸佛漸漸增長觀察諸法世間大苦常為災患之所逼惱無有暫停長為眾苦無明所盲皆因愛欲欲為根本我今不應同於凡夫親近於欲欲者諸佛世尊說從妄想生無量因緣毀訾過患譬如以木貫人心腎欲如利戟欲如劍刃欲如毒蛇欲如鋒焰欲如膿爛不可觸近欲如聚沫欲如熱焰欲如幻化欲如夢想欲為不淨令人臭穢欲如熟癰欲如腐敗爛肉作如是厭惡欲想剃除鬚髮捨離產業出家學道被服法衣而作沙門正法出家信家非家出家學道發大精進未得善法者能令使得未得智者能令得智未得證者當令得證如是因如是緣以是事故即得多聞於世諦第一義諦悉能宣說善知世諦即第一義諦善知不顛倒法如法體相何者是善知法相正見正志正語正業正命正方便正念正定得見正道利根轉勝心常在道以利根故多生厭惡遠離大眾憒閙之處遠離欲覺貪瞋邪見殘害之心遠離眷屬遠離名聞利養遠離一切身心常念自觀察己心為念善不善無記若念善應念勝善念勝善者心生歡喜起發信樂云何是勝善心三十七品云何是三十七品四念處四正勤四如意足五根五力七覺分八正道法是名勝善是真道支心猶不善極生厭惡多作觀察勤行方便斷於不善何等不善貪欲瞋恚愚癡貪欲有三種上中下何者是上貪欲欲心逼身正見衰損離欲心少離於慚愧云何離慚愧心若攝身靜念獨處林野爾時思惟欲覺增長熾盛貴於欲覺讚歎欲覺以欲覺故作是思惟時無有愧心云何無慚以欲業欲作欲因緣於父母所生懟恨語於尊重處而無畏難亦不羞愧自現有德以是欲故命終之時墮於惡趣是名上欲云何名為中欲若受欲已心生厭離或起悔心是名中欲云何名為下欲若摩觸之時欲想即息或共言語雖有染想生念即滅或見欲時欲想亦息是名下欲欲者一切衣服飲食供身之具悉名為欲瞋恚亦有三種上中下何者為上瞋若惱彼時深生忿怒或作五逆或五逆中作一一逆或誹謗正法等如是之罪非算數譬喻之所能及身壞命終墮大地獄受罪餘報得生人中膚體黑瘦兩目皆赤志逞常怒多懷擾害以是義故名為上瞋云何名為中瞋所作諸惡速疾變悔即修對治之法是名中瞋云何名為下瞋或出惡言或起譏訶或集微惡業或時時起發尋生對治是名下瞋愚癡亦有三種上中下何者為上癡作惡不悔不生慚愧心無厭時如是名為上癡云何名為中癡身作惡時尋生變悔於同梵行邊發露懺悔不顯己德是名中癡云何名為下癡依如來所制非性重罪少有所犯是故名為下癡菩薩摩訶薩善心起時能迴貪瞋癡能除欲愛能除欲樂能除欲著以善心故令欲不起云何名為無記心此心起時不緣外不緣內不緣善不緣不善不從定不從智如從眠起目視不了不緣善惡名為無記若無記心生時菩薩方便自策發起善心令生歡喜安住於善是名菩薩得於善心以善心故觀察一切諸法如幻如夢如熱時焰如呼聲響此是善法此非善法此法跡乘此法不跡乘菩薩摩訶薩觀於一切法發起善心以法為想心為先導當善持其心調順其心善持諸法調伏諸法見正法已以是緣故便得寂定心為境界以心繫心漸入寂定以心住心正住三昧心寂定故便能專一心專一故次第無間得定心故心常寂靜心寂靜故心生喜樂便除欲愛諸惡不善有覺有觀定生喜樂成就初禪無覺少觀定生喜樂成就二禪除喜得樂念捨得第三禪離喜樂行捨心得第四禪除我見離憂喜捨苦樂淨念捨行四禪一切解脫離色相如虛空眾生心相虛空相等作一解脫觀以是故色相滅空相生惱壞相已滅無邊虛空相成從無邊虛空相以次觀識識無邊故虛空相滅觀識漸損乃至少識名為不用處復觀此識若有若無是名非想非非想處滅諸想受是名滅定菩薩雖入滅定而不捨教化眾生亦不永樂滅定以為寂靜不捨滅定而能慈悲普覆眾生於滅定中乃至起悲喜捨心亦復如是菩薩爾時便獲五神通而不以十二門禪五神通等以為自足方求上法阿耨多羅三藐三菩提莊嚴之具功德滿足善男子具此十事是名菩薩具禪波羅蜜善男子菩薩復有十法名為智慧滿足何等為十具無我善善解業報善解有為法善解生死相續不絕善解生死出要之法善解聲聞辟支二乘之法善解摩訶衍善解遮魔業智慧不顛倒智慧無等智慧善男子云何具無我善菩薩以智觀察色受想行識觀色不生不起不見起因受亦不生不起不見起因想亦不生不起不見起因行亦不生不起不見起因識亦不生不起不見起因滅亦不生不起不見起因第一義諦亦不見不生不起世諦第一義諦但有假名而無實體雖知諸法虛寂而不捨於精進深矜一切眾生如救頭然如救衣裳然勤修方便不懈不捨為一切眾生故而求阿耨多羅三藐三菩提果莊嚴具足是名菩薩無我善根云何名菩薩善知業報菩薩選擇觀察一切眾生皆如幻相如乾闥婆城水中之月體性空寂一切眾生染著我見及我所見以是因緣不見正道眾生作如是想若無我無人無眾生無壽命無丈夫者若悉皆無誰受善惡六趣差別菩薩摩訶薩雖知業報不斷不常而受不捨是名菩薩善知業報云何名菩薩善知有為而不取有為相如實正見知有為法迅速不停念念流動猶華上露如山㵎水駃流赴下間無暫息亦如沙鹵無有牢固何有智者當生樂著而戀親愛見有為法如是之相云何智者而生憂悲以是因緣深樂涅槃厭惡生死是名菩薩善知有為法云何名菩薩善解生死流轉菩薩觀察一切眾生無明所盲漂流生死恒為愛羂諸結所縛以是因緣故受以受故造善惡業以業因緣故有有因緣故生生因緣故死憂悲苦惱眾苦聚集生死流轉互為上下猶如火輪是故菩薩正觀生死如實而知是名菩薩善解生死流轉云何名菩薩善解生死出要之法無無明則無行無行則無識無識則無名色無名色則無六入無六入則無觸無觸則無受無受則無愛無愛則無取無取則無有無有則無生無生則無老死憂悲苦惱眾苦聚集菩薩以如實知見十二因緣是名菩薩善解生死出要之法云何名菩薩善解聲聞辟支二乘之法菩薩觀察如此法時成須陀洹成斯陀含成阿那含成阿羅漢斷諸結漏得成辟支佛成辟支佛已如犀一角善解聲聞辟支佛法而不取證何以故我攝受一切眾生故作師子吼而作是言我當拔一切眾生曠野生死之苦以是故我今不應獨出生死是名菩薩善解聲聞辟支佛法云何名菩薩善解摩訶衍法菩薩善學一切諸法而不得諸法相善修學道而不得是道相不見能行者不見所行法亦不見所至到處以是因緣相貌而不墮於斷見是名菩薩善解摩訶衍云何名菩薩善知遮魔業智慧菩薩善知不親近惡知識亦不至惡國而常遠離世俗談話不樂親近諸餘非法不求利養亦於此法不生欣樂一切結使能障菩提者悉皆遠離善知對治法是名菩薩善知遮魔業智慧云何名菩薩不顛倒智慧善學世諦第一義諦及諸經論善學世間雜論為成熟眾生故雖廣聞多學而不為於顯己功德但為成熟眾生雖明知世典而常尊佛法以為最勝終不染於外道邪見是名菩薩不顛倒智慧云何名菩薩無等智慧不見若天若人沙門婆羅門諸外道與菩薩智慧等者除諸如來世尊等正覺餘天人阿修羅無有能及菩薩智者是名菩薩無等智慧善男子具此十事是名菩薩滿足智慧善男子菩薩復有十法名滿足方便何等為十善解方便迴向善迴外道諸見善迴五塵善除疑悔善救護眾生善知眾生濟命善受供養善移聲聞辟支二乘學者入於大乘善知示教利喜善知供養恭敬云何名菩薩善解方便迴向一切所有若華若果若香若香樹若寶若寶樹若疊若疊樹一切空澤曠野無主非我所諸物盡皆晝三時夜三時迴心施佛以是善根迴向阿耨多羅三藐三菩提於修多羅經中讚歎供養三寶之處深生隨喜十方世界一切菩薩及諸眾生若起一念善根身心隨喜悉皆迴向香華供養諸佛形像塔廟以是善根願令一切眾生悉除破戒非法臭穢當使一切眾生皆得諸佛戒香之身若有掃塔塗地願使一切眾生悉得端正莊嚴之具若以華蓋供養佛塔願一切眾生除煩惱熱若入僧坊塔寺願一切眾生入涅槃城若出塔寺願一切眾生永離生死若開門時願一切眾生開善趣門若閉門時願一切眾生閉惡趣門若欲坐時願一切眾生當坐道場若欲起時願一切眾生於煩惱淤埿悉令超出若右脇臥時願一切眾生得右脇涅槃若著衣時願一切眾生著慚愧衣若捉鉢時願一切眾生滿足佛法若欲食時願一切眾生悉得法食若大小便利時願一切眾生蠲除垢穢無婬怒癡若洗手時當願眾生悉離染穢若洗脚時願一切眾生除煩惱垢若嚼楊枝時願一切眾生種種垢穢皆悉得除若身行止及舉動時願一切眾生悉得安樂若禮塔寺時願一切眾生亦皆敬禮是名菩薩善解方便迴向云何名菩薩善迴外道諸見能令異學九十六種調伏出家欲調伏時而不貢高為作師範要先恭事現為弟子然後調伏隨諸外道所有威儀法則悉皆習學究盡勝彼令調伏已而反制之使為弟子信受其語爾時便為說言汝先所學法無有離欲亦無出要乃以正道誘化其心令立佛法是名菩薩善調外道諸見云何名菩薩善迴五塵見諸眾生貪欲熾盛為化彼故現作女身端正殊妙超諸女人使彼染著即復現身變為死屍膖脹臭爛眾生見者悉生驚怖即便厭惡我今云何疾得遠離臭穢之身菩薩爾時即復本形而說法要皆令堅固無上道心是名菩薩善迴五塵云何名菩薩善除疑悔若見眾生作五逆罪及餘諸惡菩薩即語眾生言汝今何為愁苦如是彼人答言我作五逆罪愁憂悔恨捨此身已當久受苦惱長夜衰損無有義利菩薩為現神變適其心念令彼信服便生信敬愛樂菩薩又復化作父母而加逆害彼作是念菩薩神足威力無量猶害父母況我愚癡而能不作菩薩答言我真汝伴同作逆罪菩薩便為說種種法令彼逆罪即得輕微猶如蚊翅是名菩薩善除疑悔云何名菩薩善能救拔眾生菩薩觀彼眾生堪為法器而造諸惡菩薩即為現形種種說法應現王身得度者即現王等身應現剎利身得度者即現剎利身應現婆羅門身得度者即現婆羅門身應現天身得度者即現天身應現金剛力士身得度者即現金剛力士身應現恐怖身得度者即現恐怖身應見繫閉鞭打驚怖身得度者即現繫閉鞭打驚怖身應見親友愛樂身得度者即現親友愛樂身所應見者皆為現之是名菩薩善能救拔眾生云何名菩薩善知眾生濟命菩薩摩訶薩見眾生無所堪任不識正法惟知貪欲飲食衣服更無餘求菩薩爾時為示算數醫方種種伎術如是善者皆令學習悉令不乏衣服飲食是名菩薩善知眾生濟命云何名菩薩善解受供菩薩爾時得大寶聚如須彌山悉能受之若得少施微毫縷綖亦皆受用菩薩以何緣故大小皆受見眾生慳貪嫉妬無有施心又見眾生出沒生死如水中魚深愍眾生漂溺巨海為作利益令使快樂受財寶已為供養佛法僧給施窮乏隨所施處而為說法皆發阿耨多羅三藐三菩提心是名菩薩善解受供云何名菩薩善能移於二乘入於大乘菩薩見眾生堪任大器乃至作聲聞辟支佛二乘精進勤修苦行爾時菩薩令住大乘及其徒眾悉皆令轉捨於小心為繼佛種不斷三寶故是名菩薩移於二乘安住大乘云何名菩薩善能示教利喜未發菩提心者能令發心懈怠懶墮者令勤精進若以少善而自足者方便發起令具諸善若有虧損少戒生大障礙而心遠離一切諸善者菩薩即為說法令其歡喜具修戒行是名菩薩善能示教利喜云何名菩薩善能恭敬供養三寶出家菩薩少欲知足不積財寶唯以法施為利爾時在閑靜處獨坐思惟我今何為不作供養佛想即自思惟種種運心供養諸佛如是思惟已便能具足六度云何具足六度以種種供養而具檀波羅蜜恒與一切眾生善是名尸波羅蜜歡喜忍樂是名羼提波羅蜜心身不懈是名毘梨耶波羅蜜專心不散是名禪波羅蜜莊嚴眾行皆悉具足是名般若波羅蜜菩薩如是靜處思惟時能具六波羅蜜是名菩薩善解恭敬供養三寶善男子具此十事是名菩薩具足方便善男子菩薩復有十法名方便發願何等為十不作卑下發願不畏生死發願出過一切眾生發願一切諸佛讚歎發願能摧伏一切魔發願不為他教故發願無邊發願不恐畏發願無憂發願具足發願云何名菩薩不卑下發願菩薩摩訶薩不為三有受樂故發願是名菩薩不卑下發願云何名菩薩不畏生死發願不求二乘不為厭惡生死不為滅除生死故發願是名菩薩不畏生死發願云何名菩薩出過一切眾生發願菩薩願使一切四生眾生悉成菩提如般涅槃而我或入涅槃或不入涅槃是名菩薩出過一切眾生發願云何名菩薩一切諸佛讚歎發願菩薩發願我化一切眾生皆發阿耨多羅三藐三菩提心行菩薩道乃至坐於道場我當勸請令轉法輪佛若入涅槃我當勸請令久住世利益眾生是名菩薩一切諸佛讚歎發願云何名菩薩摧伏一切諸魔發願菩薩願使一切眾生成佛時國土不聞惡魔名字是名菩薩摧伏一切諸魔發願云何名菩薩不為他教故發願終不受他教故發阿耨多羅三藐三菩提心自以智慧觀察世界眾生受無量苦為拔濟故發阿耨多羅三藐三菩提心是名菩薩不為他教故發願云何名菩薩無邊發願菩薩不為方所少緣發願菩薩整其衣服右膝著地叉手合掌心生厭惡於十方一切世界所有菩薩若坐道場勤修苦行初成佛者轉法輪者當悉觀察照見我心勸請隨喜願轉法輪一切十方菩薩從初發意行六波羅蜜皆作無量難行苦行及至坐於道場降魔成佛及轉法輪於此一一善心我皆隨喜發阿耨多羅三藐三菩提心是名菩薩無邊發願云何名菩薩不恐畏發願菩薩從初發心聞深妙法不生驚畏聞佛本行無量功德不生驚畏聞菩薩深遠遊戲神通不生驚畏聞菩薩深遠善權方便不生驚畏菩薩作是念佛菩提無量無邊世界無量無邊佛所成熟眾生無量無邊非我智力之所能知惟佛與佛乃能究竟是名菩薩不恐畏發願云何名菩薩無憂發願菩薩見諸眾生癡無慧目𢤱悷難調不可降伏破戒懶墮眾惡悉具為如此等深起厭心求生淨土願令我等不聞如是諸惡之名當行慈悲智慧具足菩薩發心便作是念一切世界中少智眾生愚癡瘖啞無涅槃分不生信心者而為一切諸佛菩薩之所棄捨如此眾生我皆調伏乃至坐於道場得阿耨多羅三藐三菩提發此心時一切魔宮悉皆震動十方諸佛發聲讚歎莊嚴淨土速成正覺是名菩薩無憂發願云何名菩薩具足發願菩薩發心誓願降魔成阿耨多羅三藐三菩提是名菩薩具足發願譬如油鉢若已平滿更投一渧終不復受菩薩成佛眾願滿足亦復如是更無減少一塵之願善男子具此十事是名菩薩方便具足發願善男子菩薩復有十法名力具足何等為十人不輕力不為他所伏力具福業力具智慧力具徒眾力得神通力自在之力陀羅尼力菩薩定持不可動力所言無二力云何名菩薩人不輕力一切外道聲聞二乘無能過者一切眾生亦無有與菩薩力等者是名菩薩人不輕力云何名菩薩具福業力無有世間出世間所修之福功德莊嚴能與菩薩力齊等者是名菩薩具福業力云何名菩薩具智慧力菩薩智力有所舉動於前後際無有錯謬是名菩薩具智慧力云何名菩薩具徒眾力菩薩徒眾不壞正見無毀威儀常修淨命所攝大眾皆同菩薩正直之行是名菩薩具徒眾力云何名菩薩具神通力菩薩以世俗五通勝於聲聞二乘五通能以一塵容閻浮提及四天下或千世界或二千世界或三千大千世界乃至恒河沙等三千大千世界而微塵不增世界不減其中眾生亦不迫迮無覺知想不相妨礙是名菩薩具神通力云何名菩薩得自在力菩薩有自在力欲使三千大千世界種種珍寶遍滿其中即如其意是名菩薩自在之力云何名菩薩得陀羅尼力菩薩若聞無量無邊諸佛說法異聞異字能於一念種種音聲悉皆受持思惟修行是名菩薩陀羅尼力云何名菩薩定持無戲動力一切眾生無能擾壞令其心亂是名菩薩定持不戲動力云何名菩薩所言無二力菩薩心思後言口無二語惟除方便利益之說是名菩薩言無二力若有記莂終不錯謬一切眾生所有智慧無能出過菩薩之者善男子具此十事是名菩薩得力具足善男子菩薩復有十法名具足智何等為十知人無我智具足知法無我智具足遍知諸方智具足善知禪定境界處所具足智持具足無等智具足善知眾生根行智具足無作智具足善知一切法相智具足善知出世間智具足云何名菩薩知人無我觀五陰不堅無牢固虛妄無真實乃至滅謝亦不見有去菩薩作是念此五陰無我無眾生無壽命無養育無人凡夫愚人謂實有我故妄取我想猶如鬼魅妖異所著眾生妄計亦復如是或陰即是我我即是陰或陰是我所我所是陰著虛妄我不見真實於生死中如旋火輪虛妄無實菩薩如實能知是名菩薩知人無我具足云何名菩薩觀法無我知如實相見生見滅知一切物猶如假借但有名用假施設生無有實體假施設法亦不斷不常但從緣而生從緣而滅菩薩如實而知諸法真實是名觀法無我具足云何名菩薩一切處遍知一切處遍知者非一剎那中知非一剎那中不知非此方知彼方不知而能普於十方得無礙智是名菩薩一切處遍知云何名菩薩善知禪定境界處所知聲聞定知辟支佛定知菩薩定知諸佛定如是諸定皆悉了知聲聞二乘但知自分境界餘則不知菩薩定者知己境界兼知二乘及如來禪定究竟定相以佛力故亦悉能知是名菩薩善知禪定境界處所云何名菩薩智持具足菩薩善知聲聞持辟支佛持菩薩持況餘眾生而不能知是名菩薩智持具足云何名菩薩無等智具足一切外道二乘諸智無有能及菩薩智者惟除如來一切種智是名菩薩無等智具足云何名菩薩善知眾生根行具足菩薩能以淨無礙智遍觀世界有眾生能生菩提有眾生不能生菩提有眾生滿足菩提有眾生不滿足菩提有眾生住於初地乃至住於十地有眾生坐於道場有成正覺有轉法輪乃至入般涅槃有聲聞乘涅槃有辟支佛乘涅槃有生善趣者有生惡趣者是名菩薩善知眾生根行具足云何名菩薩無作智具足於四威儀行住坐臥念念無作心恒成就譬如有人於出入息乃至睡眠常無所作菩薩如是心無思惟亦非造作而無礙智自然成就是名菩薩無作智具足云何名菩薩善知一切法相具足了達諸法皆同一相云何一相皆盡空相如幻相虛妄相是名菩薩善知一切法相具足云何名菩薩善知出世間智具足菩薩知無漏智出一切世間諸智是名菩薩出世間智具足善男子具此十事是名菩薩得一切智滿足善男子菩薩復有十法名得地三昧何等為十如地廣大無邊如地一切眾生依止存濟如地於一切眾生悉有育養之恩終不計恩如地普能容受諸大雲雨能為一切眾生依止住處能生善種及一切種如大寶器能出一切大藥不可傾動不驚不畏云何名菩薩如地廣大無邊周匝十方無邊無量菩薩亦爾功德智慧莊嚴願行無邊無量是名菩薩如地廣大無邊云何名菩薩如地一切眾生依止存濟各從所欲稱意拯給周濟無礙菩薩亦爾施戒忍辱精進禪智乃至眾具皆悉與之而心無限礙是名菩薩如地一切眾生依止存濟云何名菩薩有育養之恩而不望報猶如大地等無好惡加報不欣無亦不恨是名菩薩育養之恩而不望報云何名菩薩如地普能容受大法雲雨亦如大地天注雲雨普皆容受無不堪持菩薩摩訶薩亦復如是一切諸佛興大密雲普注法雨如其所說悉能受持是名菩薩如地普能容受大法雲雨云何名菩薩能為一切眾生依止住處又如大地草木叢林一切眾生行住坐臥皆依於地菩薩亦爾一切眾生修行善趣二乘學法及以涅槃一切皆因菩薩而有是名菩薩能為一切眾生依止住處云何名菩薩善種子之所依處譬如大地一切種子依地而生菩薩亦爾一切善業天人種子皆依菩薩而生是名菩薩善種子之所依處云何名菩薩如大寶器譬如大地能出眾寶是諸寶物皆出於地菩薩摩訶薩亦復如是功德善寶一切樂果悉出菩薩是名菩薩如大寶器云何名菩薩能出一切大藥譬如大地出眾妙藥能治種種諸病菩薩摩訶薩亦復如是能出一切諸妙法藥能除一切諸煩惱病是名菩薩能出一切大法藥器云何名菩薩不可傾動譬如大地風不能動蠅蚋蚤蝎不能󰗏損菩薩摩訶薩亦復如是一切內外諸緣逼惱不能擾動是名菩薩不可傾動云何名菩薩不驚不畏譬如大地師子虎狼龍象雷電哮吼不能驚畏菩薩摩訶薩亦復如是一切外道九十六種所不能動是名菩薩不驚不畏善男子具此十事是名菩薩得地三昧善男子菩薩復有十法譬如大水何等為十如水流注溉潤赴下能生眾生善芽種子欣樂敬信浸爛一切煩惱根芽如水清淨不濁除滅一切熾熱之患能除貪欲愛心之渴深廣難度如水澆溉高下皆滿能除一切諸結塵垢云何名菩薩如水流注溉潤赴下生長草木而各滋茂菩薩亦復如是以諸功德如水溉下流潤微善亦令增長是名菩薩如水流注溉潤赴下云何名菩薩能生眾生善芽種子如水能潤草木叢林悉得生長菩薩以禪定水澆潤覺意正直道支令得增長漸漸長養成一切智樹是名菩薩能生善牙種子以若干種諸佛法果利益眾生菩薩摩訶薩亦復如是以清淨法增長流潤是名菩薩能生善牙種子云何名菩薩欣樂敬信如水自濕亦能濕彼菩薩亦復如是身自恭敬信樂亦能令他恭敬信樂是名菩薩恭敬信樂云何名菩薩浸爛一切煩惱根牙譬如大水能浸草木根牙令使爛壞菩薩摩訶薩亦復如是修禪定水浸煩惱根牙令悉爛壞乃至結使習氣垢穢悉皆無餘是名菩薩浸爛一切煩惱根芽云何名菩薩如水清淨不濁水之體性常恒不濁菩薩摩訶薩亦復如是體性不濁云何菩薩體性不濁結使貪欲瞋恚愚癡悉斷無餘善護諸根清淨如水是名菩薩如水清淨不濁云何名菩薩除滅一切熾熱之患譬如夏月以水洗浴身則清涼菩薩亦復如是能以法水除煩惱熱是名菩薩除滅一切熾熱之患云何名菩薩能除貪欲愛心之渴譬諸泉水能除人渴菩薩摩訶薩亦復如是能以法水悉除眾生五欲之渴是名菩薩能除貪欲愛心之渴云何名菩薩深廣難渡禪定智水一切眾魔及諸外道無能度者是名菩薩深廣難度云何名菩薩如水澆溉高下皆滿菩薩亦復如是於善惡眾生以法水普潤令不苦惱是名菩薩如水澆溉高下皆滿云何名菩薩能除一切諸結塵垢菩薩以禪定水淹灑六塵諸根清淨色聲不染是名菩薩能除一切諸結塵垢善男子具此十事是名菩薩譬如大水善男子菩薩復有十法譬如大火何等為十能燒一切結使之薪能成熟一切佛法能乾煩惱淤埿如炬火聚如火照明能令驚怖能令安慰若有利養與眾共之為人供養人不敢輕云何名菩薩能燒一切結使之薪如火能燒草木及諸叢林菩薩亦爾以智慧火能燒煩惱結使叢林是名菩薩能燒一切結使之薪云何名菩薩如火能成熟一切諸物菩薩亦復如是以智慧火悉能成熟一切佛法堅固不壞是名菩薩成熟一切佛法云何名菩薩能乾煩惱淤泥如火能乾濕物菩薩亦爾能以智火乾有漏淤泥是名菩薩能乾煩惱淤埿云何名菩薩如炬火聚若人為寒所逼得火則除菩薩亦復如是見諸眾生為於煩惱寒苦所逼菩薩以智慧火能令悉暖是名菩薩如炬火聚云何名菩薩如火照明譬如有人在雪山頂然大炬火周匝百里及二百里皆悉照明菩薩摩訶薩亦復如是於無明山頂然智慧火聚於百千世界皆得照明是名菩薩如火照明云何名菩薩能令驚怖譬如獐鹿虎豹見火驚恐皆悉遠走若天若魔及魔眷屬見菩薩智火威德皆悉遠走是名菩薩能令驚怪云何名菩薩能令安慰譬如有人在曠野黑闇中迷失方所遙見火聚便往趣之或值聚落放牧人處得到彼已恐怖悉除心得安慰菩薩摩訶薩亦復如是眾生於生死曠野黑闇之中迷失方所遙見菩薩火聚而往趣之到已煩惱怖畏悉得消除是名菩薩能令安慰云何名菩薩利養與眾共有譬如大火能令王若王等旃陀羅男女等悉得火熅菩薩摩訶薩亦復如是與一切眾生王若王等若旃陀羅男女等以智慧火消煩惱氷悉令得熅是名菩薩利養與眾共有云何名菩薩為人供養譬如大火剎利婆羅門城邑聚落悉皆供養菩薩摩訶薩亦復如是為天人阿修羅及魔眷屬悉皆恭敬供養如世尊像是名菩薩為人供養云何名菩薩人不敢輕譬如有人得一少火以能燒故心不敢輕菩薩摩訶薩亦復如是初發一念之善未有大力天人阿修羅及魔眷屬無能敢輕者何以故是人不久當坐道場成阿耨多羅三藐三菩提是名菩薩人不敢輕善男子具此十事是名菩薩譬如大火善男子菩薩復有十法猶如虛空何等為十廣大無礙寂滅無相無邊空智無邊空慧廣大如法界知一切法相如虛空一切法不住出過一切形相出過一切思議量數善男子具此十事是名菩薩猶如虛空善男子菩薩復有十法心如虛空何等為十若心所喜樂亦不著心不喜樂亦不瞋於色聲香味觸亦不著不瞋乃至於一切法亦不著不瞋於利衰毀譽稱譏苦樂於此四法亦不著不瞋善男子具此十事是名菩薩心如虛空善男子菩薩復有十法猶如滿月何等為十能使一切眾生得清涼樂見者愛樂能使善法日日漸增能令惡法日日損減如月盛滿體相勝妙體性清淨得無上乘常自莊嚴得法喜樂乘第一乘有大神通威德自在云何名菩薩能與一切眾生作清涼樂如月天子初出之時悉與眾生清淨快樂而眾樂觀心無疲厭菩薩之月亦復如是除其煩惱欝蒸之熱皆令眾生得清涼樂歡喜愛樂是名菩薩能與一切眾生作清涼樂云何名菩薩見者愛樂如月初出眾生喜見利快樂菩薩之月亦復如是初出之時眾生喜見無不悅樂諸根寂定如水澄清威儀具足是名菩薩見者愛樂云何名菩薩能使善法日日增長如月初出日日圓滿菩薩之月亦復如是從初發心漸漸增長乃至菩提坐道樹下功德滿足是名菩薩能使善法日日增長云何名菩薩能令惡法日日損減譬如黑月圓滿光明以漸損減至月盡時光明悉滅隱蔽不現菩薩一切眾惡次第漸滅乃至菩提悉皆除盡是名菩薩能令惡法日日損減云何名菩薩如月盛滿如從月初至盛滿時眾所瞻仰剎利婆羅門城邑聚落一切男女無不稱讚菩薩之月亦復如是常為天人一切眾生皆悉稱讚是名菩薩如月盛滿云何名菩薩體相清淨如月天子身相清淨是本業果報菩薩摩訶薩亦復如是無垢清淨從化而生不由父母精氣而生從法而生是名菩薩體相清淨云何名菩薩得無上乘如月天子乘於淨乘照四天下菩薩摩訶薩亦復如是乘於大乘能使無量百千萬億世界眾生悉皆照明是名菩薩得無上乘云何名菩薩常自莊嚴如月天子華鬘顯現菩薩摩訶薩亦復如是常以功德瓔珞而自莊嚴是名菩薩常自莊嚴云何名菩薩得法喜樂如月天子遊戲五欲心常樂著菩薩亦復如是遊戲諸法心常喜樂不染五欲是名菩薩得法喜樂云何名菩薩有大神通威德自在如月天子有大威德菩薩亦復如是具諸功德自在智慧神通變化隨意無礙是名菩薩有大神通善男子具此十事是名菩薩如月天子善男子菩薩復有十法名為如日何等為十能除無明黑闇能令信心開敷能令十方周匝皆暖能令善法生長能令有漏滅沒能作照明能使邪道異見蔽障不現能令高下丘坑悉顯能令善業皆悉得起能令智者喜樂愚者增惡云何名菩薩能除無明黑闇譬如日出眾闇皆息菩薩日出能除眾生無明之闇譬如日出眾華開敷菩薩日出應受化者亦皆開敷如日出時周匝十方能令使暖菩薩日出功德智慧令十方暖不擾眾生如日將出見其明相知有日出菩薩亦復如是以智光明照諸世間眾生則知菩薩日出如日入時諸方昏冥眾物不現菩薩以智慧光入諸三昧煩惱昏冥一切結漏悉滅不現如日出時光照閻浮提滅一切闇菩薩智光亦能普照如日出時翳諸小明熒火之光悉不復現而日無心翳諸小明法相自爾菩薩日出則翳諸異見群邪外道如日出時於閻浮提高下好惡悉皆顯現菩薩日出時正道邪道亦各差別邪謂八邪正謂八正如日出時田夫耕農諸作悉起菩薩日出信心眾生普皆修善如日出時善人樂見姦盜眾生悉惡不喜菩薩日出賢智樂見群邪外道一切不喜善男子具此十事是名菩薩如日善男子菩薩復有十法譬如師子何等為十無所畏不畏大眾去終不還能師子吼具足辯才樂處林野在於山窟摧伏大眾具勇猛力善能守護善男子云何無所畏譬如師子往還出入無所忌難何以故不見與己等故菩薩摩訶薩亦復如是周旋往返無所畏難何以故不見與己等故譬如師子不畏大眾菩薩摩訶薩亦復如是諸有大眾欲來講論不生畏難心亦不高不下譬如師子心無怯弱臨陣戰鬪而心不退直進不還菩薩亦爾如師子吼飛落走伏鮫魚龜鼈水性之屬潛隱水底人畜皆驚菩薩亦爾作無我師子吼能令一切外道野干著我見者十方驚走菩薩不欲令彼生其驚怖但欲除彼我見心故亦為化餘信心眾生如師子王勇猛無畏遍觀四方心無怯弱菩薩摩訶薩亦復如是其行純淨常諦觀察三昧智慧譬如師子樂處林野菩薩摩訶薩亦復如是常樂閑獨離於憒閙又如師子樂處山窟菩薩亦爾樂處禪定三昧山窟譬如師子無所結縛菩薩摩訶薩亦復如是已悉遠離結使重擔而行無染著譬如師子無有伴黨能摧諸軍眾菩薩摩訶薩亦復如是獨坐道場摧伏魔眾善男子猶如師子近聚落住能令獐鹿不害苗稼菩薩亦爾隨住方面能令眾魔一切外道不壞正法善男子具此十事是名菩薩譬如師子善男子菩薩復有十法名為善調何等為十菩提心堅牢修治菩提守護諸根趣向正道善持重擔為眾生故不辭勞苦正命自活能除諂曲虛妄之說幻惑悉除心常正直善男子具此十事是名菩薩善調善男子菩薩復有十法名為善乘何等為十雖行禪定恒修空相雖盡煩惱障而常修道善順佛教而無所違等觀諸法善解法界心常自卑如旃陀羅善除憍慢貢高吾我見法決定無有疑悔善察諸法得決定相善於正道不隨他教善向菩提為世福田善男子具此十事是名菩薩善乘善男子菩薩復有十法譬如蓮華何等為十其體清淨不著於水不染少惡戒香具足修清淨行和顏悅色柔軟不䩕見者皆吉心意調熟生已有想云何不著如蓮華生水淤泥不染菩薩雖生世間而不為世法所著何以故得方便智慧故猶如蓮華水不能染菩薩亦爾不為少惡之所染著如蓮華生處香氣滿中菩薩亦爾隨所生處戒香悉滿譬如蓮華隨所住處體性清淨剎利婆羅門城邑聚落之所稱讚菩薩摩訶薩亦復如是戒行清潔天人阿修羅夜叉乾闥婆迦樓羅緊那羅摩睺羅伽人非人等之所稱讚常為諸佛之所護念如蓮華開敷眾皆愛樂菩薩摩訶薩亦復如是和顏悅色諸根清淨譬如蓮華柔軟不䩕菩薩如是體性柔軟言無麁獷譬如蓮華常是吉相乃至夢中亦名為吉有義有吉菩薩摩訶薩亦復如是一切是吉究竟必得證一切智以是義故名一切吉譬如蓮華未開敷時不名具足華既開敷則名清淨一切具足菩薩摩訶薩亦復如是慧覺開敷是名為佛如蓮華開敷能令眼見快樂香氣充滿身觸柔軟心得喜悅則意受樂菩薩摩訶薩亦復如是智慧成熟慧光明相能令見時眼得清淨聞時耳得清淨戒香遠聞鼻得清淨觸身供養身得清淨思惟功德意得清淨蓮華生時生已有想佛及菩薩四天王等若見菩薩出時亦皆守護生已有想善男子具此十事是名菩薩譬如蓮華善男子菩薩復有十法名勝大心何等為十滿足諸波羅蜜故名勝大心滿足一切佛法故名勝大心化一切眾生故名勝大心成佛道樹得阿耨多羅三藐三菩提故名勝大心初成正覺轉於法輪若沙門婆羅門若人若天魔梵所不能轉及餘世間亦不能轉而我當轉故名勝大心菩薩為欲利益眾生不但於此世界乃至無量無邊世界悉以正法攝取眾生故名勝大心菩薩以智慧船為欲度此生死大海流轉眾生故名勝大心眾生無救無依無舍無主我當親友為作歸依舍宅故名勝大心欲示如來威德自在我當為作佛師子吼我當遊戲佛之神通欲現龍象威儀視不迴顧欲使天人一切眾生無與等者若魔與梵沙門婆羅門及阿修羅無與等者故名勝大心佛大威德所化度者我欲度之非凡小行非麁弊行非是難行非下劣行故名勝大心善男子具此十事是名菩薩最勝大心善男子菩薩復有十法名清淨心何等為十體性具足體性不動體性質直無虛偽相除諸惡行不發聲聞心不發辟支佛心不自為己結使垢障而修功德少恩尚憶況復大恩而不念報施恩於人而不自恃言行相應終不謬失不隱己過不譏他短菩薩終不外現軟語而心懷恨亦不顰蹙瞋色卒暴令惱眾生自無諍心亦不令他而起於諍不作兩舌破壞鬪亂於人身常恭敬所言真實言行相稱作業皆善於如來法不說過惡云何不說過惡菩薩發菩提心剃除鬚髮被著法服如來法中而得出家不畏王故出家不畏王臣故出家不作盜賊故出家不負債故出家不怖畏故出家不為邪命故出家信心故出家得出家已恒求善法親近善友隨順善友於善知識所聽受善法聞法修行心不憍慢終不顛倒妄取於法為除顛倒令入正道入正道已便得正見得正見已去阿耨多羅三藐三菩提不遠善男子具此十事是名菩薩清淨心善男子菩薩復有十法名深信不疑何等為十信如來身密信如來口密信如來意密信諸菩薩所行信菩提法信於諸佛隨所起作皆令滿足信諸佛出生信諸佛一乘信諸佛深遠音聲信諸佛隨應眾生說法云何信如來身密信如來法身信如來寂滅信如來無等無量身信如來堅固身信如來不壞身信如來金剛身從如實生信知不虛誑亦不生疑惑是名信如來身密又復思惟聞如來口密現前受記密受記未發心受記初發心受記信諸佛常以四依說法信諸佛知無失信諸佛口無失信諸佛如上所說言不虛妄何以故諸佛已盡一切過故離一切垢故除一切塵無一切熱盡諸結業自在無礙心常寂滅不濁不穢澄潔清淨若使如來有身口過則無是處如實不虛不妄決了此處不生疑惑是名信如來口密菩薩又作是念聞如來意密心有所作皆隨智慧聲聞緣覺一切菩薩則不能了唯除如來欲使知者何以故如來智海甚深難度不思議故超過一切心意表故無量無邊與虛空界等出過一切外道占相卜筮呪術所知心常如實無有虛妄復聞菩薩為眾生故所作事業不生疲厭不生驚畏志力堅實荷負重擔能生大欲滿足諸波羅蜜一切佛法以漸而滿其心無礙無與等者堅固精進堅固莊嚴堅固智慧堅固誓願不動誓願無等誓願何以故稱菩提相故以漸增廣乃至滿足如實知之無有虛妄心無疑惑云何能修信不疑作是念從初發心乃至坐於道場得無障無礙遍知一切法明了無翳得天眼天耳他心宿命如意足智漏盡智於一剎那頃悉知三世以如是智觀眾生界見眾生身業不善口業不善意業不善誹謗賢聖起大邪見亦知作邪見因緣身壞命終墮大地獄觀如是眾生身業修善口業修善意業修善不謗賢聖正見成就以是因緣身壞命終生於天上如是觀諸眾生善惡差別而作是念我本修菩薩道時發大誓願若我自成菩提亦使他成我誓願滿足言行真實無有虛妄而於此處亦無疑惑我聞如來唯有一乘此事真實而不顛倒無有虛妄何以故譬如閻浮提多諸小渚是諸小渚皆依閻浮提住亦同名閻浮提如來一乘亦復如是一切諸乘皆出大乘是故一乘名如來大乘亦於此中不生疑惑如實而知是以菩薩信如來乘亦曾聞如來種種說法種種修多羅無不真實何以故如來隨所化眾生隨問何法稱彼而答然於此處如實能知信受不疑曾聞諸佛深遠妙聲此事真實心無所惑何以故諸天以少修福尚得深妙柔軟之聲況復如來具足無量百千萬億功德深信此處不生疑惑是名菩薩信於如來深遠之聲又信如來能以一音演說諸法隨其類根悉除疑惑而諸眾生皆謂世尊獨為己說佛以一音演說諸法眾生隨類亦各信解非作想亦非不作想如實而知無有虛妄能於此處不生疑惑善男子具此十事是名菩薩深信不疑善男子菩薩復有十法譬如大海何等為十是大寶藏深遠難度廣大無量次第漸深不與煩惱同處而宿寂滅一相眾流競注皆悉容受潮不失時能為他人作歸依處而無竭盡云何菩薩是大寶藏亦如大海一切眾寶皆出其中閻浮提人悉來競取不能令減菩薩亦爾猶如寶藏無邊眾生悉以信心修菩薩行功德寶藏亦復不減是名菩薩如大寶藏譬如大海深廣難度菩薩亦復如是智慧法海一切眾魔及諸外道無能度者是名菩薩深廣難度譬如大海廣大無邊菩薩亦爾功德智慧廣大無邊是名菩薩猶如大海深廣無邊譬如大海次第漸深菩薩摩訶薩成一切智以漸轉深是名菩薩猶如大海以漸轉深譬如大海不宿死尸何以故海法爾故菩薩法海一切結漏煩惱死尸及惡知識亦不同宿何以故菩薩法爾故譬如大海眾流注中皆同一味菩薩摩訶薩亦復如是白淨善業無量一切功德到種智海亦同一味等無差別譬如大海能容百千眾流然其大海不增不減菩薩亦爾聽受一切佛法亦為眾生分別解說而無增減是名菩薩猶如大海不增不減云何譬如大海潮不過限菩薩亦復如是於所應成熟眾生亦不過限猶如大海一切大身眾生依止窟宅菩薩摩訶薩亦復如是為一切大心眾生作依止窟宅是名菩薩猶如大海依止窟宅譬如大海無有窮盡菩薩摩訶薩亦復如是為一切眾生如應說法亦無窮盡善男子具此十事是名菩薩譬如大海善男子菩薩復有十法名微細智何等為十善知出要善知出要法善知一切法等同一相善知一切法如幻相善知一切法相善知甚深十二因緣善知諸業不可思議善知一切法義善知如實義善知如實智善男子云何名菩薩善知出要法菩薩能以智慧觀察一切眾生貪瞋熾然愚癡闇冥思惟如是眾生云何出要觀察等同一相知一切法如幻相如實知一切法能度甚深因緣能知業不可思議知一切諸法無相而知種種諸業能知緣起及諸業相以如是微細智故於諸佛所說法悉了其義以解義故所見真實以見真實故便能度脫眾生生死善男子具此十事是名菩薩微細智善男子菩薩復有十法得隨應辯何等為十佛如是說一切諸法無我無眾生無壽命無人無作者無知者無見者一切諸法悉如是相一切法空一切法虛妄欺誑無主一切法妄想無實皆從因緣起善男子具此十事是名菩薩隨應辯善男子菩薩復有十法名為辭辯何等為十言論無滯語無竭盡言辭柔潤悅澤無窮不懼大眾辭不卑小辭無畏忌辭無與等者言不為他所惡言雖無量而不離四依義善男子具此十事是名菩薩辭辯善男子菩薩復有十法名為淨辯何等為十辭無謇吃辭無恐畏辭不卑劣辭不麁高義不卑小辭無闕短其聲清徹聲無闕短言則應時無有漏失辯不麁獷云何名菩薩得不謇吃辯以無大眾威德畏故言不蹇吃云何名菩薩得不恐怖辯以體性正直故無所忌云何名菩薩得不卑劣辯以何因故菩薩處於大眾猶如師子無所忌難云何名菩薩辭不麁高以何因故除結使故善男子有煩惱故辭必麁高云何名菩薩義不卑小以何因故善得法故已深解法其義明了云何名菩薩辭無闕短以何因故善解諸論故若解論鮮少則言辯有闕云何名菩薩聲無闕短何以故菩薩悉解一切諸音聲故云何名菩薩知時而語若應前語不著於後若應後語亦不著前何以故菩薩善知時故云何名菩薩辯不麁獷非所喜者則不為說何以故一切口過由諸結習以斷惡故所言柔軟菩薩摩訶薩無不了辯何以故菩薩諸根已悉利故善男子諸根闇鈍故有不了辯利則不爾善男子具此十事是名菩薩淨辯善男子菩薩復有十法名樂說辯何等為十愛語不顰蹙語義語法語等語不自高語不輕他語不染語不惱觸語種種言辯善男子菩薩愛語能令眾生心生喜樂和顏悅色咸使安慰菩薩義辯能以美語令眾悅樂菩薩法辯教授利益菩薩等辯常以等心為眾生說法能令一切悉皆喜悅菩薩不自高說法除諸憍慢自是心故菩薩同事說法悅眾生故菩薩不輕他說法心能專一故菩薩不染語堅持淨戒悅眾生故菩薩不惱觸語以忍辱力悅眾生故菩薩種種言辯能以樂說悅眾生故善男子具此十事是名菩薩樂說之辯善男子菩薩復有十法名善說法能令眾生信受何等為十堪任法器者而為說法稱其根性而為說法不為譏呵者說法不為外道異見者說法不為憍慢無誠心者說法不為無信心者說法不為諂誑偽者說法不為求活命者說法不為求利養慳貪嫉妬者說法不為顛狂愚癡聾啞者說法善男子菩薩以何因故不作法慳己所得法悉與眾生令他信解不為師匠祕而不說菩薩終不於眾生起不慈愍心亦不外於眾生但不任法器者則入捨心除蓋障菩薩白佛言世尊而此眾生若不為說者當為誰說佛言有信心者我當為說善根成熟堪任法器者當為說之於過去佛種諸善根心不諂曲無虛偽者亦非幻惑詐現威儀者不求名聞為利養者常為善知識之所守護者有智聞之能隨信解者諸根利者聞法能行勤精進者能隨順佛教者若有如是善男子等諸佛菩薩而為說法善男子具此十事是名菩薩善能說法令眾生信受善男子菩薩復有十法名為說法法師何等為十修集佛法而能說法亦不見法而能修集亦不見法能斷結使而為說法亦不見所斷結使亦不見法厭惡離欲寂滅作如是說法亦不得厭惡亦不得離欲亦不得寂滅相得須陀洹果說法不見有須陀洹相得斯陀含果說法不見有斯陀含相得阿那含果說法不見有阿那含相得阿羅漢果說法不見有阿羅漢相得辟支佛果說法不見有辟支佛相斷除著我說法亦不見我不見著見業果報說法亦不見業果報相何以故菩薩觀諸假名不必依法名中無法法中無名但以世俗假設名字流布世間世諦故而有假名於第一義諦觀之則無悉是虛妄誑惑凡夫善男子具此十事名菩薩說法法師善男子菩薩復有十法名為堅法何等為十菩薩摩訶薩雖觀色真實而不壞色相觀受想行識真實亦不壞受想行識相菩薩雖觀欲界真實而不壞欲界相雖觀色界真實而不壞色界相雖觀無色界真實而不壞無色界相雖觀諸法真實而不壞諸法相雖觀諸法真實而不壞於假名眾生雖觀法虛寂而不畢竟墮於斷見雖觀諸法真實而不壞於正道菩薩以巧方便智善知有無而不取相善男子具此十事是名菩薩堅法善男子菩薩復有十法善知法界何等為十有慧依善知識能勤精進遠離陰蓋清淨恭敬多習空觀除著諸見趣向於道所見真寶善男子菩薩有慧習近善知識見善知識愛敬喜悅於善知識生世尊想依善知識住因善知識故得勤精進因善知識故能除一切惡法雖滿足一切善法而勤精進不惓除滅陰蓋已無蓋障故而勤修道得身口意業清淨除諸習惡得清淨故能恭敬供養得恭敬供養故而得空觀修空觀故除諸假名除諸假名故能向正道向正道故能見真實除蓋障菩薩白佛言世尊云何名為見真實佛即答言所見不虛名為真實除蓋障菩薩白佛言世尊云何名真實佛復答言不虛妄法名為真實除蓋障菩薩白佛言世尊云何名為不虛妄佛即答言如實非不如實名不虛妄除蓋障菩薩白佛言世尊云何名為如實佛即答言此法惟可心知難以口說非是文字所能宣釋除蓋障菩薩白佛言世尊云何法相離於文字言語道斷出過一切心所行處離諸戲論無造無作亦無彼此非籌量計挍之所能及亦非相貌過於一切凡愚所見出過魔界出過一切結使處所出過一切心意識表不住寂滅賢聖處所而諸賢聖之所證知善男子具此十事是則名為究竟如實是一切智所說不思議境界不二境界除蓋障菩薩白佛言世尊是如實相云何證云何見佛告善男子出世間智乃能證見自得此法除蓋障菩薩復白佛言世尊此法體性究竟清淨非染污法是澄靜法微妙最勝法常住不動非敗壞法有佛無佛法性常爾菩薩摩訶薩精勤修行難行苦行百千萬億難行苦行為得此法安立眾生除蓋障菩薩復白佛言世尊如是名以聞慧聞以思慧思身得證不佛言善男子不爾何以故以智慧觀如實法而身得證除蓋障菩薩白佛言世尊不從聞慧聞思慧思身得證耶佛言善男子不也不以聞思慧故身能得證善男子汝今諦聽我當說喻善男子譬如春末盛熱大曠野中有人從東來欲向西有人從西來欲東過從西來者為熱所逼語彼人言我今為熱所逼極甚渴乏示我道路何處當有清涼池泉可止渴乏東方來人善知塗徑善知道相即答彼云道中有好清冷美水無諸醎苦我以於彼洗浴飲飽得來至此善男子汝欲趣彼其路眾多去此不遠便有二道一者是左道二者是右道汝今當從右道而往棄其左道去此不久當見叢林欝茂清涼此叢林中多妙池泉眾流美味可以洗浴飲除渴乏佛言善男子彼渴乏者聞水思惟時得已止渴不除蓋障菩薩白佛言不也世尊雖聞清涼而身未證知佛言善男子此亦如是不以聞思慧等便能證知實相之法大曠野者譬如生死渴乏之人是具縛凡夫煩惱熱逼便生愛渴善知道者譬如菩薩善知一切智道能飲水者譬如善得法味洗浴清涼譬如身證澄清淨潔無諸醎苦譬如實法善男子汝今善聽我更說喻假使如來住閻浮提若壽一劫說須陀味香氣勝妙甘美清淨食時受樂悉皆讚歎其味無比若使有人雖見其色而未食者已得味不除蓋障菩薩白佛言不也世尊佛言善男子我今為汝復更說喻譬如有人曾食美果於未得者前讚歎此果色香味具彼人聞說是果時已知彼果色香味不除蓋障菩薩白佛言不也世尊佛言善男子凡夫愚人亦復如是不以聞思中慧便能證知真實法相除蓋障菩薩白佛言世尊今為我故快說此喻若得聞者不久亦當獲得法利何以故若聞此法必證阿鞞跋致當得阿耨多羅三藐三菩提佛即答言如汝所說聞此法者必證阿鞞跋致當得阿耨多羅三藐三菩提善男子具此十事是名菩薩善知法界善男子菩薩復有十法名善住空處何等為十善知力空善知無畏空善知不共法空善知戒聚空善知定聚空善知慧聚空善知解脫聚空善知解脫知見聚空善知空空善知實諦空雖知於空而不取空相不作空見不依止空不以此空因緣相貌墮於斷見善男子具此十事是名菩薩善住空處善男子菩薩復有十法名住無相何等為十除外相除內相除戲論相除一切計有相除一切境界相除一切舉動相除一切趣向處所相除一切造作相除一切識相除一切識所緣相除蓋障菩薩白佛言世尊若諸菩薩已能如是住於無相者佛住無相當復云何佛即答言如來境界不可思議何以故非智思量故若欲思者心則狂亂一切眾生盡共度量不能知於如來此彼岸事何以故如來境界深遠不可思議猶如虛空出過一切諸數量表取著見者心常顛倒故非算數之所思計除蓋障菩薩白佛言世尊欲有疑問唯願聽許善男子隨汝意問吾今當為分別解說一切諸佛亦悉聽許除蓋障菩薩白佛言世尊若著我所非智人法世尊是大法主云何當得而自稱譽佛言善哉善哉善男子諦聽諦聽當為說之除蓋障菩薩白佛言唯然世尊諸佛如來不以憍慢而自稱譽不為利養不為名聞不為使他知不虛妄自稱不諂曲欺偽何以故但為利益一切眾生令得安樂修行法故何以故欲令眾生於如來所深生信敬心甚歡喜堪為法器者使長夜安隱獲得善利常受快樂乃至得阿耨多羅三藐三菩提除蓋障菩薩白佛言世尊眾生豈不知如來是天中尊自在法王佛言善男子不知何以故下劣眾生業行卑漏少智少信常為不善諸惡所持不知如來有大威德為如此等是以如來自稱實德令彼眾生信受修行善男子譬如醫師善知醫法醫所住處多諸病苦更無餘醫能療治者是諸人等不知此醫有大威德是時良醫觀諸病者不識方藥亦復不知所不應食爾時良醫起大慈悲我當療治除其病苦爾時良醫於眾人前自歎己德而作是言我善知是病及知病因善知藥病隨應而授爾時眾生於良醫所心生信敬以信心故便即依憑爾時良醫以若干種藥隨授而與諸人服已病悉除愈善男子爾時彼醫是自稱譽不除蓋障菩薩白佛言不也世尊佛言善男子如來世尊如大醫王能治眾生煩惱之病亦知煩惱所因起處以大法藥而普與之眾生愚癡為煩惱所覆不知如來是大醫王如來處處於眾生前常自歎說爾時眾生便生信敬歸依如來聖主世尊猶如醫王以大法藥能滅眾生煩惱之病云何名為是大法藥貪欲者以不淨治瞋恚者以慈心治愚癡者以因緣法治如是等無量法藥悉能對治諸煩惱病善男子如來見有如是無量利故而自讚歎善男子具此十事是名菩薩住於無相善男子菩薩復有十法名為無願何等為十雖行布施不依布施而有願求雖持禁戒亦不依禁戒而有願求忍辱精進禪定智慧亦復如是雖依三界而不願求三界相雖求菩提而不取菩提相雖行正道而不取正道相雖求涅槃而不取涅槃相何以故菩薩離一切願求相故雖行一切佛法而心常無所願求善男子具此十事是名菩薩無願善男子菩薩復有十法名修慈無量何等為十不作方所慈不隨所親慈常行法慈依定修慈不為離瞋修慈恒為利益一切眾生而起於慈常為眾生修等之慈不為離惱害修慈遍於十方普皆修慈出世間修慈具此十事是名菩薩修慈無量善男子菩薩復有十法名悲無量何等為十見眾生無依無救無怙為苦所惱菩薩即發菩提心得如法修行獲得法已利益眾生於貪眾生教令布施破戒眾生教修持戒惱害眾生教修忍辱懈怠眾生教修精進亂心眾生教修禪定愚癡眾生教修智慧若見剛強諸惡眾生不受教者而菩薩心亦不退沒雖為眾生久受諸苦志必濟彼無有疲厭善男子具此十事是名菩薩修悲無量善男子菩薩復有十法名喜無量何等為十見諸眾生於生死熾然得離三有虛偽之主而生歡喜斷絕生死震動來往結業之索生歡喜心見生死海中魔竭惡覺水羅剎難今得遠離生死大海如是眾難生歡喜心傾倒魔幢生歡喜心以智金剛摧結使山令無塵末生歡喜心我今自得止息亦令他得止息生歡喜心我今自於生死長眠境界心得覺悟而諸眾生為愛所縛無明所盲亦當令彼悉得覺悟生歡喜心我今自得解脫離諸惡趣嶮難之處亦當度脫諸墮惡趣嶮難之者生歡喜心於生死曠野六趣嶮路獨行無侶周迴往返不善知道不識方所我今得知正道識於方所生歡喜心我今得近一切智城隣於佛坐生歡喜心善男子具此十事是名菩薩喜心無量善男子菩薩復有十法名捨無量何等為十眼見好色而無染著入於捨心耳聞聲鼻嗅香舌甞味身觸細滑意知諸法如是五塵不取其相亦不惱逼常行捨心苦苦行苦壞苦於此三受心無增減而不惱逼常行捨心所作已辦盡諸有結常行捨心菩薩作是思惟我欲度之彼已自度常行捨心善男子具此十事是名菩薩捨心無量善男子菩薩復有十法名遊戲神通何等為十現捨壽現受生現為童子種種戲笑現作出家現作苦行現向菩提樹現降魔勞怨現樂寂靜現轉法輪現入涅槃除蓋障菩薩白佛言世尊以何因緣現兜率陀天捨壽乃至現入涅槃佛答言兜率陀天染著五欲多生常想見菩薩於一切眾生中最上最勝不染五欲而身終沒能破眾生常想之病得無常想心不放逸兜率陀天多諸放逸不生恭敬信樂之心染著愛欲不受正法長夜憙戲自恣娛樂是以菩薩為欲除彼放逸心故示現捨壽爾時眾生見菩薩捨壽皆除放逸生厭離心除放逸故便發阿耨多羅三藐三菩提心菩薩現處母胎多有異相亦令眾生信受其化雖處母胎為眾說法皆得阿毘跋致疾向阿耨多羅三藐三菩提若有眾生見菩薩嬰孩時善根得熟菩薩為此眾生得成熟善根故現處嬰孩若有眾生見菩薩出家善根增長菩薩便為是等捨家出家若有眾生志著麁弊菩薩現作苦行而成熟之天龍夜叉乾闥婆應見苦行成熟者即為現之而使成熟亦為調伏諸外道等無量眾生長夜發願菩薩疾趣菩提樹我當隨逐爾時菩薩即便現趣菩提樹下時是眾生得阿毘跋致乃至發阿耨多羅三藐三菩提心又為眾生憍慢貢高自恃勢力菩薩為欲破彼憍慢心故現坐道場摧伏魔怨令使信伏菩薩為樂寂靜眾生增長善根故現坐道場菩薩坐道場時能使三千大千世界一切眾聲悉皆不現三千大千世界即便寂靜令樂寂靜者生希有想皆發阿耨多羅三藐三菩提心能令眾生悉得寂靜又有眾生自謂大師作一切智想不知出要道不識出世法亦不知現生後報為欲摧伏如此眾生故見堪任法器成熟眾生為是等故現成無上三菩提道詣波羅㮈三轉四諦法輪又有眾生應現涅槃而成熟者為欲成熟彼眾生故現入涅槃菩薩以如是緣如是義故現坐道場乃至現入涅槃善男子具此十事是名菩薩遊戲神通善男子菩薩復有十法名離八難何等為十離惡業不善如來所制禁戒終不毀犯除貪嫉於過去佛所種諸善根恒修福業智慧具足善知方便善知發願多厭惡心能勤精進菩薩不造惡業而入地獄雖處地獄終不受於地獄苦報所不喜者亦不能惱雖墮地獄而不久處亦復不生惱害之心菩薩志性調柔恒修十善以十善故不墮地獄菩薩不毀佛戒墮畜生中雖現畜生而不受於畜生之苦菩薩不起貪嫉墮餓鬼中雖現餓鬼而不受於餓鬼之苦菩薩終不生邪見家雖生邪見處必遇善知識何以故己於過去修諸善故亦於過去佛久植善根故常生正見家具善因緣具善因緣故功德增廣菩薩終不諸根毀缺若根減少不任法器菩薩積德久遠修福不倦於諸形像塔寺及法僧中處處修福心常不懈以常修故諸根具足無有闕少堪為法器菩薩終不生邊地愚騃聾啞諸惡之處譬如白羊愚癡無智而不能識善惡義趣不任法器亦復不識沙門婆羅門菩薩生於中國聰慧利根有大智見又心信樂親近有智而於善惡善知分別堪為法器深信沙門婆羅門何以故菩薩本修智慧力故菩薩不生長壽天若生長壽天不覩佛出世遠離道果不能成熟眾生是故菩薩生於欲界佛出世時必當遭遇能化眾生以何因緣善方便故菩薩終不生於無佛世界亦不生於不聞法處乃至不生無眾僧可供養處菩薩生處必遇三寶何以故本誓願力故菩薩生處必有厭惡心不憍慢而自貢高若聞八難諸惡之處必生厭離心不喜樂勤修精進具諸善法除滅惡法善男子具此十事是名菩薩離於八難善男子菩薩摩訶薩復有十法名不忘失菩提之心何等為十心無諂偽亦無幻惑心常吉實澄清淨白於佛法僧終不生疑受持佛法者亦不生疑不生師想而悋於法除却法慳終不作滅佛法因緣言行相應終不虛妄受持大乘若見受持者常能恭敬於摩訶衍以漸深入於說法者生於佛想生善知識想善男子具此十事是名菩薩常不忘失菩提之心善男子菩薩復有十法能識宿命何等為十曾多恭敬供養諸佛受持諸佛法能淨持戒除諸疑悔除諸蓋障多歡喜心樂於禪定常受化生得不妄識供養佛者恒於正法常生恭敬受持正法者亦常恭敬以是因緣能受持法讀誦書寫廣為人說不惜身命專為正法淨修戒行身口意業悉皆清淨以戒清淨故心無疑悔淨持戒故無有蓋障無蓋障故心得歡喜心歡喜故得修禪定得修禪定故生處清淨生處清淨故便得化生得化生故得不妄識得不妄識故便得宿命得宿命故能知一身二身乃至知百千身善男子具此十事是名菩薩得宿命智善男子菩薩復有十法得不離善知識何等為十得不離值佛若聞佛若憶佛得不離常聞法得不離常供養僧得不離諸佛菩薩禮拜問訊恭敬合掌供養等得不離多聞人值說法人得不離聞諸波羅蜜得不離聞諸道品覺意之法得不離聞三解脫門得不離聞四梵當得不離聞一切種智善男子具此十事是名菩薩得不離善知識善男子菩薩復有十法得遠離惡知識何等為十遠離破戒惡知識遠離破正見者遠離壞威儀者遠離邪命者遠離樂世俗言說多憒閙者遠離多懈怠者遠離樂著生死者遠離背菩提者遠離在家之眾遠離一切結使菩薩雖樂遠離如是等事終不生惱害亦不生輕毀之心菩薩作如是念我曾聞佛說眾生性欲相染以習近故多有所壞是故我應一切遠離善男子具此十事是名菩薩遠離惡知識善男子菩薩復有十法得如來法身何等為十等身無二身清淨無盡身久習善身法身非算數籌量甚深之身不思議身寂滅身虛空身智身善男子具此十事是名菩薩得如來法身除蓋障菩薩白佛言世尊菩薩何時當得如來法身滿答言善男子初地菩薩得等身何以故初地菩薩除一切惡身與諸菩薩同是名等身二地菩薩得清淨身以持戒清淨故三地菩薩得無盡身付除瞋惱害故四地菩薩得久積一切善身以修集一切佛法故五地菩薩得於法身以禪定力知一切佛法故六地菩薩非世間算數籌量所不能知身以深遠故七地菩薩得不思議身以善方便故八地菩薩得寂滅身善除調戲盡一切煩惱故九地菩薩得虛空身得無礙身遍虛空故十地菩薩得妙智身何以故遍知一切菩薩諸地法故除蓋障菩薩白佛言世尊菩薩法身如來法身無差別耶佛言身無差別但功德有異除蓋障菩薩白佛言世尊云何身無差別功德有異佛言身名無異何以故身口一相故而功德相各有差別云何身中別見功德相佛言善男子我今為汝說喻以釋此義譬如摩尼珠皆同名摩尼此珠名雖是一若瑩磨治飾光則明顯心意悅樂譬如如來身不瑩治者猶如菩薩身如來身摩尼寶菩薩身摩尼寶如實無異然如來摩尼寶菩薩摩尼寶然其光明色相各異何以故如來身摩尼寶無量滿眾生界滿虛空界清淨離一切塵垢菩薩身摩尼寶有限不能滿虛空界何以故有垢障故善男子譬如月初至十五日名盛滿月後十五日亦名為月乃至月盡皆名為月雖月名同而明不如十五日月盛然月法爾而如來身菩薩之身俱名為月如月名同而實亦同然光明照曜菩薩如來而各不同菩薩之身光明照曜不及如來其光熾盛譬如月末時月月初之月不可相比善男子以是故如來身菩薩身二身雖同功德有別善男子菩薩復有十法名金剛不壞身何等為十貪欲瞋恚愚癡不能壞惱害憍慢著我自恃見顛倒不能壞世八法不能壞惡道不能壞一切苦不能壞生老病死憂悲苦惱不能壞一切外道異見不能壞一切魔天及魔眷屬不能壞一切聲聞辟支佛不能壞一切欲界不能壞善男子具此十事是名菩薩金剛不壞身善男子菩薩復有十法名大商主何等為十能使商人隨順言教能使商人供養恭敬能作引導不畏諸難能為眾人作依憑處能令人依常得活命豐饒資糧多諸珍寶心無止足常為前導得至一切種智大城善男子云何名菩薩能使商人隨順言教譬如商主善導眾商若有所說皆悉隨從菩薩亦爾善化眾生能令一切悉皆隨從譬如商主為諸商人恭敬供養菩薩商主亦復如是學無學人天龍鬼神乾闥婆阿修羅迦樓羅人非人等亦皆悉來恭敬供養譬如商主善於曠野賊難之處能令眾伴安隱得過菩薩商主亦復如是於生死曠野煩惱賊處能將諸人安隱得過譬如商主能將諸人出於曠野令濟身命菩薩亦復如是令諸外道鉢羅婆殖尼乾陀等於生死曠野將導使出濟其軀命或有王者大臣官屬及諸眾生樂生死者亦依菩薩大商主故悉得全濟如大商主善備資糧所須珍寶能將眾人過險道已便得安隱乃到大城菩薩商主亦復如是欲至佛所多共眾伴經歷生死險遠曠野到彼岸城當修功德以自莊嚴禪定解脫悉令具足菩薩商主欲至一切種智大城具一切佛法功德珍寶譬如商主集諸珍寶無有止足菩薩亦爾集法財寶無有厭足譬如商主善導眾商聰慧最勝財產巨富所有言說眾悉奉用菩薩商主亦復如是為眾導首功德無量於法自在所言無二善能將導超過險路至彼大城菩薩商主亦復如是將導諸眾生超生死險能到涅槃種智大城善男子具此十事是名菩薩為大商主善男子菩薩復有十法名善知道何等為十知於平道知險惡處知安隱道知不安隱處知諸奇道知諸道處知止住處所知於道相知道曲直知道出要善男子具此十事是名菩薩善知於道善男子菩薩復有十法知道不顛倒何等為十應示大乘道度者即示大乘道不示聲聞道應示聲聞道度者即示聲聞道不示大乘道應示一切種智道得度者即示一切種智道不示聲聞道應示緣覺道得度者即示緣覺道不示一切種智道著我見眾生不為說空無我不著我見者不為說苦無常無我著二邊者不為說中道著中道者不為說二邊失心狂亂者不為說奢摩他毘婆奢那著邪道者為說正道令離結使棘刺之屬善男子具此十事是名菩薩不顛倒道善男子菩薩復有十法名為常在禪定何等為十觀身身念處觀受受念處觀心心念處觀法法念處阿練若處攝心而行觀於五欲攝心而行於村里營舍城邑聚落國土方所攝心而行於名聞利養攝心而行於如來所制禁戒攝心而行諸於煩惱起瞋恚處及心諂曲攝心而行云何觀身念處攝心而行以正智慧選擇諸惡除去不善從足至頂乃至腦膜觀察諸分無我我所念念不住是敗壞法筋脈所纏臭穢可惡純集惡色如是觀察橫生身想我所之想以是因緣以是相貌諦觀身相心得自在云何觀受念處菩薩作是念觀察一切諸受悉皆是苦凡夫愚人倒生樂想愚癡無智不識苦樂賢聖之人悉觀是苦勤修方便斷除是苦亦教餘眾生如是觀受不憎不愛斷於諸受云何觀心意止觀心無常而作常想苦作樂想無我我想不淨淨想心甚猨猴如風動搖念念不住速疾變異是結使根本惡道之源常生諂曲為煩惱主亦是貪欲瞋恚愚癡因緣是一切法宗主工匠心為前道心從緣起悉知諸法心如畫師畫一切像而心不知心集諸業善惡所由心如循環如旋火輪心如火種然三有薪心能生物猶如大水觀察之者當知心相是大患本不令是心而得自在若能於心得自在者於一切法亦得自在云何觀法念處不善之法如實而知貪欲瞋恚愚癡及所依起一切惡法能修對治貪瞋癡等斷除不善觀諸善法心樂隨順繫心專念順行諸善亦教他人同己所觀云何觀於五欲攝心修行於五欲中不生喜樂亦不憎惡於色聲香味觸亦不生愛亦不憎惡於此無體相法生憎愛心便同愚癡凡夫嬰孩不善之者又世尊說若於法生愛樂亦生染著若生染著便成愚癡若生愚癡便是不識善惡以是因緣墮於惡道是故於此空法不應憎惡若憎惡者名不堪忍若不堪忍則增長恚心為阿耆梨之所呵責亦為同梵行者之所譏嫌如是觀察五欲修行正念心不染著亦不憎惡亦教他人作如是觀云何名阿練若處攝心離亂如法修行名阿練若處名為無諍住處亦名寂滅住處此阿練若處有諸天龍鬼神他心智者善見我心是故我今不應起不善思覺斷除不善覺勤修善覺當令善覺常得增廣云何菩薩於里巷村營城邑聚落國土方所是中行住坐臥於不善處於出家所不應行處悉皆遠離何處是不應行處酤酒家婬女家王家碁博之處醉客之處歌舞伎樂之處如是種種非是出家所應到處皆悉不往如是村邑聚落之處攝心而行云何於名聞利養攝心而行於得利養處欲使檀越增長福業不為貪著所得財利不作己想與一切苦惱眾生悉皆共之以是施因緣得名稱讚歎雖得名稱讚歎而不自舉不生憍慢不自憍逸如是名稱讚歎不久自滅誰有智者於無常迅速不住之法不可保信云何於中生於愛憎何有智者生己有想生憍逸心是名菩薩於名聞利養攝心而行云何菩薩於如來所制禁戒常念修行過去諸佛履行禁戒而得成佛乃至涅槃未來諸佛亦履行禁戒而得成佛乃至涅槃現在諸佛亦履行禁戒而得成佛乃至涅槃作是觀察能持禁戒終不毀犯是名善修是名善持云何菩薩於諸煩惱塵垢蓋障能善修習攝心而行菩薩善知煩惱結使塵垢蓋障善知其因善知所因起處從是因出菩薩於結使蓋障常念攝心如是修行善男子具此十事是名菩薩常在禪定善男子菩薩復有十法名為糞掃衣何等為十以能受持終不毀壞心常卑下而不疲厭不以此事而得解脫不見其過見功德利不自高己不多聚積善持禁戒諸天親近云何受持能不毀壞菩薩有信敬心體性具足於如來所深生敬信寧捨身命不捨所受所受不動以所受堅固心能卑下以卑下故不生我慢以意卑下故便於惡賤糞掃之物取以淨洗洗以縫染心不疲厭不疲厭故常取糞掃衣亦不以小行而懷自足方進求上法必獲前利亦不現此糞掃衣過我常著糞掃衣乃至今老不以此衣而為麁弊亦不作念此衣麁弊多有蚤虱若常著者令身垢污當念思惟著糞掃衣有諸功德賢聖所服遠離欲者之所修行是名聖種諸佛所讚如來所譽以是因緣故不自稱譽不應自高亦不下他是名戒具足戒具足故諸天親近諸佛讚歎菩薩守護善能觀察人非人等剎利婆羅門聚落邑主恭敬禮拜同梵行者之所讚歎善男子具此十事是名菩薩糞掃衣除蓋障菩薩白佛言世尊菩薩志大何緣樂此下劣麁弊佛答言善男子菩薩為護眾生德力所能非諸凡愚下劣所堪為未生煩惱作障礙故佛語除蓋障菩薩善男子汝謂如來為是大志為是小乎除蓋障菩薩白佛言世尊我無此辯當何能答何以故無有能知如來量者現見如來知一切法受糞掃衣者能制結使不見如來有所遮制此四天下天人龍鬼皆有卑下之志如來雖見卑下但為成熟彼眾生故於諸眾生前讚歎頭陀汝今當知如是因緣除蓋障菩薩白佛言世尊為成熟眾生及新學者菩薩遮斷結使故說此事善男子威德力菩薩為化眾生現受糞掃衣非志卑漏以是義故菩薩受糞掃衣善男子菩薩復有十法名受取三衣何等為十少欲知足不多貪求不多積聚無積聚故離諸過患無失壞故離諸憂惱離憂惱故離眾苦聚集離眾苦聚集故無有愛欲無愛欲故能盡諸漏少欲菩薩趣得為足知足之人少得而足以少欲故無多所求離所求故無多積聚離積聚故無惱失苦無惱失苦故無有憂愁無有憂愁故無有苦惱無有苦惱故無有受用無有受用故便得漏盡善男子具此十事是名菩薩受持三衣善男子復有十法名菩薩具旃衣何等為十不隨染欲名為旃衣不隨瞋故名為旃衣不隨癡故名為旃衣不隨惱害故名為旃衣不隨貪嫉故名為旃衣不隨憍慢吾我故名為旃衣不為人知故名為旃衣不為名聞利養故名為旃衣不使魔得自在故名為旃衣心不高下故名為旃衣善男子具此十事是名菩薩旃衣善男子菩薩復有十法名為乞食何等為十為益眾生令得福故是以乞食次第乞食好惡隨時不生悔恨小欲知足乞食得已與人共同於食好惡不生增減不生貪著於食知量趣向於善修集善根離諸取著云何乞食為益眾生菩薩乞食見諸眾生善根鮮少受乞食法為利益眾生故若城邑聚落到中乞食繫念不捨威儀具足若顧視時終不輕躁舉動安庠諸根寂定諦視目前不過一尋於佛法僧深生信敬然後乞食次第乞食心無算擇剎利婆羅門富貴之家一向次第食足便止除惡狗新生犢母先破禁戒墮畜生中若男若女童男童女諸能擾惱者皆悉不往可譏嫌處亦皆不往次第先食不得生著不得生瞋於諸眾生不起憎愛於好於惡其心正等少欲知足隨得多少還至僧坊安置衣鉢至洗足處若到佛像塔寺眾僧所恭敬供養乞食之食分作四分一分與同梵行者第二分與窮下乞食之者第三分與諸鬼神第四分自供身食我今食者但念修道不應於食而起染著亦不憍逸貪嗜無厭作如是食為存此身濟其軀命是故於食趣得安身不使羸乏亦不令肥何以故若身羸瘦妨廢行道若食厚重復多睡眠為行道故於食知節不多不少勤修精進除去懈怠為滿菩提覺支滿菩提覺支故我見得滅我見滅故能以身肉施於眾生善男子具此十事是名菩薩乞食法善男子菩薩復有十法名為一處坐何等為十於菩提樹一坐道場降伏魔官皆悉驚怖此處不動得出世定此處不動得世間慧此處不動得出世間智此處不動得空三昧此處不動得覺一切法此處不動得八正道此處不動得於真實此處不動得於如實此處不動得一切種智坐善男子一坐者即是法坐菩薩不動搖故名為一坐善男子具此十事是名菩薩一坐法善男子菩薩復有十法名一受食何等為十不貪食不染著食以言食足一切不受蘇油黑石蜜阿摩勒汁甘蔗汁及諸果汁時非時都不飲食見他飲食而不生惱常一受食菩薩設有患苦若為命難善法留難當爾之時不生疑悔作藥想服善男子具此十事是名菩薩一受食法善男子菩薩復有十法名為阿練若處何等為十久習梵行善解毘尼諸根具足具足多聞廣博多智除去我見譬如麞鹿不肥不瘦心常厭惡樂處閑靜阿練若處云何久修梵行善男子菩薩摩訶薩於佛法中出家學道三業清淨淨持禁戒善知諸法善知威儀行止之處來去坐臥盡依法律於如來法中上中下坐教戒威儀能教禪法如此之法已自體解不從他受知義知出要知坐知出罪避諸毀犯精勤修戒少有所犯譏呵懺悔隨所犯處及以不犯悉能了知若犯重事乃至中下悉能分別受報輕重近遠諸根具足依阿練若處所依之處不為他惱常樂乞食往返不近不遠近清淨水不污不濁多諸林樹無恐怖處花果具足遠離惡獸多諸龕窟往返不難寂靜第一菩薩如此處晝誦三遍夜亦三遍聲不高下善守諸根心不散亂深信歡喜能憶偈句善取因相除去睡眠王若王等若諸王子婆羅門剎利及餘人民往至菩薩阿練若處比丘唱言善來大王可坐此處彼若坐時菩薩共坐彼若不坐菩薩不坐彼王根若不定應當讚歎大王善得大利王之國界多諸持戒沙門婆羅門住王界中不為惡臣盜賊之所惱害王若利根柔和善順堪為法器當為種種說法若不樂種種說法當為說五欲無常令知厭惡若不樂厭惡當復為說諸佛有大慈悲威德自在之所行處剎利婆羅門邑主長者及以國人隨宜為說如是多聞堪法器者即便為說種種之法聞已信受心生悅樂皆令歡喜多聞廣博故無煩惱起善修對治能除我見故不生怖畏智辯具足故無大眾畏勇猛無難具如是事能得阿練若處安止而住繼心厭惡樂獨靜處猶如野鹿常在山林阿練若比丘不如野鹿恒懷驚怖譬如野鹿見人避走以畏死故菩薩摩訶薩亦復如是於憒閙處一切男女悉皆遠離何以故令我心亂遠離定故不得厭惡修於功德復樂寂靜我今不應染近憒亂令失定心住阿練若處善男子具此十事是名菩薩阿練若處善男子菩薩復有十法名樹下止處何等為十不近聚落依止樹木而住不近於饒棘刺處依止而住不近摩樓陀蘭草之處依止而住不依枯葉處住不依猨猴處住不依鳥樔窟處住不依惡獸處住不依盜賊危難處住菩薩所依止處無諸恐怖令心悅樂善男子具此十事是名菩薩樹下止處善男子菩薩復有十法名為露地坐何等為十春秋冬夏不依牆壁住亦不依樹下住不依蘘草𧂐住不依山掩處住不依河岸住不作障寒具不作障風具不作障遮雨具不作遮熱具不作障露具菩薩在於露地而身有病形體羸弱應至僧坊便作是念如來為遮諸結使故說於頭陀我今雖在僧坊當斷除結使我今雖在僧坊中不生貪著心我不為己身但為僧坊檀越成諸功德故常作露地想具此十事是名菩薩露地而坐善男子菩薩復有十法名塚間坐何等為十隨所住處多厭惡心常修死想噉殘想血塗想青淤想膖脹想燒然想解散想骨想塚間坐者常修慈心生利益想憐愍眾生淨持禁戒威儀不闕終不食肉何以故不遠塚間有諸非人及惡鬼神以食肉故心皆厭賤無喜見者常作惱害塚間比丘往至僧坊先禮佛塔却禮上坐與諸下坐談論語說立住而去不坐僧祇旃蓐何以故為護惜僧物故如凡夫愚人鄙賤塚間設若有人施於床敷請命使坐問言為是汝己有為是僧有觀前人意不生悔心然後始坐心生下劣如旃陀羅子善男子具此十事是名菩薩塚間坐法善男子菩薩復有十法名常坐不臥何等為十不為苦身故常坐不為苦心故常坐不為止睡故常坐不為疲極故常坐為滿足菩提故常坐欲使心專一故常坐欲使向正道故常坐欲坐道場為得菩提故常坐欲利益眾生故常坐為斷一切結使故常坐善男子具此十事是名菩薩常坐不臥善男子菩薩復有十法名為隨敷坐何等為十不貪著敷故隨敷而坐不自安敷亦不使他敷不作形相使他敷敷若草若枯樹枝葉隨在上坐若有蟻子蚊蚋蠅𧎇毒蝎之處即時捨去不住於中若欲臥時右脇而臥足足相疊善斂衣服不令解散若睡眠時當繫心明相作必起意不著睡眠以為喜樂右脇臥時若有疲極終不更轉左脇而臥為調和四大常不離善善男子具此十事是名為菩薩隨敷而坐法善男子菩薩復有十法名成就禪何等為十多修不淨觀多修慈心多修十二因緣多修離過患法多修於空多修無相多修習禪多修不悔恨持戒完具善男子云何多修不淨觀菩薩獨處閑靜默然攝意厭惡現前正身端坐支節完具深心喜悅結加趺坐作是思惟如人飲食美味好漿及餘麁澁是諸美味及不美味皆依此身變成不淨膿血臭穢悉皆可惡一切眾生貪嗜美味心恒樂著我今當願依佛正法如實之相觀察此身不可染著亦不厭離速求涅槃是名菩薩多觀不淨云何菩薩多修慈心如上染處端身獨坐寂靜思惟眾生多有瞋恚便生惱害作諸不善若有眾生與我等者云何來世自生怨恨如是眾生我當方便斷其瞋恚作如是念深心思惟不但口說云何菩薩多修十二因緣眾生多起貪欲瞋恚有如是等皆因緣生假使餘法一切皆從因緣而起云何智者見如是相一剎那頃從因緣法皆悉是空不應為此而自毀害云何菩薩多修離過患法若自生過尋能除斷見他過患深入捨心云何尋自除患患者於諸佛不生信敬心於法僧所亦不生信敬心於戒不生信敬心於和上阿闍梨時類宿舊有智者邊上中下坐亦不生信敬心自高己身卑下他人於五欲所心樂趣向背捨涅槃我見眾生見壽者見人者見計有虛空起於斷見深著有想起於常見於賢聖所背捨遠離親近凡愚遠離持戒者親近破戒者近惡知識遠離善知識誹謗經法常生不信聞諸深義心生驚畏懈怠懶墮於修法所輕而不為意志下劣無有言辯應不疑處返生疑惑於可疑處而不生疑為五蓋所覆幻惑諂詭睡眠所覆貪著利養世間名稱愛樂種姓恃於居業愛著徒眾遠離正法樂俗談話捨離禪思見善不欣聞惡貪樂而心不肯親近出家但念親近年少婦女童男童女不悕阿練若處食不知量不親近有智師友善人不知誦習經行時節亦不知所應行來往返之處於微細戒而作輕心輕於小惡視瞻不端舉動輕躁恒作左法言語麁獷於好惡色心皆貪著好憙瞋恚不修慈心於苦眾生不生憐愍見病苦者亦不厭惡聞死不驚常處熾然不求出要不觀察身不守禁戒不觀己身可作不可作可覺不覺可思不思非道為道道為非道未得謂得若少營福便多封著而心錯亂於大功德終不修行謗毀摩訶衍誹謗聲聞誹謗樂大乘者誹謗樂小乘者亦生誹謗譏呵於戒為戒鬪諍為人剛強言常麁惡而自貢高無懷慚色不知羞厭躁惡麁弊言辭不遜好喜綺語常行惡口多諸妄語調戲無度有如是等過為離此過患法離一切調戲修習空定多修空故處處觀察體性悉空能觀空智此亦是空作是觀已繫心無相觀內外法不得身相亦不得繫念相爾時不見繫心於身亦不得身相亦不得外相亦不得念外相去除外相身相亦除除斷內眼心樂善法修道增廣次第不斷常念定慧修功德本正觀諸法如實深義是名為慧善攝亂意歡喜無悔是名為定何以故淨持戒故菩薩能淨持戒必成就禪戒具足禪道是故持戒具足名為修禪善男子具此十事是名菩薩善修禪法善男子菩薩復有十法名持修多羅何等為十為守護法聞則能持不為財物飲食故持為紹三寶種佛法不斷不為利養故持為使摩訶衍廣流布故持不為恭敬利養故持無救眾生為作救護故持不為名稱讚歎故持為苦惱眾生使得樂故持為令眾生得慧眼故持為求聲聞者令得聲聞道故持為修摩訶衍成就摩訶衍故持為成一切種智故持不為求下乘故持善男子具此十事是名為菩薩持修多羅善男子菩薩復有十法名為律師何等為十善解毘尼所起因緣善解毘尼甚深之處善解毘尼微細之事善解毘尼此事得彼事不得善解毘尼性重戒善解毘尼制重戒善解毘尼制起因緣善解聲聞毘尼善解辟支佛毘尼善解菩薩毘尼善男子具此十事是名為菩薩善持律師善男子菩薩復有十法名善知威儀善知可行不可行處善知行法善知威儀舉止何等為十善學聲聞戒善學辟支佛戒以善學故威儀具足威儀具足故不可行處終不往彼不應往方亦不往彼非時不行沙門所行處行不可行處不行是故威儀具足沙門婆羅門所譏呵處亦終不住以是故沙門婆羅門無譏呵者亦能教他修行如是威儀禁戒以是義故威儀具足寂滅威儀無諂誑威儀善男子具此十事是名菩薩威儀進止所行具足善男子菩薩復有十法名除嫉妬何等為十自行布施亦教他人行布施讚歎布施法見他布施心生隨喜為說法要讚歎彼人令使歡喜終不生念但施於我莫施於彼願一切眾生皆得施利所須具足皆得快樂得世間利樂得出世利樂我今勤為眾生修無上道為欲利益故云何當起嫉妬之心善男子具此十事是名菩薩能除嫉妬善男子菩薩復有十法能為眾生起平等心何等為十為一切眾生作修福因緣令一切眾生心無嫌恨不使一切眾生起於瞋忿為一切眾生故布施持戒忍辱精進禪定智慧為一切眾生故發一切種智心為一切眾生故自滿一切種智心皆不生二想所作功德與一切眾生悉皆共之緣一切眾生以為境界如是思惟時能速成就菩薩之法速成就菩薩法故能觀生死如火熾然自乘此法能出生死亦使眾生得濟苦海皆起等心不生增減善男子譬如長者唯有六子其心愛著於諸子中悉皆平等為設方便然諸子等幼小無智不能行來不識善惡其家火起是諸小兒各在異處善男子而此長者寧可作心此子應出彼不應出此子先出彼應後出除蓋障菩薩白佛言不也世尊何以故是長者等心於子無差別故善男子菩薩亦復如是於諸眾生心皆如子愚小無智於生死摩竭熾然世界是諸子等各處六道菩薩隨應成就皆悉拔濟咸令得出置寂滅處善男子具此十事是名菩薩於一切眾生得平等心善男子菩薩復有十法名善供養佛何等為十以法供養於佛以救拔濟眾生供養於佛以教化眾生令立諸善供養於佛常與一切眾生利供養於佛不捨願行供養於佛不捨菩薩所行供養於佛言行相應供養於佛心無疲厭供養於佛不捨菩提供養於佛不以財施供養於佛何以故善男子如來法身不待財施供養惟以法施供養為上以具足供養利益眾生令得安樂常獲善利善男子若不能利益眾生放捨善法所作疲厭好憙妄語志意下劣心生疲惓離菩提心有如是等不能為諸眾生而作利益何以故菩薩要依眾生修諸功德乃至成阿耨多羅三藐三菩提若無眾生終不能成阿耨多羅三藐三菩提無上正覺為具佛道以法供養為最第一不以財施為真供養善男子具此十事是名菩薩能善供養善男子菩薩復有十法名摧伏憍慢何等為十菩薩或時出家作是思惟父母眷屬已捨出家猶如被棄壞爛死尸云何於中當起憍慢我今剃除鬚髮毀形向道節身知足著壞色衣改先所好修出家法捨俗威儀云何當起憍慢之心剃頭持鉢而行乞食作乞匃想不應憍慢當自卑下如旃陀羅子我今乞匃由他濟命云何憍慢而自毀傷是故思惟摧伏憍慢我今受乞食法為他所賤人與食時如似捨棄如是思惟云何憍慢我今於一切眾生恒如和上阿闍梨想應加謙敬摧伏憍慢我與諸同學同梵行者善護威儀常念順行不應到於非律儀處當使諸同梵行者見我歡喜如此思惟時摧伏憍慢我未曾得行佛法今得修行於瞋恚惱害眾生中當念忍辱如是思惟時摧伏憍慢善男子具此十事是名菩薩摧伏憍慢善男子菩薩復有十法名為信敬何等為十善根深厚宿殖德本得於正見不隨他信不歸依他志性恒正不為虛妄其心質直無有諂曲利根智慧功德具足除諸陰蓋其心清淨常依善知識遠離惡知識摧伏憍慢聞深妙法能善諦受終不顛倒妄解如來甚深法藏威德自在善男子具此十事是名菩薩能多信敬爾時除蓋障菩薩白佛言世尊我今於如來大威德所願說少法令我得聞善男子汝今善聽當為說之如來要法威德少分善哉世尊願為演說佛言如來大慈等與一切眾生樂若於一眾生起慈心時乃至十方眾生亦復如是遍一切眾生界亦滿虛空界無能遍知如來甚深境界邊際如來有大悲心不與聲聞辟支佛共如來於一眾生起於悲心乃至一切眾生亦復如是為作利益如來大悲無有邊際非諸二乘所能究竟善男子如來說法不可窮盡能於一時普為十方眾生說法若一劫百千萬億劫無量阿僧祇劫作如是說一切眾生無有能知如來說法邊際本末假使無量眾生一時問難而如來於一念中各隨其類一音能答然如來辯才無有窮盡如來有無量阿僧祇禪定三昧之所行處善男子假使一切眾生皆得十住各各皆入無量三昧於百千劫中各入異定如是經無量劫猶不能盡知如來三昧境界如來又作無量阿僧祇應身令一切眾生應受化者悉見如來皆現其前於一念頃一一色相皆生信解各有差別如來又復一時皆現其前隨其所應而為說法令諸眾生悉皆受行善男子如來天眼所見境界無量無邊非肉眼所見是天眼境界如來於一念中悉皆見之如觀掌中阿摩勒果如來天耳所聞境界無量無邊如上天眼一切眾生異類音聲隨其大小於一念頃悉分別知如來復有無量無邊無礙智慧無與等者不可為譬一切眾生若心念所知隨其根性種種差別如來於一剎那頃悉分別知隨彼眾生各各所念各各所作隨造善惡所得業報如來能以三達無礙智慧於剎那頃悉分別知善男子如來常在禪定何以故如來終無忘念如來諸根無有錯謬如來斷一切結使其心寂靜若雜結使其心散亂離清淨法如來已離一切業習塵垢永盡無漏無為於法自在一切三昧三摩提無量境界已度彼岸如來常在三昧常一威儀乃至涅槃如來於無量百千億劫修集所得無有眾生能思惟分別知其量者除蓋障菩薩白佛言世尊如來不從阿僧祇劫積集功德耶佛言不爾何以故善男子菩薩不能思議如來境界如來境界不可思量但為淺近眾生說三阿僧祇修集所得菩薩而實發心以來不可計數除蓋障菩薩白佛言世尊若眾生久修善根植諸業行除去蓋障多有信解近於阿耨多羅三藐三菩提得聞如來無量威德聞是法已歡喜信樂況復受持讀誦書寫供養為人廣說如是之人不久亦當得大威德堪任法器佛言如汝所說如是如是如此眾生為佛所護久種善根親近諸佛聞佛有大威德善男子善女人而於其中不生疑惑善男子善女人心不錯亂不錯亂故思惟如來有大威德深生殷重信樂之心七日七夜著鮮淨衣恭敬供養專念如來大功德寶心不移易必得見佛若不滿七日乃至一日一夜命終之時亦得見佛除蓋障菩薩白佛言世尊頗有眾生於如來所說不信受者佛即答言善男子有或有眾生聞佛所說不肯信受深生惱害於說法者生惡知識想以是因緣身壞命終墮於地獄善男子若聞如來有大威德生世尊想生大師想如此之人已於前世得聞如來無量功德以是因緣今復續聞即自思惟我等先身必曾從佛聞如此法爾時如來即出廣長舌相自覆其面其舌廣長踰於髮際乃至覆頭覆頭已復覆其身覆身已覆師子座又覆菩薩聲聞緣覺護世四天王梵天帝釋遍覆一切無量大眾佛還攝舌相告諸大眾善男子等如是舌相無虛妄耶善男子若信是事長夜安隱得諸利樂說是語時八萬四千眾生得無生法忍無量眾生遠塵離垢得法眼淨無量眾生未發菩提心者皆發阿耨多羅三藐三菩提心佛復告除蓋障菩薩言善男子菩薩復有十法名滿世間善何等為十雖說於色而於實諦不見有相亦不著色相受想行識亦復如是雖說於地而於實諦不見有相亦不著地相水火風空識亦復如是雖說於眼而於實諦不見有相亦不著眼相雖說鼻舌身意法而於實諦不見有相亦不著意法等相雖說有我而於實諦不見有相亦不著我相眾生壽者命者丈夫人而於實諦不見有相亦不取著但世諦假施設有第一義諦則不可得亦不取著世諦假施設有第一義諦無有體相亦不取著世流布中而有佛法差別若於實諦亦無佛法善惡之相但世諦中而有菩提第一義諦則無菩提亦無取著善男子假施設法名為世諦終不說世諦為第一義諦善男子菩薩摩訶薩善於世諦不名為善於第一義諦善男子具此十事是名菩薩滿世間善善男子菩薩復有十法名為善說第一義諦何等為十成就無生法忍成就滅法成就不壞法非造作法是究竟法非處所法無言語法無調戲法是寂滅法是賢聖法何以故善男子第一義諦不生不滅非壞非所作亦非盡非文字亦非調戲所得善男子第一義諦非言語道法相寂滅賢聖之所證覺善男子第一義諦非壞敗相諸佛出世及不出世法相常爾以是因緣故菩薩剃除鬚髮信家非家出家學道正信出家身服袈裟著壞色衣精勤修道如救頭然捨諸虛妄志求實法善男子若無實法則虛出家諸佛如來亦虛出世以是因緣有真實法善男子具此十事是名菩薩善解第一義諦善男子菩薩復有十法名為善知十二因緣何等為十善知體相空善知剎那法善知不堅法善知如影如水中月如呼聲響善知法如幻善知法如電善知法如焰如因緣生法此悉是空一剎那頃不堅法如是乃至因緣生法此法生亦見生住亦見住異壞亦見異壞菩薩如是思惟以何因緣生以何因緣滅菩薩復更思惟因無明故能生諸法無明力故諸法得出一切諸法無明為導一切諸法依止無明依無明故能生於行依行故生識識因緣生名色名色因緣生六入六入因緣生觸觸因緣生受受因緣故凡愚眾生於受少分便起染愛愛因緣生取取因緣生有有因緣生生生因緣有老死丈夫人老死死因緣憂悲苦惱眾苦聚集以是因緣生大苦陰以深智慧慇懃方便當斷無明拔無明根滅於無明無明相應法一切盡滅譬如命根盡時諸根都盡無明盡時依無明法一切悉盡無明滅故諸煩惱滅煩惱滅故生死因皆滅生死滅故近於涅槃善男子具此十事是名菩薩善知十二因緣善男子菩薩復有十法名善知我何等為十菩薩作如是觀察我生誰家為是婆羅門家為是剎利家為是長者家為是下賤家菩薩雖生上族家而無憍慢想若生下賤處而作是念我本曾作不善諸業以惡業故今生下賤家以是因緣多修厭惡多修厭惡故欲得出家既出家已作是思惟我為何事而求出家夫出家法為自度脫亦度於彼以是因緣不應懈怠而自懶墮作是思惟我今出家當何不善若有少惡速疾除斷於諸善法深起愛樂歡喜無厭所未斷惡方便令斷如是復更觀察我等出家云何增廣善法善法增已當倍愛樂深心歡喜善法未增當令增廣我今依怙師僧增廣善法以是因緣於和上所若持戒若破戒若多聞若少聞若聰明若無智悉皆恭敬生世尊想於諸世尊恭敬供養信樂歡喜於和上所亦復如是於阿闍梨復生恭敬我依阿闍梨故善法增廣菩提法分未滿足者當令使滿諸結未斷者當令使斷於阿闍梨復生和上想供養如前愛樂歡喜增長右法損減左法如是左法不令增長復更觀察誰是我世尊一切種智是我世尊能一切覺能一切說救濟世間憐愍眾生具大悲心是大福田是我世尊天人之師以是因緣以是相貌應生信敬愛樂歡喜又復思惟我得大利遇佛世尊如來制戒我今寧捨身命終不毀犯如來制戒是名善受佛教我今當應從誰受供如我今者當從剎利婆羅門聚落城邑受彼供施令彼果報尊貴富樂我亦不應虛受人供如是剎利婆羅門聚落城邑皆作何想我今思惟有何功德而施飲食剎利婆羅門聚落城邑當念我是沙門作福田想我今應當具滿沙門所行之道比丘功德沙門功德福田淨業宜稱其名我今處生死中當自拔出我今已得出家善利我今初得無上大利我得出家即是無上大利我今能稱出家之法亦是無上大利我今當勤精進遠離懈怠亦疾速出生死災患善男子菩薩出家常應執念如是思惟善男子具此十事是名菩薩善知於我善男子菩薩復有十法名善知世法何等為十於自高人起卑賤想於憍慢人起恭敬想於諂曲人起質直想於妄語人起真實想於憎惡人起愛樂想於剛強人起柔軟想於不忍人起忍辱想於瞋忿人起慈心想於苦惱人起悲心想於多貪人起施與想善男子具此十事是名菩薩善知世法善男子菩薩復有十法名能生淨佛國土何等為十持戒清淨無闕戒無嫌戒於一切眾生心常平等同其事業具諸功德遠離名聞讚歎利養不染八法深信不疑勤修精進無有懈怠攝心禪定無諸錯亂善修多聞遠離無智利根聰慧滅除愚闇於瞋惱眾生恒修慈心除蓋障菩薩白佛言世尊若十事不具能生淨土不佛即答言善男子若能於一事具足無闕當知十事悉皆清淨以是義故名具十事得生淨土善男子具此十事是名菩薩能生淨佛國土善男子菩薩復有十法名胎不染污何等為十作諸形像如來塔寺若有毀壞嚴飾修治復以諸香泥塗於佛塔如來形像常以香湯洗浴於如來塔塗掃清淨於父母所躬自供養於和上阿闍梨同梵行者心常恭敬供養不為財利以此善根迴與一切眾生願令皆得胎不染污心常殷重如是思惟善男子具此十事是名菩薩胎不染污善男子菩薩復有十法名捨家出家何等為十無所受用於可染處終不親近背於五欲除諸愛渴於如來所制禁戒終不毀犯少欲知足衣服飲食床敷臥具趣得支命終不貪積於五欲所常生畏怖恒念厭離修集善法善男子具此十事是名菩薩捨家出家善男子菩薩復有十法名為正命何等為十心不諂曲不外現相貌而求利養不作抑揚顯己異眾不外弊五欲而心求利養不取非法財不取不清淨財不著利養不染利養而常知足於如法利恒生知足云何菩薩心不諂曲不以利養令身口意曲云何不身諂曲菩薩不為見檀越故現諸威儀云何作威儀見檀越時低視徐行如猫伺鼠是名身諂曲云何口諂曲菩薩不為利養作柔軟語作愛語作庠序語隨他所愛語隨他意語如是等語皆悉不作云何意諂曲口說知足而心貪著佛言內燒內熱口言知足心常貪著若不如是名不諂曲云何名不外現相貌菩薩不以見檀越時作諸相貌我衣服短少我鉢器減少湯藥臥具減少菩薩不以見檀越故作如是說云何名不作抑揚方便鼓動菩薩口終不言彼有檀越與我此物為憐愍故受我今持戒清淨具足多聞少欲信心檀越皆樂施給不作此說者是名不作抑揚云何名外弊五欲而心求利養菩薩終不外現苦行作五熱炙身拔髮自餓如是等苦而要財利於他利養不懷憎嫉亦無熱惱是名不外弊五欲心求利養云何名不取非法利養不輕秤小斗欺誑於他受人財物終不侵欺云何名不取不清淨財若有人施佛法僧物及僧祇物如是之物取為己用乃至博貿販賣出息生利而自入己如是等物名非法財菩薩摩訶薩遠離如是等物是名清淨活命菩薩若得利養不生我所想財利歸己亦不生能得想亦不作積聚守護想常念施與沙門婆羅門父母師長眷屬貧窮乞匃恒作是想若須食時當求支命於諸美味心無染著若不得時亦不憂惱亦不生熱不得令彼信心檀越生於不信若得如法利養皆與僧同能如是者佛亦印可諸菩薩眾所不譏呵亦為諸天常隨讚歎同梵行者心無譏嫌於利養中常生知足得離邪命善男子具此十事是名菩薩清淨活命善男子菩薩復有十法名不疲厭何等為十常為眾生久處生死心無疲厭為眾生故能受生死於無量苦亦無疲厭為聲聞人教修禪法不生疲厭心不輕賤修行覺法不生疲厭具菩提法不生疲厭雖求涅槃而不證涅槃漸深流注至菩提法岸善男子具此十事是名菩薩心不疲厭善男子菩薩復有十法名隨順佛教何等為十不住放逸處除諸放逸善攝其身亦不令身起諸過惡善攝其口亦不令口起諸過惡善攝其心亦不使令心起諸過惡畏後世苦而具一切善法修行一切善法而斷一切不善法說一切善法而毀呰一切惡法毀呰一切惡業修行一切善業於如來法不說其過消滅一切諸垢煩惱守護如來所制聖戒善男子具此十事是名菩薩順如來教善男子菩薩復有十法名和顏悅色離於顰蹙何等為十諸根澄淨諸根清淨諸根不闕諸根離垢諸根白淨除於惱害除諸結使得不起結使除嫌恨心遠離瞋恚除蓋障菩薩白佛言世尊如我解佛所說諸根清淨故得和顏悅色和顏悅色故離諸結使離諸結使故得不顰蹙佛言善男子如是如是諸根清淨和顏悅色除諸結使離於顰蹙善男子具此十事是名菩薩和顏悅色離於顰蹙善男子菩薩復有十法名為多聞何等為十見生死熾然如實而知見瞋恚熾然如實而知見無明闇亂生死熾然如實而知見一切有為法悉皆無常如實而知見一切有為法悉皆是苦如實而知見世間空如實而知一切法無我如實而知一切眾生著於調戲如實而知解一切法從因緣生如實而知寂滅涅槃如實而知但從聞思慧不取口語如是知已為眾生故深發大悲勤加修習具於精進善男子具此十事是名菩薩多聞善男子菩薩復有十法名持正法何等為十法欲壞時有五濁惡起德薄眾生多住邪道智燈欲滅無有導師能說正法諸大修多羅雖有深義無能說者亦無讀誦受持之者爾時菩薩見法壞時能受持經藏讚歎讀誦為人開示分別解說其中有人聞已生信心樂歡喜不為財利但欲聽法於說法者生世尊想於所聞法生甘露想作不死想如諸妙藥不惜身命勤求正法聞已修行善男子具此十事是名菩薩善能持法善男子菩薩復有十法名法王子何等為十以相具嚴身眾好如妙華諸根滿足無有缺減如來所親近法亦能親近如來所行道亦能順行如來所解法亦能順解成熟苦惱眾生善修學戒長夜勤行四無量心於如來所止之城亦能住中善男子具此十事是名菩薩法王之子善男子菩薩復有十法名出過帝釋護世之法何等為十於菩提心無有退轉一切眾魔不能動搖於一切佛所種諸善根能入一切甚深法藏於一切法得平等智於佛法中不從他信得清淨智不共聲聞辟支佛法住無生忍出過一切護世之法善男子具此十事是名菩薩出過一切帝釋護世之法善男子菩薩復有十法能知眾生根性內外結使何等為十若體性貪欲如實能知體性瞋恚如實能知體性愚癡如實能知善知煩惱上中下差體性內外如實能知善知善體性如實能知善知堅體性如實能知善知長體性如實能知善知慘惡體性如實能知善知一眾生亦知一切世界眾生體性善男子具此十事是名菩薩善知根性結使內外善男子菩薩復有十法名能成熟眾生何等為十應見佛身得度者即現佛身應見菩薩身得度者即現菩薩身應見緣覺身得度者即現緣覺身應見聲聞身得度者即現聲聞身應見帝釋身得度者即現帝釋身應見魔身得度者即現魔身應見梵王身得度者即現梵王身應見婆羅門身得度者即現婆羅門身應見剎利身得度者即現剎利身應見長者身得度者即現長者身如是等身隨其所應悉為現之善男子具此十事是名菩薩成熟眾生善男子菩薩復有十法名善調順何等為十質直柔軟無諂曲心無惱害心無垢污心常清淨心無麁獷心除瞋恚心除麁惡語多諸忍辱能止諍論善男子具此十事是名菩薩能善調順善男子菩薩復有十法名安樂共住何等為十正見清淨具足修行具足清淨戒具足諸所行處應出家法起煩惱處不於中住其心調柔於同梵行者如牛念犢修行平等常樂菩提第一正道唯佛為尊不求餘神善男子具此十事是名菩薩安樂共住善男子菩薩復有十法名為攝法何等為十以施攝眾生以樂攝眾生無盡施攝眾生利益攝眾生義益攝眾生說法攝眾生化導攝眾生除衰與利攝眾生同飲食攝眾生資命所須悉與共之攝眾生云何施攝眾生常以法施永濟其苦是名為施云何施樂施食令安無飢渴想是名施樂云何無盡施教修禪定遠離散亂是名無盡施云何利益施教授善法增長信心是名利益施云何義益施教如實法深了空相是名義益施云何說法施依修多羅隨所應聞終不邪說是名說法施云何化導施說如實法無錯謬相是名化導施云何名為除衰與利施勤滅惡法安置善法是名除衰與利施云何同飲食施所有飲食悉與眾共是名同飲食施云何名資命所須施象馬七珍乃至供身眾具雜物盡與眾共是名資命所須物施善男子具此十事法是名菩薩修行攝法善男子菩薩復有十法名為端正何等為十寂滅威儀不詐詭威儀清淨威儀人見愛敬威儀如月威儀視不厭足威儀意所悅樂威儀一切樂見威儀能使一切歡悅威儀能使一切信樂威儀善男子具此十事是名菩薩端正善男子菩薩復有十法名可依憑何等為十能擁護眾生使離煩惱能令眾生出於生死曠野嶮難能使眾生出生死魔竭能為無救眾生作親友處能為煩惱病眾生而作良醫無救護者能為救護無舍宅者為作舍宅無歸依者為作歸依無洲渚者為作洲渚未到者能令作到善男子具此十事是名菩薩常可依憑善男子菩薩復有十法名大藥樹何等為十譬如藥樹名曰善見若有眾生得樹根者而病除愈有得莖者而病除愈有得枝者而病除愈有得葉者而病除愈有得華者而病除愈有得果者而病除愈有見色者而病除愈有聞香者而病除愈有得味者而病除愈有得觸者而病除愈善男子菩薩摩訶薩亦復如是從初發心為無量眾生有若干種諸煩惱病有依捨得活有依戒得活有依忍得活有依精進得活有依禪定得活有依智慧得活有見法得活有聞聲得活有知味得活有同事得活善男子具此十事是名菩薩如大藥樹善男子菩薩復有十法名勤修福業何等為十常於三寶隨力供養於病者所施給醫藥於飢渴者隨施飲食見裸寒者施其衣服於和上阿闍梨常恭敬供養信受言教於同梵行者起迎恭敬禮拜問訊造作園林池井乃至穀帛施與一切及家奴婢僕使內外眷屬亦等施之與持戒沙門婆羅門常念親近往反恭事善男子具此十事是名菩薩勤修福業善男子菩薩復有十法名為善能作化何等為十於一佛國身相不動而能遍諸佛剎問答諮請於一佛國不動亦能悉遍一切佛國聽受妙法於一佛國不動能遍供養十方諸佛於一佛國不動而能遍諸佛國莊嚴菩提悉皆滿足於一佛國不動而於一切佛國初成佛時坐於道場菩提樹下恭敬供養尊重讚歎於一佛國不動能以自身現一切佛土坐於道場現成佛道於一佛土不動能現一切佛土轉於法輪於一佛土不動能現一切佛土入於涅槃於一佛土不動能現一切十方佛土應受化者悉現其身菩薩得無作神力於一切十方佛土不作變化想亦不作變化隨諸眾生所應見者悉皆現之爾時除蓋障菩薩白佛言世尊云何菩薩能作如是變化復言亦不作變化想亦作不變化善男子汝今諦聽我當說喻譬如日月光照四天下利益世間能於眾生常作利安而日月亦不作想我能照諸眾生有大利益然諸眾生悉蒙光照菩薩亦爾以本善業誓願因緣得無作法自然成就故能不作變化想亦不作變化然於一切有利益處悉現變化善男子具此十事是名菩薩變化善男子菩薩復有十法名速疾成阿耨多羅三藐三菩提何等為十修行布施令使布施滿足修行持戒不闕戒不譏嫌戒出過聲聞辟支佛戒清淨戒身滿足忍辱滿足精進滿足禪定滿足智慧滿足方便滿足願滿足力滿足智滿足過一切聲聞辟支佛從初地乃至九地菩薩所不能及善男子具此十事是名菩薩速疾得阿耨多羅三藐三菩提說是經時三千大千世界六種震動此三千大千世界中間諸須彌山王目真隣陀山摩訶目真隣陀山鐵圍山大鐵圍山寶山黑山如是諸山悉皆曲躬向伽耶山何以故如來自在神通力故三千大千世界中一切華樹一切果樹一切香樹皆來曲躬向伽耶山何以故如來自在神通力故無量億那由他百千億諸菩薩悉脫身上妙衣及諸瓔珞供養如來神通力故積過須彌若干種衣服瓔珞無量百千億帝釋護世梵天王等合掌頂禮曼陀羅華摩訶曼陀羅華散諸佛上曼殊沙華摩訶曼殊沙華盧之華摩訶盧之華以散佛上百千萬億諸天在虛空中皆散天衣作眾伎樂歡喜踊躍出大音聲各以天華供養於佛而作是言佛更出世再轉法輪眾生有福宿殖德本於過去佛所久種善根得聞此經聞之尚難況復信解書寫受持爾時無量百千摩睺伽於此演法出大雷音遍三千大千世界以種種香汁雨伽耶山無量百千龍王在於佛前作眾伎樂無量百千乾闥婆緊那羅以柔軟音讚歎供養遶伽耶山無量百千夜叉雨諸蓮華放清涼風無量百千他方諸佛皆出白毫相光供養如來及所說法出白毫相光作種種色青黃赤白紫頗梨色遶於三千大千世界除一切闇遶伽耶山從佛頂沒無量百千婆羅門剎利聚落城邑香華瓔珞末香衣服繒蓋幢幡以供養佛說是經時如是等無量供養七十二那由他菩薩得無生法忍無量百千眾生離諸塵垢得法眼淨無量百千億眾生發阿耨多羅三藐三菩提心伽耶山神名為無死與其眷屬皆從坐而起自入宮室取供養具而供養佛供養佛已白佛言世尊我憶往昔共七萬二千佛皆在此一伽耶山說是經典文字章句如今不異佛言快得善利汝等得聞如是寶雲經有一天子作如是念是伽耶山神久聞此法供養七萬二千佛云何不轉女身除蓋障菩薩摩訶薩知彼天子心之所念白佛言世尊以何因緣無死天神有大神德聞是法寶供養爾所諸佛云何不轉女身佛答言善男子為利益眾生故以何因緣為不可思議解脫善男子我憶過去於算數佛所見是無死天神發阿耨多羅三藐三菩提心無死天神有大威德神通供養賢劫千佛於此國土當得成佛號曰無死阿羅訶三藐三佛陀佛告無死今可現汝所成佛國土爾時無死天神即入現一切色三昧現一切色三昧已此三千大千世界地平如掌皆紺琉璃一切穢惡諸黑山等悉皆滅沒處處皆見劫鉢之樹眾寶樹眾香樹處處皆見流泉浴池八功德水充滿其中一切惡趣下賤之人悉皆不現國中無有女人之名處處皆有蓮華大如車輪菩薩而在其上結加趺坐彼無死佛在蓮華上坐為諸菩薩演說法要無量百千億釋梵四天王等圍遶又有無量百千萬億眾生悉來供養佛為說法次第諦聽無死天神從現一切色三昧起頂禮佛足右遶佛已即隱不現除蓋障菩薩摩訶薩白佛言世尊善男子善女人作幾許福得聞是經佛言若人至心善聽此經憶念受持讀誦書寫廣為人說佛言復有善男子善女人於此三千大千世界百千億劫修行布施不如善男子善女人信心清淨書寫供養以清淨心故得福甚多何以故財施微少法施廣大生死眾生於生死中作無量財施未曾得聞出世法施若善男子善女人使三千大千世界眾生皆立十善復有善男子善女人聞此正法次第受持讀誦廣分別說其福亦過於上何以故十善果報生此世界故若善男子善女人能令三千大千世界眾生悉得須陀洹果斯陀含果阿那含果阿羅漢果得辟支佛果設得如是功德猶故不如聞上一句之義次第受持讀誦書寫為人廣說何以故聲聞辟支佛功德皆從此經出故因於此經能出一切菩薩及諸佛出現於世若讀誦此經次第句義分別解說即是受持一切佛法何以故此經即是一切經母若不得此經諸大勝法皆悉不得此經即是菩薩具戒一切諸聲聞弟子皆從坐而起偏袒右肩合掌白佛言世尊我等於大生死聞是經故皆得出離佛言比丘如是如是爾時世尊普告大眾善男子善女人若國土方域有是經典文字章句次第當知此處即是道場處即是轉法輪處即是諸佛大塔像處有此經處即是世尊何以故善男子法即是菩提法即是轉法輪善男子此法即是佛供養於法即是供養佛若有說法法師處此處即是佛塔於此法師當生殷重想善知識想作示正道想見是法師應生愛樂信敬歡喜應起遠迎請令就坐應當讚歎善哉善哉快說法要若一劫若減一劫若過一劫讚歎如是讚歎猶不能盡何以故若人好樂法者種種讚歎尊重恭敬猶不能盡所行之處假使有人能以血灑地猶故不名盡心供養何以故如此法師則為受持如來一切佛種如此法師應如師子無異不應作下劣想不作毀害心著淨潔衣深生信敬得他讚歎而心不高亦不起我慢亦不輕他不為財利專心說法爾時釋提桓因白佛言世尊若有世界能說是經文字章句次第之處我當躬自將諸眷屬往彼供養擁護法師佛言善哉善哉憍尸迦是汝應作爾時除蓋障菩薩摩訶薩白佛言世尊此次第所說當云何名斯經善男子此經文字章句次第當名寶雲亦名寶藏亦名智燈亦名除蓋障菩薩之所受持爾時除蓋障菩薩及諸菩薩聞已諸大聲聞帝釋大梵護世天王摩醯首羅并諸天子而為上首乃至天龍夜叉乾闥婆阿修羅迦樓羅摩睺羅伽無量百千億眾皆稱善哉善哉歡喜奉行
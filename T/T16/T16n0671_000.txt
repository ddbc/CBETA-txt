歸命大智海毘盧遮那佛如是我聞一時婆伽婆住大海畔摩羅耶山頂上楞伽城中彼山種種寶性所成諸寶間錯光明赫炎如百千日照曜金山復有無量花園香樹皆寶香林微風吹擊搖枝動葉百千妙香一時流布百千妙音一時俱發重巖屈曲處處皆有仙堂靈室龕窟無數眾寶所成內外明徹日月光暉不能復現皆是古昔諸仙賢聖思如實法得道之處與大比丘僧及大菩薩眾皆從種種他方佛土俱來集會是諸菩薩具足無量自在三昧神通之力奮迅遊化五法自性二種無我究竟通達大慧菩薩摩訶薩而為上首一切諸佛手灌其頂而授佛位自心為境善解其義種種眾生種種心色隨種種心種種異念無量度門隨所應度隨所應見而為普現爾時婆伽婆於大海龍王宮說法滿七日已度至南岸時有無量那由他釋梵天王諸龍王等無邊大眾悉皆隨從向海南岸爾時婆伽婆遙望觀察摩羅耶山楞伽城光顏舒悅如動金山熈怡微笑而作是言過去諸佛應正遍知於彼摩羅耶山頂上楞伽城中說自內身聖智證法離於一切邪見覺觀非諸外道聲聞辟支佛等修行境界我亦應彼摩羅耶山楞伽城中為羅婆那夜叉王上首說於此法爾時羅婆那夜叉王以佛神力聞如來聲時婆伽婆離海龍王宮度大海已與諸那由他無量釋梵天王諸龍王等圍遶恭敬爾時如來觀察眾生阿梨耶識大海水波為諸境界猛風吹動轉識波浪隨緣而起爾時羅婆那夜叉王而自歎言我應請如來入楞伽城令我長夜於天人中與諸人天得大利益快得安樂爾時楞伽城主羅婆那夜叉王與諸眷屬乘花宮殿至如來所與諸眷屬從宮殿下遶佛三匝以種種伎樂樂於如來所持樂器皆是大青因陀羅寶而用造作大毘琉璃瑪瑙諸寶以為間錯無價色衣以用纏裹以梵聲等無量種音歌歎如來一切功德而說偈言心具於法藏離無我見垢世尊說諸行內心所知法白法得佛身內身所證法化身示化身時到入楞伽今此楞伽城過去無量佛及諸佛子等無量身受用世尊若說法無量諸夜叉能現無量身欲聞說法聲爾時羅婆那楞伽王以都吒迦種種妙聲歌歎如來諸功德已復更以伽他妙聲歌歎如來而說偈言如來於七日大海惡獸中渡海至彼岸出已即便住羅婆那王共妻子夜叉等及無量眷屬大智諸大臣叔迦婆羅那如是等天眾各各悉皆現無量諸神通乘妙花宮殿俱來到佛所到已下花殿禮拜供養佛依佛住持力即於如來前自說己名字我十頭羅剎願垂哀愍我及此城眾生受此楞伽城摩羅耶寶山過去無量佛於此楞伽城種種寶山上說身所證法如來亦應爾於此寶山中同諸過去佛亦說如是法願共諸佛子說此清淨法我及楞伽眾咸皆欲聽聞入楞伽經典過去佛讚歎內身智境界離所說名字我念過去世無量諸如來諸佛子圍遶說此修多羅如來於今日亦應為我等及諸一切眾說此甚深法未來諸世尊及諸佛子等於此寶山上亦說此深法今此楞伽城微妙過天宮牆壁非土石諸寶羅網覆此諸夜叉等已於過去佛修行離諸過畢竟住大乘內心善思惟如實念相應願佛憐愍故為諸夜叉說願佛天人師入摩羅耶山夜叉及妻子欲得摩訶衍甕耳等羅剎亦住此城中曾供養過去無量億諸佛今復願供養現在大法王欲聞內心行欲得摩訶衍願佛憐愍我及諸夜叉眾共諸佛子等入此楞伽城我所有宮殿妻子及眷屬寶冠諸瓔珞種種莊嚴具阿舒迦園林種種皆可樂及所乘花殿施佛及大眾我於如來所無有不捨物願大牟尼尊哀愍我受用我及諸佛子受佛所說法願佛垂哀愍為我受用說爾時三界尊聞夜叉請已即為夜叉說過去未來佛夜叉過去佛此勝寶山中憐愍夜叉故說內身證法未來佛亦爾於此寶山中為諸夜叉等亦說此深法夜叉此寶山如實修行人現見法行人乃能住此處夜叉今告汝我及諸佛子憐愍汝等故受汝施請說如來略答竟寂靜默然住羅婆那羅剎奉佛花宮殿如來及佛子受已即皆乘羅婆那夜叉亦自乘華殿以諸婇女樂樂佛到彼城到彼妙城已羅婆那夜叉及其夜叉妻夜叉男女等更持勝供具種種皆微妙供養於如來及諸佛子等諸佛及菩薩皆受彼供養羅婆那等眾供養說法者觀察所說法內身證境界供養大慧士數數而請言大士能問佛內身行境界我與夜叉眾及諸佛子等一切諸聽者咸請仁者問大士說法勝修行亦最勝我尊重大士請問佛勝行離諸外道邊亦離二乘過說內法清淨究竟如來地爾時佛神力復化作山城崔嵬百千相嚴飾對須彌無量億花園皆是眾寶林香氣廣流布芬馥未曾聞一一寶山中皆示現佛身亦有羅婆那夜叉眾等住十方佛國土及於諸佛身佛子夜叉王皆來集彼山而此楞伽城所有諸眾等皆悉見自身入化楞伽中如來神力作亦同彼楞伽諸山及園林寶莊嚴亦爾一一山中佛皆有大智問如來悉為說內身所證法出百千妙聲說此經法已佛及諸佛子一切隱不現羅婆那夜叉忽然見自身在己本宮殿更不見餘物而作是思惟向見者誰作說法者為誰是誰而聽聞我所見何法而有此等事彼諸佛國土及諸如來身如此諸妙事今皆何處去為是夢所憶為是幻所作為是實城邑為乾闥婆城為是翳妄見為是陽炎起為夢石女生為我見火輪為見火輪烟我所見云何復自深思惟諸法體如是唯自心境界內心能證知而諸凡夫等無明所覆障虛妄心分別而不能覺知能見及所見一切不可得說者及所說如是等亦無佛法真實體非有亦非無法相恒如是唯自心分別如見物為實彼人不見佛不住分別心亦不能見佛不見有諸行如是名為佛若能如是見彼人見如來智者如是觀一切諸境界轉身得妙身是即佛菩提爾時羅婆那十頭羅剎楞伽王見分別心過而不住於分別心中以過去世善根力故如實覺知一切諸論如實能見諸法實相不隨他教善自思惟覺知諸法能離一切邪見覺知善能修行如實行法於自身中能現一切種種色像而得究竟大方便解善知一切諸地上上自體相貌樂觀心意意識自體見於三界相續身斷離諸外道常見因智如實善知如來之藏善住佛地內心實智聞虛空中及自身中出於妙聲而作是言善哉善哉楞伽王諸修行者悉應如汝之所修學復作是言善哉楞伽王諸佛如來法及非法如汝所見若不如汝之所見者名為斷見楞伽王汝應遠離心意識如實修行諸法實相汝今應當修行內法莫著外義邪見之相楞伽王汝莫修行聲聞緣覺諸外道等修行境界汝不應住一切外道諸餘三昧汝不應樂一切外道種種戲論汝不應住一切外道圍陀邪見汝不應著王位放逸自在力中汝不應著禪定神通自在力中楞伽王如此等事皆是如實修行者行能降一切外道邪論能破一切虛妄邪見能轉一切見我見過能轉一切微細識行修大乘行楞伽王汝應內身入如來地修如實行如是修行者得轉上上清淨之法楞伽王汝莫捨汝所證之道善修三昧三摩跋提莫著聲聞緣覺外道三昧境界以為勝樂如毛道凡夫外道修行者汝莫分別楞伽王外道著我見有我相故虛妄分別外道見有四大之相而著色聲香味觸法以為實有聲聞緣覺見無明緣行以為實有起執著心離如實空虛妄分別專著有法而墮能見所見心中楞伽王此勝道法能令眾生內身覺觀能令眾生得勝大乘能生三有楞伽王此入大乘行能破眾生種種翳瞙種種識波不墮外道諸見行中楞伽王此是入大乘行非入外道行外道行者依於內身有我而行見識色二法以為實故見有生滅善哉楞伽王思惟此義如汝思惟即是見佛爾時羅婆那楞伽王復作是念我應問佛如實行法轉於一切諸外道行內心修行所觀境界離於應佛所作應事更有勝法所謂如實修行者證於法時所得三昧究竟之樂若得彼樂是則名為如實修行者是故我應問大慈悲如來世尊如來能燒煩惱薪盡及諸佛子亦能燒盡如來能知一切眾生心使煩惱如來遍至一切智處如來如實善能知解是相非相我今應以妙神通力見於如來見如來已未得者得已得者不退得無分別三昧三摩跋提得增長滿足如來行處爾時世尊如實照知楞伽王應證無生法忍時至憐愍十頭羅剎王故所隱宮殿還復如本身於種種寶網莊嚴山城中現爾時十頭羅剎楞伽王見諸宮殿還復如本一一山中處處皆見有佛世尊應正遍知三十二相妙莊嚴身而在山中自見己身遍諸佛前又見一切諸佛國土及諸國王念身無常由貪王位妻子眷屬五欲相縛無解脫期便捨國土宮殿妻妾象馬珍寶施佛及僧入於山林出家學道又見佛子在山林中勇猛精進投身餓虎師子羅剎以求佛道又見佛子在林樹下讀誦經典為人演說以求佛道又見菩薩念苦眾生坐於道場菩提樹下思惟佛道又見一一佛前皆有聖者大慧菩薩說於內身修行境界亦見一切夜叉眷屬圍遶而說名字章句爾時世尊智慧觀察現在大眾非肉眼觀如師子王奮迅視眄呵呵大笑頂上肉髻放無量光肩脇腰髀胸卐德處及諸毛孔皆放一切無量光明如空中虹如日千光如劫盡時大火熾然猛炎之相帝釋梵王四天王等於虛空中觀察如來見佛坐於須彌相對楞伽山頂上呵呵大笑爾時菩薩眾帝釋梵天四天王等作是思惟何因何緣如來應正遍知於一切法中而得自在未曾如是呵呵大笑復於自身出無量光默然而住專念內身智慧境界不以為勝如師子視觀楞伽王念如實行爾時聖者大慧菩薩摩訶薩先受楞伽羅婆那王所啟請已念楞伽王知諸一切大菩薩眾心行之法觀察未來一切眾生心皆樂於名字說法心迷生疑如說而取著於一切聲聞緣覺外道之行諸佛世尊離諸一切心識之行能笑大笑為彼大眾斷於疑心而問佛言如來何因何緣何事呵呵大笑佛告聖者大慧菩薩善哉善哉善哉大慧復善哉大慧汝能觀察世間妄想分別之心邪見顛倒汝實能知三世之事而問此事如汝所問智者之問亦復如是為自利利他故大慧此楞伽王曾問過去一切諸佛應正遍知如是二法今復現在亦欲問我如是二法此二法者一切聲聞緣覺外道未嘗知此二法之相大慧此十頭羅剎亦問未來一切諸佛如此二法爾時如來知而故問羅婆那王而作是言楞伽王汝欲問我隨汝疑心今悉可問我悉能答斷汝疑心令得歡喜楞伽王汝斷虛妄分別之心得地對治方便觀察如實智慧能入內身如實之相三昧樂行三昧佛即攝取汝身善住奢摩他樂境界中過諸聲聞緣覺三昧不淨之垢能住不動善慧法雲等地善知如實無我之法大寶蓮花王座上而坐得無量三昧而受佛職楞伽王汝當不久自見己身亦在如是蓮花王座上而坐法爾住持無量蓮花王眷屬無量菩薩眷屬各各皆坐蓮花王座而自圍遶迭相瞻視各各不久皆得住彼不可思議境界所謂起一行方便行住諸地中能見不可思議境界見如來地無量無邊種種法相一切聲聞緣覺四天王帝釋梵王等所未曾見爾時楞伽王聞佛世尊聽己問已彼於無垢無量光明大寶蓮花眾寶莊嚴山上無量天女而自圍遶現於無量種種異花種種異香散香塗香寶幢幡蓋寶冠瓔珞莊嚴身具復現世間未曾聞見種種勝妙莊嚴之具復現無量種種樂器過諸天龍夜叉乾闥婆阿修羅迦樓羅緊陀羅摩睺羅伽人非人等所有樂具復隨三界欲界色界無色界所有樂具皆悉化作復隨十方諸佛國土所有種種勝妙樂具皆悉化作化作無量大寶羅網遍覆一切諸佛菩薩大眾之上復竪無量種種寶幢羅婆那王作如是等變化事已身昇虛空高七多羅樹住虛空中雨種種伎樂雨種種花雨種種香雨種種衣滿虛空中如澍大雨以用供養佛及佛子雨供養已從上而下於虛空中即坐第二電光明大寶蓮花王種種寶山上爾時如來見其坐已發於微笑聽楞伽王問二種法時楞伽王白佛言世尊此二種法我已曾問過去諸佛應正遍知彼佛世尊已為我說世尊我今現在依名字章句亦問如來如來畢竟應為我說世尊應化化佛說此二法非根本如來世尊根本如來修集三昧樂境界者不說心識外諸境界善哉世尊如來自身於一切法而得自在惟願世尊應正遍知說此二法一切佛子及我己身亦願欲聞爾時世尊知而即告楞伽王言楞伽王汝問此二法爾時夜叉王更著種種金冠瓔珞金莊嚴具而作是言如來常說法尚應捨何況非法世尊云何言二法捨世尊何者是法何者非法世尊捨法云何有二以墮分別相中虛妄分別是有無法無大有大世尊阿梨耶識知名識相所有體相如虛空中有毛輪住不淨盡智所知境界世尊法若如是云何而捨佛告楞伽王楞伽王汝不見瓶等無常敗壞之法毛道凡夫分別境界差別之相楞伽王何故不如是取有法非法差別之相依毛道凡夫分別心有非聖證智以為可見楞伽王且置瓶等種種相事毛道凡夫心謂為有非謂聖人以為有法楞伽王譬如一火炎燒宮殿園林草木見種種火光明色炎各各差別依種種薪草木長短分別見有勝負之相此中何故不如是知有法非法差別之相楞伽王非但火炎依一相續身中見有種種諸相差別楞伽王如一種子一相續生牙莖枝葉華果樹林種種異相如是內外所生諸法無明及行陰界入等一切諸法三界所生皆有差別現樂形相言語去來勝智異相一相境界而取於相見下中上勝相染淨善不善相楞伽王非但種種法中見差別相覺如實道者內證行中亦有見於種種異相何況法非法無分別種種差別相楞伽王有法非法種種差別相楞伽王何者為法所謂一切外道聲聞緣覺毛道凡夫分別之見從因實物以為根本生種種法如是等法應捨應離莫取於相而生分別見自心法計以為實楞伽王無瓶實法而毛道凡夫虛妄分別法本無相如實知觀名捨諸法楞伽王何等為非法所謂無有身相唯自心滅妄想分別而諸凡夫見實法非實法菩薩如實見如是捨非法復次楞伽王何者復為非法所謂兔馬驢駝角石女兒等無身無相而毛道凡夫取以為無為世間義說於名字非取相如彼瓶等法可捨智者不取如是虛妄分別兔角等名字法亦是可捨是故捨法及非法楞伽王汝今問我法及非法云何捨我已說竟楞伽王汝言我於過去應正遍知已問此法彼諸如來已為我說楞伽王汝言過去者即分別相未來現在分別亦爾楞伽王我說真如法體是如實者亦是分別如分別色為實際為證實智樂修行無相智慧是故莫分別如來為智身智體心中莫分別意中莫取我人命等云何不分別意識中取種種境界如色形相如是莫取莫分別可分別復次楞伽王譬如壁上畫種種相一切眾生亦復如是楞伽王一切眾生猶如草木無業無行楞伽王一切法非法無聞無說楞伽王一切世間法皆如幻而諸外道凡夫不知楞伽王若能如是見如實見者名為正見若異見者名為邪見若分別者名為取二楞伽王譬如鏡中像自見像譬如水中影自見影如月燈光在屋室中影自見影如空中響聲自出聲取以為聲若如是取法與非法皆是虛妄妄想分別是故不知法及非法增長虛妄不得寂滅寂滅者名為一心一心者名為如來藏入自內身智慧境界得無生法忍三昧爾時聖者大慧菩薩與諸一切大慧菩薩俱遊一切諸佛國土承佛神力從坐而起更整衣服合掌恭敬以偈讚佛佛慧大悲觀世間離生滅猶如虛空花有無不可得佛慧大悲觀一切法如幻遠離心意識有無不可得佛慧大悲觀世間猶如夢遠離於斷常有無不可得佛慧大悲觀煩惱障智障二無我清淨有無不可得佛不入不滅涅槃亦不住離覺所覺法有無二俱離若如是觀佛寂靜離生滅彼人今後世離垢無染取爾時大慧菩薩摩訶薩如法偈讚佛已自說姓名我名為大慧願通達大乘今以百八問仰諮無上尊最勝世間解聞彼大慧問觀察諸眾生告諸佛子言汝等諸佛子及大慧諮問我當為汝說自覺之境界爾時聖者大慧菩薩摩訶薩聞佛聽問頂禮佛足合掌恭敬以偈問曰云何淨諸覺何因而有覺何因見迷惑何因有迷惑何因有國土化相諸外道云何名佛子寂靜及次第解脫何所至誰縛何因脫禪者觀何法何因有三乘何因緣生法何因作所作何因俱異說何因無而現何因無色定及與滅盡定何因想滅定何因從定覺云何因果生何因身去住何因觀所見何因生諸地破三有者誰何身至何所云何處而住云何諸佛子何因得神通及自在三昧何因得定心最勝為我說何因為藏識何因意及識何因見諸法何因斷所見云何性非性云何心無法何因說法相云何名無我何因無眾生何因有世諦何因不見常何因不見斷云何佛外道二相不相違何因當來世種種諸異部云何名為空何因念不住何因有胎藏何因世不動云何如幻夢說如揵闥婆陽炎水中月世尊為我說云何說覺支何因菩提分何因國亂動何因作有見何因不生滅何因如空花何因覺世間何因無字說云何無分別何因如虛空真如有幾種何名心幾岸何因地次第真如無次第何因二無我何因境界淨幾種智幾戒何因眾生生誰作諸寶性金摩尼珠等誰生於語言眾生種種異五明處伎術誰能如是說伽陀有幾種云何長短句法復有幾種解義復有幾何因飲食種何因生愛欲云何名為王轉輪及小王何因護國土諸天有幾種何因而有地何因星日月解脫有幾種行者有幾種弟子有幾種阿闍梨幾種如來有幾種本生有幾種摩羅有幾種異學有幾種自性有幾種心復有幾種云何施假名世尊為我說何因有風雲何因有黠慧何因有樹林世尊為我說何因象馬鹿何因人捕取何因為矬陋世尊為我說何因為六時何因成闡提男女及不男為我說其生何因修行退何因修行進教何等人修令住何等法諸眾生去來何因何像類何因致財富世尊為我說云何為釋種何因有釋種何因甘蔗種何因長壽仙長壽仙何親云何彼教授世尊如虛空為我分別說何因佛世尊一切時剎現種種名色類佛子眾圍遶何因不食肉云何制斷肉食肉諸種類何因故食肉何因日月形須彌及蓮花師子形勝相國土為我說亂側覆世界如因陀羅網一切寶國土何因為我說如箜篌琵琶鼓種種花形離日月光土何因為我說何等為化佛何等為報佛何等如智佛何因為我說云何於欲界不成等正覺云何色究竟離欲中得道如來般涅槃何人持正法世尊住久如正法幾時住如來立幾法各見有幾種比尼及比丘世尊為我說何因百變易何因百寂靜聲聞辟支佛世尊為我說何因世間通何因出世通何因七地心世尊為我說僧伽有幾種何因為破僧云何醫方論世尊為我說迦葉拘留孫拘那含是我常為諸佛子何故如是說何故說人我何故說斷常何故不但說唯有於一心何因男女林呵梨阿摩勒雞羅及鐵圍金剛等諸山次及無量山種種寶莊嚴仙樂人充滿世尊為我說大天佛聞彼所說諸偈句大乘諸度門諸佛心第一善哉善哉問大慧善諦聽我今當次第如汝問而說生及與不生涅槃空剎那趣至無自體佛波羅蜜子聲聞辟支佛外道無色者須彌海及山四天下土地日月諸星宿外道天修羅解脫自在通力思惟寂定滅及如意足覺支及道品諸禪定無量五陰及去來四空定滅盡發起心而說心意及意識無我法有五自性相所想所見能見二云何種種乘金摩尼珠性一闡提四大荒亂及一佛智境界教得眾生有無有象馬諸禽獸云何如捕取譬如因相應力說法云何何因有因果林迷惑如實但心無境界諸地無次第百變及無相醫方工巧論呪術諸明處何故而問我諸山須彌地其形量大小大海日月星云何而問我上中下眾生身各幾微塵肘步至十里四十及二十兔毫窓塵幾羊毛󰉕麥塵一升幾󰉕麥半升幾頭數一斛及十斛百萬及一億頻婆羅幾塵芥子幾微塵幾芥成草子幾草子成豆幾銖成一兩幾兩成一分如是次第數幾分成須彌佛子今何故不如是問我緣覺聲聞等諸佛及佛子身幾微塵成何故不問此火炎有幾塵風微塵有幾根根幾塵數毛孔眉幾塵何因則自在轉輪聖帝主何因王守護解脫廣略說種種眾生欲云何而問我何因諸飲食何因男女林金剛堅固山為我說云何何因如幻夢野鹿渴愛譬何因而有雲何因有六時何因種種味男女非男女何因諸莊嚴佛子何因問云何諸妙山仙樂人莊嚴解脫至何所誰縛云何縛云何禪境界涅槃及外道云何無因作何因可見縛何因淨諸覺何因有諸覺何因轉所作幸願為我說何因斷諸想何因出三昧破三有者誰何因身何處云何無人我何因依世說何因問我相云何問無我云何為胎藏汝何因問我何因斷常見何因心得定何因言及智界性諸佛子勘解師弟子種種諸眾生云何飲食魔虛空聰明施何因有樹林佛子何因問云何種種剎何因長壽仙何因種種師汝何因問我何因有醜陋修行不欲成色究竟成道云何而問我何因世間通何因為比丘云何化報佛何因而問我云何如智佛云何為眾僧箜篌鼓花剎云何離光明云何為心地佛子而問我此及餘眾生佛子所應問一一相相應遠離諸見過離諸外道法我說汝諦聽此上百八見如諸佛所說我今說少分佛子善諦聽生見不生見常見無常見相見無相見住異見非住異見剎那見非剎那見離自性見非離自性見空見不空見斷見非斷見心見非心見邊見非邊見中見非中見變見非變見緣見非緣見因見非因見煩惱見非煩惱見愛見非愛見方便見非方便見巧見非巧見淨見非淨見相應見非相應見譬喻見非譬喻見弟子見非弟子見師見非師見性見非性見乘見非乘見寂靜見非寂靜見願見非願見三輪見非三輪見相見非相見有無立見非有無立見有二見無二見緣內身聖見非緣內身聖見現法樂見非現法樂見國土見非國土見微塵見非微塵見水見非水見弓見非弓見四大見非四大見數見非數見通見非通見虛妄見非虛妄見雲見非雲見工巧見非工巧見明處見非明處見風見非風見地見非地見心見非心見假名見非假名見自性見非自性見陰見非陰見眾生見非眾生見智見非智見涅槃見非涅槃見境界見非境界見外道見非外道見亂見非亂見幻見非幻見夢見非夢見陽炎見非陽炎見像見非像見輪見非輪見揵闥婆見非揵闥婆見天見非天見飲食見非飲食見婬欲見非婬欲見見非見見波羅蜜見非波羅蜜見戒見非戒見日月星宿見非日月星宿見諦見非諦見果見非果見滅見非滅見起滅盡定見非起滅盡定見治見非治見相見非相見支見非支見巧明見非巧明見禪見非禪見迷見非迷見現見非現見護見非護見族姓見非族姓見仙人見非仙人見王見非王見捕取見非捕取見實見非實見記見非記見一闡提見非一闡提見男女見非男女見味見非味見作見非作見身見非身見覺見非覺見動見非動見根見非根見有為見非有為見因果見非因果見色究竟見非色究竟見時見非時見樹林見非樹林見種種見非種種見說見非說見比丘見非比丘見比丘尼見非比丘尼見住持見非住持見字見非字見大慧此百八見過去諸佛所說汝及諸菩薩當如是學爾時聖者大慧菩薩復白佛言世尊諸識有幾種生住滅佛告聖者大慧菩薩言大慧諸識生住滅非思量者之所能知大慧諸識各有二種生住滅大慧諸識二種滅者一者相滅二者相續滅大慧諸識又二種住一者相住二者相續住大慧諸識有二種生一者相生二者相續生大慧識有三種何等三種一者轉相識二者業相識三者智相識大慧有八種識略說有二種何等為二一者了別識二者分別事識大慧如明鏡中見諸色像大慧了別識亦如是見種種鏡像大慧了別識分別事識彼二種識無差別相迭共為因大慧了別識不可思議熏變因大慧分別事識分別取境界因無始來戲論熏習大慧阿梨耶識虛妄分別種種熏滅諸根亦滅大慧是名相滅大慧相續滅者相續因滅則相續滅因滅緣滅則相續滅大慧所謂依法依緣言依法者謂無始戲論妄想熏習言依緣者謂自心識見境界分別大慧譬如泥團微塵非異非不異金莊嚴具亦復如是非異非不異大慧若泥團異者非彼所成而實彼成是故不異若不異者泥團微塵應無差別大慧如是轉識阿梨耶識若異相者不從阿梨耶識生若不異者轉識滅阿梨耶識亦應滅而自相阿梨耶識不滅是故大慧諸識自相滅自相滅者業相滅若自相滅者阿梨耶識應滅大慧若阿梨耶識滅者此不異外道斷見戲論大慧彼諸外道作如是說所謂離諸境界相續識滅相續識滅已即滅諸識大慧若相續識滅者無始世來諸識應滅大慧諸外道說相續諸識從作者生不說識依眼色空明和合而生而說有作者大慧何者是外道作者勝人自在時微塵等是能作者復次大慧有七種自性何等為七一者集性自性二者性自性三者相性自性四者大性自性五者因性自性六者緣性自性七者成性自性復次大慧有七種第一義何等為七一者心境界二者智境界三者慧境界四者二見境界五者過二見境界六者過佛子地境界七者入如來地內行境界大慧此是過去未來現在諸佛如來應正遍知性自性第一義心大慧依此性自性第一義心諸佛如來畢竟得於世間出世間諸佛智慧眼同相別相諸法建立如所建立不與外道邪見共同大慧云何不與外道邪見共同所謂分別自心境界妄想見而不覺知自心想見大慧諸愚癡凡夫無有實體以為第一義說二見論復次大慧汝今諦聽我為汝說虛妄分別以為有物為斷三種苦何等為三謂無知愛業因緣滅自心所見如幻境界大慧諸沙門婆羅門作如是說本無始生依因果而現復作是說實有物住依諸緣故有陰界入生住滅以生者滅故大慧彼沙門婆羅門說相續體本無始有若生若滅若涅槃若道若業若果若諦破壞諸法是斷滅論非我所說何以故以現法不久當可得故不見根本故大慧譬如瓶破不得瓶用大慧譬如燋種不生芽等大慧彼陰界入是滅過去陰界入滅現在未來亦滅何以故因自心虛妄分別見故大慧無彼陰界入相續體故大慧若本無始生依三法生種種識者龜毛何故不生沙不出油汝之所立決定之義是即自壞汝說有無說生所成因果亦壞大慧若如是依三法因緣應生諸法因果自相過去現在未來有無諸相譬喻及阿含自覺觀地依自見薰心作如是說大慧愚癡凡夫亦復如是惡見所害邪見迷意無智妄稱一切智說大慧若復有沙門婆羅門見諸法離自性故如雲火輪揵闥婆城不生不滅故如幻陽炎水中月故如夢內外心依無始世來虛妄分別戲論而現故離自心虛妄分別可見因緣故離滅盡妄想說所說法故離身資生持用法故離阿梨耶識取境界相應故入寂靜境界故離生住滅法故如是思惟觀察自心以為生故大慧如是菩薩不久當得世間涅槃平等之心大慧汝巧方便開發方便觀察一切諸眾生界皆悉如幻如鏡中像故無因緣起遠離內境故自心見外境界故次第隨入無相處故次第隨入從地至地三昧境界故信三界自心幻故大慧如是修行者當得如幻三昧故入自心寂靜境界故到彼岸境界故離作者生法故得金剛三昧故入如來身故入如來化身故入諸力通自在大慈大悲莊嚴身故入一切佛國土故入一切眾生所樂故離心意意識境界故轉身得妙身故大慧諸菩薩摩訶薩如是修行者必得如來無上妙身大慧菩薩欲證如來身者當遠離陰界入心因緣和合法故遠離生住滅虛妄分別戲論故諸法唯心當如是知見三界因無始世來虛妄分別戲論而有故觀如來地寂靜不生故進趣內身聖行故大慧汝當不久得心自在無功用行究竟故如眾色隨摩尼寶化身入諸眾生微細心故以入隨心地故令諸眾生次第入地故是故大慧諸菩薩摩訶薩應當善知諸菩薩修行自內法故爾時聖者大慧菩薩摩訶薩復白佛言惟願世尊為諸菩薩摩訶薩說心意意識五法自體相應法門諸佛菩薩修行之處遠離自心邪見境界和合故能破一切言語譬喻體相故一切諸佛所說法心為楞伽城摩羅耶山大海中諸菩薩說觀察阿梨耶識大海波境界說法身如來所說法故爾時佛告聖者大慧菩薩摩訶薩言大慧有四因緣眼識生何等為四一者不覺自內身取境界故二者無始世來虛妄分別色境界薰習執著戲論故三者識自性體如是故四者樂見種種色相故大慧是名四種因緣於阿梨耶識海起大勇波能生轉識大慧如眼識起識一切諸根毛孔一時轉識生如鏡中像多少一時復有隨因緣次第生大慧猶如猛風吹境心海而識波生不斷因事相故迭共不相離故業體相使縛故不覺色體故而五識身轉故大慧不離彼五識因了別識相名為意識共彼因常轉故大慧五識及心識不作是念我迭共為因自心見虛妄分別取諸境界而彼各各不異相俱現分別境界如是彼識微細生滅以入修行三昧者不覺不知微細熏習而修行者作是心我滅諸識入三昧而修行者不滅諸識入三昧大慧熏集種子心不滅取外境界諸識滅大慧如是微細阿梨耶識行除佛如來及入地諸菩薩摩訶薩諸餘聲聞辟支佛外道修行者不能知故入三昧智力亦不能覺以其不知諸地相故以不知智慧方便差別善決定故以不能覺諸佛如來集諸善根故以不能知自現境界分別戲論故以不能入種種稠林阿梨耶識窟故大慧惟下中上如實修行者乃能分別見自心中虛妄見故能於無量國土為諸如來授位故得無量自在力神通三昧故依善知識佛子眷屬而能得見心意意識自心自體境界故分別生死大海以業愛無智以為因有故大慧是故如實修行者應推覓親近善知識故爾時世尊而說偈言譬如巨海浪斯由猛風起洪波鼓冥壑無有斷絕時梨耶識亦爾境界風吹動種種諸識浪騰躍而轉生青赤鹽珂乳味及於石蜜眾華與果實如日月光明非異非不異海水起波浪七識亦如是心俱和合生譬如海水動種種波浪轉梨耶識亦爾種種諸識生心意及意識為諸相故說諸識無別相非見所見相譬如海水波是則無差別諸識心如是異亦不可得心能集諸業意能觀集境識能了所識五識現分別爾時聖者大慧菩薩摩訶薩以偈問佛青赤諸色像自識如是見水波相對法何故如是說爾時世尊以偈答曰青赤諸雜色波中悉皆無說轉識心中為凡夫相說彼業悉皆無自心離可取可取及能取與彼波浪同身資生住持眾生惟識見是故現轉識水波浪相似大海波浪動鼓躍可分別阿梨耶識轉何故不覺知凡夫無智慧梨耶識如海波浪轉對法是故譬喻說爾時聖者大慧菩薩摩訶薩復說偈言日出光等照下中上眾生如來出世間為凡夫說實佛得究竟法何故不說實若說真實者彼心無真實譬如海波浪鏡中像及夢俱時而得現心境界亦然境界不具故是故次第現識者識所識意者然不然吾則以現見定中無如是譬如巧畫師及畫師弟子布綵圖眾像我說法亦爾綵色本無文非筆亦非器為眾生說故綺錯畫眾像言說離真實真實離名字我得真實處如實內身知離覺所覺相解如實為說此為佛子說愚者異分別種種皆如幻唯見非真實如是種種說隨事實不實為此人故說於彼為非說彼彼諸病人良醫隨處藥如來為眾生唯心應器說妄想非境界聲聞亦非分諸如來世尊自覺境界說復次大慧若菩薩摩訶薩欲知自心離虛妄分別能取可取境界相者當離憒閙離睡眠蓋初夜後夜常自覺悟修行方便離諸外道一切戲論離聲聞緣覺乘相當通達自心現見虛妄分別之相復次大慧菩薩摩訶薩建立住持智慧心相者於上聖智三相當勤修學大慧何等為上聖智三相所謂無所有相一切諸佛自願住持相內身聖智自覺知相修行此已能捨跛驢智慧之相得勝子第八地三相修行大慧何者無所有相謂觀聲聞緣覺外道相大慧何者一切諸佛自願住持相謂諸佛本自作願住持諸法大慧何者內身聖智自覺知相一切法相無所執著得如幻三昧身諸佛地處進趣修行大慧是名上聖智三相若成就此三相者能到自覺聖智境界是故大慧諸菩薩摩訶薩求上聖智三相者當如是學爾時聖者大慧菩薩摩訶薩知諸大菩薩眾心之所念承佛如來住持之力問於如來名聖智行分別法門體世尊願為我說名聖智行分別法門體依百八見分別說如來應正遍知依此百八見為諸菩薩摩訶薩分別說自相同相妄想分別體修行差別法大慧諸菩薩善得此妄想分別自體法行差別能清淨人無我法無我善解諸地過諸聲聞辟支佛禪定三摩跋提之樂得諸佛如來不可思議境界修行故得離五法自體相行入諸佛法身體真實行故得如來法身善決定處如幻境界所成故一切國土從兜率天阿迦尼吒處得如來法身故佛告聖者大慧菩薩有一種外道邪見執著空無所有妄想分別智因有二自體無體分別兔角無如兔角無諸法亦無大慧復有餘外道見四大功德實有物見各各有差別相實無兔角虛妄執著妄想分別實有牛角大慧彼諸外道墮於二見不知唯心妄想分別增長自心界大慧如身資生器世間等惟是心分別不得分別兔角離於有無大慧不得分別一切諸法離於有無大慧若有人離於有無作如是言無有有兔角分別不得分別無有有兔角彼人見相待因不得分別無兔角何以故大慧乃至觀察微細微塵不見實事離聖人智境界不得分別有牛角爾時聖者大慧菩薩摩訶薩白佛言世尊世尊愚癡凡夫不見分別相而比智分別彼人見無佛告聖者大慧菩薩言大慧非觀分別心彼人無相何以故因虛妄分別心依角有分別心大慧依止虛妄角有分別心是故依依止因離相待法非見法彼無角大慧若離分別心更有分別應離角有非因角有大慧若不離彼分別心彼法乃至觀察微塵不見有實物大慧不離於心彼法應無以彼二法有無不可得若爾見何等法有何等法無大慧若不如是見有無不得分別有無此義云何見有牛角見無兔角不得如是分別大慧以因不相似故有無義不成以諸外道凡夫聲聞說有無義二俱不成故大慧復有餘外道見色有因妄想執著形相長短見虛空無形相分齊見諸色相異於虛空有其分齊大慧虛空即是色以色大入虛空故大慧色即是虛空依此法有彼法依彼法有此法故以依色分別虛空依虛空分別色故大慧四大種生自相各別不住虛空而四大中非無虛空大慧兔角亦如是因牛角有言兔角無大慧又彼牛角析為微塵分別微塵相不可得見彼何等何等法有何等何等法無而言有耶無耶若如是觀餘法亦然爾時佛告聖者大慧菩薩言大慧汝當應離兔角牛角虛空色異妄想見等大慧汝亦應為諸菩薩說離兔角等相大慧汝應當知自心所見虛妄分別之相大慧汝當於諸佛國土中為諸佛子說汝自心現見一切虛妄境界爾時世尊重說偈言色於心中無心依境見有內識眾生見身資生住處心意與意識自性及五法二種無我淨如來如是說長短有無等展轉互相生以無故成有以有故成無分別微塵體不起色妄想但心安住處惡見不能淨非妄智境界聲聞亦不知如來之所說自覺之境界爾時聖者大慧菩薩摩訶薩為淨自心現流復請如來而作是言世尊云何淨除自心現流為次第淨為一時耶佛告聖者大慧菩薩摩訶薩言大慧淨自心現流次第漸淨非為一時大慧譬如菴摩羅果漸次成熟非為一時大慧眾生清淨自心現流亦復如是漸次清淨非為一時譬如陶師造作諸器漸次成就非為一時大慧諸佛如來淨諸眾生自心現流亦復如是漸次而淨非一時淨大慧譬如大地生諸樹林藥草萬物漸次增長非一時成大慧諸佛如來淨諸眾生自心現流亦復如是漸次而淨非一時淨大慧譬如有人學諸音樂歌舞書畫種種伎術漸次而解非一時知大慧諸佛如來淨諸眾生自心現流亦復如是漸次而淨非一時淨大慧譬如明鏡無分別心一時俱現一切色像如來世尊亦復如是無有分別淨諸眾生自心現流一時清淨非漸次淨令住寂靜無分別處大慧譬如日月輪相光明一時遍照一切色像非為前後大慧如來世尊亦復如是為令眾生離自心煩惱見薰習氣過患一時示現不思議智最勝境界大慧譬如阿梨耶識分別現境自身資生器世間等一時而知非是前後大慧報佛如來亦復如是一時成熟諸眾生界置究竟天淨妙宮殿修行清淨之處大慧譬如法佛報佛放諸光明有應化佛照諸世間大慧內身聖行光明法體照除世間有無邪見亦復如是復次大慧法佛報佛說一切法自相同相故因自心現見薰習相故因虛妄分別戲論相縛故如所說法無如是體故大慧譬如幻師幻作一切種種形像諸愚癡人取以為實而彼諸像實不可得復次大慧虛妄法體依因緣法執著有實分別而生大慧如巧幻師依草木瓦石作種種事依於呪術人工之力成就一切眾生形色身分之相名幻人像眾生見幻種種形色執著為人而實無人大慧眾生雖見以為是人無實人體大慧因緣法體隨心分別亦復如是以見心相種種幻故何以故以執著虛妄相因分別心熏習故大慧是名分別虛妄體相大慧是名報佛說法之相大慧法佛說法者離心相應體故內證聖行境界故大慧是名法佛說法之相大慧應化佛所作應佛說施戒忍精進禪定智慧故陰界入解脫故建立識想差別行故說諸外道無色三摩跋提次第相大慧是名應佛所作應佛說法相復次大慧法佛說法者離攀緣故離能觀所觀故離所作相量相故大慧非諸凡夫聲聞緣覺外道境界故以諸外道執著虛妄我相故是故大慧如是內身自覺修行勝相當如是學大慧汝當應離見自心相以為非實復次大慧聲聞乘有二種差別相謂於內身證得聖相故執著虛妄相分別有物故大慧何者聲聞內身證得聖相謂無常苦空無我境界故真諦離欲寂滅故陰界入故自相同相故內外不滅相故見如實法故得心三昧得心三昧已得禪定解脫三昧道果三摩跋提不退解脫故離不可思議薰習變易死故內身證得聖樂行法住聲聞地故大慧是名聲聞內身證得聖相大慧菩薩摩訶薩入諸聲聞內證聖行三昧樂法而不取寂滅空門樂不取三摩跋提樂以憐愍眾生故起本願力行是故雖知不取為究竟大慧是名聲聞內身證聖修行樂相大慧菩薩摩訶薩應當修行內身證聖修行樂門而不取著大慧何者是聲聞分別有物執著虛妄相謂於四大堅濕熱動相青黃赤白等相故無作者而有生故自相同相故斟量相應阿含先勝見善說故依彼法虛妄執著以為實有大慧是名聲聞分別有物執著虛妄相大慧菩薩摩訶薩於彼聲聞法應知而捨捨已入法無我相入法無我相已入人無我觀察無我相已次第入諸地大慧是名聲聞分別有物執著虛妄相大慧所言聲聞乘有二種相者我已說竟爾時聖者大慧菩薩摩訶薩復白佛言世尊世尊所說常不可思議法內身證聖境界法第一義法世尊外道亦說常不可思議因果此義云何佛告聖者大慧菩薩言大慧諸外道說常不可思議因果不成何以故大慧諸外道說常不可思議非因自相相應故大慧諸外道說常不可思議若因自相不相應者此何等法何等法了出是故外道不得言常不可思議復次大慧諸外道說常不可思議者若因自相相應者應成無常不可思議以有因相故是故不成常不可思議大慧我說常不可思議第一義常不可思議與第一義相因果相應以離有無故以內身證相故以有彼相故以第一義智因相相應以離有無故以非所作故與虛空涅槃寂滅譬喻相應故是故常不可思議是故大慧我說常不可思議不同外道常不可思議論大慧此常不可思議諸佛如來應正遍知實是常法以諸佛聖智內身證得故非心意意識境界故大慧是故菩薩摩訶薩應當修行常不可思議內身所證聖智行法復次大慧諸外道常不可思議無常法相因相應故是故無常非因相而得名故是故常法不可思議大慧若諸外道常不可思議見有無法而言常以彼法比智知言有常大慧我亦如是即因此法作有無見無常應常何以故以無因故復次大慧諸外道說若因相相應成常不可思議以彼外道言因自相有無故者同於兔角大慧此常不可思議諸外道等但虛妄分別何以故以無兔角但虛妄分別故自因相無故大慧我常不可思議惟內身證相因故離作有無法故是故常不可思議以無外相故常法相應故大慧諸外道等見無外相比智知常不可思議以為常彼外道等不知常不可思議自因相彼因相故以內身聖智證境界相故大慧彼外道於我法不應為說復次大慧諸聲聞辟支佛畏生死妄想苦而求涅槃不知世間涅槃無差別故分別一切法與非法而滅諸根不取未來境界妄取以為涅槃不知內身證修行法故不知阿梨耶識轉故大慧是故彼愚癡人說有三乘法而不能知唯心想寂滅得寂滅法是故彼無智愚人不知過去未來現在諸佛如來應正遍知自心見境界故執著外心境界故是故大慧彼愚癡人於世間生死輪中常轉不住復次大慧過去未來現在一切諸佛皆說諸法不生何以故謂自心見有無法故若離有無諸法不生故是故大慧一切法不生大慧一切法如兔角驢駝等角大慧愚癡凡夫妄想分別分別諸法是故一切諸法不生大慧一切諸法自體相不生是內身證聖智境界故非諸凡夫自體分別二境界故大慧是阿梨耶識身資生器世間去來自體相故見能取可取轉故諸凡夫墮於生住滅二相心故分別諸法生有無故大慧汝應知如是法故復次大慧我說五種乘性證法何等為五一者聲聞乘性證法二者辟支佛乘性證法三者如來乘性證法四者不定乘性證法五者無性證法大慧何者聲聞乘性證法謂說陰界入法故說自相同相證智法故彼身毛孔熙怡欣悅樂修相智不修因緣不相離相故大慧是名聲聞乘性證法故彼聲聞人邪見證智離起麁煩惱不離無明熏習煩惱見己身證相謂初地中乃至五地六地離諸煩惱同己所離故熏習無明煩惱故墮不可思議變易死故而作是言我生已盡梵行已立所作已辦不受後有如是等得入人無我乃至生心以為得涅槃故大慧復有餘外道求證涅槃而作是言覺知我人眾生壽命作者受者丈夫以為涅槃大慧復有餘外道見一切諸法依因而有生涅槃心故大慧彼諸外道無涅槃解脫以不見法無我故大慧是名聲聞乘外道性於非離處而生離想大慧汝應轉此邪見修行如實行故大慧何者辟支佛乘性證法謂聞說緣覺證法舉身毛竪悲泣流淚不樂憒閙故觀察諸因緣法故不著諸因緣法故聞說自身種種神通若離若合種種變化其心隨入故大慧是名緣覺乘性證法汝當應知隨順緣覺說大慧何者如來乘性證法大慧如來乘性證法有四種何等為四一者證實法性二者離實法證性三者自身內證聖智性四者外諸國土勝妙莊嚴證法性大慧若聞說此一一法時但阿梨耶心見外身所依資生器世間不可思議境界不驚不怖不畏者大慧當知是證如來乘性人大慧是名如來乘性證法人相大慧何者不定乘性證法大慧若人聞說此三種法於一一中有所樂者隨順為說大慧說三乘者為發起修行地故說諸性差別非究竟地為欲建立畢竟能取寂靜之地故大慧彼三種人離煩惱障熏習得清淨故見法無我得三昧樂行故聲聞緣覺畢竟證得如來法身故爾時世尊重說偈言逆流修無漏往來及不還應供阿羅漢是等心亂惑我說於三乘一乘及非乘諸聖如實解凡夫不能知第一義法門遠離於二教建立於三乘為住寂靜處諸禪及無量無色三摩提無想定滅盡亦皆心中無大慧何者無性乘謂一闡提大慧一闡提者無涅槃性何以故於解脫中不生信心不入涅槃大慧一闡提者有二種何等為二一者焚燒一切善根二者憐愍一切眾生作盡一切眾生界願大慧云何焚燒一切善根謂謗菩薩藏作如是言彼非隨順修多羅毘尼解脫說捨諸善根是故不得涅槃大慧憐愍眾生作盡眾生界願者是為菩薩大慧菩薩方便作願若諸眾生不入涅槃者我亦不入涅槃是故菩薩摩訶薩不入涅槃大慧是名二種一闡提無涅槃性以是義故決定取一闡提行大慧菩薩白佛言世尊此二種一闡提何等一闡提常不入涅槃佛告大慧菩薩摩訶薩一闡提常不入涅槃何以故以能善知一切諸法本來涅槃是故不入涅槃非捨一切善根闡提何以故大慧彼捨一切善根闡提若值諸佛善知識等發菩提心生諸善根便證涅槃何以故大慧諸佛如來不捨一切諸眾生故是故大慧菩薩一闡提常不入涅槃復次大慧菩薩摩訶薩當善知三法自體相大慧何等三法自體相一者虛妄分別名字相二者因緣法體自相相三者第一義諦法體相大慧何者虛妄分別名字相謂從名字虛妄分別一切法相是名虛妄分別名字之相大慧何者因緣法體自相相大慧因緣法體自相相者從境界事生故大慧因緣法體境界事相諸佛如來應正遍知說虛妄分別差別有二種何等二種一者妄執名字戲論分別二者妄執名字相分別境界相事相大慧何者妄執名字相境界相事相謂即彼內外法自相同相大慧是名因緣法體二種自相相以依彼法觀彼法生故大慧是名因緣法體自相相大慧何者第一義諦法體相謂諸佛如來離名字相境界相事相相聖智修行境界行處大慧是名第一義諦相諸佛如來藏心爾時世尊重說偈言名相分別事及法有二相真如正妙智是第一義相大慧是名觀察五法自相法門諸佛菩薩修行內證境界之相汝及諸菩薩應如是學復次大慧菩薩摩訶薩應當善觀二無我相大慧何等二種一者人無我智二者法無我智云何人無我智謂離我我所陰界入聚故無智業愛生故依眼色等虛妄執著故自心現見一切諸根器身屋宅故自心分別分別故分別分別識故如河流種子燈焰風雲念念展轉前後差別輕躁動轉如猨猴蠅等愛樂不淨境界處故無厭足如火故因無始來戲論境界熏習故猶如轆轤車輪機關於三界中生種種色種種身如幻起尸大慧如是觀諸法相巧方便智是名善知人無我智境界之相大慧何者法無我智謂如實分別陰界入相大慧菩薩觀察陰界入等無我我所陰界入聚因業愛繩迭共相縛因緣生故無我無作者大慧陰界入等離同相異相故依不實相分別得名愚癡凡夫妄相分別以為有故非證實者見以為有大慧菩薩如是觀察心意意識五法體相一切離故諸因緣無是名善知諸法無我智境界相大慧菩薩善知諸法無我已觀察真如修寂靜行不久當得初歡喜地善能觀察歡喜地已如是諸地次第轉明乃至得證法雲之地菩薩住彼法雲地已無量諸寶間錯莊嚴大蓮華王座大寶宮殿如實業幻境界所生而坐其上一切同行諸佛子等恭敬圍遶十方諸佛申手灌頂授於佛位如轉輪王灌太子頂過佛子地過佛子地已觀諸佛法如實修行於諸法中而得自在得自在已名得如來無上法身以見法無我故大慧是名如實法無我相大慧汝及諸菩薩應如是學爾時聖者大慧菩薩復白佛言世尊世尊有無謗相願為我說世尊我及諸菩薩摩訶薩若聞得離有無邪見速得阿耨多羅三藐三菩提得阿耨多羅三藐三菩提已遠離斷常邪見建立便能建立諸佛正法爾時世尊復受聖者大慧菩薩摩訶薩請已而說偈言心中無斷常身資生住處惟心愚無智無物而見有爾時世尊於此偈義復重宣說告聖者大慧菩薩言大慧有四種建立謗相何等為四一者建立非有相二者建立非正見相三者建立非有因相四者建立非有體相大慧是名四種建立大慧何者是謗相大慧觀察邪見所建立法不見實相即謗諸法言一切無大慧是名建立謗相復次大慧何者建立非有相謂分別陰界入非有法無始來戲論非有實故而執著同相異相此法如是如是畢竟不異大慧依此無量世來煩惱薰習執著而起大慧是名建立非有相大慧何者建立非正見相大慧彼陰界入中無我人眾生壽者作者受者而建立邪見謂有我等故大慧是名建立非正見相大慧何者建立非有因相謂初識不從因生本不生後時生如幻本無因物而有因眼色明念故識生生已還滅大慧是名建立非有因相大慧何者建立非有體謗法相謂虛空滅涅槃無作無物建立執著大慧彼三法離有無故大慧一切諸法如兔馬驢駝角毛輪等故離有無建立相故大慧建立謗相者諸凡夫虛妄分別故不知但是心見諸法是有非聖人所見故大慧是名建立非有體謗法相大慧汝當遠離不正見建立謗法相故復次大慧諸菩薩摩訶薩如實知心意意識五法體相二種無我為安隱眾生現種種類像如彼虛妄無所分別依因緣法而有種種大慧菩薩摩訶薩亦復如是依眾生現種種色如如意寶隨諸一切眾生心念於諸佛土大眾中現如幻如夢如響如水中月鏡中像故遠離諸法不生不滅非常非斷故現佛如來離諸聲聞緣覺乘故聞諸佛法即得無量百千萬億諸深三昧得三昧已依三昧力從一佛土至一佛土供養諸佛示現生於諸宮殿中讚歎三寶現作佛身菩薩聲聞大眾圍遶令諸一切眾生得入自心見境為說外境無物有物令得遠離建立有無法故爾時世尊重說偈言佛子見世間惟心無諸法種類非身作得力自在成爾時聖者大慧菩薩復請佛言惟願世尊為我等說一切法空無生無二離自體相我及一切諸菩薩眾知諸法空無生無二離自體相已離有無妄想速得阿耨多羅三藐三菩提爾時佛告聖者大慧菩薩摩訶薩言善哉善哉善哉大慧諦聽諦聽我當為汝廣分別說大慧白佛言善哉世尊唯然受教佛告大慧言大慧空者即是妄想法體句大慧依執著妄想法體說空無生無體相不二大慧空有七種何等為七一者相空二者一切法有物無物空三者行空四者不行空五者一切法無言空六者第一義聖智大空七者彼彼空大慧何者是相空謂一切法自相同相空見迭共積聚大慧觀察一一法自相同相無一法可得離自相他相二相無相可住可見是故名為自相空大慧何者一切法有物無物空謂自體相實有法生大慧諸法自體相有無俱空是故名為自體相有物無物空大慧何者是行空謂諸陰等離我我所依因作業而得有生大慧是故名為行空大慧何者不行空謂陰法中涅槃未曾行大慧是名不行空大慧何者一切法無言空謂妄想分別一切諸法無言可說大慧是名一切法無言空大慧何者第一義聖智大空謂自身內證聖智法空離諸邪見熏習之過大慧是名第一義聖智大空大慧何者彼彼空謂何等何等法處彼法無此法有彼法有此法無是故言空大慧我昔曾為鹿母說殿堂空者無象馬牛羊等名為空有諸比丘等名為不空而殿堂殿堂體無比丘比丘體亦不可得而彼象馬牛羊等非餘處無大慧如是諸法自相同相亦不可得離此彼處是故我言彼彼空大慧是名七種空大慧此彼彼空最為麁淺大慧汝當應離彼彼空不須修習大慧言何者不生大慧自體不生而非不生依世諦故說名為生依本不生故言不生大慧言何者無體相大慧我說無體相者一切諸法體本不生是故我言諸法無體而相續體剎那不住大慧以見異異相故是故一切法無體相大慧言何者名為不二法相大慧二法相者謂日光影長短黑白彼如是等法各各別名不得言不二大慧如世間涅槃一切諸法各各有二大慧何等涅槃彼處無世間何處世間彼處無涅槃以異因相故是故我言一切諸法不二一切諸法不二者世間涅槃無二故是故汝應修學諸法空不生無體不二故爾時世尊重說偈言我常說空法遠離於斷常生死如幻夢而彼業不失虛空及涅槃滅二亦如是凡夫分別生聖人離有無爾時佛告聖者大慧菩薩摩訶薩言大慧一切法空不生無體不二相入於諸佛如來所說修多羅中凡諸法門皆說此義大慧一切修多羅隨諸一切眾生心故分別顯示大慧譬如陽焰迷惑禽獸虛妄執著生於水想而陽焰中實無有水大慧一切修多羅說法亦復如是為諸凡夫自心分別令得歡喜非如實聖智在於言說大慧汝應隨順於義莫著所說名字章句爾時聖者大慧菩薩摩訶薩白佛言世尊世尊如修多羅說如來藏自性清淨具三十二相在於一切眾生身中為貪瞋癡不實垢染陰界入衣之所纏裹如無價寶垢衣所纏如來世尊復說常恒清涼不變世尊若爾外道亦說我有神我常在不變如來亦說如來藏常乃至不變世尊外道亦說有常作者不依諸緣自然而有周遍不滅若如是者如來外道說無差別佛告聖者大慧菩薩言大慧我說如來藏常不同外道所有神我大慧我說如來藏空實際涅槃不生不滅無相無願等文辭章句說名如來藏大慧如來應正遍知為諸一切愚癡凡夫聞說無我生於驚怖是故我說有如來藏而如來藏無所分別寂靜無相說名如來藏大慧未來現在諸菩薩等不應執著有我之相大慧譬如陶師依於泥聚微塵輪繩人功手木方便力故作種種器大慧如來世尊亦復如是彼法無我離諸一切分別之相智慧巧便說名如來藏或說無我或說實際及涅槃等種種名字章句示現如彼陶師作種種器是故大慧我說如來藏不同外道說有我相大慧我說如來藏者為諸外道執著於我攝取彼故說如來藏令彼外道離於神我妄想見心執著之處入三解脫門速得阿耨多羅三藐三菩提大慧以是義故諸佛如來應正遍知說如來藏是故我說有如來藏不同外道執著神我是故大慧為離一切外道邪見諸佛如來作如是說汝當修學如來無我相法爾時世尊重說偈言人我及於陰眾緣與微塵自性自在作唯心妄分別爾時聖者大慧菩薩觀察未來一切眾生復請佛言唯願世尊為諸菩薩說如實修行法彼諸菩薩聞說如實修行之法便得成就如實修行者佛告聖者大慧菩薩摩訶薩言大慧有四種法得名為大如實修行者何等為四一者善知自心現見故二者遠離生住滅故三者善解外法有無故四者樂修內身證智故大慧菩薩成就如是四法得成就大如實修行者大慧何者菩薩摩訶薩觀察三界但是一心作故離我我所故無動無覺故離取捨故從無始來虛妄執著三界薰習戲論心故種種色行常繫縛故身及資生器世間中六道虛妄現故大慧是名諸菩薩摩訶薩善知自心現見相大慧云何一切菩薩摩訶薩見遠離生住滅法謂觀諸法如幻如夢故一切諸法自他二種無故不生以隨自心現知見故以無外法故諸識不起觀諸因緣無積聚故見諸三界因緣有故不見內外一切諸法無實體故遠離生諸法不正見故入一切法如幻相故菩薩爾時名得初地無生法忍遠離心意意識五法體相故得二無我如意意身乃至得第八不動地如意意身故大慧菩薩白佛言世尊何故名為如意意身佛告大慧隨意速去如念即至無有障礙名如意身大慧言如意者於石壁山障無量百千萬億由旬念本所見種種境界自心中縛不能障礙自在而去大慧如意身者亦復如是得如幻三昧自在神力莊嚴其身進趣一切聖智種類身無障礙隨意而去以念本願力境界故為化一切諸眾生故大慧是名菩薩摩訶薩遠離生住滅相大慧云何菩薩摩訶薩善解外法有無之相所謂菩薩見一切法如陽焰如夢如毛輪故因無始來執著種種戲論分別妄想薰習故見一切法無體相求證聖智境界修行故大慧是名菩薩善解外法有無之相即成就大如實修行者大慧汝應如是修學爾時聖者大慧菩薩復請佛言世尊唯願世尊說一切法因緣之相我及一切諸菩薩等善知諸法因緣之相離於有無不正見等妄想分別諸法次第一時生過佛告大慧菩薩言大慧一切諸法有於二種因緣集相所謂內外大慧外法因緣集相者所謂泥團等柱輪繩人功方便緣故則有瓶生大慧如泥團等因緣生瓶如是縷疊草席種牙湩等人功生酪生酪已生酥生酥已得醍醐大慧是名外法因緣集相從下上上應知大慧何者內法因緣集相大慧所謂無明業愛如是等法名內因緣集相大慧因無明等陰界入等而得名為因緣集相而諸凡夫虛妄分別各見別相大慧因有六種何等為六一者當因二者相續因三者相因四者作因五者了因六者相待因大慧當因者作因已能生內外法大慧相續因者能攀緣內外法陰種子等大慧相因者能生相續次第作事而不斷絕大慧作因者能作增上因如轉輪王大慧了因者妄想事生已能顯示如燈照色等大慧相待因者於滅時不見虛妄生法相續事斷絕故大慧如是諸法凡夫自心虛妄分別大慧是諸法非次第生非一時生何以故大慧若一切法一時生者因果不可差別以不見因果身相故若次第生者未得身相不得言次第生如未有子不能言父大慧愚癡凡夫自心觀察次第相續不相應故作如是言因緣次第緣所緣緣增上緣等能生諸法大慧如是次第諸法不生大慧虛妄分別取法體相一時次第俱亦不生復次大慧自心中見身及資生故大慧自相同相外法無法是故次第一時不生大慧但虛妄識生自心見故大慧汝當應離不正見因緣生事次第一時生法爾時世尊重說偈言因緣無不生不生故不滅生滅因緣虛非生亦非滅為遮諸因緣愚人虛妄取有無緣不生故諸法不起以於三界中熏習迷惑心因緣本自無不生亦不滅見諸有為法石女虛空花轉可取能取不生惑妄見現本皆不生緣本亦不有如是等諸法自體是空無亦無有住處為世間說有爾時聖者大慧菩薩復白佛言世尊惟願世尊為我說名分別言語相心法門我及一切諸菩薩等若得善知名分別言語相心法門則能通達言說及義二種之法速得阿耨多羅三藐三菩提得菩提已言說及義能令一切諸眾生等得清淨解佛告聖者大慧菩薩言善哉大慧諦聽諦聽當為汝說大慧菩薩言善哉世尊唯然受教佛告大慧菩薩言大慧有四種妄相言語何等為四一者相言說二者夢言說三者妄執言說四者無始言說大慧相言說者所謂執著色等諸相而生大慧夢言說者念本受用虛妄境界依境界夢覺已知依虛妄境界不實而生大慧執著言說者念本所聞所作業生大慧無始言說者從無始來執著戲論煩惱種子熏習而生大慧我言四種言說虛妄執著者我已說竟爾時聖者大慧菩薩復以此義勸請如來而白佛言世尊惟願為我重說四種虛妄執著言語之相眾生言語何處出云何出何因出佛告大慧菩薩言大慧從頭胸喉鼻脣舌牙齒轉故和合出聲大慧菩薩白佛言世尊口中言語虛妄法相為異為不異佛告大慧言大慧言語虛妄者非異非不異何以故大慧因彼虛妄法相生言語故大慧若言語異者應無因生大慧若不異者言說不能了前境界大慧說彼言語能了前境是故非異非不異大慧復白佛言世尊為言語即第一義為言語所說為第一義佛告大慧非言語即第一義何以故大慧為令第一義隨順言語入聖境界故有言語說第一義非言語即第一義大慧第一義者聖智內證非言語法是智境界以言語能了彼境界大慧說第一義言語者是生滅法念念不住因緣和合有言語生大慧因緣和合者彼不能了第一義何以故以無自相他相故是故大慧言語不能了第一義復次大慧隨順自心見外諸法無法分別是故不能了知第一義是故大慧汝當應離種種言語妄分別相爾時世尊重說偈言諸法本虛妄無有自體實是故諸言語不能說有無空及與不空凡夫不能知諸法無體相說眾生亦爾分別有無法猶如化夢等觀察一切法不住於涅槃亦不住世間如王長者等為令諸子喜泥作諸禽獸先與虛偽物後乃授實事我說種種法自法鏡像等為諸佛子喜後說明實際爾時聖者大慧菩薩復白佛言世尊唯願世尊為諸菩薩及我身說離有無一異俱不俱有無非有非無常無常一切外道所不能行聖智自證覺所行故離於自相同相法故入第一義實法性故諸地次第上上清淨故入如來地相故依本願力如如意寶無量境界修行之相自然行故於一切法自心現見差別相故我及一切諸菩薩等離於如是妄想分別同相異相速得阿耨多羅三藐三菩提得菩提已與一切眾生安隱樂具悉令滿足故佛告大慧善哉善哉善哉大慧汝為哀愍一切天人多所安樂多所饒益乃能問我如是之義善哉善哉善哉大慧諦聽諦聽我當為汝分別解說大慧白佛言善哉世尊唯然受教佛告大慧愚癡凡夫不能覺知惟自心見執著外諸種種法相以為實有是故虛妄分別一異俱不俱有無非有非無常無常因自心熏習依虛妄分別心故大慧譬如群獸為渴所逼依熱陽焰自心迷亂而作水想東西馳走不知非水大慧如是凡夫愚癡心見生住滅法不善分別因無始來虛妄執著戲論熏習貪瞋癡熱迷心逼惱樂求種種諸色境界是故凡夫墮於一異俱不俱有無非有非無常無常等大慧譬如凡夫見揵闥婆城生實城想因無始來虛妄分別城想種子熏習而見大慧彼城非城非不城大慧一切外道亦復如是因無始來戲論熏習執著一異俱不俱有無非有非無常無常法故大慧以不覺知唯是自心虛妄見故大慧譬如有人於睡夢中見諸男女象馬車步城邑聚落牛與水牛園林樹木種種山河泉流浴池宮殿樓閣種種莊嚴廣大嚴博見身在中忽然即覺覺已憶念彼廣大城大慧於意云何彼人名為是聖者不大慧白佛言不也世尊佛告大慧一切愚癡凡夫外道邪見諸見亦復如是不能覺知諸法夢睡自心見故執著一異俱不俱有無非有非無常無常見故大慧譬如畫像不高不下大慧愚癡凡夫妄見諸法有高有下大慧於未來世依諸外道邪見心熏習增長虛妄分別一異俱不俱有無非有非無常無常等大慧而彼外道自壞壞他說如是言諸法不生不滅有無寂靜彼人名為不正見者大慧彼諸外道謗因果法因邪見故拔諸一切善根白法清淨之因大慧欲求勝法者當遠離說如是法人彼人心著自他二見執虛妄法墮於誹謗建立邪心入於惡道大慧譬如目瞖見虛空中有於毛輪為他說言如是如是青黃赤白汝何不觀大慧而彼毛輪本自無體何以故有見不見故大慧諸外道等依邪見心虛妄分別亦復如是虛妄執著一異俱不俱有無非有非無常無常生諸法故大慧譬如天雨生於水泡似頗梨珠愚癡凡夫妄見執著生於珠想東西走逐大慧而彼水泡非寶珠非不寶珠何以故有取不取故大慧彼諸外道因虛妄心分別熏習亦復如是說非有法依因緣生復有說言實有法滅復次大慧彼諸外道建立三種量五分論而作是言實有聖者內證之法離二自體虛妄分別故大慧離心意意識轉身便得聖種類身修行諸行無如是心離自心見能取可取虛妄境界故入如來地自身進趣證聖智故如實修行者不生有無心故大慧如實修行必得如是境界故大慧若取有無法者即為我相人相眾生相壽者相故大慧說有無法自相同相是名應化佛說非法佛說復次大慧應化如來說如是法隨順愚癡凡夫見心令其修行非為建立如實修行示現自身內證聖智三昧樂行故大慧譬如人見水中樹影大慧彼非影非不影何以故有樹則有無樹則無故大慧彼諸外道依邪見心妄想熏習亦復如是分別一異俱不俱有無非有非無常無常妄想分別故何以故以不覺知唯自心見故大慧譬如明鏡隨緣得見一切色像無分別心大慧彼非像非不像何以故有緣得見無緣不見故大慧愚癡凡夫自心分別見像有無大慧一切外道自心妄想分別鏡像亦復如是見一異俱不俱故大慧譬如諸響因人山河水風空屋和合而聞彼所聞響非有非無何以故因聲聞聲故大慧一切外道自心虛妄分別熏習見一異俱不俱有無非有非無常無常故大慧譬如大地無諸草木園林之處因於日光塵土和合見水波動而彼水波非有非無何以故令眾生歡喜不歡喜故大慧一切外道愚癡凡夫亦復如是因無始來煩惱心熏習戲論分別生住滅一異俱不俱有無非有非無常無常聖人內身證智門中示現陽焰渴愛事故大慧譬如有人依呪術力起於死尸機關木人無眾生體依毘舍闍力依巧師力作去來事而諸愚癡凡夫執著以為實有以去來故大慧愚癡凡夫諸外道等墮邪見心亦復如是執著虛妄一異俱不俱有無非有非無常無常故是故凡夫外道虛妄建立如是法故是故大慧汝當遠離生住滅一異俱不俱有無非有非無常無常故自身內證聖智分別故爾時世尊重說偈言五陰及於識如水中樹影如幻夢所見莫依意識取諸法如毛輪如焰水迷惑觀察於三界一切如幻夢若能如是觀修行得解脫如夏獸愛水搖動迷惑心彼處無水事妄想見為水如意識種子境界動生見愚癡取為實彼法生如翳無始世愚癡取物如懷抱如因榍出榍誑凡夫入法幻起尸機關夢電雲恒爾觀世間如是斷有得解脫陽焰虛空中無有諸識知觀諸法如是不著一切法諸識唯有名以諸相空無見陰如毛輪何法中分別畫及諸毛輪幻夢揵闥婆火輪禽趣水實無而見有常無常及一二俱及不俱依無始因縛凡夫迷惑心鏡寶水眼中現諸種種像妄見種種色如夢石女兒一切法無實如獸愛空水復次大慧諸佛如來說法離四種見謂離一異俱不俱故遠離建立有無故大慧一切諸佛如來說法依實際因緣寂滅解脫故大慧一切諸佛如來說法依究竟境界非因自性自在天無因微塵時不依如是說法復次大慧諸佛說法離二種障煩惱障智障如大商主將諸人眾次第置於至未曾見究竟安隱寂靜之處次第安置令善解知乘地差別相故復次大慧有四種禪何等為四一者愚癡凡夫所行禪二者觀察義禪三者念真如禪四者諸佛如來禪大慧何者愚癡凡夫所行禪謂聲聞緣覺外道修行者觀人無我自相同相骨鎖故無常苦無我不淨執著諸相如是如是決定畢竟不異故如是次第因前觀次第上上乃至非想滅盡定解脫是名愚癡凡夫外道聲聞等禪大慧何者觀察義禪謂觀人無我自相同相故見愚癡凡夫外道自相同相自他相無實故觀法無我諸地行相義次第故大慧是名觀察義禪大慧何者觀真如禪謂觀察虛妄分別因緣如實知二種無我如實分別一切諸法無實體相爾時不住分別心中得寂靜境界大慧是名觀真如禪大慧何者觀察如來禪謂如實入如來地故入內身聖智相三空三種樂行故能成辦眾生所作不可思議大慧是名觀察如來禪爾時世尊重說偈言凡夫等行禪觀察義相禪觀念真如禪究竟佛淨禪譬如日月形鉢頭摩海相虛空火盡相行者如是觀如是種種相墮於外道法亦墮於聲聞辟支佛等行捨離於一切則是無所有時十方剎土諸佛真如手摩彼行者頂入真如無相爾時聖者大慧菩薩摩訶薩白佛言世尊言涅槃涅槃者說何等法名為涅槃佛告聖者大慧菩薩言大慧言涅槃者轉滅諸識法體相故轉諸見熏習故轉心意阿梨耶識法相熏習名為涅槃大慧我及諸佛說如是涅槃法體境界空事故復次大慧言涅槃者謂內身聖智修行境界故離虛妄分別有無法故大慧云何非常謂離自相同相分別法故是故非常大慧云何非斷謂過去未來現在一切聖人內身證得故是故非斷大慧般涅槃者非死非滅大慧若般涅槃是死法者應有生縛故大慧若般涅槃是滅法者應墮有為法故是故大慧般涅槃者非死非滅如實修行者之所歸依故復次大慧言涅槃者非可取非可捨非此處非彼處非斷非常非一義非種種義是故名為涅槃復次大慧聲聞涅槃者觀察自相同相覺諸法故名聲聞涅槃大慧辟支佛涅槃者不樂憒閙見諸境界無常無樂無我無淨不生顛倒相是故聲聞辟支佛非究竟處生涅槃想故復次大慧我為汝說二法體相何等為二一者執著言說體相二者執著世事體相大慧何者執著言說體相謂無始來執著言說戲論熏習生故大慧何者執著世事體相謂不如實知唯是自心見外境界故復次大慧諸菩薩摩訶薩依二種願力住持故頂禮諸佛如來應正遍知問所疑事大慧何等二種願力住持一者依三昧三摩跋提住持力二者遍身得樂謂佛如來手摩其頂受位住持力大慧諸菩薩摩訶薩住初地中承諸如來住持力故名入菩薩大乘光明三昧大慧諸菩薩摩訶薩入大乘光明三昧已爾時十方諸佛如來應正遍知與諸菩薩住持力故現身口意大慧如金剛藏菩薩摩訶薩及餘成就如是功德相菩薩摩訶薩大慧如是諸菩薩摩訶薩住初地中三昧三摩跋提力住持故以百千萬億劫修集善根力故次第如實知地對治法相成就菩薩摩訶薩至法雲地住大寶蓮華王宮殿師子座上坐同類菩薩摩訶薩眷屬圍繞寶冠瓔珞莊嚴其身如閻浮檀金瞻蔔日月光明勝蓮花色爾時十方一切諸佛各申其手遙摩蓮花王座上菩薩摩訶薩頂如得自在王帝釋王轉輪王灌太子頂授位故大慧彼授位菩薩及眷屬菩薩摩訶薩依如來手摩頂故得遍身樂是故言手摩菩薩頂住持力大慧是名諸菩薩摩訶薩二種住持力大慧諸菩薩摩訶薩依此二種住持力故能觀察一切諸如來身大慧若無二種住持力者則不得見諸佛如來大慧若諸菩薩摩訶薩離二種住持力能說法者愚癡凡夫亦應說法何以故謂不以得諸佛住持力故大慧依諸如來住持力故山河石壁草木園林及種種伎樂城邑聚落宮殿屋宅皆能出於說法之聲自然皆出伎樂之音大慧何況有心者聾盲瘖瘂無量眾生離諸苦惱大慧諸佛如來住持之力無量利益安樂眾生大慧菩薩復白佛言世尊世尊何故諸菩薩摩訶薩入三昧三摩跋提及入諸地時諸佛如來應正遍知作住持力佛告大慧為護魔業煩惱散亂心故為不墮聲聞禪定地故為內身證如來地故為增長內身證法故大慧是故諸佛如來應正遍知為諸菩薩作住持力大慧若諸如來不為菩薩作住持力者墮諸外道聲聞辟支佛魔事故不得阿耨多羅三藐三菩提是故諸佛如來應正遍知大慈攝取諸菩薩故爾時世尊重說偈言菩薩依自身本願力清淨入三昧授位初地至十地諸佛人中尊神力作住持爾時聖者大慧菩薩摩訶薩復白佛言世尊如世尊說十二因緣從因生果不說自心妄想分別見力而生世尊若爾外道亦說從因生果世尊外道說言從於自性自在天時微塵等因生一切法如來亦說依於因緣而生諸法而不說有自建立法世尊外道亦說從於有無而生諸法世尊說言諸法本無依因緣生生已還滅世尊說從無明緣行乃至於有依眼識等生一切法如世尊說亦有諸法無因而生何以故不從因生一時無前後生以因此法生此法世尊自說因虛妄因法生此法非次第生故世尊若爾外道說法勝而如來不如何以故世尊外道說因無因緣能生果如來說法因亦依果果亦依因若爾因緣無因無果世尊若爾彼此因果展轉無窮世尊說言從此法生彼法若爾無因生法佛告聖者大慧菩薩摩訶薩言大慧我今當說因此法生彼法不同外道所立因果無因之法亦從因生我不如是我說諸法從因緣生非無因緣亦不雜亂亦無展轉無窮之過何以故以無能取可取法故大慧外道不知自心見故執著能取可取之法不知不覺惟自心見內外法故大慧彼諸外道不知自心內境界故見有無物是故外道有如是過非我過也我常說言因緣和合而生諸法非無因生大慧復言世尊有言語說應有諸法世尊若無諸法者應不說言語世尊是故依言說應有諸法佛告大慧亦有無法而說言語謂兔角龜毛石女兒等於世間中而有言說大慧彼兔角非有非無而說言語大慧汝言以有言說應有諸法者此義已破大慧非一切佛國土言語說法何以故以諸言語惟是人心分別說故是故大慧有佛國土直視不瞬口無言語名為說法有佛國土直爾示相名為說法有佛國土但動眉相名為說法有佛國土惟動眼相名為說法有佛國土笑名說法有佛國土欠呿名說法有佛國土咳名說法有佛國土念名說法有佛國土身名說法大慧如無瞬世界及眾香世界於普賢如來應正遍知彼菩薩摩訶薩觀察如來目不暫瞬得無生法忍亦得無量勝三昧法是故大慧汝不得言有言語說應有諸法大慧如來亦見諸世界中一切微蟲蚊虻蠅等眾生之類不說言語共作自事而得成辦爾時世尊重說偈言如虛空兔角及與石女兒無而有言說如是妄分別因緣和合法愚癡分別生不知如實法輪迴三有中爾時聖者大慧菩薩摩訶薩復白佛言世尊世尊說常語法依何等法作如是說佛告聖者大慧菩薩言大慧依迷惑法我說為常何以故大慧聖人亦見世間迷惑法非顛倒心大慧譬如陽焰火輪毛輪乾闥婆城幻夢水中月鏡中像世間非智慧者見有諸像顛倒見故有智慧者不生分別非不見彼迷惑之事大慧有智慧者見彼種種迷惑之事不生實心何以故離有無法故佛復告聖者大慧菩薩言大慧云何迷惑法離於有無謂諸愚癡凡夫見有種種境界如諸餓鬼大海恒河見水不見大慧是迷惑法不得言有不得言無大慧餘眾生見彼是水故不得言無大慧迷惑之事亦復如是以諸聖人離顛倒見故大慧言迷惑法常者以想差別故大慧因迷惑法見種種相而迷惑法不分別異差別是故大慧迷惑法常大慧云何迷惑法名之為實以諸聖人迷惑法中不生顛倒心亦不生實心大慧而諸聖人見彼迷惑法起少心想不生聖智事相大慧起少想者是謂凡夫非謂聖人大慧分別彼迷惑法顛倒非顛倒者能生二種性何等二種一者能生凡夫性二者能生聖人性大慧彼聖人性者能生三種差別之性所謂聲聞辟支佛佛國土差別性故大慧云何毛道凡夫分別迷惑法而能生彼聲聞乘性大慧所謂執著彼迷惑法自相同相能成聲聞乘性大慧是名迷惑法能生能成聲聞乘性大慧云何愚癡凡夫分別迷惑法而能生彼辟支佛乘性大慧所謂執著彼迷惑法觀察諸法自相同相不樂憒閙能生辟支佛乘性大慧是名迷惑法能生能成辟支佛乘性大慧云何智者即分別彼迷惑之法能生佛乘性大慧所謂見彼能見可見惟是自心而不分別有無法故大慧如是觀察迷惑之法能生能成如來乘性大慧如是名為性義大慧何者一切毛道凡夫即分別彼迷惑之法見種種事能生世間所有乘性以觀察諸法如是如是決定不異是故大慧彼迷惑法愚癡凡夫虛妄分別種種法體大慧彼迷惑法非是實事非不實事何以故大慧聖人觀察彼迷惑法不虛妄分別是故聖人能轉心意意識身相離煩惱習故是故聖人轉彼迷惑法名為真如大慧此名何等法大慧此名真如法離分別法故大慧為此義故我重宣說真如法體離分別法彼真如中無彼虛妄分別法故大慧菩薩復白佛言世尊彼迷惑法為有為無佛告大慧彼迷惑法執著種種相故名有大慧彼迷惑法於妄想中若是有者一切聖人皆應不離執著有無虛妄法故大慧如外道說十二因緣有從因生不從因生此義亦如是大慧言世尊若迷惑法如幻見者此迷惑法異於迷惑以迷惑法能生法故佛告大慧大慧非迷惑法生煩惱過大慧若不分別迷惑法者不生諸過復次大慧一切幻法依於人功呪術而生非自心分別煩惱而生是故大慧彼迷惑法不生諸過惟是愚癡人見迷惑法故大慧愚癡凡夫執著虛妄微細之事而生諸過非謂聖人爾時世尊重說偈言聖不見迷惑世間亦無實迷惑即是實實法次迷惑捨離諸迷惑若有相生者即彼是迷惑不淨猶如翳復次大慧汝不得言幻是無故一切諸法亦無如幻大慧言世尊為執著諸法如幻相故言諸法如幻為執著諸法顛倒相故言諸法如幻也世尊若執著諸法如幻相者世尊不得言一切法皆如幻相若執著諸法顛倒相故言如幻者不得言一切法如幻何以故世尊色有種種因相見故世尊無有異因色有諸相可見如幻是故世尊不得說言執著諸法一切如幻佛告大慧非謂執著種種法相說言諸法一切如幻大慧諸法顛倒速滅如電故言如幻大慧一切諸法譬如電光即見即滅凡夫不見大慧一切諸法亦復如是以一切法自心分別同相異相以不能觀察故不如實見以妄執著色等法故爾時世尊重說偈言非見色等法說言無幻法故不違上下我說一切法不見有本性如幻無生體大慧菩薩復白佛言世尊如世尊說諸法不生復言如幻將無世尊前後所說自相違耶以如來說一切諸法不如幻故佛告大慧我說一切法不生如幻者不成前後有相違過何以故以諸一切愚癡凡夫不見生法及不生法不能覺知自心有無外法有無何以故以不能見不生法故大慧我如是說諸法前後無有相違大慧我遮外道建立因果義不相當是故我說諸法不生大慧一切外道愚癡群聚作如是說從於有無生一切法不說自心分別執著因緣而生大慧我說諸法有亦不生無亦不生是故大慧我說諸法不生不滅大慧我說一切諸法有者護諸弟子令知二法何等為二一者攝取諸世間故二者為護諸斷見故何以故以依業故有種種身攝六道生是故我說言有諸法攝取世間大慧我說一切法如幻者為令一切愚癡凡夫畢竟能離自相同相故以諸凡夫癡心執著墮於邪見以不能知但是自心虛妄見故令離執著因緣生法是故我說一切諸法如幻如夢無有實體何以故若不如是說者愚癡凡夫執邪見心欺誑自身及於他身離如實見一切法故大慧云何住如實見謂入自心見諸法故爾時世尊重說偈言如汝言諸法一切不生者是則謗因果不生如實見我說有生法攝受諸世間見諸法同幻不取諸見相復次佛告聖者大慧菩薩言大慧我今為諸菩薩摩訶薩說名句字身相以諸菩薩善知名句字身相故依名句字身相速得阿耨多羅三藐三菩提得菩提已為眾生說名句字相大慧菩薩白佛言善哉世尊惟願速說大慧何者名身謂依何等何等法作名名身事物名異義一大慧是名我說名身大慧何者是句身謂義事決定究竟見義故大慧是名我說句身大慧何者是字身謂文句畢竟故大慧復次名身者依何等法了別名句能了知自形相故大慧復次句身者謂句事畢竟故大慧復次名身者所謂諸字從名差別從阿字乃至呵字名為名身大慧復次字身者謂聲長短音韻高下名為字身大慧復次句身者謂巷路行迹如人象馬諸獸行迹等得名為句大慧復次名字者謂無色四陰依名而說大慧復次名字相者謂能了別名字相故大慧是名名句字身相大慧如是名句字相汝應當學為人演說爾時世尊重說偈言名身與句身及字身差別凡夫癡計著如象溺深泥復次大慧未來世中無智慧者以邪見心不知如實法故因世間論自言智者有智者問如實之法離邪見相一異俱不俱而彼愚人作如是言是問非是非正念問謂色等法常無常為一為異如是涅槃有為諸行為一為異相中所有能見所見為一為異作者所作為一為異四大中色香味觸為一為異能見所見為一為異泥團微塵為一為異智者所知為一為異如是等上上次第相上上無記置答佛如是說是為謗我大慧而我不說如是法者為遮外道邪見說故何以故大慧外道等說謂身即命身異命異如是等法外道所說是無記法大慧外道迷於因果義故是故無記非我法中名無記也大慧我佛法中離能見可見虛妄之想無分別心是故我法中無有置答諸外道等執著可取能取不知但是自心見法為彼人故我說言有四種問法無記置答非我法中大慧諸佛如來應正遍知為諸眾生有四種說言置答者大慧為待時故說如是法為根未熟非為根熟是故我說置答之義復次大慧一切諸法若離作者及因不生以無作者故是故我說諸法不生佛告大慧一切諸法無有體相大慧白佛言世尊何故一切諸法無實體相佛告大慧自智觀察一切諸法自相同相不見諸法是故我說一切諸法無實體相佛告大慧一切諸法亦無取相大慧言世尊以何義故一切諸法亦無取相佛告大慧自相同相無法可取是故我說無法可取佛告大慧一切諸法亦無捨相大慧言世尊何故諸法亦無捨相佛告大慧觀察自相同相法無法可捨是故我說一切諸法亦無捨相佛告大慧諸法不滅大慧言世尊何故一切諸法不滅佛告大慧觀一切法自相同相無體相故是故我說諸法不滅佛告大慧諸法無常大慧言世尊何故一切諸法無常佛告大慧一切諸法常無常想常不生相是故我說諸法無常復次大慧我說一切諸法無常大慧言世尊何故一切諸法無常佛告大慧以相不生以不生體相是故常無常是故我說諸法無常爾時世尊重說偈言記論有四種直答反質答分別答置答以制諸外道有及非有生僧佉毘世師而說悉無記彼作如是說正智慧觀察自性不可得是故不可說及說無體相爾時聖者大慧菩薩摩訶薩白佛言世尊惟願世尊為我等說須陀洹等行差別相我及一切菩薩摩訶薩等善知須陀洹等修行相已如實知須陀洹斯陀含阿那含阿羅漢等如是如是為眾生說眾生聞已入二無我相淨二種障次第進取地地勝相得如來不可思議境界修行得修行處已如如意寶隨眾生念受用境界身口意行故佛告大慧言善哉善哉善哉大慧諦聽諦聽今為汝說大慧白佛言善哉世尊唯然聽受佛告大慧言大慧須陀洹有三種果差別大慧言何等三種佛告大慧謂下中上大慧何者須陀洹下謂三有中七返受生大慧何者為中謂三生五生入於涅槃大慧何者為上謂即一生入於涅槃大慧是三種須陀洹有三種結謂下中上大慧何者三結謂身見疑戒取大慧彼三種結上上勝進得阿羅漢果大慧身見有二種何等為二一者俱生二者虛妄分別而生如因緣分別法故大慧譬如依諸因緣法相虛妄分別而生實相彼因緣法中非有非無以分別有無非實相故愚癡凡夫執著種種法相如諸禽獸見於陽炎取以為水大慧是名須陀洹分別身見何以故以無智故無始世來虛妄取相故大慧此身見垢見人無我乃能遠離大慧何者須陀洹俱生身見所謂自身他身俱見彼二四陰無色色陰生時依於四大及四塵等彼此因緣和合生色而須陀洹知已能離有無邪見斷於身見斷身見已不生貪心大慧是名須陀洹身見之相大慧何者須陀洹疑相謂得證法善見相已先斷身見及於二見分別之心是故於諸法中不生疑心復不生心於餘尊者以為尊相為淨不淨故大慧是名須陀洹疑相大慧何者須陀洹戒取相謂善見受生處苦相故是故不取戒相大慧戒取者謂諸凡夫持戒精進種種善行求樂境界生諸天中彼須陀洹不取是相而取自身內證迴向進趣勝處離諸妄想修無漏戒分大慧是名須陀洹戒取相大慧須陀洹斷三結煩惱離貪瞋癡大慧白佛言世尊世尊說眾多貪須陀洹離何等貪佛告大慧須陀洹遠離與諸女人和合不為現在樂種未來苦因遠離打摑嗚抱眄視大慧須陀洹不生如是貪心何以故以得三昧樂行故大慧須陀洹遠離如是等貪非離涅槃貪大慧何者斯陀含果相謂一往見色相現前生心非虛妄分別想見以善見禪修行相故一往來世間便斷苦盡入於涅槃是名斯陀含大慧何者阿那含相謂於過去現在未來色相中生有無心以見使虛妄分別心諸結不生不來故名阿那含大慧何者阿羅漢相謂不生分別思惟可思惟三昧解脫力通煩惱苦等分別心故名阿羅漢大慧菩薩白佛言世尊說三種阿羅漢此說何等羅漢名阿羅漢世尊為說得決定寂滅羅漢為發菩提願善根忘善根羅漢為化應化羅漢佛告大慧為說得決定寂滅聲聞羅漢非餘羅漢大慧餘羅漢者謂曾修行菩薩行者復有應化佛所化羅漢本願善根方便力故現諸佛土生大眾中莊嚴諸佛大會眾故大慧分別去來說種種事遠離證果能思惟所思惟可思惟故以見自心為見所見說得果相復次大慧若須陀洹生如是心此是三結我離三結者大慧是名見三法墮於身見彼若如是不離三結大慧是故須陀洹不生如是心復次大慧若欲遠離禪無量無色界者應當遠離自心見相遠離少相寂滅定三摩跋提相故大慧若不如是彼菩薩心見諸法以惟心故爾時世尊重說偈言諸禪四無量無色三摩提少相寂滅定一切心中無逆流修無漏及於一往來往來及不還羅漢心迷沒思可思能思遠離見真諦惟是虛妄心能知得解脫復次大慧有二種智何等為二一者觀察智二者虛妄分別取相住智大慧何者觀察智謂何等智觀察一切諸法體相離於四法無法可得是名觀察智大慧何者四法謂一異俱不俱是名四法大慧若離四法一切法不可得大慧若欲觀察一切法者當依四法而觀諸法大慧妄想分別取相住智者所謂執著堅熱濕動虛妄分別四大相故執著建立因譬喻相故建立非實法以為實大慧是名虛妄分別執著取相住持智大慧是名二種智相大慧諸菩薩摩訶薩畢竟知此二相進趣法無我相善知真實智地行相知已即得初地得百三昧依三昧力見百佛見百菩薩能知過去未來各百劫事照百佛世界照百佛世界已善知諸地上上智相以本願力故能奮迅示現種種神通於法雲地中依法雨授位證如來內究竟法身智慧地依十無量善根願轉為教化眾生種種應化自身示現種種光明以得自身修行證智三昧樂故復次大慧菩薩摩訶薩應善知四大及四塵相大慧云何菩薩善知四大及四塵相大慧菩薩摩訶薩應如是修行所言實者謂無四大處觀察四大本來不生如是觀已復作是念言觀察者惟自心見虛妄覺知以見外塵無有實物惟是名字分別心見所謂三界離於四大及四塵相見如是已離四種見見清淨法離我我所住於自相如實法中大慧住自相如實法中者謂住建立諸法無生自相法中大慧於四大中云何有四塵大慧謂妄想分別柔軟濕潤生內外水大大慧妄想分別煖增長力生內外火大大慧妄想分別輕轉動相生內外風大大慧妄想分別所有堅相生內外地大大慧妄想分別內外共虛空生內外想以執著虛妄內外邪見五陰聚落四大及四塵生故佛告大慧識能執著種種境界樂求異道取彼境界故大慧四大有四謂色香味觸大慧四大無因何以故謂地自體形相長短不生四大相故大慧依形相大小上下容貌而生諸法不離形相大小長短而有法故是故大慧外道虛妄分別四大及四塵非我法中如此分別復次大慧我為汝說五陰體相大慧何者五陰相謂色受想行識大慧四陰無色相謂受想行識大慧色依四大生四大彼此不同相大慧無色相法同如虛空云何得成四種數相大慧譬如虛空離於數相而虛妄分別此是虛空大慧陰之數相離於諸相離有無相離於四相愚癡凡夫說諸數相非謂聖人大慧我說諸相如幻種種形相離一二相依假名說如夢鏡像不離所依大慧如聖人智修行分別見五陰虛妄大慧是名五陰無五陰體相大慧汝今應離如是虛妄分別之相離如是已為諸菩薩說離諸法相寂靜之法為遮外道諸見之相大慧說寂靜法得證清淨無我之相入遠行地入遠行地已得無量三昧自在如意生身故以得諸法如幻三昧故以得自在神通力修行進趣故隨一切眾生自在用如大地故大慧譬如大地一切眾生隨意而用大慧菩薩摩訶薩隨眾生用亦復如是復次大慧外道說有四種涅槃何等為四一者自體相涅槃二者種種相有無涅槃三者自覺體有無涅槃四者諸陰自相同相斷相續體涅槃大慧是名外道四種涅槃非我所說大慧我所說者見虛妄境界分別識滅名為涅槃大慧白佛言世尊世尊可不說八種識耶佛告大慧我說八種識大慧言若世尊說八種識者何故但言意識轉滅不言七識轉滅佛告大慧以依彼念觀有故轉識滅七識亦滅復次大慧意識執著取境界生生已種種熏習增長阿梨耶識共意識故離我我所相著虛妄空而生分別大慧彼二種識無差別相以依阿梨耶識因觀自心見境妄想執著生種種心猶如束竹迭共為因如大海波以自心見境界風吹而有生滅是故大慧意識轉滅七種識轉滅爾時世尊重說偈言我不取涅槃亦不捨作相轉滅虛妄心故言得涅槃依彼因及念意趣諸境界識與心作因為識之所依如水流枯竭波浪則不起如是意識滅種種識不生復次大慧我為汝說虛妄分別法體差別相汝及諸菩薩摩訶薩善分別知虛妄法體差別之相離分別所分別法善知自身內修行法遠離外道能取可取境界遠離種種虛妄分別因緣法體相遠離已不復分別虛妄之相大慧何者虛妄分別法體差別之相大慧虛妄分別自體差別相有十二種何等為十二一者言語分別二者可知分別三者相分別四者義分別五者實體分別六者因分別七者見分別八者建立分別九者生分別十者不生分別十一者和合分別十二者縛不縛分別大慧是名分別自體相差別法相大慧言語分別者謂樂著種種言語美妙音聲大慧是名言語分別大慧可知分別者謂作是思惟應有前法實事之相聖人修行知依彼法而生言語如是分別大慧是名可知分別大慧相分別者謂即彼可知境界中熱濕動堅種種相執以為實如空陽焰諸禽獸見生於水想大慧是名相分別大慧義分別者謂樂金銀等種種實境界大慧是名義分別大慧自體分別者謂專念有法自體形相此法如是如是不異非正見見分別大慧是名自體分別大慧因分別者謂何等何等因何等何等緣有無了別因相生了別相大慧是名因分別大慧見分別者謂有無一異俱不俱邪見外道執著分別大慧是名見分別大慧建立分別者謂取我我所相說虛妄法大慧是名建立分別大慧生分別者謂依眾緣有無法中生執著心大慧是名生分別大慧不生分別者謂一切法本來不生以本無故依因緣有而無因果大慧是名無生分別大慧和合分別者謂何等何等法和合如金縷共何等何等法和合如金縷和合大慧是名和合分別大慧縛不縛分別者謂縛因執著如所縛大慧如人方便結繩作結結已還解大慧是名縛不縛分別大慧是名虛妄分別法體差別之相以此虛妄分別法體差別之相一切凡夫執著有無故執著法相種種因緣是故大慧分別法體差別之相見種種法執著為實如依於幻見種種事凡夫分別知異於幻有如是法大慧我於種種法中不異幻說亦非不異何以故若幻異於種種法者不應因幻而生種種若幻即是種種法者不應異見此是幻此是種種而見差別是故我說不異非不異是故大慧汝及諸菩薩摩訶薩莫分別幻有實無實爾時世尊重說偈言心依境界縛知覺隨境生於寂靜勝處生平等智慧妄想分別有於緣法則無取虛妄迷亂不知他力生種種緣生法即是幻不實彼有種種想妄分別不成彼想則是過皆從心縛生愚癡人無智分別因緣法此諸妄想體即是緣起法妄想有種種眾緣中分別世諦第一義第三無因生妄想說世諦斷則聖境界譬如修行者一事見種種彼法無種種分別相如是如目種種瞖妄想見眾色瞖無色非色無智取法爾如真金離垢如水離泥濁如虛空離雲真法淨亦爾無有妄想法因緣法亦無取有及謗無分別觀者見妄想若無實因緣法若實離因應生法實法生實法因虛妄名法見諸因緣生想名不相離如是生虛妄虛妄本無實則度諸妄想然後知清淨是名第一義妄想有十二緣法有六種內身證境界彼無有差別五法為真實及三種亦爾修行者行此不離於真如眾生及因緣名分別彼法彼諸妄想相從彼因緣生真實智善觀無緣無妄想第一義無物云何智分別若真實有法遠離於有無若離於有無云何有二法分別二法體二種法體有虛妄見種種清淨聖境界見妄想種種因緣中分別若異分別者則墮於外道妄想說妄想因見和合生離二種妄想即是真實法爾時大慧菩薩摩訶薩復白佛言世尊惟願為說自身內證聖智修行相及一乘法不由於他遊行一切諸佛國土通達佛法佛告聖者大慧菩薩言善哉善哉善哉大慧諦聽諦聽當為汝說大慧言善哉世尊唯然受教佛告大慧菩薩摩訶薩離阿含名字法諸論師所說分別法相在寂靜處獨坐思惟自內智慧觀察諸法不隨他教離種種見虛妄之相當勤修行入如來地上上證智大慧是名自身內證聖智修行之相大慧更有三界中修一乘相大慧何者一乘相大慧如實覺知一乘道故我說名一乘大慧何者如實覺知一乘道相謂不分別可取能取境界不生如是諸法相住以不分別一切諸法故大慧是名如實覺知一乘道相大慧如是覺知一乘道相一切外道聲聞辟支佛梵天等未曾得知惟除於我大慧故我說名一乘道相大慧白佛言世尊世尊何因說於三乘不說一乘佛告大慧聲聞緣覺不能自知證於涅槃是故我說惟一乘道大慧以一切聲聞辟支佛隨受佛教厭離世間自不能得解脫是故我說惟一乘道復次大慧一切聲聞辟支佛不離智障不離業煩惱習氣障故是故我說惟一乘道大慧聲聞辟支佛未證法無我未得離不可思議變易生是故我為諸聲聞故說一乘道大慧聲聞辟支佛若離一切諸過熏習得證法無我爾時離於諸過三昧無漏醉法覺已修行出世間無漏界中一切功德修行已得不可思議自在法身爾時世尊重說偈言天乘及梵乘聲聞緣覺乘諸佛如來乘我說此諸乘以心有生滅諸乘非究竟若彼心滅盡無乘及乘者無有乘差別我說為一乘引導眾生故分別說諸乘解脫有三種及二法無我不離二種障遠離真解脫譬如海浮木當隨波浪轉諸聲聞亦然相風所漂蕩離諸隨煩惱熏習煩惱縛味著三昧樂安住無漏界無有究竟趣亦復不退還得諸三昧身無量劫不覺譬如惛醉人酒消然後悟得佛無上體是我真法身爾時佛告聖者大慧菩薩言大慧我今為汝說意生身修行差別大慧諦聽諦聽當為汝說大慧白佛言善哉世尊唯然受教佛告大慧有三種意生身何等為三一者得三昧樂三摩跋提意生身二者如實覺知諸法相意生身三者種類生無作行意生身菩薩從於初地如實修行得上上地證智之相大慧何者菩薩摩訶薩得三昧樂三摩跋提意生身謂第三第四第五地中自心寂靜行種種行大海心波轉識之相三摩跋提樂名意識生以見自心境界故如實知有無相大慧是名意生身相大慧何者如實覺知諸法相意生身謂菩薩摩訶薩於八地中觀察覺了得諸法無相如幻等法悉無所有身心轉變得如幻三昧及餘無量三摩跋提樂門無量相力自在神通妙華莊嚴迅疾如意猶如幻夢水中月鏡中像非四大生似四大相具足身分一切修行得如意自在隨入諸佛國土大眾大慧是名如實覺知諸法相意生身大慧何者種類生無作行意生身謂自身內證一切諸法如實樂相法相樂故大慧是名種類生無作行意生身大慧汝當於彼三種身相觀察了知爾時世尊重說偈言我乘非大乘非說亦非字非諦非解脫非無有境界然乘摩訶衍三摩提自在種種意生身自在華莊嚴爾時聖者大慧菩薩復白佛言世尊如世尊說善男子善女人行五無間業世尊何等是五無間業而善男子善女人行五無間入於無間佛告聖者大慧菩薩言善哉善哉善哉大慧諦聽諦聽當為汝說大慧白佛言善哉世尊唯然受教佛告大慧五無間者一者殺母二者殺父三者殺阿羅漢四者破和合僧五者惡心出佛身血大慧何者眾生母謂更受後生貪喜俱生如緣母立大慧何者為父謂無明為父生六入聚落大慧斷彼二種能生根本名殺父母大慧何者殺阿羅漢謂諸使如鼠毒發拔諸使怨根本不生大慧是名殺阿羅漢大慧何者破和合僧謂五陰異相和合積聚究竟斷破名為破僧大慧何者惡心出佛身血謂自相同相見外自心相八種識身依無漏三解脫門究竟斷八種識佛名為惡心出佛身血大慧是名內身五種無間若善男子善女人行此無間得名無間者無間者名證如實法故復次大慧我為汝等說外五種無間之相諸菩薩聞是義已於未來世不生疑心大慧何者是外五種無間謂殺父母羅漢破和合僧出佛身血行此無間者於彼三種解脫門中不能得證一一解脫除依如來力住持應化聲聞菩薩如來神力為五種罪人懺悔疑心斷此疑心令生善根為彼罪人作應化說大慧若犯五種無間罪者畢竟不得證入道分除見自心惟是虛妄離身資生所依住處分別見我我所相於無量無邊劫中遇善知識於異道身離於自心虛妄見過爾時世尊重說偈言貪愛名為母無明則為父了境識為佛諸使為羅漢陰聚名為僧無間斷相續更無有業間得真如無間爾時聖者大慧菩薩復白佛言世尊惟願為我說諸如來知覺之相佛告聖者大慧菩薩摩訶薩言大慧如實知人無我法無我如實能知二種障故遠離二種煩惱大慧是名如來如實知覺大慧聲聞辟支佛得此法者亦名為佛大慧是因緣故我說一乘爾時世尊重說偈言善知二無我二障二煩惱得不思議變是名佛知覺爾時聖者大慧菩薩復白佛言世尊世尊何故於大眾中說如是言我是過去一切佛及說種種本生經我於爾時作頂生王六牙大象鸚鵡鳥毘耶娑仙人帝釋王善眼菩薩如是等百千經皆說本生佛告聖者大慧菩薩摩訶薩言大慧依四種平等如來應正遍知於大眾中唱如是言我於爾時作拘留孫佛拘那含牟尼佛迦葉佛何等為四一者字平等二者語平等三者法平等四者身平等大慧依此四種平等法故諸佛如來在於眾中說如是言大慧何者字平等謂何等字過去佛名佛我同彼字亦名為佛不過彼字與彼字等無異無別大慧是名字平等大慧何者諸佛語平等謂過去佛有六十四種美妙梵聲言語說法我亦六十四種微妙梵聲言語說法大慧未來諸佛亦以六十四種微妙梵聲言語說法不增不減不異無差別迦陵頻伽梵聲美妙大慧是名諸佛語平等大慧何者諸佛身平等大慧我及諸佛法身色身相好莊嚴無異無差別除依可度眾生彼彼眾生種種生處諸佛如來現種種身大慧是名諸佛身平等大慧云何諸佛法平等謂彼佛及我得三十七菩提分法十力四無畏等大慧是名諸佛法平等大慧依此四種平等法故如來於大眾中作如是說我是過去頂生王等爾時世尊重說偈言迦葉拘留孫拘那含是我說諸佛子等依四平等故大慧菩薩復白佛言世尊如來說言我何等夜證大菩提何等夜入般涅槃我於中間不說一字佛言非言世尊依何等義說如是語佛語非語佛告大慧言大慧如來依二種法說如是言何者為二我說如是一者依自身內證法二者依本住法我依此二法作如是言大慧云何依自身內證法謂彼過去諸佛如來所證得法我亦如是證得不增不減自身內證諸境界行離言語分別相離二種字故大慧何者本住法大慧謂本行路平坦譬如金銀真珠等寶在於彼處大慧是名法性本住處大慧諸佛如來出世不出世法性法界法住法相法證常住如城本道大慧譬如有人行曠野中見向本城平坦正道即隨入城入彼城已受種種樂作種種業大慧於意云何彼人始作是道隨入城耶始作種種諸莊嚴耶大慧白佛不也世尊大慧我及過去一切諸佛法性法界法住法相法證常住亦復如是大慧我依此義於大眾中作如是說我何等夜得大菩提何等夜入般涅槃此二中間不說一字亦不已說當說現說爾時世尊重說偈言我何夜成道何等夜涅槃於此二中間我都無所說內身證法性我依如是說十方佛及我諸法無差別爾時聖者大慧菩薩復請佛言惟願世尊說一切法有無相令我及餘菩薩大眾得聞是已離有無相疾得阿耨多羅三藐三菩提佛告聖者大慧菩薩言善哉善哉善哉大慧諦聽諦聽當為汝說大慧白佛言善哉世尊唯然受教佛告大慧世間人多墮於二見何等二見一者見有二者見無以見有諸法見無諸法故非究竟法生究竟想大慧云何世間墮於有見謂實有因緣而生諸法非不實有實有法生非無法生大慧世間人如是說者是名為說無因無緣及謗世間無因無緣而生諸法大慧世間人云何墮於無見謂說言貪瞋癡實有貪瞋癡而復說言無貪瞋癡分別有無大慧若復有人作如是言無有諸法以不見諸物相故大慧若復有人作如是言聲聞辟支佛無貪無瞋無癡復言先有此二人者何等人勝何等人不如大慧菩薩言若人言先有貪瞋癡後時無此人不如佛告大慧善哉善哉善哉大慧汝解我問大慧非但言先實有貪瞋癡後時言無同衛世師等是故不如大慧非但不如滅一切聲聞辟支佛法何以故大慧以實無內外諸法故以非一非異故以諸煩惱非一非異故大慧貪瞋癡法內身不可得外法中亦不可得無實體故故我不許大慧我不許者不許有貪瞋癡是故彼人滅聲聞辟支佛法何以故諸佛如來知寂靜法聲聞緣覺不見法故以無能縛所縛因故大慧若有能縛必有所縛若有所縛必有能縛因大慧如是說者名滅諸法大慧是名無法相大慧我依此義餘經中說寧起我見如須彌山而起憍慢不言諸法是空無也大慧增上慢人言諸法無者是滅諸法墮自相同相見故以見自心見法故以見外物無常故諸相展轉彼彼差別故以見陰界入相續體彼彼因展轉而生以自心虛妄分別是故大慧如此人者滅諸佛法爾時世尊重說偈言有無是二邊以為心境界離諸境界法平等心寂靜無取境界法滅非有非無如真如本有彼是聖境界本無而有生生已還復滅非有非無生彼不住我教非外道非佛非我亦非餘從因緣不成云何得言有若因緣不生云何而言無邪見論生法妄想計有無若知無所生亦知無所滅觀世悉空寂彼不墮有無爾時聖者大慧菩薩復白佛言世尊惟願如來應正遍知天人師為我及諸一切菩薩建立修行正法之相我及一切菩薩摩訶薩善知修行正法相已速得成就阿耨多羅三藐三菩提不隨一切虛妄覺觀魔事故佛告大慧菩薩言善哉善哉善哉大慧諦聽諦聽我為汝說大慧言善哉世尊唯然受教佛告大慧言大慧有二種法諸佛如來菩薩聲聞辟支佛建立修行正法之相何等為二一者建立正法相二者說建立正法相大慧何者建立正法相謂自身內證諸勝法相離文字語言章句能取無漏正戒諸證地修行相法離諸外道虛妄覺觀諸魔境界降伏一切外道諸魔顯示自身內證之法如實修行大慧是名建立正法之相大慧何者建立說法之相謂說九部種種教法離於一異有無取相先說善巧方便為令眾生入所樂處謂隨眾生信彼彼法說彼彼法大慧是名建立說法相大慧汝及諸菩薩應當修學如是正法爾時世尊重說偈言建立內證法及說法相名若能善分別不隨他教相實無外諸法如凡夫分別若諸法虛妄何故取解脫觀察諸有為生滅等相續增長於二見不能知因緣涅槃離於識唯此一法實觀世間虛妄如幻夢芭蕉雖有貪瞋癡而無有作者從愛生諸陰有皆如幻夢爾時聖者大慧菩薩復請佛言世尊惟願如來應正遍知為諸菩薩說不實妄想何等法中不實妄想佛告大慧菩薩言善哉善哉善哉大慧汝為安隱一切眾生饒益一切眾生安樂一切眾生哀愍一切世間天人請我此事大慧諦聽諦聽當為汝說大慧言善哉世尊唯然受教佛告大慧一切眾生執著不實虛妄想者從見種種虛妄法生以著虛妄能取可取諸境界故入自心見生虛妄想故墮於有無二見朋黨非法聚中增長成就外道虛妄異見熏習故大慧以取外諸戲論義故起於虛妄心心數法猶如草束分別我我所法大慧以是義故生不實妄想大慧白佛言世尊若諸眾生執著不實虛妄想者從見種種虛妄法生執著虛妄能取可取一切境界入自心見生虛妄想墮於有無二見朋黨分別聚中增長成就外道虛妄異見熏習以取外諸戲論之義不實妄想起於虛妄心心數法猶如草束取我我所者世尊如彼彼依外種種境界種種相墮有墮無朋黨相中離有無見相世尊第一義諦亦應如是遠離阿含聖所說法遠離諸根遠離建立三種之法譬喻因相世尊云何一處種種分別執著種種虛妄想生何故不著第一義諦虛妄分別而生分別世尊世尊如是說法非平等說無因而說何以故一處生一處不生故若世尊如是說者墮二朋黨以見執著虛妄分別而生分別以世尊說如世幻師依種種因緣生種種色像以世尊自心虛妄分別以世尊言種種虛妄若有若無不可言說為離分別如是如來墮世間論入邪見心朋黨聚中佛告大慧我分別虛妄不生不滅何以故不生有無分別相故不見一切外有無故大慧以見自心如實見故虛妄分別不生不滅大慧我此所說惟為愚癡凡夫而說自心分別分別種種隨先心生分別種種有相執著何以故若不說者愚癡凡夫不離自心虛妄覺知不離執著我我所見不離因果諸因緣過如實覺知二種心故善知一切諸地行相善知諸佛自身所行內證境界轉五法體見分別相入如來地大慧因是事故我說一切諸眾生等執著不實虛妄生心自心分別種種諸義以是義故一切眾生知如實義而得解脫爾時世尊重說偈言諸因及與緣從此生世間妄想著四句彼不知我說世有無不生離有無不生云何愚分別依因緣生法若能見世間有無非有無轉於虛妄心得真無我法諸法本不生故依因緣生諸緣即是果從果不生有從果不生果若爾有二果若有二果者果中果難得離念及所念觀諸有為法見諸唯心法故我說唯心量體及形相離緣及諸法究竟有真淨我說如是量假名世諦我彼則無實事諸陰陰假名假名非實法有四種平等相因生無我如是四平等是修行者法轉一切諸見離分別分別不見及不生故我說唯心非有非無法離有無諸法如是離心法故我說惟心真如空實際涅槃及法界意身身心等故我說唯心分別依熏縛心依諸境生眾生見外境故我說唯心可見外法無心盡見如是身資生住處故我說唯心爾時聖者大慧菩薩復白佛言世尊如來說言如我所說汝及諸菩薩莫著音聲言語之義世尊云何菩薩不著言語之義世尊何者為言語何者為義佛告聖者大慧菩薩言善哉善哉善哉大慧當為汝說大慧言善哉世尊唯然受教佛告大慧何者為聲謂依無始熏習言語名字和合分別因於喉鼻齒頰脣舌和合動轉出彼言語分別諸法是名為聲大慧何者為義菩薩摩訶薩依聞思修聖智慧力於空閑處獨坐思惟云何涅槃趣涅槃道觀察內身修行境界地地處處修行勝相轉彼無始熏習之因大慧是名菩薩善解義相復次大慧云何菩薩摩訶薩善解言語義大慧菩薩見言語聲義不一不異見義言語聲不一不異大慧若言言語離於義者不應因彼言語聲故而有於義而義依彼言語了別大慧如依於燈了別眾色大慧譬如有人然燈觀察種種珍寶此處如是如是彼處如是如是大慧菩薩依言語聲證離言語入自內身修行義故復次大慧一切諸法不生不滅自性本來入於涅槃三乘一乘五法心諸法體等同言語聲義依眾緣取相墮有無見謗於諸法見諸法體各住異相分別異相如是分別已見種種法相如幻見種種分別大慧譬如幻種種異異分別非謂聖人是凡夫見爾時世尊重說偈言分別言語聲建立於諸法以彼建立故故墮於惡道五陰中無我我中無五陰不如彼妄相亦復非是無凡夫妄分別見諸法實有若如彼所見一切應見真一切法若無染淨亦應無彼見無如是亦非無所有復次大慧我今為汝說智識相汝及諸菩薩摩訶薩應善知彼智識之相如實修行智識相故疾得阿耨多羅三藐三菩提大慧有三種智何等為三一者世間智二者出世間智三者出世間上上智大慧識者生滅相智者不生滅相復次大慧識者墮於有相無相墮彼有無種種相因大慧智相者遠離有相無相有無因相名為智相復次大慧集諸法者名為識相不集諸法名為智相大慧智有三種何等為三一者觀察自相同相二者觀察生相滅相三者觀察不生不滅相大慧何者世間智諸外道凡夫人等執著一切諸法有無是名世間智相大慧何者出世間智謂諸一切聲聞緣覺虛妄分別自相同相是名出世間智大慧何者出世間上上智謂佛如來菩薩摩訶薩觀察一切諸法寂靜不生不滅得如來地無我證法離彼有無朋黨二見復次大慧所言智者無障礙相識者識彼諸境界相復次大慧識者和合起作所作名為識相無礙法相應名為智相復次大慧無所得相名之為智以自內身證得聖智修行境界故出入諸法如水中月是名智相爾時世尊重說偈言識能集諸業智能了分別慧能得無相及妙莊嚴境識為境界縛智能了諸境無相及勝境是慧所住處心意及意識遠離於諸相聲聞分別法非是諸弟子寂靜勝進忍如來清淨智生於善勝智遠離諸所行我有三種慧依彼得聖名於彼想分別能聞於有無離於二乘行慧離於境界取於有無想從諸聲聞生能入唯是心智慧無垢相復次大慧諸外道有九種轉變見何等為九一者形相轉變二者相轉變三者因轉變四者相應轉變五者見轉變六者物轉變七者緣了別轉變八者作法了別轉變九者生轉變大慧是名九種轉變見依九種轉變見故一切外道說於轉變從有無生大慧何者外道形相轉變大慧譬如以金作莊嚴具鐶釧瓔珞種種各異形相雖殊金體不變一切外道分別諸法形相轉變亦復如是大慧復有外道分別諸法依因轉變大慧而彼諸法亦非如是非不如是以依分別故大慧如是一切轉變亦爾應知譬如乳酪酒果等熟一一轉變一切外道分別轉變亦復如是而無實法可以轉變以自心見有無可取分別有無故大慧一切凡夫亦復如是以依自心分別而生一切諸法大慧無有法生無有法轉如幻夢中見諸色事大慧譬如夢中見一切事石女兒生死爾時世尊重說偈言轉變時形相四大種諸根中陰及諸取如是取非智因緣生世間佛不如是說因緣即世間如乾闥婆城爾時大慧菩薩摩訶薩復白佛言世尊惟願如來應正遍知善說一切諸法相續不相續相惟願善逝說一切法相續不相續相我及一切諸菩薩眾善解諸法相續不相續相善巧方便知已不墮執著諸法相續不相續相離一切法相續不相續言說文字妄想已得力自在神通遊化十方一切諸佛國土大眾之中陀羅尼門善印所印十盡句善轉所轉種種變化光明照曜譬如四大日月摩尼自然而行眾生受用遠離諸地惟自心見分別之相示一切法如幻如夢示入依止諸佛之地於眾生界隨其所應而為說法攝取令住一切諸法如幻如夢離於有無一切朋黨生滅妄想異言說義轉身自在往勝處生佛告聖者大慧菩薩言善哉善哉善哉大慧諦聽諦聽當為汝說大慧白佛言善哉世尊唯然受教佛告大慧一切諸法相續不相續相者謂如聲聞執著義相續相執著相續緣執著相續有無執著相續分別生不生執著相續分別滅不滅執著相續分別乘非乘執著相續分別有為無為執著相續分別地地相執著相續分別自分別執著相續分別有無入外道朋黨執著相續大慧如是愚癡凡夫無量異心分別相續依此相續愚癡分別如蠶作繭依自心見分別綖相續樂於和合自纏纏他執著有無和合相續大慧然無相續無相續相以見諸法寂靜故大慧以諸菩薩見一切法無分別相是故名見一切菩薩寂靜法門復次大慧如實能知外一切法離於有無如實覺知自心見相以入無相自心相故大慧以見分別有無法故名為相續以見諸法寂靜故名無相續無相續相無相續諸法相大慧無縛無脫墮於二見自心分別有縛有脫何以故以不能知諸法有無故復次大慧愚癡凡夫有三種相續何等為三謂貪瞋癡及愛樂生以此相續故有後生大慧相續者眾生相續生於五道大慧斷相續者無相續無相續相復次大慧執著因緣相續故生於三有以諸識展轉相續不斷見三解脫門轉滅執著三有因識名斷相續爾時世尊重說偈言不實妄分別名為相續相能如實知彼相續網則斷若取聲為實如蠶繭自纏自心妄想縛凡夫不能知大慧菩薩復白佛言如世尊說以何等何等分別心分別何等何等法而彼彼法無彼如是如是體相惟自心分別世尊若惟自心分別非彼法相者如世尊說一切諸法應無染淨何以故如來說言一切諸法妄分別見無實體故佛告大慧如是如是如汝所說大慧而諸一切愚癡凡夫分別諸法而彼諸法無如是相虛妄分別以為實有大慧彼是凡夫虛妄分別諸法體相虛妄覺知非如實見大慧如聖人知一切諸法自體性相依聖人智依聖人見依聖慧眼如如實知諸法自體大慧菩薩言世尊世尊如諸聖人等依聖智依聖見依聖慧眼非肉眼天眼覺知一切諸法體相無如是相非如凡夫虛妄分別世尊云何愚癡凡夫轉虛妄相佛告大慧能如實覺知聖人境界轉虛妄識世尊彼癡凡夫非顛倒見非不顛倒見何以故以不能見聖人境界如實法體故以見轉變有無相故大慧白佛言世尊一切聖人亦有分別一切種種諸事無如是相以自心見境界相故世尊彼諸聖人見有法體分別法相以世尊不說有因不說無因何以故以墮有法相故餘人見境不如是見世尊如是說者有無窮過何以故以不覺知所有法相無自體相故世尊非因分別有法體相而有諸法世尊彼云何分別不如彼分別應如彼分別世尊分別相異相自體相異相世尊而彼二種因不相似彼彼分別法體相異云何凡夫如此分別此因不成如彼所見世尊說言我為斷諸一切眾生虛妄分別心故作如是說如彼凡夫虛妄分別無如是法世尊何故遮諸眾生有無見事而執著實法聖智境界世尊復令一切眾生墮無見處何以故以言諸法寂靜無相聖智法體如是無相故佛告大慧我不說言一切諸法寂靜無相亦不說言諸法悉無亦不令其墮於無見亦令不著一切聖人境界如是何以故我為眾生離驚怖處故以諸眾生無始世來執著實有諸法體相是故我說聖人知法體相實有復說諸法寂靜無相大慧我不說言法體有無我說自身如實證法以聞我法修行寂靜諸法無相得見真如無相境界入自心見法遠離見外諸法有無得三解脫門得已以如實印善印諸法自身內證智慧觀察離有無見復次大慧菩薩不應建立諸法不生何以故以建立法同諸法有若不爾者同諸法無復次大慧因建立諸法有故說一切法於建立法中同何以故以彼建立不同一切法不生是故建立說一切法是言自破何以故以建立中無彼建立若不爾者彼建立亦不生以同諸法無差別相故是故建立諸法不生名為自破以彼建立三法五法和合有故離於建立有無不生大慧彼建立入諸法中不見有無法故大慧若彼建立諸法不生而作是言一切法不生大慧如是說者建立則破何以故離於建立有無相不可得故大慧是故不應建立諸法不生大慧以彼建立同彼一切不生法體是故不應建立諸法不生以有多過故大慧復有不應建立諸法不生何以故以三法五法彼彼因不同故大慧復有不應建立諸法不生何以故以彼三法五法作有為無常故是故不應建立一切諸法不生大慧如是不應建立一切法空一切諸法無實體相大慧而諸菩薩為眾生說一切諸法如幻如夢以見不見相故以諸法相迷惑見智故是故應說如幻如夢除遮一切愚癡凡夫離驚怖處大慧以諸凡夫墮在有無邪見中故以凡夫聞如幻如夢生驚怖故諸凡夫聞生驚怖已遠離大乘爾時世尊重說偈言無自體無識無阿梨耶識愚癡妄分別邪見如死屍一切法不生餘見說不成諸法畢不生因緣不能成一切法不生莫建如是法同不同不成是故建立壞譬如目有瞖虛妄見毛輪分別於有無凡夫虛妄見三有惟假名無有實法體執假名為實凡夫起分別相事及假名心意所受用佛子能遠離住寂境界行無水取水相諸獸癡妄心凡夫見法爾聖人則不然聖人見清淨三脫三昧生遠離於生滅得無障寂靜修行無所有亦復不見無有無法平等是故生聖果有無法云何云何成平等以心不能見內外法無常若能滅彼法見心成平等爾時聖者大慧菩薩白佛言世尊如世尊說智慧觀察不能見前境界諸法爾時善知惟是內心心意意識如實覺知無法可取亦無能取是故智亦不能分別而取世尊若言智慧不能取者為見諸法自相同相異異法相種種異法體不同故智不能知為見諸法種種體相不可異故智不能知為是山巖石壁牆幕樹林草木地水火風之所障故智不能知為是極遠極近處故智不能知為是老小為是盲冥諸根不具智不能知世尊若一切法異異法相異異法體自相同相種種不同故智不能知者世尊若爾彼智非智何以故不能知前實境界故世尊若一切法種種體相自相同相不見異故智不能知者若爾彼智不得言智何以故實有境界不能知故世尊有前境界如實能見名之為智若為山巖石壁牆幕樹林草木地水火風極遠極近老小盲冥諸根不具不能知見者彼智無智有實境界而不知故佛告大慧如汝所說言無智者是義不然何以故有實智故大慧我不依汝如是之說境界是無惟自心見我說不覺惟是自心見諸外物以為有無是故智慧不見境界智不見者不行於心是故我說入三解脫門智亦不見而諸凡夫無始世來虛妄分別依戲論熏習熏彼心故如是分別見外境界形相有無為離如是虛妄心故說一切法惟自心見執著我我所故不能覺知但是自心虛妄分別是智是境界分別是智是境界故觀察外法不見有無墮於斷見爾時世尊重說偈言有諸境界事智慧不能見彼無智非智虛妄見者說言諸法無量是智不能知障礙及遠近是妄智非智老小諸根冥不能生智慧而實有境界彼智非實智復次大慧愚癡凡夫依無始身戲論煩惱分別煩惱幻舞之身建立自法執著自心見外境界執著名字章句言說而不能知建立正法不修正行離四種句清淨之法大慧菩薩言如是如是如是世尊如世尊說世尊為我說所說法建立法相我及一切諸菩薩等於未來世善知建立說法之相不迷外道邪見聲聞辟支佛不正見法佛告大慧菩薩言善哉善哉善哉大慧諦聽諦聽我為汝說大慧言善哉世尊唯然受教佛告大慧有二種過去未來現在如來應正遍知所說法何等為二一者建立說法相二者建立如實法相大慧何者建立說法相謂種種功德修多羅優波提舍隨眾生信心而為說法大慧是名建立說法相大慧何者建立如實法相謂依何等法而修正行遠離自心虛妄分別諸法相故不墮一異俱不俱朋黨聚中離心意意識內證聖智所行境界離諸因緣相應見相離一切外道邪見離諸一切聲聞辟支佛見離於有無二朋黨見大慧是名建立如實法相大慧汝及諸菩薩摩訶薩應當修學爾時世尊重說偈言我建立二法說法如實法依名字說法為實修行者爾時聖者大慧菩薩復白佛言世尊如來應正遍知一時說言盧迦耶陀種種辯說若有親近供養彼人攝受欲食不攝法食世尊何故說言盧迦耶陀種種辯說親近供養攝受欲食不攝法食佛告大慧盧迦耶陀種種辯才巧妙辭句迷惑世間不依如法說不依如義說但隨世間愚癡凡夫情所樂故說世俗事但有巧辭言章美妙失於正義大慧是名盧迦耶陀種種辯才樂說之過大慧盧迦耶陀如是辯才但攝世間愚癡凡夫非入如實法相說法自不覺知一切法故墮於二邊邪見聚中自失正道亦令他失是故不能離於諸趣以不能見唯是自心分別執著外法有相是故不離虛妄分別大慧是故我說盧迦耶陀雖有種種巧妙辯才樂說諸法失正理故不得出離生老病死憂悲苦惱一切苦聚以依種種名字章句譬喻巧說迷誑人故大慧釋提桓因廣解諸論自造聲論彼盧迦耶陀有一弟子證世間通詣帝釋天宮建立論法而作是言憍尸迦我共汝賭與汝論義若不如者要受屈伏令諸一切天人知見即共立要我若勝汝要當打汝千輻輪碎我若不如從頭至足節節分解以謝於汝作是要已盧迦耶陀弟子現作龍身共釋提桓因論義以其論法即能勝彼釋提桓因令其屈伏即於天中打千輻輪車碎如微塵即下人間大慧盧迦耶陀婆羅門如是種種譬喻相應乃至現畜生身依種種名字迷惑世間天人阿修羅以諸世間一切眾生執著生滅法故何況於人大慧以是義故應當遠離盧迦耶陀婆羅門以因彼說能生苦聚故是故不應親近供養恭敬諮請盧迦耶陀婆羅門大慧盧迦耶陀婆羅門所說之法但見現前身智境界依世名字說諸邪法大慧盧迦耶陀婆羅門所造之論有百千偈後世末世分為多部各各異名依自心見因所造故大慧盧迦耶陀婆羅門無有弟子能受其論是故後世分為多部種種異名大慧諸外道等內心無有如實解故依種種因種種異解隨自心造而為人說執著自在因等故大慧一切外道所造論中無如是法惟是一切盧迦耶陀種種因門說百千萬法而彼不知是盧迦耶陀大慧菩薩白佛言世尊若一切外道惟說盧迦耶陀依於世間種種名字章句譬喻執著諸因者世尊十方一切國土眾生天人阿修羅集如來所如來亦以世間種種名字章句譬喻說法不說自身內智證法若爾亦同一切外道所說不異佛告大慧我不說於盧迦耶陀亦不說言諸法不來不去大慧我說諸法不來不去大慧何者名來大慧所言來者名為生聚以和合生故大慧何者名去大慧所言去者名之為滅大慧我說不去不來名為不生不滅大慧我說不同彼外道法何以故以不執著外物有無故建立說於自心見故不住二處不行分別諸相境界故以如實知自心見故不生自心分別見故以不分別一切相者而能入空無相無願三解脫門名為解脫大慧我念過去於一處住爾時有一盧迦耶陀大婆羅門來詣我所而請我言瞿曇一切作耶大慧我時答言婆羅門一切作者此是第一盧迦耶陀婆羅門言瞿曇一切不作耶我時答言婆羅門一切不作者是第二盧迦耶陀如是一切常一切無常一切生一切不生我時答言婆羅門是第六盧迦耶陀大慧盧迦耶陀復問我言瞿曇一切一耶一切異耶一切俱耶一切不俱耶一切諸法依於因生見種種因生故大慧我時答言婆羅門是第十一盧迦耶陀大慧彼復問我瞿曇一切無記耶一切有記耶有我耶無我耶有此世耶無此世耶有後世耶無後世耶有解脫耶無解脫耶一切空耶一切不空耶一切虛空耶非緣滅耶涅槃耶瞿曇作耶非作耶有中陰耶無中陰耶大慧我時答言婆羅門如是說者一切皆是盧迦耶陀非我所說是汝說法婆羅門我說因無始戲論虛妄分別煩惱熏習故說彼三有以不覺知唯是自心分別見有非見外有如外道法大慧外道說言我根意義三種和合能生於知婆羅門我不如是我不說因亦不說無因唯說自心分別見有可取能取境界之相我說假名因緣集故而生諸法非汝婆羅門及餘境界以墮我見故大慧涅槃虛空緣滅不成三數何況言作有作不作大慧復有盧迦耶陀婆羅門來問我言瞿曇此諸世間無明愛業因故生三有耶無因耶我時答言婆羅門此二法盧迦耶陀非我法耶婆羅門復問我言瞿曇一切法墮自相耶同相耶我時答言婆羅門此是盧迦耶陀非我法耶婆羅門但有心意意識執著外物皆是盧迦耶陀非我法耶大慧盧迦耶陀婆羅門復問我言瞿曇頗有法非盧迦耶陀耶瞿曇一切外道建立種種名字章句因譬喻說者皆是我法我時答言婆羅門有法非汝法非不建立亦非不說種種名字章句亦非不依義依義說而非盧迦耶陀建立法婆羅門有法非盧迦耶陀以彼諸法一切外道乃至於汝不能了知以妄執著外不實法分別戲論故何者是謂遠離分別心觀察有無自心見相如實覺知是故不生一切分別不取外諸境界法故分別心息住自住處寂靜境界是名非盧迦耶陀是我論法非汝論耶婆羅門住自住處者不生不滅故不生不滅者不生分別心故婆羅門是名非盧迦耶陀婆羅門略說言之以何等處識不行不取不退不求不生不執著不樂不見不覩不住不觸是名為住名異義一婆羅門執著種種相自我和合愛著諸因是婆羅門盧迦耶陀法非我法耶大慧盧迦耶陀婆羅門來詣我所問如是法我時答彼婆羅門如向所說時婆羅門默然而去而不問我建立真法時盧迦耶陀婆羅門心作是念此沙門釋子外於我法是可憐愍說一切法無因無緣無有生相惟說自心分別見法若能覺知自心見相則分別心滅大慧汝今問我何故盧迦耶陀種種辯說親近供養恭敬彼人但攝欲味不攝法味大慧白佛言世尊何者名食句義何者名法句義佛告大慧善哉善哉善哉大慧汝能為於未來眾生諮問如來如是二義善哉大慧諦聽諦聽我為汝說大慧白佛言善哉世尊唯然受教佛告大慧何者為食謂食味觸味樂求方便巧諂著味執著外境如是等法名異義一以不能入無二境界法門義故復次大慧名為食者依於邪見生陰有支不離生老病死憂悲苦惱愛生於有如是等法名之為食是故我及一切諸佛說彼親近供養盧迦耶陀婆羅門者名得食味不得法味大慧何者為法味謂如實能知二種無我以見人無我法無我相是故不生分別之相如實能知諸地上上智故爾時能離心意意識入諸佛智受位之地攝取一切諸句盡處如實能知一切諸佛自在之處名為法味不墮一切邪見戲論分別二邊大慧外道說法多令眾生墮於二邊不令智者墮於二邊何以故大慧諸外道等多說斷常以無因故墮於常見見因滅故墮於斷見大慧我說如實見不著生滅是故我說名為法味大慧是名我說食味法味大慧汝及諸菩薩摩訶薩當學此法爾時世尊重說偈言我攝取眾生依戒降諸惡智慧滅邪見三解脫增長外道虛妄說皆是世俗論以邪見因果無正見立論我立建立法離虛妄因見為諸弟子說離於世俗法惟心無外法以無二邊心能取可取法離於斷常見但心所行處皆是世俗論若能觀自心不見諸虛妄來者見因生去者見果滅如實知去來不分別虛妄常無常及作不作彼此物如是等諸法皆是世俗論爾時聖者大慧菩薩白佛言世尊如佛所言涅槃涅槃者以何等法名為涅槃而諸外道各各虛妄分別涅槃佛告大慧菩薩言善哉善哉善哉大慧諦聽諦聽當為汝說諸外道等虛妄分別涅槃之相如彼外道所分別者無是涅槃大慧白佛言善哉世尊唯然受教佛告大慧有諸外道厭諸境界見陰界入滅諸法無常心心數法不生現前以不憶念過去未來現樂境界諸陰盡處如燈火滅種種風止不取諸相妄想分別名為涅槃大慧而彼外道見如是法生涅槃心非見滅故名為涅槃大慧或有外道從方至方名為涅槃大慧復有外道分別諸境如風是故分別名為涅槃大慧復有外道作如是說不見能見所見境界不滅名為涅槃復次大慧復有外道作如是說不見分別見常無常名為涅槃復次大慧復有外道作如是言分別見諸種種異相能生諸苦以自心見虛妄分別一切諸相怖畏諸相見於無相深心愛樂生涅槃想復次大慧復有外道見一切法自相同相不生滅想分別過去未來現在諸法是有名為涅槃復次大慧復有外道見我人眾生壽命壽者諸法不滅虛妄分別名為涅槃復次大慧有餘外道無智慧故分別所見自性人命轉變分別轉變名為涅槃復次大慧有餘外道說如是言罪盡故福德亦盡名為涅槃復次大慧有餘外道言煩惱盡依智故名為涅槃復次大慧有餘外道說如是言見自在天造作眾生虛妄分別名為涅槃復次大慧有餘外道言諸眾生迭共因生非餘因作如彼外道執著於因不知不覺愚癡闇鈍虛妄分別名為涅槃復次大慧有餘外道說證諦道虛妄分別名為涅槃復次大慧有餘外道作如是言有作所作而共和合見一異俱不俱虛妄分別名為涅槃復次大慧有餘外道言一切法自然而生猶如幻師出種種形像見種種寶棘刺等物自然而生虛妄分別名為涅槃復次大慧有餘外道言諸萬物皆是時作覺知唯時虛妄分別名為涅槃復次大慧有餘外道言見有物見無物見有無物如是分別名為涅槃復次大慧餘建立法智者說言如實見者唯是自心而不取著外諸境界離四種法見一切法如彼彼法住不見自心分別之相不墮二邊不見能取可取境界見世間建立一切不實迷如實法以不取諸法名之為實以自內身證聖智法如實而知二種無我離於二種諸煩惱垢清淨二障如實能知上上地相入如來地得如幻三昧遠離心意意識分別如是等見名為涅槃大慧復有諸外道等邪見覺觀而說諸論不與如實正法相應而諸智者遠離訶嘖大慧如是等外道皆墮二邊虛妄分別無實涅槃大慧一切外道如是虛妄分別涅槃無人住世間無人入涅槃何以故一切外道依自心論虛妄分別無如實智如彼外道自心分別無如是法去來搖動無有如是外道涅槃大慧汝及一切諸菩薩等應當遠離一切外道虛妄涅槃爾時世尊重說偈言外道涅槃見各各起分別皆從心相生無解脫方便不離縛所縛遠離諸方便自生解脫想而實無解脫外道建立法眾智各異取彼悉無解脫愚癡妄分別一切癡外道妄見作所作是故無解脫以說有無法凡夫樂戲論不聞真實慧言語三界本如實智滅苦譬如鏡中像雖見而非有熏習鏡心見凡夫言有二不知唯心見是故分別二如實知但心分別則不生心名為種種離能見可見見相無可見凡夫妄分別三有惟妄想外境界實無妄想見種種凡夫不能知經經說分別種種異名字離於言語法不說不可得爾時聖者大慧菩薩白佛言世尊如來應正遍知惟願演說自身所證內覺知法以何等法名為法身我及一切諸菩薩等善知如來法身之相自身及他俱入無疑佛告大慧菩薩言善哉善哉善哉大慧汝有所疑隨意所問為汝分別大慧白佛言善哉世尊唯然受教即白佛言世尊如來應正遍知法身者為作法耶非作法耶為是因耶為是果耶為能見耶為所見耶為是說耶為可說耶為是智耶智所覺耶如是等辭句如來法身為異耶為不異耶佛告大慧如來應正遍知法身之相如是辭句等非作法非不作法非因非果何以故以二邊有過故大慧若言如來是作法者是則無常若無常者一切作法應是如來而佛如來應正遍知不許此法大慧若如來法身非作法者則是無身言有修行無量功德一切行者則是虛妄大慧若不作者應同兔角石女兒等以無作因亦無身故大慧若法非因非果非有非無而彼法體離四種相大慧彼四種法名世間言說大慧若法離於四種法者彼法但有名字如石女兒大慧石女兒等惟是名字章句之法說同四法若墮四法者則智者不取如是一切問如來句智者應知佛復告大慧我說一切諸法無我汝當諦聽無我之義夫無我者內身無我是故無我大慧一切諸法自身為有他身為無如似牛馬大慧譬如牛身非是馬身馬亦非牛是故不得言有言無而彼自體非是無耶大慧一切諸法亦復如是非無體相有自體相愚癡凡夫不知諸法無我體相以分別心非不分別心大慧如是一切法空一切法不生一切法無體相亦爾大慧如來法身亦復如是於五陰中非一非異大慧如來法身五陰一者則是無常以五陰是所作法故大慧如來法身五陰異者則有二法不同體相如牛二角相似不異見有別體長短似異大慧若如是一切諸法應無異相而有異相如牛左角異右角右角異左角如是長短相待各別如色種種彼此差別大慧如是如來法身之相於五陰中不可說一不可說異於解脫中不可說一不可說異於涅槃中不可說一不可說異如是依解脫故說名如來法身之相大慧若如來法身異解脫者則同色相則是無常若如來法身不異解脫者則無能證所證差別大慧而修行者則見能證及於所證是故非一大慧如是知於可知境界非一非異大慧若法非常非無常非因非果非有為非無為非覺非不覺非能見非可見非離陰界入非即陰界入非名非境界非一非異非俱非不俱非相續非不相續過一切諸法若過諸法但有其名若但有名彼法不生以不生故彼法不滅以不滅故彼法則如虛空平等大慧虛空非因非果若法非因非果者彼法則為不可觀察不可觀察者彼法過諸一切戲論若過一切諸戲論者名如來法身大慧是名如來應正遍知法身之相以過一切諸根境界故爾時世尊重說偈言離諸法及根非果亦非因已離覺所覺離能見可見諸緣及五陰佛無有見法若無有見法云何而分別非作非不作非因亦非果非陰非離陰亦不在餘處何等心分別分別不能見彼法非是無諸法法自爾先有故言無先無故言有是故不說無亦不得說有迷於我無我但著於音聲彼墮於二邊妄說壞世間離諸一切過則能見我法是名為正見不謗於諸佛爾時聖者大慧菩薩復白佛言世尊惟願世尊為我解說惟願善逝為我解說如來處處說言諸法不生不滅世尊復言不生不滅者名如來法身故言不生不滅世尊如來言不生不滅者為是無法故名不生不滅為是如來異名不生不滅而佛如來常說諸法不生不滅以離建立有無法故世尊若一切法不生者此不得言一切法以一切法不生故若依餘法有此名者世尊應為我說佛告大慧菩薩言善哉善哉善哉大慧諦聽諦聽當為汝說大慧菩薩白佛言善哉世尊唯然受教佛告大慧如來法身非是無物亦非一切法不生不滅亦不得言依因緣有亦非虛妄說不生不滅大慧我常說言不生不滅者名意生身如來法身非諸外道聲聞辟支佛境界故住七地菩薩亦非境界大慧我言不生不滅者即如來異名大慧譬如釋提桓因帝釋王不蘭陀羅手爪身體地浮彌虛空無礙如是等種種名號名異義一不依多名言有多體帝釋等耶大慧我亦如是於娑婆世界中三阿僧祇百千名號凡夫雖說而不知是如來異名大慧或有眾生知如來者有知自在者有知一切智者有知救世間者有知為導者有知為將者有知為勝者有知為妙者有知世尊者有知佛者有知牛王者有知師子者有知仙人者有知梵者有知那羅延者有知勝者有知迦毘羅者有知究竟者有知阿利吒尼彌者有知月者有知日者有知婆樓那者有知毘耶娑者有知帝釋者有知力者有知海者有知不生者有知不滅者有知空者有知真如者有知實際者有知涅槃者有知法界者有知法性者有知常者有知平等者有知不二者有知無相者有知緣者有知佛體者有知因者有知解脫者有知道者有知實諦者有知一切智者有知意生身者大慧如是等種種名號如來應正遍知於娑婆世界及餘世界中三阿僧祇百千名號不增不減眾生皆知如水中月不入不出而諸凡夫不覺不知以墮二邊相續法中然悉恭敬供養於我而不善解名字句義取差別相不能自知執著名字故虛妄分別不生不滅名為無法而不知是如來名號差別之相如因陀羅帝釋王不蘭陀羅等以不能決定名與真實隨順名字音聲取法亦復如是大慧於未來世愚癡凡夫說如是言如名義亦如是而不能知異名有義何以故以義無體相故復作是言不異名字音聲有義名字音聲即是義何以故不知名字體相故大慧彼愚癡人不知音聲即生即滅義不生滅故大慧音聲之性墮於名字而義不同墮於名字以離有無故無生無體故大慧如來說法依自聲說不見諸字是有無故不著名字大慧若人執著名字說者彼人不名善說法者何以故法無名字故大慧是故我經中說諸佛如來乃至不說一字不示一名何以故諸法無字依義無說依分別說故大慧若不說法者諸佛如來法輪斷滅法輪滅者亦無聲聞緣覺菩薩無聲聞緣覺菩薩者為何等人何等法何事說大慧是故菩薩摩訶薩不應著於言說名字大慧名字章句非定法故依眾生心說諸佛如來隨眾生信而說諸法為令遠離心意意識故不說自身內證聖智建立諸法如實能知一切諸法寂靜相故但見自心覺所知法離二種心分別之相不如是說大慧菩薩摩訶薩依義不依語若善男子善女人隨文字說者墮在邪見自身失壞第一義諦亦壞他人令不覺知大慧諸外道等各依自論異見言說大慧汝應善知一切地相善知樂說辯才文辭章句善知一切諸地相已進取名句樂說辯才善知諸法義相應相爾時自身於無相法樂而受樂受住大乘中令眾生知大慧取大乘者即是攝受諸佛聲聞緣覺菩薩攝受諸佛聲聞緣覺及菩薩者即是攝受一切眾生攝受一切諸眾生者即是攝受勝妙法藏攝受法藏者即不斷佛種不斷佛種者不斷一切勝妙生處以彼勝處諸菩薩等願生彼故置諸眾生大乘法中十自在力隨諸眾生形色諸使而能隨現說如實法大慧何者如實法如實法者不異不差不取不捨離諸戲論名如實法大慧善男子善女人不得執著文字音聲以一切法無文字故大慧譬如有人為示人物以指指示而彼愚人即執著指不取因指所示之物大慧愚癡凡夫亦復如是聞聲執著名字指故乃至沒命終不能捨文字之指取第一義大慧譬如穀粟名凡夫食不舂不吹不可得食若其有人未作食者名為顛狂要須次第乃至吹熟方得成食大慧不生不滅亦復如是不修巧智方便行者不得具足莊嚴法身大慧執著名字言得義者如彼癡人不知舂吹噉文字穀不得義食以是義故當學於義莫著文字大慧所言義者名為涅槃言名字者分別相縛生世間解大慧義者從於多聞人得大慧言多聞者謂義巧方便非聲巧方便大慧義方便者離於一切外道邪說亦不和雜如是說者自身不墮外道邪法亦不令他墮外道法大慧是名多聞有義方便大慧欲得義者應當親近多聞智者供養恭敬著名字者應當遠離不應親近爾時大慧菩薩承諸佛力白佛言世尊如來世尊說一切法不生不滅非為奇特何以故一切外道亦說諸因不生不滅如來亦說虛空非數緣滅及涅槃界不生不滅世尊諸外道亦說依諸因緣生諸眾生如來亦說無明愛業分別因緣生諸世間若爾如來亦說因緣名字相異依外因緣能生諸法外道亦說依外因緣而生諸法是故如來與外道說無有差別世尊外道因微塵勝自在天梵天等共外九種因緣說言諸法不生不滅如來亦說一切諸法不生不滅有無不可得以諸四大不滅自相不生不滅隨佛如來種種異說而不離於外道所說而諸外道亦說諸大不離大體世尊諸外道分別諸大如來亦爾分別諸大世尊以是義故如來所說不異外道若不同者如來應說所有異相若有異相當知不同外道所說世尊若佛如來於自法中不說勝相者諸外道中亦應有佛以說諸法不生不滅如來常說一世界中而有多佛俱出世者無有是處如向所說一世界中應有多佛何以故所說有無因無差故如佛所說言無虛謬云何世尊於自法中不說勝相佛告大慧言大慧我所說法不生不滅者不同外道不生不滅亦不同彼不生無常法何以故大慧諸外道說有實有體性不生不變相我不如是墮於有無朋黨聚中大慧我說離有無法離生住滅相非有非無見諸一切種種色像如幻如夢是故不得言其有無大慧云何不得言其是無謂色體相有見不見取不取故大慧是故我說一切諸法非有非無大慧以不覺知唯是自心分別生見一切世間諸法本來不生不滅而諸凡夫生於分別非聖人耶大慧迷心分別不實義者譬如凡夫見乾闥婆城幻師所作種種幻人種種象馬見其入出虛妄分別作如是言此如是如是入如是如是出大慧而彼實處無人出入惟自心見迷惑分別生不生法亦復如是大慧而彼實處無此有為無為諸法如彼幻師所作幻事而彼幻師不生不滅大慧諸法有無亦無所為以離生滅故惟諸凡夫墮顛倒心分別生滅非謂聖人大慧顛倒者如心分別此法如是如是而彼法不如是如是亦非顛倒分別顛倒者執著諸法是有是無非見寂靜故不見寂靜者不能遠離虛妄分別是故大慧見寂靜者名為勝相非見諸相名為勝相以不能斷生因相故大慧言無相者遠離一切諸分別心無生無相者是我所說名為涅槃大慧言涅槃者謂見諸法如實住處遠離分別心心數法依於次第如實修行於自內身聖智所證我說如是名為涅槃爾時世尊重說偈言為遮生諸法建立無生法我說法無因凡夫不能知我說法無因而凡夫不知一切法不生亦不得言無乾闥婆幻夢諸法無因有諸法空無相云何為我說離諸和合緣智慧不能見以空本不生是故說無體一一緣和合見物不可得非外道所見和合不可得夢幻及毛輪乾闥婆陽焰無因而妄見世間事亦爾降伏無因論能成無生義能成無生者我法不滅壞說無因諸論外道生驚怖云何何等人何因於何處生諸法無因非因非無因智者若能見能離生滅見無法生不生為無因緣相若為法名字無義為我說非法有無生亦非待因緣非前法有名亦名不空說聲聞辟支佛外道非境界住在於七地彼處無生相離諸因緣法為遮諸因緣說建立惟心我說名無生諸法無因緣離分別分別離有無朋黨我說名無生心離於見法及離二法體轉身依正相我說名無生外非實無實亦非心所取幻夢及毛輪乾闥婆陽焰遠離於諸見是名無生相如是空等法諸文句應知非生及空空而無於生空諸因緣和合有生及有滅離於諸因緣不生亦不滅離因緣無法離和合無得外道妄分別而見有一異有無不生法有無不可得惟和合諸法而見有生滅但有於名字展轉為鉤鎖離彼因緣鎖生法不可得生法不見生離諸外道過我說緣鉤鎖諸凡夫不知若離緣鉤鎖更無有別法是則無因緣破壞緣鎖義如燈顯眾像鉤鎖生亦然是則離鉤鎖別更有法生生法本無體自性如虛空離鉤鎖求法愚人無所知復有餘無生聖人所得法彼生無生者是則無生忍若見諸世間則是見鉤鎖一切皆鉤鎖是則心得定無明愛業等是則內鉤鎖攢軸泥團輪種子大鉤鎖若更有他法而從因緣生離於鉤鎖義彼不住聖教若生法是無彼為誰鉤鎖展轉相生故是名因緣義堅濕熱動法凡夫生分別離鎖更無法是故說無體如醫療眾病依病出對治而論無差別病殊故方異我念諸眾生為煩惱過染知根力差別隨堪受為說我法無差別隨根病異說我唯一乘法八聖道清淨爾時聖者大慧菩薩復白佛言世尊世尊說無常無常者一切外道亦說無常世尊如來依於名字章句說如是言諸行無常是生滅法世尊此法為是真實為是虛妄世尊復有幾種無常佛告聖者大慧菩薩言善哉善哉善哉大慧一切外道虛妄分別說八種無常何等為八一者發起所作而不作是名無常何者名為發起謂生法不生法常法無常法名為發起無常二者形相休息名為無常三者色等即是無常四者色轉變故異異無常諸法相續自然而滅如乳酪轉變於一切法不見其轉亦不見滅名為無常五者復有餘外道等以無物故名為無常六者有法無法而悉無常以一切法本不生故名為無常以無常法彼中和合是故無常七者復有餘外道等本無後有名為無常謂依諸大所生相滅不見其生離相續體名為無常八者不生無常謂為非常是故無常見諸法有無生不生乃至微塵觀察不見法生故言不生諸法非生大慧是名無生無常相而諸外道不知彼法所以不生是故分別諸法不生故言無常復次大慧外道分別無常之法言有於物彼諸外道自心虛妄分別無常常非無常以有物故何以故自體不滅故自體不滅者無常之體常不滅故大慧若無常法是有物者應生諸法以彼無常能作因故大慧若一切法不離無常者諸法有無一切應見何以故如杖木瓦石能破可破之物悉皆破壞見彼種種異異相故是故無常因一切法無法亦非因亦非果大慧復有諸過以彼因果無差別故而不得言此是無常而彼是果以因果差別故不得言一切法常以一切法無因故大慧諸法有因而諸凡夫不覺不知異因不能生異果故大慧若異因能生異果者因異應生一切諸法若爾復更有過應因果差別而見差別大慧若其無常是有物者應同因體所作之事復更有過於一法中即應具足一切諸法以同一切所作因果業相無差故復更有過自有無常無常有無常體故復更有過一切諸法無常應常故復更有過若其無常同諸法者墮三世法大慧過去色同無常故已滅未來法未生以同色無常故不生現在有法不離於色以色與彼諸大相依五大依塵是故不滅以彼彼不相離故大慧一切外道不滅諸大三界依大依微塵等是故依彼法說生住滅大慧離於此法更無四大諸塵等法以彼外道虛妄分別離一切法更有無常是故外道說言諸大不生不滅以自體相常不滅故是故彼說發起作事中間不作名為無常諸大更有發起諸大無彼彼異相同相不生滅法以見諸法不生滅故而於彼處生無常智大慧何者名為形相休息無常謂能造所造形相見形相異如長短非諸大滅而見諸大形相轉變彼人墮在僧佉法中大慧復形相無常者謂何等人即色名無常彼人見於形相無常而非諸大是無常法若諸大無常則諸世間一切不得論說世事若論世事墮盧迦耶陀邪見朋黨以說一切諸法唯名復見諸法自體相生大慧轉變無常者謂見諸色種種異相非諸大轉變譬如見金作莊嚴具形相轉變金體不異餘法轉變亦復如是大慧如是外道虛妄分別見法無常火不燒諸大自體不燒以彼諸大自體差別故大慧諸外道說若火能燒諸大者則諸大斷滅是故不燒大慧我說大及諸塵非常非無常何以故我不說外境界有故我說三界但是自心不說種種諸相是有是故說言不生不滅唯是四大因緣和合非大及塵是實有法以虛妄心分別二種可取能取法如實能知二種分別是故離外有無見相唯是自心分別作業而名為生而業不生以離有無分別心故大慧何故非常非不常以有世間及出世間上上諸法是故不得說言是常何故非無常以能覺知唯是自心分別見故是故非無常而諸外道墮在邪見執著二邊不知自心虛妄分別非諸聖人分別無常大慧一切諸法總有三種何等為三一者世間法相二者出世間法相三者出世間上上勝法相以依言語種種說法而諸凡夫不覺不知爾時世尊重說偈言遠離於始造及與形相異無常名有物外道妄分別諸法無有滅諸大自性住墮於種種見外道說無常彼諸外道說諸法不生滅諸大體自常何等法無常一切世唯心而心見二境可取能取法我我所法無三界上下法我說皆是心離於諸心法更無有可得爾時聖者大慧菩薩摩訶薩復白佛言世尊惟願世尊為我說諸一切菩薩聲聞辟支佛入滅盡定次第相我及一切諸菩薩等若得善知入滅盡定次第之相巧方便者不墮聲聞辟支佛三昧三摩跋提滅盡定樂不墮聲聞辟支佛外道迷惑之法佛告聖者大慧菩薩言善哉善哉善哉大慧諦聽諦聽當為汝說大慧菩薩白佛言善哉世尊唯然受教佛告大慧菩薩從初地乃至六地入滅盡定聲聞辟支佛亦入滅盡定大慧諸菩薩摩訶薩於七地中念念入滅盡定以諸菩薩悉能遠離一切諸法有無相故大慧聲聞辟支佛不能念念入滅盡定以聲聞辟支佛緣有為行入滅盡定墮在可取能取境界是故聲聞辟支佛不能入七地中念念滅盡定以聲聞辟支佛生驚怖想恐墮諸法無異相故以覺諸法種種異相有法無法善不善法同相異相而入滅盡定是故聲聞辟支佛不能入七地中念念滅盡定以無善巧方便智故大慧七地菩薩摩訶薩轉滅聲聞辟支佛心意意識大慧初地乃至六地菩薩摩訶薩見於三界但是自心心意意識離我我所法唯是自心分別不墮外法種種諸相唯是凡夫內心愚癡墮於二邊見於可取能取之法以無知故而不覺知無始世來身口及意妄想煩惱戲論熏習而生諸法大慧於八地中一切菩薩聲聞辟支佛入涅槃想大慧諸菩薩摩訶薩承己自心三昧佛力不入三昧樂門墮涅槃而住以不滿足如來地故若彼菩薩住三昧分者休息度脫一切眾生斷如來種滅如來家為示如來不可思議諸境界故是故不入涅槃大慧聲聞辟支佛墮三昧樂門法是故聲聞辟支佛生涅槃想大慧諸菩薩摩訶薩從初地來乃至七地具巧方便觀察心意意識之相遠離我我所取相之法觀察我空法空觀察同相異相善解四無礙巧方便義自在次第入於諸地菩提分法大慧我若不說諸菩薩摩訶薩同相異相法者一切菩薩不如實知諸地次第恐墮外道邪見等法故我次第說諸地相大慧若人次第入諸地者不墮餘道我說諸地次第相者唯自心見諸地次第及三界中種種行相而諸凡夫不覺不知以諸凡夫不覺知故是故我及一切諸佛說於諸地次第之相及建立三界種種行相復次大慧聲聞辟支佛於第八菩薩地中樂著寂滅三昧樂門醉故不能善知唯自心見墮自相同相熏習障礙故墮人無我法無我見過故以分別心名為涅槃而不能知諸法寂靜大慧諸菩薩摩訶薩以見寂靜三昧樂門憶念本願大慈悲心度諸眾生知十無盡如實行智是故不即入於涅槃大慧諸菩薩摩訶薩遠離虛妄分別之心遠離能取可取境界名入涅槃以如實智知一切諸法唯是自心是故不生分別之心是故菩薩不取心意意識不著外法實有之相而非不為佛法修行依根本智展轉修行為於自身求佛如來證地智故大慧如人睡夢度大海水起大方便欲度自身未度中間忽然便寤作是思惟此為是實為是虛妄彼復思惟如是之相非實非虛唯是我本虛妄分別不實境界熏習因故見種種色形相顛倒不離有無意識熏習於夢中見大慧菩薩摩訶薩亦復如是於八地中見分別心初地七地諸法同相如夢如幻平等無差離諸功用可取能取分別之心見心心數法為於未得上上佛法修行者令得故菩薩摩訶薩修行勝法名為涅槃非滅諸法名為涅槃菩薩摩訶薩遠離心意意識分別相故得無生法忍大慧第一義中亦無次第無次第行諸法寂靜亦如虛空大慧菩薩白佛言世尊世尊說聲聞辟支佛入第八菩薩地寂滅樂門如來復說聲聞辟支佛不知但是自心分別復說諸聲聞得人無我而不得法無我空若如是說聲聞辟支佛尚未能證初地之法何況八地寂滅樂門佛告大慧我今為汝分別宣說大慧聲聞有三種言入八地寂滅門者此是先修菩薩行者墮聲聞地還依本心修菩薩行同入八地寂滅樂門非增上慢寂滅聲聞以彼不能入菩薩行未曾覺知三界唯心未曾修行菩薩諸法未曾修行諸波羅蜜十地之行是故決定寂滅聲聞不能證彼菩薩所行寂滅樂門爾時世尊重說偈言唯心無所有諸行及佛地去來現在佛三世說如是七地為心地無所有八地二地名為行餘地名我地內身證及淨此名為我地自在最勝處阿迦尼吒天炤曜如炎火出妙諸光明種種美可樂化作於三界化現三界色或有在光化彼處說諸乘是我自在地十地為初地初地為八地九地為七地七地為八地二地為三地四地為五地三地為六地寂滅有何次決定諸聲聞不行菩薩行同入八地者是本菩薩行爾時聖者大慧菩薩摩訶薩白佛言世尊如來應正遍知為是常耶為無常耶佛告聖者大慧菩薩言大慧如來應正遍知非常非無常何以故二邊有過故大慧有無二邊應有過失大慧若言如來是常法者則同常因大慧以諸外道說言微塵諸因常故非是作法大慧是故不得言如來常以非作法而言常故大慧亦不得言如來無常言無常者即是同於有為作法五陰可見能見法無五陰滅故五陰滅者諸佛如來亦應同滅而佛如來非斷絕法大慧凡作法者皆是無常如瓶衣車屋及疊席等皆是作法是故無常大慧若言一切皆無常者一切智一切智人一切功德亦應無常以同一切作法相故又復有過若言一切皆無常者諸佛如來應是作法而佛如來非是作法以無更說有勝因故是故我言如來非常亦非無常復次大慧如來非常何以故虛空之性亦無修行諸功德故大慧譬如虛空非常非無常何以故以離常無常故以不墮一異俱不俱有無非有非無常無常非常非無常是故離於一切諸過不可得說復次大慧亦不得言如來是常何以故若言常者同於兔馬駝驢龜蛇蠅魚等角是故不得言如來常復次大慧亦不得言如來是常恐墮不生常故是故不得言如來世尊常復次大慧更有餘法依彼法故得言如來世尊是常何以故依內證智證常法故是故得言如來是常大慧諸佛如來內證智法常恒清涼不變大慧諸佛如來應正遍知若出於世不出於世法性常如是法體常如是法軌則常如是以彼法性一切聲聞辟支佛等亦不曾聞亦不曾見如是法體非虛空中毛道凡夫不覺不知大慧諸佛如來內證智者依彼得名大慧以依如實智慧修行得名為佛非心意意識無明五陰熏習得名大慧一切三界不實妄想分別戲論得名大慧不實分別二種法者而得名為常與無常而佛如來不墮二法不墮能取可取二邊如來寂靜二法不生故是故大慧諸佛如來應正遍知不得言是常與無常大慧凡所言語而得說言常與無常遠離一切分別盡者不得言取常無常法是故我遮一切凡夫不得分別常與無常以得真實寂靜法者得盡分別不生分別爾時世尊重說偈言離於常無常非常非無常若見如是佛彼不墮惡道若說常無常諸功德虛妄無智者分別遮說常無常所有立法者皆有諸過失若能見唯心彼不墮諸過爾時聖者大慧菩薩摩訶薩復請佛言世尊惟願如來應正遍知為我說善逝為我說陰界入生滅之相世尊若無我者誰生誰滅世尊一切凡夫依生滅住不見苦盡是故不知涅槃之相佛告聖者大慧菩薩言善哉善哉善哉大慧汝今諦聽當為汝說大慧白佛言善哉世尊唯然受教佛告大慧如來之藏是善不善因故能與六道作生死因緣譬如伎兒出種種伎眾生依於如來藏故五道生死大慧而如來藏離我我所諸外道等不知不覺是故三界生死因緣不斷大慧諸外道等妄計我故不能如實見如來藏以諸外道無始世來虛妄執著種種戲論諸熏習故大慧阿梨耶識者名如來藏而與無明七識共俱如大海波常不斷絕身俱生故離無常過離於我過自性清淨餘七識者心意意識等念念不住是生滅法七識由彼虛妄因生不能如實分別諸法觀於高下長短形相故執著名相故能令自心見色相故能得苦樂故能離解脫因故因名相生隨煩惱貪故依彼念因諸根滅盡故不次第生故餘自意分別不生苦樂受故是故入少想定滅盡定入三摩跋提四禪實諦解脫而修行者生解脫相以不知轉滅虛妄相故大慧如來藏識不在阿梨耶識中是故七種識有生有滅如來藏識不生不滅何以故彼七種識依諸境界念觀而生此七識境界一切聲聞辟支佛外道修行者不能覺知不如實知人無我故以取同相別相法故以見陰界入法等故大慧如來藏如實見五法體相法無我故不生如實知諸地次第展轉和合故餘外道不正見不能觀察大慧菩薩住不動地爾時得十種三昧門等為上首得無量無邊三昧依三昧佛住持觀察不可思議諸佛法及自本願力故遮護三昧門實際境界遮已入自內身聖智證法真實境界不同聲聞辟支佛外道修行所觀境界爾時過彼十種聖道入於如來意生身智身離諸功用三昧心故是故大慧諸菩薩摩訶薩欲證勝法如來藏阿梨耶識者應當修行令清淨故大慧若如來藏阿梨耶識名為無者離阿梨耶識無生無滅一切凡夫及諸聖人依彼阿梨耶識故有生有滅以依阿梨耶識故諸修行者入自內身聖行所證現法樂行而不休息大慧此如來心阿梨耶識如來藏諸境界一切聲聞辟支佛諸外道等不能分別何以故以如來藏是清淨相客塵煩惱垢染不淨大慧我依此義依勝鬘夫人依餘菩薩摩訶薩深智慧者說如來藏阿梨耶識共七種識生名轉滅相為諸聲聞辟支佛等示法無我對勝鬘說言如來藏是如來境界大慧如來藏識阿梨耶識境界我今與汝及諸菩薩甚深智者能了分別此二種法諸餘聲聞辟支佛及外道等執著名字者不能了知如此二法大慧是故汝及諸菩薩摩訶薩當學此法爾時世尊重說偈言甚深如來藏與七識俱生取二法則生如實知不生如鏡像現心無始習所熏如實觀察者諸境悉空無如癡見指月觀指不觀月計著名字者不見我真實心如巧伎兒意如狡猾者意識及五識虛妄取境界如伎兒和合誑惑於凡夫爾時聖者大慧菩薩摩訶薩復請佛言世尊惟願如來應正遍知為我說善逝為我說五法體相及二無我差別行相我及一切諸菩薩等若得善知五法體相二種無我差別相者修行是法次第入於一切諸地修行是法能入一切諸佛法中入諸佛法者乃至能入如來自身內證智地佛告聖者大慧菩薩言善哉善哉善哉大慧汝今諦聽當為汝說大慧菩薩言善哉世尊唯然受教佛告大慧我為汝說五法體相二種無我差別行相大慧何等五法一者名二者相三者分別四者正智五者真如內身修行證聖人智離斷常見現如實修行者入三昧樂三摩跋提行門故大慧一切凡夫不覺不知五法體相二種無我惟以自心見於外物是故生於分別之心非謂聖人大慧白佛言世尊云何凡夫生分別心非聖人也佛告大慧一切凡夫執著名相隨順生法隨順生法已見種種相墮我我所邪見心中執著具足一切法相執著已入於無明黑闇障處入障處已起於貪心起貪心已而能造作貪瞋癡業造業行已不能自止如蠶作繭以分別心而自纏身墮在六道大海險難如轆轤迴轉不自覺知以無智故不知一切諸法如幻不知無我我所諸法非實從於妄想分別而生而不知離可見能見而不知離生住滅相不知自心虛妄而生謂知隨順自在天時微塵我生大慧何者為名謂眼識見前色等法相如聲相耳相鼻相舌相身相大慧如是等相我說名為名相大慧何者分別以依何等法說名取相了別此法如是如是畢竟不異謂象馬車步人民等分別種種相是名分別大慧何者正智以觀察名相觀察已不見實法以彼迭共因生故見迭共生者諸識不復起分別識相不斷不常是故不墮一切外道聲聞辟支佛地大慧是名正智復次大慧菩薩摩訶薩依正智不取名相法以為有不取不見相以為無何以故以離有無邪見故以不見名相是正智義是故我說名為真如大慧菩薩住真如法者得入無相寂靜境界入已得入菩薩摩訶薩初歡喜地菩薩得初歡喜地時證百金剛三昧明門捨離二十五有一切果業過諸聲聞辟支佛地住如來家真如境界如實修行知五法相如幻如夢如實觀察一切諸法起自內身證聖智修行如是展轉遠離虛妄世間覺觀所樂之地次第乃至法雲地入法雲地已次入三昧力自在神通諸華莊嚴如來之地入如來地已為教化眾生現種種光明應莊嚴身如水中月依無盡句善縛所縛隨眾生信者而為說法離心意意識身故大慧菩薩入真如已得佛地中如是如是無量無邊法大慧復白佛言世尊世尊為五法入三法為三法入五法中為自體相各各差別佛告大慧三法入五法中大慧非但三法入五法中八種識二種無我亦入五法大慧云何三法入五法中大慧名相名為分別法相大慧依彼二法分別生心心數法一時非前後如日共光明一時而有分別種種相大慧是名三相依因緣力生故大慧正智真如名第一義諦相依不滅法故復次大慧著於自心見分別法差別有八種以分別諸相以為實故離我我所生滅之法爾時得證二無我法大慧五法法門入諸佛地諸地法相亦入五法門中一切聲聞辟支佛法亦入五法門中如來內身證聖智法亦入五法門中復次大慧五法相名分別真如正智大慧何者名為相相者見色形相狀貌勝不如是名為相大慧依彼法相起分別相此是瓶此是牛馬羊等此法如是如是不異大慧是名為名大慧依於彼法立名了別示現彼相是故立彼種種名字牛羊馬等是名分別心心數法大慧觀察名相乃至微塵常不見一法相諸法不實以虛妄心生分別故大慧言真如者名為不虛決定畢竟盡自性自體正見真如相我及諸菩薩及諸佛如來應正遍知說名異義一大慧如是等隨順正智不斷不常無分別分別不行處隨順自身內證聖智離諸一切外道聲聞辟支佛等惡見朋黨不正智中大慧於五法三法相八種識二種無我一切佛法皆入五法中大慧汝及諸菩薩摩訶薩為求勝智應當修學大慧汝知五法不隨他教故爾時世尊重說偈言五法自體相及與八種識二種無我法攝取諸大乘名相及分別三法自體相正智及真如是第一義相爾時聖者大慧菩薩摩訶薩白佛言世尊如世尊依名字說過去未來現在諸佛如恒河河沙世尊佛說如是為依如來口中所說我隨順取為更有義願為我說佛告聖者大慧菩薩言大慧如我所說名字章句莫如是取大慧三世諸佛非恒河河沙等何以故所說譬喻過世間者非如譬喻何以故以有相似不相似故大慧諸佛如來應正遍知不定說過世間相似不相似譬喻何以故大慧我說譬喻但是少分故大慧我及諸佛如來應正遍知所說譬喻但說少義何以故愚癡凡夫諸外道等著諸法常增長邪見隨順世間輪迴生死為彼生厭聞生驚怖又聞諸佛如恒河沙便於如來無上聖道生易得想求出世法大慧是故我說諸佛如來如恒河河沙何以故我餘經中說佛出世如優曇華眾生聞已言佛道難得不修精進是故我說諸佛如來如恒河河沙大慧我說諸佛出世如優曇華者依可化眾生義故我說諸佛如優曇華大慧而優曇華於世間中無人曾見當亦不見大慧諸佛如來世間曾見現見當見大慧我說如是非依自身所得法說是故說言如優曇華諸佛如來亦復如是大慧我依內身證法說法是故說過世間譬喻以諸凡夫無信眾生不能信我所說譬喻何以故說自內身聖智境界無譬喻可說遠離心意意識過諸見地諸佛如來真如之法不可說故是故我說種種譬喻大慧我說諸佛如恒河河沙者是少分譬喻大慧諸佛如來平等非不平等以非分別分別故大慧譬如恒河河中所有之沙魚鼈龜龍牛羊象馬諸獸踐蹈而彼河沙不生分別不瞋不恚亦不生心彼惱亂我無分別故淨離諸垢大慧諸佛如來應正遍知亦復如是內身證得聖智滿足諸力神通自在功德如恒河沙一切外道邪論諸師愚癡魚鼈以瞋恚心毀罵如來如來不動不生分別本願力故為與眾生三昧三摩跋提一切諸樂令滿足故不分別分別大慧是故我說諸佛如來如恒河河沙等等者平等無有異相以離愛身故大慧譬如恒河河沙不離地相大慧大地火燒火不異地故火不燒地地大有火相續體故大慧愚癡凡夫墮顛倒智自心分別言地被燒而地不燒以不離地而得更有四大火身故大慧諸佛如來亦復如是諸佛如來法身之體如恒河河沙等不滅不失故大慧譬如恒河河沙無量無邊大慧諸佛如來亦復如是出於世間放無量光遍於一切諸佛大會為化眾生令覺知故大慧如恒河河沙更不生相如彼微塵微塵體相如是而住大慧諸佛如來亦復如是於世間中不生不滅諸佛如來斷有因故大慧如恒河河沙若出於河亦不可見入於河中亦不可見亦不起心我出入河大慧諸佛如來智慧之力亦復如是度諸眾生亦不盡滅亦不增長何以故諸法無身故大慧一切有身皆是無常磨滅之法非無身法諸佛如來唯法身故大慧譬如有人欲得蘇油押恒河沙終不可得無蘇油故大慧諸佛如來為諸眾生苦惱所押瞋不可得不捨自法界相不捨自法味相不捨本願與眾生樂以得具足大慈大悲我若不令一切眾生入涅槃者我身亦不入於涅槃大慧如恒河河沙隨水而流終不逆流大慧諸佛如來為諸眾生說法亦爾隨順涅槃而非逆流大慧是故我說諸佛如來如恒河河沙大慧言恒河河沙隨順流者非是去義若佛如來有去義者諸佛如來應無常滅大慧世間本際尚不可知不可知者我云何依而說去義是故如來非為去義大慧去義者名為斷義愚癡凡夫不覺不知大慧白佛言世尊世尊若眾生在於世間輪迴去來本際不可知者云何如來而得解脫復令眾生得於解脫佛告大慧言大慧言解脫者離於一切戲論煩惱無始熏習分別心故如實能知唯自心見外所分別心迴轉故是故我說名為解脫大慧言解脫者非是滅法是故汝今問我若不知本際云何得解脫者此問不成大慧言本際者是分別心一體異名大慧離分別心更無眾生即此分別名為眾生大慧真實智慧觀內外法無法可知能知故大慧以一切法本際來寂靜大慧不如實知唯自心見虛妄分別是故生於分別之心如實知者不生分別爾時世尊重說偈言觀察於諸佛譬如恒河沙不滅亦不生彼人能見佛遠離諸塵垢如恒河河沙隨順流不變法身亦如是爾時聖者大慧菩薩摩訶薩復白佛言世尊惟願如來應正遍知為我說善逝為我說一切法生滅之相云何如來說一切法念念不住佛告大慧菩薩言善哉善哉善哉大慧汝今諦聽當為汝說大慧言善哉世尊唯然受教佛告大慧一切法一切法者所謂善法不善法有為法無為法世間法出世間法有漏法無漏法內法外法大慧略說五陰法因心意意識熏習增長諸凡夫人依心意意識熏習故分別善不善法大慧聖人現證三昧三摩跋提無漏善法樂行大慧是名善法復次大慧言善不善法者所謂八識何等為八一者阿梨耶識二者意三者意識四者眼識五者耳識六者鼻識七者舌識八者身識大慧五識身共意識身善不善法展轉差別相續體無差別身隨順生法生已還滅不知自心見虛妄境界即滅時能取境界形相大小勝如之狀大慧意識共五識身相應生一念時不住是故我說彼法念時不住大慧言剎尼迦者名之為空阿梨耶識名如來藏無共意轉識熏習故名為空具足無漏熏習法故名為不空大慧愚癡凡夫不覺不知執著諸法剎那不住墮在邪見而作是言無漏之法亦剎那不住破彼真如如來藏故大慧五識身者不生六道不受苦樂不作涅槃因大慧如來藏不受苦樂非生死因餘法者共生共滅依於四種熏習醉故而諸凡夫不覺不知邪見熏習言一切法剎那不住復次大慧金剛如來藏如來證法非剎那不住大慧如來證法若剎那不住者一切聖者不成聖人大慧非非聖人以聖人故大慧金剛住於一劫稱量等住不增不減大慧云何愚癡凡夫分別諸法言剎那不住而諸凡夫不得我意不覺不知內外諸法念念不住大慧復白佛言世尊如來常說滿足六波羅蜜法得阿耨多羅三藐三菩提世尊何等為六波羅蜜云何滿足佛告大慧菩薩言大慧波羅蜜差別有三種謂世間波羅蜜出世間波羅蜜出世間上上波羅蜜大慧言世間波羅蜜者愚癡凡夫執著我我所法墮於二邊為於種種勝妙境界行波羅蜜求於色等境界果報大慧愚癡凡夫行尸波羅蜜羼提波羅蜜毘梨耶波羅蜜禪波羅蜜般若波羅蜜乃至生於梵天求五神通世間之法大慧是名世間諸波羅蜜大慧言出世間波羅蜜者謂聲聞辟支佛取聲聞辟支佛涅槃心修行波羅蜜大慧如彼世間愚癡凡夫為於自身求涅槃樂而行世間波羅蜜行聲聞緣覺亦復如是為自身故求涅槃樂行出世間波羅蜜行而乃求彼非究竟樂大慧出世間上上波羅蜜者如實能知但是自心虛妄分別見外境界爾時實知惟是自心見內外法不分別虛妄分別不取內外自心色相故菩薩摩訶薩如實能知一切法故行檀波羅蜜為令一切眾生得無怖畏安隱樂故是名檀波羅蜜大慧菩薩觀彼一切諸法不生分別隨順清涼是名尸波羅蜜大慧菩薩離分別心忍彼修行如實而知能取可取境界非實是名菩薩羼提波羅蜜大慧菩薩云何修精進行初中後夜常勤修行隨順如實法斷諸分別是名毘梨耶波羅蜜大慧菩薩離於分別心不隨外道能取可取境界之相是名禪波羅蜜大慧何者菩薩般若波羅蜜菩薩如實觀察自心分別之相不見分別不墮二邊依如實修行轉身不見一法生不見一法滅自身內證聖行修行是名菩薩般若波羅蜜大慧波羅蜜義如是滿足者得阿耨多羅三藐三菩提爾時世尊重說偈言空無常剎那愚分別有為如河燈種子空無常剎那分別剎那義剎那亦如是剎尼迦不生寂靜離所作一切法不生我說剎那義物生即有滅不為凡夫說分別相續法妄想見六道若無明為因能生諸心者乃至色未生中間依何住即生即有滅餘心隨彼生色不一念住觀於何法生依何因生法心無因而生是故生不成云何知念壞修行者證定金剛佛舍利光音天宮殿世間不壞事其如證法實如來智成就比丘證平等云何念不住乾闥婆幻色何故念不住無四大見色四大何所為爾時聖者大慧菩薩摩訶薩復白佛言世尊如佛世尊與諸羅漢授阿耨多羅三藐三菩提記如來復說諸佛如來不入涅槃復說如來應正遍知何等夜證大菩提何等夜入般涅槃於其中間不說一字如來復說諸佛如來常入無覺無觀無分別定復言作諸種種應化度諸眾生世尊復說諸識念念差別不住金剛密迹常隨侍衛復說世間本際難知復言眾生入般涅槃若入涅槃應有本際復說諸佛無有怨敵而見諸魔復說如來斷一切障而見旃遮摩那毘孫陀梨等謗佛入娑梨那村竟不得食空鉢而出世尊若如是者如來便有無量罪業云何如來不離一切諸罪過惡而得阿耨多羅三藐三菩提一切種智佛告聖者大慧菩薩言善哉善哉善哉大慧汝今諦聽當為汝說大慧白佛言善哉世尊唯然受教佛告大慧我為曾行菩薩行諸聲聞等依無餘涅槃而與授記大慧我與聲聞授記者為怯弱眾生生勇猛心大慧此世界中及餘佛國有諸眾生行菩薩行而復樂於聲聞法行為轉彼取大菩提應化佛為應化聲聞授記非報佛法身佛而授記莂大慧聲聞辟支佛涅槃無差別何以故斷煩惱無差異故斷煩惱障非斷智障復次大慧見法無我斷於智障見人無我斷煩惱障大慧轉意識故斷法障業障以轉意阿梨耶識熏習故究竟清淨大慧我常依本法體而住更不生法依本名字章句不覺不思而說諸法大慧如來常如意知常不失念是故如來無覺無觀諸佛如來離四種地已遠離二種死二種障二種業故大慧七種識意意識眼耳鼻舌身念念不住因虛妄熏習離於無漏諸善法故大慧如來藏世間不生不死不來不去常恒清涼不變復次大慧依如來藏故有世間涅槃苦樂之因而諸凡夫不覺不知而墮於空虛妄顛倒大慧金剛密迹常隨侍衛應化如來前後圍遶非法佛報佛根本如來應正遍知大慧根本如來遠離諸根大小諸量遠離一切凡夫聲聞辟支佛等大慧如實修行得彼真如樂行境界者知根本佛以得平等法忍故是故金剛密迹隨應化佛大慧應化佛者無業無謗而應化佛不異法佛報佛如來而亦不一如陶師鹽等作所作事應化佛作化眾生事異真實相說法不說內所證法聖智境界復次大慧一切凡夫外道聲聞辟支佛等見六識滅墮於斷見不見阿梨耶識墮於常見復次大慧不見自心分別本際是故世間名無本際大慧遠離自心分別見者名為解脫得涅槃證大慧諸佛如來遠離四種熏習氣故是故無過爾時世尊重說偈言三乘及非乘諸佛無量乘一切記佛地說諸煩惱斷內身證聖智及無餘涅槃誘進怯眾生是故隱覆說如來得證智亦說於彼道眾生依入道二乘無涅槃見欲色及有及四種熏地意識亦所生見意識共住見意眼識等常無常斷滅常見依意等而起涅槃見爾時聖者大慧菩薩摩訶薩白佛言世尊我觀世間生死流轉怨結相連墮諸惡道皆由食肉更相殺害增長貪瞋不得出離甚為大苦世尊食肉之人斷大慈種修聖道者不應得食世尊諸外道等說邪見法盧迦耶陀墮俗之論墮於斷常有無見中皆遮食肉自己不食不聽他食云何如來清淨法中修梵行者自食他食一切不制如來世尊於諸眾生慈悲一等云何而聽以肉為食善哉世尊哀愍世間願為我說食肉之過不食功德我及一切諸菩薩等聞已得依如實修行廣宣流布令諸現在未來眾生一切識知佛告聖者大慧菩薩言善哉善哉善哉大慧汝大慈悲愍眾生故能問此義汝今諦聽當為汝說大慧菩薩白佛言善哉世尊唯然受教佛告大慧夫食肉者有無量過諸菩薩摩訶薩修大慈悲不得食肉食與不食功德罪過我說少分汝今諦聽大慧我觀眾生從無始來食肉習故貪著肉味更相殺害遠離賢聖受生死苦捨肉味者聞正法味於菩薩地如實修行速得阿耨多羅三藐三菩提復令眾生入於聲聞辟支佛地止息之處息已令入如來之地大慧如是等利慈心為本食肉之人斷大慈種云何當得如是大利是故大慧我觀眾生輪迴六道同在生死共相生育迭為父母兄弟姊妹若男若女中表內外六親眷屬或生餘道善道惡道常為眷屬以是因緣我觀眾生更相噉肉無非親者由貪肉味迭互相噉常生害心增長苦業流轉生死不得出離佛說是時諸惡羅剎聞佛所說悉捨惡心止不食肉迭相勸發慈悲之心護眾生命過自護身捨離一切諸肉不食悲泣流淚而白佛言世尊我聞佛說諦觀六道我所噉肉皆是我親乃知食肉眾生大怨斷大慈種長不善業是大苦本世尊我從今日斷不食肉及我眷屬亦不聽食如來弟子有不食者我當晝夜親近擁護若食肉者我當與作大不饒益佛言大慧羅剎惡鬼常食肉者聞我所說尚發慈心捨肉不食況我弟子行善法者當聽食肉若食肉者當知即是眾生大怨斷我聖種大慧若我弟子聞我所說不諦觀察而食肉者當知即是旃陀羅種非我弟子我非其師是故大慧若欲與我作眷屬者一切諸肉悉不應食復次大慧菩薩應觀一切是肉皆依父母膿血不淨赤白和合生不淨身是故菩薩觀肉不淨不應食肉復次大慧食肉之人眾生聞氣悉皆驚怖逃走遠離是故菩薩修如實行為化眾生不應食肉大慧譬如旃陀羅獵師屠兒捕魚鳥人一切行處眾生遙見作如是念我今定死而此來者是大惡人不識罪福斷眾生命求現前利今來至此為覓我等今我等身悉皆有肉是故今來我等定死大慧由人食肉能令眾生見者皆生如是驚怖大慧一切虛空地中眾生見食肉者皆生驚怖而起疑念我於今者為死為活如是惡人不修慈心亦如豺狼遊行世間常覓肉食如牛噉草蜣蜋逐糞不知飽足我身是肉正是其食不應逢見即捨逃走離之遠去如人畏懼羅剎無異大慧食肉之人能令眾生見者皆生如是驚怖當知食肉眾生大怨是故菩薩修行慈悲為攝眾生不應食彼非聖慧人所食之味惡名流布聖人呵嘖是故大慧菩薩為攝諸眾生故不應食肉復次大慧菩薩為護眾生信心不應食肉何以故大慧言菩薩者眾生皆知是佛如來慈心之種能與眾生作歸依處聞者自然不生疑怖生親友想善知識想不怖畏想言得歸依處得安隱處得善導師大慧由不食肉能生眾生如是信心若食肉者眾生即失一切信心便言世間無可信者斷於信根是故大慧菩薩為護眾生信心一切諸肉悉不應食復次大慧我諸弟子為護世間謗三寶故不應食肉何以故世間有人見食肉故謗毀三寶作如是言於佛法中何處當有真實沙門婆羅門修梵行者捨於聖人本所應食食眾生肉猶如羅剎食肉滿腹醉眠不動依世凡人豪貴勢力覓肉食噉如羅剎王驚怖眾生是故處處唱如是言何處當有真實沙門婆羅門修淨行者無法無沙門無毘尼無淨行者生如是等無量無邊惡不善心斷我法輪絕滅聖種一切皆由食肉者過是故大慧我弟子者為護惡人毀謗三寶乃至不應生念肉想何況食肉復次大慧菩薩為求清淨佛土教化眾生不應食肉應觀諸肉如人死屍眼不欲見不用聞氣何況可嗅而著口中一切諸肉亦復如是大慧如燒死屍臭氣不淨與燒餘肉臭穢無異云何於中有食不食是故大慧菩薩為求清淨佛土教化眾生不應食肉復次大慧菩薩為求出離生死應當專念慈悲之行少欲知足厭世間苦速求解脫當捨憒閙就於空閑住屍陀林阿蘭若處塚間樹下獨坐思惟觀諸世間無一可樂妻子眷屬如枷鎖想宮殿臺觀如牢獄想觀諸珍寶如糞聚想見諸飲食如膿血想受諸飲食如塗癰瘡趣得存命繫念聖道不為貪味酒肉葱韮蒜薤臭味悉捨不食大慧若如是者是真修行堪受一切人天供養若於世間不生厭離貪著滋味酒肉葷辛得便噉食不應受於世間信施復次大慧有諸眾生過去曾修無量因緣有微善根得聞我法信心出家在我法中過去曾作羅剎眷屬虎狼師子猫狸中生雖在我法食肉餘習見食肉者歡喜親近入諸城邑聚落塔寺飲酒噉肉以為歡樂諸天下觀猶如羅剎爭噉死屍等無有異而不自知已失我眾成羅剎眷屬雖服袈裟剃除鬚髮有命者見心生恐怖如畏羅剎是故大慧若以我為師者一切諸肉悉不應食復次大慧世間邪見諸呪術師若其食肉呪術不成為成邪術尚不食肉況我弟子為求如來無上聖道出世解脫修大慈悲精勤苦行猶恐不得何處當有如是解脫為彼癡人食肉而得是故大慧我諸弟子為求出世解脫樂故不應食肉復次大慧食肉能起色力食味人多貪著應當諦觀一切世間有身命者各自寶重畏於死苦護惜身命人畜無別寧當樂存疥野干身不能捨命受諸天樂何以故畏死苦故大慧以是觀察死為大苦是可畏法自身畏死云何當得而食他肉是故大慧欲食肉者先自念身次觀眾生不應食肉復次大慧夫食肉者諸天遠離何況聖人是故菩薩為見聖人當修慈悲不應食肉大慧食肉之人睡眠亦苦起時亦苦若於夢中見種種惡驚怖毛竪心常不安無慈心故乏諸善力若其獨在空閑之處多為非人而伺其便虎狼師子亦來伺求欲食其肉心常驚怖不得安隱復次大慧諸食肉者貪心難滿食不知量不能消化增益四大口氣腥臊腹中多有無量惡蟲身多瘡癬白癩病疾種種不淨現在凡夫不憙聞見何況未來無病香潔人身可得復次大慧我說凡夫為求淨命噉於淨食尚應生心如子肉想何況聽食非聖人食聖人離者以肉能生無量諸過失於出世一切功德云何言我聽諸弟子食諸肉血不淨等味言我聽者是則謗我大慧我聽弟子食諸聖人所應食食非謂聖人遠離之食聖食能生無量功德遠離諸過大慧過去現在聖人食者所謂粳米大小麥豆種種油蜜甘蔗甘蔗汁騫陀末干提等隨時得者聽食為淨大慧於未來世有愚癡人說種種毘尼言得食肉因於過去食肉熏習愛著肉味隨自心見作如是說非佛聖人說為美食大慧不食肉者要因過去供養諸佛種諸善根能信佛語堅住毘尼信諸因果至於身口能自節量不為世間貪著諸味見食肉者能生慈心大慧我憶過去有王名師子奴食種種肉愛著肉味次第乃至食於人肉因食人肉父母兄弟妻子眷屬皆悉捨離一切臣民國土聚落即便謀反共斷其命以食肉者有如是過是故不應食一切肉復次大慧自在天王化身為鴿釋提桓因是諸天主因於過去食肉習氣化身作鷹驚逐此鴿鴿來投我我於爾時作尸毘王憐愍眾生更相食噉稱己身肉與鷹代鴿割肉不足身上秤上受大苦惱大慧如是無量世來食肉熏習自身他身有如是過何況無愧常食肉者大慧復有餘王不食肉者乘馬遊戲為馬驚波牽入深山失於侍從不知歸路不食肉故師子虎狼見無害心與雌師子共行欲事乃至生子斑足王等以過去世食肉熏習及作人王亦常食肉在七家村多樂食肉食肉太過遂食人肉生諸男女盡為羅剎大慧食肉眾生依於過去食肉熏習多生羅剎師子虎狼豺豹猫狸鵄梟雕鷲鷹鷂等中有命之類各自護身不令得便受飢餓苦常生惡心念食他肉命終復墮惡道受生人身難得何況當有得涅槃道大慧當知食肉之人有如是等無量諸過不食肉者即是無量功德之聚大慧而諸凡夫不知如是食肉之過不食功德我今略說不聽食肉大慧若一切人不食肉者亦無有人殺害眾生由人食肉若無可食處處求買為財利者殺以販賣為買者殺是故買者與殺無異是故食肉能障聖道大慧食肉之人愛著肉味至無畜生乃食人肉何況麞鹿雉兔鵝鴈猪羊雞狗駝驢象馬龍蛇魚鼈水陸有命得而不食由著肉味設諸方便殺害眾生造作種種罝羅機網羅山罝地截河堰海遍諸水陸安置罟網機撥坑埳弓刀毒箭間無空處虛空地水種種眾生皆被殺害為食肉故大慧獵師屠兒食肉人等惡心堅固能行不忍見諸眾生形體鮮肥膚肉充悅生食味心更相指示言是可噉不生一念不忍之心是故我說食肉之人斷大慈種大慧我觀世間無有是肉而非命者自己不殺不教人殺他不為殺不從命來而是肉者無有是處若有是肉不從命出而是美食我以何故不聽人食遍求世間無如是肉是故我說食肉是罪斷如來種故不聽食大慧我涅槃後於未來世法欲滅時於我法中有出家者剃除鬚髮自稱我是沙門釋子披我袈裟癡如小兒自稱律師墮在二邊種種虛妄覺觀亂心貪著肉味隨自心見說毘尼中言得食肉亦謗我言諸佛如來聽人食肉亦說因制而聽食肉亦謗我言如來世尊亦自食肉大慧我於象腋央掘魔涅槃大雲等一切修多羅中不聽食肉亦不說肉入於食味大慧我若聽諸聲聞弟子肉為食者我終不得口常讚歎修大慈悲行如實行者亦不讚歎屍陀林中頭陀行者亦不讚歎修行大乘住大乘者亦不讚歎不食肉者我不自食不聽他食是故我勸修菩薩行歎不食肉勸觀眾生應如一子云何唱言我聽食肉我為弟子修三乘行者速得果故遮一切肉悉不聽食云何說言我毘尼中聽人食肉又復說言如來餘修多羅中說三種肉聽人食者當知是人不解毘尼次第斷故唱言得食何以故大慧肉有二種一者他殺二者自死以世人言有肉得食有不得者象馬龍蛇人鬼獼猴猪狗及牛言不得食餘者得食屠兒不問得食不得一切盡殺處處衒賣眾生無過橫被殺害是故我制他殺自死悉不得食見聞疑者所謂他殺不見聞疑者所謂自死是故大慧我毘尼中唱如是言凡所有肉於一切沙門釋子皆不淨食污清淨命障聖道分無有方便而可得食若有說言佛毘尼中說三種肉為不聽食非為聽食當知是人堅住毘尼是不謗我大慧今此楞伽修多羅中一切時一切肉亦無方便而可得食是故大慧我遮食肉不為一人現在未來一切不得是故大慧若彼癡人自言律師言毘尼中聽人食肉亦謗我言如來自食彼愚癡人成大罪障長夜墮於無利益處無聖人處不聞法處亦不得見現在未來賢聖弟子況當得見諸佛如來大慧諸聲聞人常所應食米麵油蜜種種麻豆能生淨命非法貯畜非法受取我說不淨尚不聽食何況聽食血肉不淨大慧我諸聲聞辟支佛菩薩弟子食於法食非食飲食何況如來大慧諸佛如來法食法住非飲食身非諸一切飲食住身離諸資生愛有求等遠離一切煩惱習過善分別知心心智慧一切智一切見見諸眾生平等憐愍是故大慧我見一切諸眾生等猶如一子云何而聽以肉為食亦不隨喜何況自食大慧如是一切葱韮蒜薤臭穢不淨能障聖道亦障世間人天淨處何況諸佛淨土果報酒亦如是能障聖道能損善業能生諸過是故大慧求聖道者酒肉葱韮及蒜薤等能熏之味悉不應食爾時世尊重說偈言大慧菩薩問酒肉葱韮蒜佛言是不淨一切不聽食羅剎等食噉非聖所食味食者聖呵嘖及惡名流布願佛分別說食不食罪福大慧汝諦聽我說食中過酒肉葱韮蒜是障聖道分我觀三界中及得聖道眾無始世界來展轉莫非親云何於其中而有食不食觀肉所從來出處最不淨膿血和雜生尿屎膿涕合修行淨行者當觀不應食種種肉及葱酒亦不得飲種種韮及蒜修行常遠離常遠離麻油穿孔床不眠飛揚諸細蟲斷害他命故肉食長身力由力生邪念邪念生貪欲故不聽食肉由食肉生貪貪心致迷醉迷醉長愛欲不解脫生死為利殺眾生為肉追錢財彼二人惡業死墮叫喚獄三種名淨肉不見聞不疑世無如是肉生墮食肉中臭穢可厭患常生顛狂中多生旃陀羅獵師屠兒家或生羅剎女及諸食肉處羅剎猫狸種食肉生彼中象腋與大雲涅槃勝鬘經及入楞伽經我不聽食肉諸佛及菩薩聲聞亦呵嘖食肉無慚愧生生常顛狂先說見聞疑已斷一切肉妄想不覺知故生食肉想如彼貪欲過障礙聖解脫酒肉葱韮蒜悉為聖道障未來世眾生於肉愚癡說言此淨無罪佛聽我等食淨食如藥想猶如食子肉知足生厭離修行行乞食安住慈心者我說常厭離師子豺虎狼恒可同遊止食肉見者怖云何而可食是故修行者慈心不食肉食肉斷慈心離涅槃解脫及違聖人教故不聽食肉不食生梵種及諸修行道智慧及富貴斯由不食肉爾時世尊告聖者大慧菩薩摩訶薩言大慧汝應諦聽受持我楞伽經呪是呪過去未來現在諸佛已說今說當說大慧我今亦說為諸法師受持讀誦楞伽經者而說呪曰兜諦兜諦祝諦祝諦蘇頗諦蘇頗諦迦諦迦諦阿摩利阿摩諦毘摩梨毘摩梨尼彌尼彌奚彌奚彌婆迷婆迷歌梨歌梨歌羅歌梨阿䶩摩䶩遮䶩兜䶩讓䶩蘇弗䶩葛弟葛弟波弟波弟奚咪奚咪地咪地咪羅制羅制波制波制槃弟槃弟阿制彌制竹荼梨兜荼弟波羅弟遏計遏計斫計斫計梨利爾𡱝咪屎咪奚咪奚咪晝晝晝晝抽畜抽畜紬紬紬紬除除除除蘇婆呵大慧是名楞伽大經中呪文句善男子善女人比丘比丘尼優婆塞優婆夷等能受持讀誦此文句為人演說無有人能覓其罪過若天天女若龍龍女若夜叉夜叉女阿修羅阿修羅女迦樓羅迦樓羅女緊那羅緊那羅女摩睺羅伽摩睺羅伽女浮多浮多女鳩槃荼鳩槃荼女毘舍闍毘舍闍女嗚多羅嗚多羅女阿波羅阿波羅女羅剎羅剎女荼伽荼伽女嗚周何羅嗚周何羅女伽吒福多羅伽吒福多羅女若人非人若人女非人女不能覓其過若有惡鬼神損害人欲速令彼惡鬼去者一百遍轉此陀羅尼呪彼諸惡鬼驚怖號哭疾走而去佛復告大慧大慧我為護此護法法師更說陀羅尼而說呪波頭彌波頭彌提婢奚尼奚尼奚禰諸梨諸羅諸麗侯羅侯麗由麗由羅由麗波麗波羅波麗聞制瞋迭頻迭槃逝末迭遲那迦梨蘇波呵大慧是陀羅尼呪文句若善男子善女人受持讀誦為人演說無人能得與作過失若天若天女若龍若龍女夜叉夜叉女阿修羅阿修羅女迦樓羅迦樓羅女緊那羅緊那羅女摩睺羅伽摩睺羅伽女乾闥婆乾闥婆女浮多浮多女鳩槃荼鳩槃荼女毘舍闍毘舍闍女嗚多羅嗚多羅女阿拔摩羅阿拔摩羅女羅叉羅叉女嗚闥阿羅嗚闥阿羅女伽吒福單那伽吒福單那女若人若非人若人女非人女彼一切不能得其過失大慧若有人能受持讀誦此呪文句彼人得名誦一切楞伽經是故我說此陀羅尼句為遮一切諸羅剎護一切善男子善女人護持此經者爾時世尊欲重宣此修多羅深義而說偈言如夏諸禽獸迷惑心見波諸禽獸愛水彼水無實事如是識種子見諸境界動諸愚癡眾生如眼𪾼見物思惟可思惟及離能思惟見實諦分別能知得解脫是諸法非堅虛妄分別生虛妄分別空依彼空分別五陰識等法如水中樹影如見幻夢等識中莫分別幻起尸機關夢電雲常爾絕三相續法眾生得解脫依諸邪念法是故有識生八九種種識如水中諸波依熏種子法常堅固縛身心流轉境界如鐵依󰗃石依止諸眾生真性離諸覺遠離諸作事離知可知法行如幻三昧出諸十地行汝觀心王法離心境識相時知心常轉即住恒不變住蓮花宮殿如幻境界相住彼勝處已得諸自在行如摩尼現色作度眾生業無有為無為除諸分別心愚癡無智取如石女夢兒寂靜及無生五陰人相續因緣諸境界空有及非有我說諸方便無如是實相愚癡取實有無能相可相我覺一切法而不覺一切我有一切智而無一切智凡夫愚分別自言世智者我未曾覺知亦不覺眾生一切法惟心諸陰如毛輪輪相畢竟無何處有分別本無始生物諸緣中亦無石女兒空華若能見有為爾時見可見見迷法即住我不入涅槃不滅諸相業滅諸分別識此是我涅槃非滅諸法相愚癡妄分別如瀑水竭盡爾時波不生如種種識滅滅而不復生空及無識相如幻本不生有無離有無此諸法如夢我說一實法離於諸覺觀聖人妙境界離二法體相如見螢火相種種而無實世間見四大種種亦如是如依草木石示現諸幻相彼幻無是相諸法體如是無取著可取無解脫無縛如幻如陽焰如夢眼中瞖若如是實見離諸分別垢即住如實定彼見我無疑此中無心識如虛空陽焰如是知諸法而不知一法離有無諸緣故諸法不生三界心迷惑是故種種見夢及世間法此二法平等可見與資生諸觸及於量身無常世間種種色亦爾世間尊者說如是所作事心三界種子迷惑見現未知世間分別無如是實法見世間如是能離諸生死生及與不生愚癡迷惑見不生及不滅修智慧者見阿迦尼妙境離諸惡行處常無分別行離諸心數法得力通自在到諸三昧處彼處成正覺化佛此中成諸法不生滅諸法如是體應化無量億彼體中出世愚人聞佛法如響不思議遠離初中後及離有無法遍不動清淨無諸相現相識性覆法身一切身中有迷惑是幻有幻非迷惑因心無迷惑法亦非不少有心依二法縛阿梨耶識起但心如是見我法如瀑水觀世間如是爾時轉諸心乃是我真子成就實法行煖濕及堅動愚分別諸法非實專念有無能相可相八種物一身形相及諸根愚分別諸色迷惑身羅網諸因緣和合愚癡分別生不知如是法流轉三界中諸法及言語是眾生分別而諸法是無如化如夢等觀諸法如是不住世涅槃心種種種子現見心境界可見分別生愚癡樂二法無智愛及業是心心法因依他力法生故說他力法依法分別事心迷惑境界故不成分別迷惑邪分別心依因緣縛是故生諸身若離諸因緣我說不見法離諸因緣法離於諸法相不住諸法中我說不見境如王長者等以種種禽獸會集宅野中以示於諸子我如是諸相種種鏡像法內身智為子說於實際法如大海波浪從風因緣生能起舞現前而無有斷絕阿梨耶識常依風境界起種種水波識能舞生不絕能取可取相眾生見如是可見無諸相毛道如是見阿梨耶本識意及於意識離可取能取我說如是相五陰中無我及無人眾生生即諸識生滅即諸識滅如畫中高下可見無如是如是諸物體見無如是相如乾闥婆城禽獸渴愛水如是可見見智觀無如是離可量及想非因亦非果離能覺所覺離能見可見依陰因緣覺無人見可見若不見可見云何修彼法因緣因譬喻立意及因緣夢乾闥婆輪陽焰及日月光焰幻等喻我遮諸法生如夢幻迷惑空分別眾生不依於三界內外亦皆無見諸有不生乃得無生忍得如幻三昧及於如意身諸通及自在力心種種法諸法本不生空無法體相彼人迷不覺隨因緣生滅如愚癡分別心見於自心見外種種相實無可見法見骨相佛像及諸大離散善覺心能知住持世間相身住持資生可取三種境識取識境界意識分別三分別可分別所有字境界不能見實法彼覺迷不見諸法無自體智慧者能覺行者爾乃息住於無相處如墨圖於雞愚取是我雞如癡凡夫取三乘同是一無諸聲聞人亦無辟支佛所見聲聞色及見諸如來諸菩薩大慈示現是化身三界唯是心離二種體相轉變彼諸相彼即是真如法及人行相日月光焰熾大諸摩尼寶無分別作事諸佛法如是如瞖取毛輪如是分別法愚癡虛妄取離於生住滅及離常無常可見染淨法如空中毛輪如中莨菪人見諸像大地一切如金色彼不曾有金如是愚癡人無始心法染幻陽焰生有愚人取為實一子及無子大海是一子亦是無量子汝觀心種子一子如清淨轉於無種子平等無分別起即是生死能生種種子是故說種子因緣不生法因緣不滅法生法惟因緣心如是分別三界惟假名實無事法體妄覺者分別取假名為實觀諸法實體我不遮迷惑實體不生法觀是得解脫我不見幻無說諸法是有顛倒速如電是故說如幻非本生如生諸因緣無體無有處及體惟有於言語不遮緣生滅不遮緣和合遮諸愚癡見分別因緣生實無識體法無事及本識愚癡生分別如死尸惡覺三界但是心諸佛子能見即得種類身離作有為法得力通自在及共相應法現諸一切色心法如是生而無心及色無始心迷惑爾時修行者得見於無相智慧中觀察不見諸眾生相及事假名意取諸動法我諸子過是無分別修行乾闥婆城幻毛輪及陽焰無實而見實諸法體如是如心見諸法無如是體相一切法不生但見迷惑法毛道迷分別以住於二法初識生分別種種熏種子識如瀑水起斷彼則不生種種念觀法若但心中生如虛空壁中何故而不生若有少相觀心則從緣生若從因緣生不得言惟心心取於自心無法無因生心法體清淨虛空中無熏虛妄取自心是故心現生外法無可見是故說惟心本識但是心意能念境界能取諸境界故我說惟心心常無記法意二邊取相取現法是識彼是善不善離二種識相是第一義門說三乘差別寂靜無是相若心住寂靜及行於佛地是過去佛說現未亦如是初七是心地寂靜第八地二地是行處餘地是我法自內身清淨是我自在地自在究竟處阿迦尼吒現如諸火焰等而出諸光明種種心可樂化作於三界或有先有化而化作三有彼處說諸法是我自在地諸地無時節國土轉亦然過諸心地法是住寂靜果實無而謂實而見於種種愚人顛倒取是種種顛倒如無分別智有事不相應以心非諸色是故無分別諸禪及無量及無色三昧諸相畢竟滅是故心中無須陀洹果法往來及不還及諸羅漢果一切心迷惑空無常剎那愚分別有為河種子譬喻分別剎那義剎那無分別離諸所作法一切法不生我說剎那義有無說於生僧佉等妄說一切法無說亦是彼人說有四種記法一往答反問分別差別答默答遮外道世諦一切有第一義諦無而實體無相是第一義諦見於虛妄法是故說世諦因於言語生無如是實體無事有言語世諦中實無是即顛倒事可見亦是無若事顛倒有寂靜畢竟無依於顛倒事及見諸法生畢竟定是無即是無體相所見諸種種熏習煩惱生心見外迷惑現取於前境分別無分別是空實相法如幻像諸相如樹葉金色是可見人見心無明熏習聖人不見迷中間不見實迷惑即是實以實即中間遠離諸迷惑若能生諸相即是其迷惑如眼瞖不淨如瞖見毛輪依迷取諸法於諸境界中愚癡取是法諸法如毛輪陽炎水迷惑三界如夢幻修行得解脫分別可分別能生於分別縛可縛及因六種解脫因無地及諸諦無國土及化佛辟支聲聞惟是心分別人體及五陰諸緣及微塵勝人自在作惟是心分別心遍一切處一切處皆心以心不善觀心性無諸相五陰中無我我中無五陰分別無是法而彼法非無如愚癡分別有諸一切法如是見實有一切應見實一切法若無無染亦無淨愚癡見如是彼法不如是迷惑分別相是他力分別彼相所有名是名分別相名相是分別因緣事和合若不生彼心是第一義相報相佛實體及所化佛相眾生及菩薩并十方國土習氣法化佛及作於化佛是皆一切從阿彌陀國出應化所說法及報佛說法修多羅廣說汝應知密意所有佛子說及於諸如來是皆化佛說非淳熟者說是諸法不生而彼法非無乾闥婆城幻如夢化相似種種隨心轉惟心非餘法心生種種生心滅種種滅眾生妄分別無物而見物無義惟是心無分別得脫無始世戲論依止於煩惱諸分別熏修是故邪見生識無分別義真如是智境轉彼是寂靜是諸聖境界觀察義思惟諸凡夫思惟念真如思惟諸佛淨思惟分別諸法體一切法不生依他力因緣眾生迷分別他力若清淨離分別相應轉彼即真如離分別是行莫分別分別分別是無實分別迷惑法取可取不盡見外分別境分別是實體心分別分別彼法因緣生邪見見外義無義但是心觀斟量相應能滅取可取無諸外境界愚癡妄分別熏習增長心似生於諸法滅二種分別真如智境界生於無法相不思議聖境名相及分別實體二種相正智及真如是成就實體依父母和合阿梨耶意合如蘇瓶等鼠共赤白增長辟尸厚泡瘡不淨依節畫業風長四大如諸果成熟五及於五五及有九種孔諸毛甲遍覆如是增長生生如糞中蟲如人睡中寤眼見色起念增長生分別分別及專念齗齒脣和合口始說言語如鸚鵡弄聲諸外道說定大乘不決定依眾生心定邪見不能近我乘內證智妄覺非境界如來滅世後誰持為我說如來滅度後未來當有人大慧汝諦聽有人持我法於南大國中有大德比丘名龍樹菩薩能破有無見為人說我法大乘無上法證得歡喜地往生安樂國智慧觀察法不見實法體是故不可說及說亦無體若因緣生法不得言有無因緣中有物愚分別有無邪見二邪法我知離我法一切法名字無量劫常學以學復更學迭共相分別若不說諸名諸世間迷惑是故作名字為除迷惑業依三種分別愚癡分別法依名迷分別及因緣能生法不滅不生自性如虛空法無體是體分別相即體影像及於幻陽焰與夢響火輪乾闥婆諸法如是生不二真如空實際及法體我說無分別成就彼法相口心境界虛實乃立虛妄心墮於二邊是故立分別有無墮二邊以在心境界遠離諸境界爾時正滅心以離取境界彼滅非有無如聖人境界愚人不能知有滅住真如智慧者能見如彼諸法住智慧者能見法體不如是以諸法無相愚癡人見鐵分別以為金非金而見金外道取法爾本無言始生始生後還滅從因緣有無此說非我教無始無終法無始是相住以世間住相邪覺者不知過去法是有未來法非無現在法亦有不應言法生轉時及行相諸大及諸根虛妄取中陰若取非覺者一切佛世尊不說因緣生因緣即世間如乾闥婆城但法緣和合依此法生法離諸和合法不滅亦不生鏡及於水中眼及器摩尼而見諸鏡像諸影像是無如獸愛空水見諸種種色種種似如有如夢石女兒我乘非大乘非聲亦非字非諦非解脫非寂靜境界而我乘大乘諸三昧自在身如意種種自在花莊嚴一體及別體因緣中無法略說諸法生廣說諸法滅不生空是一而生空是二不生空是勝生滅即是空真如空實際涅槃與法界身及意種種我說異名法經毘尼毘曇分別我清淨依名不依義彼不知無我非外道非佛非我亦非餘從緣成有法云何無諸法何人成就有從因緣說無說法生邪見有無妄分別若人見不生亦見法不滅彼人離有無見世間寂靜眾生分別見可見如兔角分別是迷惑如禽愛陽焰虛妄分別法依彼分別見無因緣分別無因不應分無水而取水如獸妄生愛愚癡如是見聖者無如是聖人見清淨以生三解脫離諸生死法修行寂靜處深快妙方便知國土妙事我為諸子說不為諸小乘三有是無常空無我離我同相及別相我為聲聞說不著一切法離世間獨行我說緣覺果非思量境界分別外實體從他力故生見自身迷惑爾時轉諸心十地即初地初地即八地九地即七地七地即八地二地即三地四地即五地三地即六地寂靜無次第諸法常寂靜修行者無法有無法平等爾時聖得果諸法無體相云何於無法而能作平等寂寂無分別若不見諸心內及外動法爾時滅諸法已見平等心愚無始流轉取法如懷抱誑凡夫而轉如因榍出榍依彼因及觀共意取境界依於識種子能作於心因修得及住持隨種類身得及夢中所得是通有四種夢中所得通及於諸佛恩取種類身得彼通非實通熏種子熏心似有法生轉愚人不覺知為說生諸法分別於外物諸法相成就爾時心悶沒不見自迷惑何故說於生何故說無見不可見而見願必為我說為於何等人說何等法有為於何等人說何等法無心體自清淨意起共諸濁意及一切識能作熏種子阿梨耶出身意出求諸法意識取境界迷惑見貪取自心所見法外法無外法如是觀迷惑常憶念真如修禪者境界業諸佛大事此三不思議是智者境界過現及未來涅槃及虛空我依世諦說真諦無名字二乘及外道等著於邪見迷沒於心中分別於外法緣覺佛菩提羅漢見諸佛菩提堅種子及夢中成就何處為何等云何為何因所為為何義惟願為我說幻心去寂靜有無朋黨說心中迷堅固說有幻無幻生滅相相應相可相有無分別惟是意共於五種識鏡像水波等從心種子生若心及於意而諸識不生時得如意身乃至於佛地諸緣及陰界是法自體相假名及人心如夢如毛輪世間如幻夢見依止得實諸相實相應離諸斟量因諸聖人內境常觀諸妙行迷覆斟量因令世間實解離一切戲論智不住迷惑諸法無體相空及常無常心住於愚癡迷惑故分別說是諸法者非說於無生一二及於二忽然自在有依時勝微塵緣分別世間世種子是識依止彼因生如依壁畫像知實即是滅如人見於幻見生死亦爾愚癡人依闇縛及解脫生內外諸種種諸法及因緣如是觀修行住於寂靜處熏習中無心心不共熏習心無差別相熏習纏於心如垢見熏習意從於識生如帛心亦爾依熏習不顯如物非無物我說虛空然阿梨耶身中離於有無物意識轉滅已心離於濁法覺知一切法故我說心佛斷絕於三世離於有無法世法四相應諸有悉如幻是二法體相七地從心生餘地亦成就二地及佛地色界及無色欲界及涅槃一切心境界不離於身中若見諸法生是生迷惑法覺自心迷惑是不生諸法無生法體相生即著世間見諸相如幻法體相如是自心虛妄取莫分別諸法為癡無智說三乘與一乘及說於無乘諸聖人寂靜我法有二種相法及於證四種斟量相立量相應法形及相勝種見迷惑分別名字及行處聖行實清淨依分別分別故有分別相離分別分別實體聖境界常恒實不變性事及實體真如離心法遠離於分別若無清淨法亦無有於染以有清淨心而見有染法清淨聖境界是故無實事是諸法體相聖人之境界從因生世間離於諸分別如幻與夢等見法得解脫煩惱熏種種共心相應生眾生見外境非諸心法體心法常清淨非是迷惑生迷從煩惱起是故心不見迷惑即真實餘處不可得非陰非餘處觀陰行如實離見能見相若見有為法見自心世間彼人能離相莫見惟心法莫分別外義住於真如觀過於心境界過心境界已遠離諸寂靜修行住寂靜行者寂靜住不見摩訶衍自然云寂靜依諸願清淨智無我寂靜應觀心境界亦觀智境界智慧觀境界不迷於相中心境界苦諦智境界是集二諦及佛地是般若境界得果及涅槃及於八聖道覺知一切法得清淨佛智眼色及於明虛空與心意如是等和合識從梨耶生能取可取受無名亦無事無因分別者若取於覺者於義中無名名中義亦爾因無因而生莫分別分別一切法無實言語亦復然空不空義爾愚癡見法是妄取於實住邪見說假名一法成五種如實能遠離五種是魔法超越過有無非修行境界是外道之法不求有邪法亦無相見我以作自常法惟從言語生實諦不可說寂滅見諸法依止阿梨耶能轉生意識依止依心意能生於轉識依虛虛妄成真如是心法如是修行者能知心性體分別常無常意相及於事生及與不生行者不應取莫分別二法識從梨耶生一義二心生不知如是生取一二之法是凡夫境界無說者及說不空以見心不見於自心故生見羅網諸因緣不生諸根亦如是界及五陰無無貪無有為本無有作業不作非有為無除亦無縛無縛無解脫無無記無物無法無非法無時無涅槃法體亦是無無佛無實諦無因亦無果無顛倒無滅無滅亦無生十二支亦無邊無邊亦爾離於諸邪見是故說惟心煩惱業及身作者與果報如陽焰及夢乾闥婆城等住於心法中而生諸法相住於心法中而見於斷常涅槃中無陰無我亦無相能入惟是心解脫不取相見他何過失諸眾生見外心非有非無由熏習不顯垢中不見白白中不見垢如雲蓋虛空是故心不見心能作諸業智於中分別慧能觀寂靜得大妙法體心依境界縛智依覺觀生寂靜勝境界慧能於中行心意及意識於相中分別得無分別體二乘非諸子寂靜勝人相諸佛智慧淨能生於勝義已離諸行相分別法體有他力法是無迷惑取分別不分別他力非諸大有色有色非諸大夢幻乾闥婆獸渴愛無水我有三種慧依止得聖名心無法中生是故心不見身資生住持眾生依熏見依彼分別相而說於諸法離二乘相應慧離現法相虛妄取法故聲聞見於法能入惟是心如來智無垢若實及不實從因緣生法一二是取見畢竟能取著種種諸因緣如幻無有實如是相種種不能成分別依於煩惱相諸縛從心生不知分別法他力是分別所有分別體即是他力法種種分別見於他力分別世諦第一義第三無因生分別說相續斷即聖境界修行者一事惟心種種見彼處無心體如是分別相如人眼中瞖分別種種色瞖非色非色愚見他力爾如金離塵垢如水離泥濁如虛空離雲如是淨分別聲聞有三種應化及願生離諸貪癡垢聲聞從法生菩薩亦三種諸如來無相眾生心心中見佛如來像分別無如是他力法體有見有無二邊是故見分別若無分別法他力云何有遠離有法體實有法體生依止於分別而見於他力依名相和合而生於分別常無所成就他力分別生爾時知清淨第一義實體分別有十種他力有六種真如是內身是故無異相五法是實法及三種實相如是修行者不壞真如法星宿雲形像似於日月體諸眾生見心可見熏集生諸大無自體非能見可見若色從大生諸大生諸大如是不生大大中無四大若果是四大因是地水等實及假名色幻生作亦爾夢及乾闥婆獸愛水第五一闡提五種諸性亦如是五乘及非乘涅槃有六種陰有二十四色復有八種佛有二十四佛子有二種度門有百種聲聞有三種諸佛國土一而佛亦有一解脫有三種心慮有四種我無我六種可知境四種離於諸因緣亦離邪見過知內身離垢大乘無上法生及於不生有八種九種一時證次第立法惟是一無色有八種禪差別六種緣覺及佛子能取有七種無有三世法常無常亦爾作及於業果如夢中作事佛從來不生聲聞佛子爾心離於可見亦常如幻法胎生轉法輪出家及兜率住諸國土中可見而不生去行及眾生說法及涅槃實諦國土覺從因緣生法世間諸樹林無我外道行禪乘阿梨耶證果不思議月及星宿性諸王阿修羅夜叉乾闥婆因業而發生不可思議變退依熏習緣斷絕諸變易時煩惱罪滅一切諸菩薩如實修行者不畜諸財寶金銀及象馬牛羊奴婢等米穀與田宅不臥穿孔床不得泥塗地金銀赤白銅鉢盂及諸器修行淨行者一切不得畜憍奢耶衣服一切不得著欽婆羅袈裟牛糞草果葉青赤泥土汁染壞於白色石泥及與鐵珂及於琉璃如是鉢聽畜滿足摩陀量為割截衣故聽畜四寸刀刃如半月曲不得學伎術如實修行人不得市販買所須倩白衣及諸優婆塞常護於諸根知於如實義讀誦修多羅及學諸毘尼不與白衣雜修行人如是空處與塚間窟中林樹下尸陀林草中乃至於露地如實修行人應住如是處三衣常隨身不畜餘錢財為身須衣服他自與聽受為乞食出行亦不左右視視前六尺地安庠而直進如蜂採諸花乞食亦如是比丘比丘尼眾中眾所雜我為佛子說此是惡命活如實修行者不聽此處食王小王王子大臣及長者為求於飲食一切不得往死家及生家親家所愛家比丘雜等眾修行者不食寺舍烟不斷常作種種食故為人所作行者不應食離有無朋黨能見可見縛行者觀世間離於生滅法三昧力相應及諸通自在若不生分別不久得如法從微塵勝人緣中莫分別諸因緣和合行者不分別分別諸世間種種從熏生行者如實觀三有如幻夢莫分別三有身資生住持離於有無謗亦離有無見飲食如服藥身心常正直一心專恭敬佛及諸菩薩如實修行者應知諸律相及諸修多羅簡擇諸法相五法體及心修行無我相清淨內法身諸地及佛地如是修行者住於大蓮花諸佛大慈悲如意手摩頂去來於六道諸有生厭心發起如實行至尸陀林中日月形體相及於花海相虛空火種種修行者見法見如是諸相取於外道法亦隨聲聞道及緣覺境界遠離如是等住於寂靜處時佛妙光明往於諸國土摩彼菩薩頂此摩頂妙相隨順真如法爾時得妙身有無因法體離於斷常法謗於有無法是分別中道分別無諸因無因是斷見見種種外法是人滅中道不捨諸法相恐有斷絕相有無是謗法如是說中道覺但是內心不滅於外法轉虛妄分別即是中道法惟心無可見離於心不生即是中道法我及諸佛說生及於不生有物無物空諸法無自體莫分別二法分別是有法愚分別解脫不覺心分別離於二取相覺知自心見時離於二見如實知遠離不滅分別相實知可見心時知分別生不生諸分別是真如離心離諸外道過若見生諸法彼智者應取涅槃而不滅知此法是佛我說及餘佛若異見諸法是說外道事不生現於生不退常現退同時如水月萬億國土見一身及無量然火及注雨心心體不異故說但是心心中但是心心無心而生種種色形相所見惟是心佛及聲聞身辟支佛身等復種種色身但說是內心無色界無色色界及地獄色現為眾生但是心因緣如幻三昧法而身如意生十地心自在菩薩轉得彼自心分別名戲論而搖動依見聞生知愚癡依相知相是他力體彼依名分別分別是諸相依他力法生智慧觀諸法無他力無相畢竟無成就智依何分別若有成就法離於有無法離於有無體二體云何有分別二種體二種體應有分別見種種清淨聖境界分別是種種分別是他力若異分別者是墮外道法分別是分別見是因體相分別說分別見是因相生離於二分別即是成就法國土佛化身一乘及三乘無涅槃一切空離一切生佛三十差別別復有十種一切國土器依諸眾生心如分別法相現見種種法彼法無種種法佛世間爾法佛是真佛餘者依彼化眾生自種子見一切佛相依迷惑轉心能生於分別真不離分別及不離於相實體及受樂化復作諸化佛眾三十六是諸佛實體如青赤及鹽珂乳及石蜜新果諸花等如月諸光明非一亦非異如水中洪波如是七識種共於心和合如大海轉變是故波種種阿梨耶亦爾名識亦如是心意及意識分別外相義八無差別相非能見可見如大海水波無有差別相諸識於心中轉變不可得心能造諸業意是能分別意識能知法五識虛妄見青赤白種種眾生識現見水波相對法牟尼為我說青赤白種種水波中無是愚癡見諸相說於心中轉心中無是體離心無外見若有於可取應有於能取身資生住持說水波相似眾生識現見水波共相似大海水波起如舞轉現見本識如是轉何故知不取愚癡無智慧本識如海波水波轉相對是故說譬喻如日出世間平等照眾生如是世尊燈不為愚說法住於真如法何故不說實若說於實法心中無實法如海中水波如鏡及於夢如自心境界等見無前後無一時境界是故次第生識能知諸法意復能分別五識現見法寂靜無次第如世間畫師及畫師弟子我住於妙法為實修行說離分別分別是內身實智我諸佛子說不為於愚人亦如幻種種可見無如是說種種亦爾說亦爾不爾為一人說法不為餘人說如人病不同醫師處藥別諸佛為眾生隨心說諸法依外法種子分別說現法心取他力法可取是分別依止心種子觀取外境界二種轉迷惑更無第三因以迷惑不生依何法不生六十十八法是故惟說心自心見外法見彼離於我若入心分別能離諸法相依於阿梨耶能生於諸識愚癡內身入心見於外入取星宿毛輪如夢中見色有為無為常分別無如是乾闥婆城幻如禽獸愛水無如是見有他力法亦爾我諸根形相我說三種心心意及意識離於自體相心意及意識離於他體相心意及意識無我無二體五法自體相是諸佛境界就相有三種依於一熏因如綵色一種壁上見種種二種無我心意及諸識相五種法體相我性無如是遠離諸心相識離於意相諸法體如是是我之境界離於諸法體是諸如來性身口及意業彼不作白法如來性清淨離於諸修行自在淨諸通三昧力莊嚴種種意生身是淨如來性內身智離垢離於諸因相八地及佛地是諸如來性遠行善慧地法雲與佛地是諸佛之性餘地三乘雜依眾生身別及為愚癡相為說七種地故佛說心地口身心諸障七地中無是八地中妙身如夢瀑水相八地及五地學種種伎術一切諸佛子三有中作王生及與不生不分空不空實及於不實心中無如是此實此非實莫分別此實緣覺及聲聞非為佛子說有無有非實亦無有空相假名及實法心中一切無依世諦有法第一義悉無無實法迷惑是諸世諦法一切法無法我說於假名言語及受用愚癡見是實從於言語法是實有境界從言語生法見法無如是如離壁無畫亦如影離像本淨識亦爾為水波不現如幻心亦爾意如狡猾者識共於五種分別見如采說是真法習所有集作化是諸佛根本餘者應化佛心迷可見中可見心中無身資生住持即阿梨耶現心意及意識實體五種法二種無我淨諸佛如來說虛妄覺非境及聲聞亦爾是內身境界諸佛如來說長短等相待彼此相依生有能成於無無能成於有及分別微塵色體不分別說但是於心邪見不能淨是中分別空不空亦如是有無但分別可說無如是功德微塵合愚癡分別色一一微塵無是故無是義自心見形相眾生見外有外無可見法是故無是義心如毛輪幻夢乾闥婆城火輪禽獸愛實無而人見常無常及一二及於不二無始過所縛愚癡迷分別我不說三乘但說於一乘為攝取眾生是故說一乘解脫有三種亦說法無我平等智煩惱依解脫分別亦如水中木為波之所漂如是癡聲聞為諸相漂蕩彼無究竟處亦復不還生得寂滅三昧無量劫不覺是聲聞之定非我諸菩薩離諸隨煩惱依習煩惱縛三昧樂境醉住彼無漏界如世間醉人酒消然後寤彼人然後得我佛法身體如象沒深泥身東西動搖如是三昧醉聲聞沒亦爾依諸佛住持諸願力清淨受職及三昧功德及十地虛空及兔角及與石女兒分別法如是無而說名字因熏種世間非有非無處能見得解脫解於法無我實體分別名他體從因生我說是成就諸經常說是字句名身等於名身勝法愚癡人分別如象沒深泥天乘及梵乘及於聲聞乘如來及緣覺我說如是乘諸乘不可盡有心如是生心轉滅亦無無乘及乘者心分別及識意及於意識阿梨耶三有思惟心異名命及於煖識阿梨耶命根意及於意識是分別異名心住持於身意常覺諸法識自心境界共於識分別我說愛是母無明以為父識覺諸境界是故說名佛諸使是怨家眾和合是陰無於相續體斷彼名無間二無我煩惱及二種無我不可思議變無生死名佛意相應法體我法是內身若能如是見彼不隨妄覺實無於諸法如愚癡分別依虛妄無法云何得解脫生滅和合縛見於有為法增長於二見不失因緣法芭蕉夢幻等是世間如是惟是一法實涅槃離意識有貪及與瞋及有癡無人從愛生諸陰陰有亦如夢何等夜證法何等夜入滅於此二中間我不說一字內身證於法我依如是說彼佛及我身無有說勝法實有神我物五陰離彼相陰體是實有彼陰中無我各各見分別隨煩惱及使得世間自心離苦得解脫諸因及因緣世間如是生是四法相應彼不住我教非有無生法離有無不生愚云何分別從因及諸緣有無四句離若能見世間爾時轉心識即得無我法諸法本不生是故因緣生諸緣即是果果中生於有果中生二種果中應有二而二中無果果中不見物離於觀可觀若見有為法離心惟是心故我說惟心量實體形相離於緣實體究竟第一淨我說如是量如假名為我無實法可見如是陰陰體是假名非實平等有四種相因及於生無我亦平等四修行者法轉諸一切見分別可分別不見及不生故我說惟心無法亦非無離於有無體真如離於心故我說惟心真如空實際涅槃及法界意生身及心故我說惟心分別依熏習種種生種種眾生心見外故我說惟心可見無外物見心種種見身資生住持故我說惟心諸聲聞盡智諸佛如來生一切辟支佛無和合而生無外諸色相自心見外法覺知於自心愚分別有為愚人不知外自心種種見譬喻遮愚人著於四種法無因無分別譬喻五種論自心體形相能知是黠慧依分別可別此是分別相依止於分別分別於現生一一別和合是一種子因客二法是二故人心不生分別心心法住於二界中現生於諸法彼體是虛妄因依現和合故有十二入依因觀和合我不說是法如鏡中見像眼𪾼見毛輪如是依熏心愚癡人心見共分別可別而生於分別如外道分別無如是外相如人不識繩而取以為蛇不識自心義分別於外法而乘於乘體離於一二中以分別於乘是自心過失依何法何體分別不能見不得言彼無諸法體如是依有故言無依無故言有故不得言無亦不得言有即分別分別此非彼法體云何見無體而生於分別色體無色身如瓶及疊等可見是無法云何有分別若分別是迷有為法無始何法迷眾生牟尼為我說諸法無法體而說惟是心不見於自心而起於分別若分別是無如愚癡分別彼法無異體而智不能覺若聖有彼法非凡妄分別若聖妄有彼聖愚癡無別聖人無迷惑以得心清淨愚人無信心故分別分別如母為諸子虛空將果來汝取果莫啼兒取種種果我於諸眾生分別種種果令貪種種說離有無朋黨若本無法體非因非從因本不生始生亦無其身體無身亦非生離因緣無處生滅諸法體離因緣處無略觀察如是有無非餘處從因緣生法智者莫分別說一體二體外道愚癡說世間如幻夢不從因緣生依言語境界大乘無上法我依了義說而愚癡不覺聲聞及外道依嫉妬說法於義不相應以依妄覺說相體及形相名是四種法觀於如是法故生於分別分別一二多彼隨梵天縛日月及諸天是見非我子聖人見正法以如實修行能轉虛妄相亦離於去來此是解脫印我教諸佛子離於有無法亦離去來相轉種種色識若滅一切業不應常無常無世間生法於轉時若滅色離於彼處離於無過失業住阿梨耶色是滅體相識中有亦爾色識共和合而不失諸業若共彼和合眾生失諸業若滅和合業無縛無涅槃若共於彼滅生於世間中色亦共和合無差別應有有別亦無別但是心分別諸法無滅體離有無朋黨假名因緣法迭共無差別如色中無常迭共生諸法離於彼此相分別不可知無有有何成如色中無常若善見分別即不起他力見於他力法亦不起分別若滅於分別是滅於我法於我法中作亦謗於有無是諸謗法人於何時中有是滅我法輪不得共彼語智者不共語不共比丘法已滅於分別妄見離有無見如毛輪幻如夢乾闥婆亦見如陽焰時見於有無彼人不覺佛若有人攝彼彼人墮二邊亦壞於餘人若知寂靜法是實修行者離於有無法應攝取彼人如有處可出金銀諸珍寶無業作種種而眾生受用眾生真如性不由於業有不見故無業亦非作業生諸法無法體如聖人分別而有於諸法如愚癡分別若法無如是如愚癡分別無有一切法眾生亦無染諸法依心有煩惱亦如是生死諸世間隨於諸根轉無明愛和合而生於諸身餘人恒無法如愚癡分別若人法不生行者不見根若諸法是無能作世間因愚人離於作自然應解脫愚聖無差別有無云何成聖人無法體以修三解脫五陰及人法有同有異相諸因緣及根我為聲聞說無因惟於心妙事及諸地內身真如淨為諸佛子說於未來世有謗於我法輪身披於袈裟說有無諸法無法因緣有是聖人境界分別無法體妄覺者分別未來世有人噉糠愚癡種無因而邪見破壞世間人從微塵生世而微塵無因九種物是常邪見如是說從物生於物功德生功德此法異於法分別是體是若本無始生世間應有本我說於世間無有於本際三界諸眾生是本無始生狗駝驢無角必應生無疑眼本無始有色及識亦爾席冠白疊等泥團中應生於疊中無瓶蒲中亦無疊一於一中實何故因不生即命即是身是本無始生此是他說法我說諸法異我領因緣法然後遮他法遮彼邪見者後說於自法故領外道法然後說正法恐諸弟子迷立於有無法從勝人生世迦毘羅惡意為諸弟子說諸功德轉變非實非不實非從緣即緣以無諸因緣無實法不生離於有無法離因亦離緣離於生滅法自法離可見世間如幻夢離諸因緣法立因緣者見是故生分別如禽獸愛水乾闥婆毛輪離於有無法離因及於緣見三有無因如是見淨心何等人無事但有於內心遠離於心事不得說惟心若觀於外事眾生起於心云何心無因不得說惟心真如惟心有何人無聖法有及於非有彼不解我法能取可取法若心如是生此是世間心不應說惟心身資生住持若如夢中生應有二種心而心無二相如刀不自割指亦不自指如心不自見其事亦如是非他非因緣分別分別事五法及二心寂靜無如是能生及於生及二種法相我意無能生說法無自相種種形相體若生於分別虛空兔角等彼體無應生若有諸法相應有於外事以無外分別離心更無法於無始世間無有外諸法以心無生因而見於外義若無因生長兔角亦應生以無因增長云何生分別如現在無法如是本亦無無體體和合云何心能生真如空實際涅槃及法界一切諸法生是第一義法凡夫墮有無分別因及緣無因本不生不知於三有心見於可見無始因異見無始亦無法云何見異生若無物能生貧人應多財云何生無物牟尼為我說此一切無心而不無諸法乾闥婆夢幻諸法無因有無生無體相空法為我說離於和合法是不見諸法爾時空無生我說無法相夢及毛輪幻乾闥婆愛水無因而有見世間法亦爾如是和合一離於可見無非諸外道見和合無如是降伏依無因成就於無生若能成無生我法輪不滅說於無因相外道生怖畏云何為何人何處來諸法何處生於法無因而生法生於無因中而無於二因若能智者見爾時轉邪見說生一切法無生為無物為觀諸因緣爾時轉邪見為有法有名為無法無名而無法不生亦非待因緣名非依於法而名非無體聲聞辟支佛外道非境界住七地菩薩彼則無生相轉於因緣法是故遮因義惟說依於心故我說無生無因生諸法離分別分別離立於有無故我說無生心離於可見亦離於二體轉於依止法故我說無生不失外法體亦不取內心離一切邪見此是無生相如是空無相一切應觀察非生空空法本不生是空諸因緣和合生及與於滅離於和合法不生亦不滅若離和合法更無實法體一體及異體如外道分別有無不生法非實生不生離於諸因緣生及與不生惟是於名字彼此迭共鎖可生體畢無差別因緣鎖離可生無生是離諸外道我說惟是鎖而凡夫不知而可生法體離鎖更無別彼人無說因破滅壞諸鎖如燈了諸物鎖亦應能了若更有別法離於鉤鎖體無體亦不生自性如虛空離於鉤鎖法愚癡異分別此是異不生聖人所得法彼法生不生不生是無生若見諸世間即是緣鉤鎖世誰是鉤鎖爾時心得定無明愛業等是內鉤鎖法幢泥團輪等子四大外法依於他法體是從因緣生非惟鉤鎖體不住量阿含若可生法無智何法為因彼法迭共生非是諸因緣煖濕動及堅愚癡分別法此鉤鎖無法是故無體相如醫師依病說治病差別而論無差別依病故差別我依眾生身為說煩惱濁知諸根及力我為愚法說煩惱根差別我教無差別我惟有一乘清涼八聖道瓶疊冠及角兔角無是因無因依彼生而無彼因法而彼是無法汝不得取無依有因故無依無不相應有法對於無是共相待法若依少有法見於少有法無因見少法少法是無因若彼依餘法彼此迭共見如是無窮過少亦無少體依於色木等如幻可見法如是依止事人見有種種幻師非色等非木亦非石愚癡見如幻依止於幻身依止於實事若見於少事見時無二法云何見少事分別無分別而非無分別若分別無法無縛無解脫以分別無法故不生分別若不生分別不得說惟心種種心差別法中無實法以無實法故無解脫世間無外物可見愚癡妄分別如鏡像現心因熏心迷沒一切法不生非有似有生此一切惟心離於諸分別愚人說諸法從因非智者實體離於心聖人心是淨僧佉毘世師裸形婆羅門及於自在天無實墮邪見無體亦無生如空幻無垢諸佛為何說佛為何人說修行清淨人離邪見覺觀諸佛如法說我說亦如是若一切惟心世間何處住去來依何法云何見地中如鳥虛空中依止風而去不住不觀察於地上而去如是諸眾生依分別風動自心中去來如空中飛鳥見身資生器佛說心如是云何因現見惟心為我說身資生住持現見依熏生無修行者生現見生分別分別境界體心依境界生知於可見心不復生分別若能見分別離於覺所覺名名不相合是說有為法此惟是可覺名名不相離離於知可知是說有為法此惟是可覺名名中不離若人異覺知不自覺他覺五法實法本及於八種識二種無我法攝取於大乘若見知可知寂靜見世間名名中分別爾時不復生作名字分別見彼不復生不見於自心是故生分別四陰無諸相彼則無數法云何色多種四大異異相捨於諸相法無諸大及大若有異色相何故陰不生若見如是相不見諸陰入依境根及識故生八種識依相有三種寂滅無如是阿梨耶意我我所及於智因取於二法知彼法即滅離於彼此法若見不相離世間惟心分世尊為我說不復分別二我及於我所不增長分別亦無意識因離於因及緣非物亦非生分別但是心世尊為我說離於諸因緣離能見可見見自心種種可見妄分別不知自心見不覺異心義無見邪見成若於智不見彼何故不有彼人心取有分別非有無故不生有心不知惟心見是故生分別無分別分別是滅已無因遮四種朋黨若諸法有因此異名字相彼人作不成彼應異自生不爾應因生因緣應和合以遮因生法我遮於常過若諸緣無常是不生不滅愚癡無常見滅相法無法不見作於因故無常生有云何人不見我攝取眾生依持戒降伏智慧滅邪見依解脫增長一切諸世俗外道妄語說依因果邪見自法不能立但成自立法離於因緣果說諸弟子眾離於世俗法惟心可見無心見於二種離可取能取亦離於斷常但有心動轉皆是世俗法不復起轉生見世是自心來者是事生去者是事滅如實知去來不復生分別常無常及作亦不作彼此如是等一切是皆世俗法天人阿修羅畜生鬼夜摩眾生去彼處我說於六道上中下業因能生於彼處善護諸善法得勝處解脫佛說念念生生死及於退為比丘眾說何意為我說心不至第二已滅壞不續我為弟子說念展轉生滅色色分別有生及滅即已分別即是人離分別無人我說於念法依彼我說竟離於取色相不生亦不滅因緣從緣生無明真如等依於二法生真如無是體因緣從緣生若爾無異法從常生於果果即是因緣無異於外道因果共相雜佛及諸佛說大牟尼無異此一尋身中苦諦及集諦滅及於道諦我為諸弟子取三為實者取可取邪見世間出世法凡夫人分別我領於他法是故說三法為遮彼邪見莫分別實體說過無定法亦復無心生實亦不二取真如無二種無明及愛業識等從邪生無窮過不作作中不生有諸法四種滅無智者所說分別二種生有物無有物離於四種法亦離四種見二種生分別見者更不生諸法本不生起於智差別現生於諸法平等莫分別願大牟尼尊為我及一切如法相應說離二種二見我離於邪見及諸餘菩薩常不見有無以不見彼法離外道和雜離聲聞緣覺佛證法諸聖為我說不失顛倒因緣因無生及一切異名諸迷惑智者所遠離譬如雲雨樓宮閣及於虹陽焰毛輪幻有無從心生諸外道分別世間自因生不生真如法及與實際空是諸異法名莫分別無物於色上種種莫分別無法如世間手瓜自在能破物如是一切法莫分別無法離色空不異亦無生法體莫分別無異分別著邪見分別可分別攝取於諸事長短方圓等是攝分別相分別是心法可分別是意若能如法知離能相可相外道說不生及取於我法分別如是相此二見無差何意如是說若能如是知彼人入於量能解我說法因見是沈沒無生是不依知是二種義故我說無生諸法無有生牟尼為我說無因不相當無有有法雜無因亦無生異因見外道離有無無法是故說惟心生及於不生離法是邪見說無因無生說有是著因自然無作者作者是邪見方便諸願等是見為我說若諸法是無云何生三世離可取能取不生亦不滅從物見異物依彼法生心諸法不生化云何為我說實有而不知是故我說法牟尼諸法中前後自相違離諸外道過離於顛倒因生及與不生大師為我說離有及於無不失於因果地及於次第為說一無相世間墮二邊為諸見迷惑無生無生等不知寂滅因我無三世法我亦不說法有二畢有過諸佛二清淨諸法空剎那無體亦不生說邪法覆心分別非如來生及與不生惟願為我說云何何等法離於境界生色具足和合從於戲論集聚於外色相從分別而生知於彼法者是如實解義隨順聖人性而心不復生離於一切大生法不相應心虛妄觀大觀如是無生莫分別可別智者不分別分別於分別是二無涅槃立於無生法如幻不見法從幻等因生所立諸法破見心如鏡像無始熏習因似義而無義觀諸法亦爾如鏡中色像離於一二相可見無非無諸相亦如是乾闥婆幻等依於因緣觀如是諸法體生非不生法分別似如人二種相而現說我及於法而愚人不知相違及無因聲聞諸羅漢自成及佛力是五種聲聞時攝及於滅第一離第一是四種無常愚無智分別愚癡墮二邊功德及微塵不知解脫因以著有無法譬如愚癡人取指即是月如是樂名字不知我實法諸大各異相無色體相生而諸大和合無大無依大火能燒諸色水能爛諸物風能動諸色云何大相生色陰及於識是法二無五是諸陰異名我說如帝釋心心數差別現轉諸法生四大彼此別色心非從依依青等有白依白有青等依因果可生空有及於無能作可作作寒熱見等見如是等一切妄覺不能成心意及餘六諸識共和合離於一異體生死虛妄生僧佉毘世師裸形自在天墮有無朋黨離於寂靜義形相貌勝生四大生非塵是外道說生四大及四塵餘者無處生外道分別因愚癡而不覺以依有無黨生共心相應死不共相應清淨實相法共智相應住業及於色相五陰境界因眾生無因體無色界不住佛說法無我無色同外道說無我是斷識亦不應生心有四種住無色云何住內外諸法相而識不能行妄覺者計有中陰有五陰如是無色生有而是無色自然應解脫無眾生及識是外道無疑妄覺不能知若彼處無色是故見無色彼無非立法非乘無乘者識從種子生共諸根和合八種色一分於念時不取色不住於時根不共根住是故如來說諸根念不住若不見色體識云何分別若智不生者云何生世間即生時即滅佛不如是說一時亦不念虛妄分別取諸根及境界愚癡非智者愚癡聞名取聖人如實知第六無依止以無因可取不善知於我離於有法過愚於有無法覺者離實智有為無為我愚癡不能知一中有施法異中亦如是共心中一體意識能覺知若施是心者心數是名字云何離能取分別於一異共因依止見業生作業等如火如是說相似相似法如火一時間可燒能燒異如是我依因妄覺何不爾生及與不生而心常清淨妄覺者立我何故不說喻迷於識稠林離於真實法妄覺東西走覓神我亦爾內身修實行我是清淨相如來藏佛境妄覺非境界可取及能取差別五陰我若能知於相爾時生真智外道說意識阿梨耶藏體共於我相應我法說不爾若如實知法實諦得解脫修行於見道斷煩惱清淨心自性清淨如來淨法身是法依眾生離於邊無邊如金及與色石性與真金陶冶人能見眾生於陰爾非人亦非陰佛是無漏智無漏常世尊是故我歸依心自性清淨煩惱及意作共五陰相應說中勝者說心自性清淨意等是因緣彼能作諸業故彼二種染意等客塵法煩惱我清淨彼依煩惱染如垢依清淨如依離於垢亦如金離垢有而不可見我離過亦爾如琴及䯊鼓種種美妙聲陰中我亦爾愚癡覓一異地中諸寶藏及與清淨水陰中我亦爾實有不可見心及心數法功德陰和合陰中我亦爾無智不能見如女人胎藏雖有而不見我於五陰中無智故不見如香藥重擔火及於諸薪陰中我亦爾無智不能見一切諸法中無常及與空陰中我亦爾無智有不見諸地及自在通及於受位無上妙諸法及餘諸三昧及諸勝境界若陰中無我而此諸法等一切亦應無有人破壞言若有應示我智者應答言汝心應示我說無真如我惟是虛妄說作比丘業者不應共和合是人立有無墮於二朋黨破壞諸佛法彼不住我法離諸外道過焚燒無我見令我見熾然如劫盡火炎如石蜜蒱桃乳酪蘇油等彼處所有味不甞者不知取於五種中五陰我亦爾愚癡人不見智見得解脫明等諸譬喻心法不可見何處何因緣和合不可見諸法異體相一心不能取無因亦無生虛妄覺者過實行者見心心中不見心可見從見生能見何因生我姓迦旃延首陀會天出為眾生說法趣於涅槃城是過去行路我及彼諸佛三千修多羅說於涅槃法欲界及無色佛不彼成佛色界中上天離欲成菩提境界非縛因因境界是縛依智斷煩惱修行者利劍有我有幻等法有無云何愚不見如是云何有無我以有作不作無因而轉生一切法不生愚癡不覺知諸因不能生諸緣亦不作彼二不能生云何分別緣先後及一時妄覺者說因虛空瓶弟子一切諸物生佛非有為作諸相相莊嚴是轉輪功德非諸佛得名諸佛是智相離諸邪見過內身是智見離諸一切過聾瞎盲及啞老少懷惡人是等一切人名無梵行者廣大勝妙體是轉輪王相出家或一二餘者是放逸毘耶娑迦那及於梨沙婆迦毘羅釋迦我入涅槃後未來世當有如是等出世我滅後百年毘耶娑圍陀及於般荼婆鳩羅婆失羅然後復更有及於毛釐等次毛釐掘多次有無道王次有刀劍亂次刀劍末世次於末世世無法無修行如是等過未如輪轉世間日火共和合焚燒於欲界復成妙世界彼器世間生四姓及國王諸仙人及法供養大會施時法還如本話笑本如是長行及子註子註復重作種種說無量如是我聞等迷沒諸世間不知真實法何者為是非衣裳如法染擣治令潔淨清泥牛糞等壞色而受用諸香塗身衣離於外道相流通我法輪是諸如來相不漉水不飲腰繩及內衣依時行乞食離於下賤家生於妙天境及人中勝處諸寶相成就天人中自在依法修行者生天四天下多時而受用依多貪還滅正時及三災及於二惡世我及餘正時釋迦末世時釋種悉達他八臂及自在如是等外道我滅出於世如是我聞等釋迦師子說曾有如是事毘耶娑說是八臂那羅延及摩醯首羅說如是等言我化作世間我母名善才父名梵天王我姓迦旃延離於諸煩惱生於瞻波城我父及祖父父名為月護從於月種生出家修實行說於千種句授記入涅槃付慧轉法輪大慧與法勝勝與彌佉梨彌佉無弟子於後時法滅迦葉拘留孫拘那含及我離於諸煩惱一切名正時過彼正法後有佛名如意於彼成正覺為人說五法無二三災中過未世亦爾諸佛不出世正時出於世無人奪有相衣裳不割裁納衣碎破雜如孔雀畫色二寸或三寸間錯而補納若不如是者愚人所貪奪常滅貪欲火智水常洗浴日夜六時中如實修行法如放箭石木勢極則還下放一還下一善不善亦爾一中無多種以相無如是如風取一切如田地被燒若一能作多一切無作有不爾一切失是妄覺者法如燈及種子云何多相似一能生於多是妄覺者法如麻不生豆稻不生󰉕麥小麥等種子云何一生多波尼出聲論阿叉波太白末世有梵藏說於世俗論迦旃延作經夜婆伽亦爾浮稠迦天文是後末世論婆梨說世福世人依福德能護於諸法王婆離施地彌迦摩修羅阿舒羅等說迷惑及王論末世諸仙現悉達他釋種浮單陀五角口力及黠慧我滅後出世阿示那三掘彌佉羅澡罐我住阿蘭若梵天施與我汝當未來世名大離塵垢能說真解脫是諸牟尼尊梵天共梵眾及餘諸天眾鹿皮等施我還沒自在天諸雜間錯衣及為乞食鉢帝釋四天王閑處施與我說無生及因生及與不生欲成於不生是但說言語若無明等因能生於諸心未生於色時中間云何住即時滅於心而更生餘心色不一念住觀何法能生依於何因緣心是顛倒因彼不能成法云何知生滅修行者合定金安闍那性光音天宮殿世間法不壞住於所證法是諸一切佛如來等智慧比丘證於法及餘所證法彼法常不壞云何虛妄見諸法念不住乾闥婆幻色何故念不住諸色無四大諸大何所為因無明有心無始世界習依生滅和合妄覺者分別僧佉有二種從勝及轉變勝中有於果果復成就果勝是大體相說功德差別因果二種法於轉變中無如水鏡清淨諸塵土不染真如如是淨依止於眾生如興求及葱女人懷胎藏鹽及鹽中味種子云何有異體不異體二體離二法有法無因緣非無於有為如馬中無牛陰中我亦爾說有為無為是法無可說惡見量阿含依邪覺垢染不覺說有我非因不離因五陰中無我取我是過失一中及異中妄覺者不覺水鏡及眼中如見鏡中像遠離於一異陰中我亦爾可觀及能觀禪道見眾生觀察是三法離於邪見法即滅於知見如孔中見空諸法轉變相愚人妄分別涅槃離有無住如實見處遠離生滅法亦離有無體離能見可見觀察轉變法離諸外道說離名相形體依內身邪見觀察轉變法諸天及地獄觸及於逼惱無有中陰法云何依識生胎卵濕化等生於中陰中眾生身種種應觀於去來離量及阿含能生煩惱種諸外道浪言智慧者莫取先觀察於我後觀於因緣不知有說有故石女兒勝般若離肉眼妙眼見眾生離於有為陰妙身體眾生住好惡色中出離縛解脫妙體住有為能見妙法身在於六趣中妄覺非境界我過於人道非餘妄覺者而無生我心何因如是生如河燈種子何不如是說而識未生時未有無明等離於闇無識云何相續生三世及無世第五不可說是諸佛境界妄覺者觀行行中不可說以離智行中取於諸行中智離於行法依此法生此現見是無因諸緣不可見離於無作者依風火能燒因風動能生風能吹動火風還能滅火愚者不分別云何生眾生說有為無為離於依所依云何成彼法風火愚分別彼此增長力彼此法不及云何而生火惟言語無義眾生是誰作而分別如火能作陰入軀意等因能生如常無我義共心常轉生二法常清淨離於諸因果火不能成彼妄覺者不知心眾生涅槃自性體清淨無始等過染如虛空無差外道邪見垢如白象床城依意意識覆大等能清淨彼人見如實見已破煩惱捨譬喻稠林彼人取聖境知能知差別彼分別異體矇鈍人不覺復言不可說譬如栴檀鼓愚人作異說如栴檀沈水諸佛智亦爾愚人不覺知以依虛妄見中後不受食以鉢依量取離口等諸過噉於清淨食此是如法行不能知相應依於法能信莫分別邪行不著世間物能取於正義彼人取真金能然於法燈癡有無因緣邪見網分別一切煩惱垢離於貪瞋恚爾時不復生以無一切染諸如來身手而授於佛位外道迷因果餘者迷因緣及無因有物斷見無聖人受於果轉變識及於意識意從本識生識從於意生一切識從本能生如海波一切從熏因隨因緣而生念差別鉤鎖縛自心取境似於形體相意眼等識生無始來過縛依熏生取境見外心諸法遮諸外道見依彼更生餘及依彼觀生是故生邪見及世間生死諸法如夢幻如乾闥婆城陽焰水中月觀察是自心行差非真如正智幻三昧依首楞嚴定及餘諸三昧入於初地得諸通及三昧智及如意身受位入佛地爾時心不生以見世虛妄得觀地餘地及得於佛地轉於依止身如諸色摩尼亦如水中月作諸眾生業離有無朋黨離二及不二出於二乘地及出第七地內身見諸法地地中清淨離外道外物爾時說大乘轉於分別識離於變易滅如兔角摩尼得解脫者說如依結相應依法亦如是依相應相應莫分別於異眼識業及受無明及正見眼色及於意意識染如是佛說此妙經聖者大慧士菩薩摩訶薩羅婆那大王叔迦婆羅那甕耳等羅叉天龍夜叉等乾闥婆修羅諸天比丘僧大歡喜奉行
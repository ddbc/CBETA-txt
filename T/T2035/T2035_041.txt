神龍元年詔韶州慧能禪師入京不就詔天下試經度人山陰靈隱僧童大義年十二誦法華經試中第一義學止觀于左溪臨終坐亡天樂來迎勅遣使迎韶州慧能禪師入京行道師表辭以疾因就賜袈裟瓶鉢以諭主上嚮慕之意詔義淨三藏於內道場譯孔雀呪王經御製聖教序以冠經首上昔居房部祈念藥師如來遂蒙降祉因命師譯藥師七佛經上自筆受師譯經凡五十六部中書門下平章事房融貶高州至南海遇印度沙門般剌密諦遂止制止寺譯大佛頂首楞嚴經融為筆受九月祀明堂大赦詔曰如聞道觀皆畫化胡成佛之相諸寺亦畫老君之形兩教尊容互有毀辱深為不然自今並須毀除其化胡經屢朝禁斷今後有留此偽經及諸記錄有言化胡者並與削除違者準勅科罪弘道觀者桓彥道表留化胡經勅曰朕志在還淳情存去偽頃以萬幾之暇尋三教道德二篇之說空有二諦之談莫不敷暢玄門闡揚妙理何假化胡之偽方盛老子之宗義有乖違事須除削述曰永嘉謝守灝述老君實錄引諸書言老子數數下生商高宗時生於亳州乘鹿升天商紂時降於岐山至周武王為柱史昭王二十二年度關授尹令道德經西遊不反昭王二十五年復降於蜀李本官家二十七年與尹子會于成都青羊肆往西域化胡於于闐國升天史記定王三年生於楚苦縣為柱下史孔子朝周問禮敬王元年入關為尹令說道德五千言與尹子西之流沙此前後降生事跡不可言無昭定兩時皆說為尹令說道德經若取孔子同時則且以後文為正議曰駁化胡之偽有九說焉史記老子傳著書五千言而去莫知所終本傳注引列仙傳云尹喜老子俱之流沙莫知所終今刊行列仙傳乃於流沙下增化胡二字一繆也尹子作老子西昇經云聞竺乾有古皇先生吾之師也今實錄不欲師佛乃改為吾之身也二繆也化胡經說老子至罽賓化胡剃髮當昭王二十七年是時佛生方二歲世間未聞有佛不應罽賓有剃髮事三繆也偽經又言老君勅尹子化丈六金身名曰佛陀為胡王授五戒本云化胡今乃化尹子成佛四繆也偽經言浮圖寂滅永為陰靈神仙飛升長生不滅本云化胡成佛不應讚仙毀佛五繆也偽經言老君命梵天煩陀王以二莊時下生為佛釋迦本降自兜率天當昭王甲寅歲既無煩陀之稱又非梵天而降六繆也偽經言尹子化舍利弗賓頭盧善女天九十五種等此諸人自是釋迦弟子不應云尹子所化造偽經者亦不知舍利弗為何義七繆也實錄妄謂弟子守佛冡者為喪門羅什改作桑門沙門老君遣北斗降魔故稱穢迹金剛又謂仙道為教外別傳此皆假竊佛經妄立議論八繆也實錄不識佛壽長遠見光明經壽命短促方八十年不知何義便取此言譏佛滅之速九繆也老子下為法師上為天主一切諸天無不事佛今道家雖欲尊道重天而立論失理反成謗佛之咎可不畏哉昔王符偽造此經死墮地獄閻王訶云世間偽經毀盡汝罪方脫今人撰實錄者方盛引偽文甘與王符同一受罪可不悲哉北朝魏孝明唐高宗中宗屢朝毀除顯是偽說獨武后朝八學士議不能區別尚須細評故世欲存老子化胡者當作二說一審其時二據其文何謂審其時須知佛生於昭王時老子生於定王時至景王時孔子朝周問禮於老子此時在佛後三伯年可言有佛可言化胡何謂據其文列仙傳云老子尹子俱之流沙漢襄楷傳云老子入夷狄為浮圖之化晉高士傳魏典略西戎傳皆言老子化戎俗為浮圖隋史西域傳魏宋雲西行記唐太子實錄皆言于闐有毘摩寺是老子化胡處唐則天時沙門慧澄乞毀化胡經勅劉如睿八學士各為議狀皆言漢隋諸書所載化胡是實不當除削今詳諸書言老子入西域止在于闐葱嶺之東正是胡鄉無可疑者若欲實其事則當為之語曰老子本迦葉尊者釋迦遣化東土先說世間道德五千言以熟機緣後反西域以佛道勸化胡俗令成佛道如此言之方為合理昔王符據諸書造經若獨引于闐胡地之國猶可取信至廣說罽賓維衛不識此是梵種胡梵相去二萬里豈當混濫如此偽說敗績不少前列九繆有能立難者吾當截舌以謝二年勅萬回禪師賜號法雲公圓通大士北宗神秀國師示寂於東都天宮寺諡大通禪師師得法於五祖自武后朝召居內道場至帝禮以國師宰相張說問法執弟子禮二月勅造聖善寺沙門慧範補正議大夫封上庸郡公法藏慧珍九人並朝大夫封縣公官給奉祿一同正員勅菩提流志於佛光殿譯經上御法筵親臨筆受百僚侍坐妃后同瞻五月賜嵩嶽慧安國師紫摩納衣度弟子十四人後三年亡壽百二十八歲詔七朝忌辰於內殿設齋行香聖善寺成勅上庸公慧範如銀青光祿大夫充寺主沙門萬歲加朝散大夫封縣公充都維那沙門廣清檢校殿中監充功德使三年勅高安令崔思亮往泗州迎僧伽大師師西域何國人高宗時來洛陽行化至泗州城民賀跋捨宅為寺師令掘地得碑云齊李龍捨宅建香積寺又獲金佛師曰普照王佛也因名普照王上以天后諱改普光王師既至尊為國師出居薦福寺帝及百僚皆稱弟子度弟子慧儼慧岸木叉御書寺額勅文綱律師入大內安居行道勅菩提流志於西崇福寺譯寶積經修文舘學士武平一充翻經使盧藏用等潤文詔律師道岸入宮為妃主授歸戒帝至諸師皆避席岸獨長揖帝高其操命圖形于林光宮為之御讚四年三月三日僧伽大師坐亡勅於薦福寺漆身起塔忽臭氣滿城詔令送歸泗州俄芬芳帝里上問萬回僧伽何人曰觀音化身也五月大旱勅菩提流志於崇福寺結壇祈雨三日大澍詔於化度寺設無遮大會菩提流志進新譯經帝於林光殿賜齋觀沙門議論勅畫工張訓圖翻經大德及眾學士于殿壁親製讚辭景雲元年高祖舊第興聖宮有柿樹枯瘁歲久至是重榮乃大赦天下賜百官封爵普度僧道三萬人帝初受內禪請法藏法師從受菩薩戒二年勅菩提流志同法藏塵外等於北苑甘露亭譯大寶積經宰相張說右丞盧藏用博士賀知章中書侍郎陸象先尚書郭元振侍中魏知古潤文監護勅貴妃公主家始建功德院法雲公萬回坐亡贈司徒虢國公勅葬西京香積寺回當則天朝延入禁中賜錦衣令宮人給侍莊惠太子生則天抱示之回曰此西域樹精養之宜兄弟安樂公主怙韋后將謀逆回遇之途望塵唾之曰腥氣不可近後安樂果被誅玄宗在藩謁之回撫其背曰五十年太平天子睿宗為相王每出回告市人曰天子來矣先天元年西天沙門婆羅請然燈供佛帝御延熹門臨觀燈輪高二十丈點金銀燈五百盞望之若華樹菩提流志等進新譯寶積經百二十卷御製聖教序以冠經首十一月賢首法師法藏亡贈鴻臚卿葬神和原二年勅採訪使王志愔應諸郡無勅寺院並令毀拆初沙門慧雲望隋河北有異氣乃入汴州至司馬園池見水中有上天宮闕欲謀建寺乃化緣鑄丈六彌勒像貿鄭景宅為院掘地獲碑云北齊天保六年立建國寺因名曰建國志愔至雲禮像泣告像忽放光志愔以事聞帝亦預有瑞夢與所奏冥符以自相王龍飛因賜名大相國寺八月能禪師於新州國恩寺坐亡反葬于韶州曹溪而建塔焉世稱六祖開元元年勅以寢殿材建安國寺彌勒佛殿二年正月自中宗以來貴戚奏度人為僧富戶彊丁多削髮以避徭役紫微令姚崇上書請禁度僧言佛不在外悟之由心行事利益使蒼生安穩是謂佛理上從之命有司沙汰僧尼偽濫者萬二千人並令還俗勅百官毋得創寺民間毋得鑄佛寫經須者就寺贖取二月勅僧道致敬父母四月罷致敬述曰自晉成帝至隋煬凡四詔沙門致敬王者遠法師謂袈裟非朝宗之服瞻法師謂僧無敬俗之典遂寢其事自唐太宗明皇凡二詔僧道致敬父母既時停罷然不聞當時以何為議豈不曰若稽之佛典出家之士尊居三寶為世福田尚使父母反拜豈當違佛制而狥一時之立法停罷之議不出此義自明皇至我朝無復為此非議者矣三年詔一行禪師入見帝諮以安國撫民之道及出世法要稱為天師帝問國祚何如對曰鑾輿有萬里行社稷終吉以金合進曰至萬里即開視乃當歸少許耳祿山之亂帝幸成都至萬里橋悟當歸之讖洗然忘憂終吉者至昭宗而絕以曾封吉王也四年西天無畏三藏來先是睿宗聞師名遣將軍史獻出玉門迎候至是帝夢異僧來謁命圖其容于壁及師入見與壁像不異帝說餙內道場居之尊為教主師譯出毘盧遮那等經密教一宗於茲為盛日本國遣沙門元昉入中國求法七年西天三藏金剛智循南海至廣州來京師召見勅居慈恩寺智傳龍樹瑜伽密教所至必結壇灌頂度人禱雨禳災尤彰感驗長安罔極寺沙門慧日遊西天還進佛真容梵夾召見內殿說法開悟帝心賜號慈愍三藏法師所經七十國往返二十年三月長者李通玄以華嚴大經諸家疏義繁衍乃持新譯經往太原高山奴宅造論經三年日食十棗柏葉餅一枚世號棗柏大士將齎經往韓莊忽見一虎當道長者以經置其背引登方山土龕處其中室無燈燭口出白光炳照製作有兩女子日供食一盤及紙墨坐亡之日白光自頂上徹太微所造論四十卷八年北天竺不空三藏循南海至京師於慈恩寺傳瑜伽大法於金剛智五月京師人多疫病醫王韋老師施藥以救無不瘥師每存心發願人覩之者病為上聞之召愈見禮為藥王菩薩老師者疏勒國人西域常衣毳袍腰懸數百胡盧頂紗巾持黎杖一黑犬同行自云已五百年堯舜殷湯周秦漢唐凡七度化身來救貧病其犬一日化為黑龍背負老師冲天而去九年詔一行禪師造大衍歷刑和璞謂尹愔曰漢洛下閎云後八百年當差一日必有聖人出而正之今一行造歷正其差謬洛下之言信矣後六年亡諡大慧禪師于闐沙門智嚴來譯經四部姚崇薨遺令云佛以清淨慈悲為本而愚者寫經造像冀以求福汝曹勿効無知子追薦冥福述曰佛道何在必於伽藍經像沙門奉法之徒以寓見之而後可以行清淨慈悲之化崇不知此道而且獨任虛理以飾陋見故其當軸也則禁度僧創寺鑄佛寫經其屬纊也則遺令戒兒曹勿舉佛事使得君如魏太武以逞其堅僻之志則亦當時一崔浩不令之終也十四年日本國沙門榮睿普照至揚州奉國主命以僧伽梨十領施中國高行律師鑒真受其衣感外國有佛種遂與睿等附󱝶而東既至王迎勞之館於毘盧遮那殿請其授歸戒夫人群臣以次稟授日本律教始行於此十五年勅天下村坊佛堂小者並拆除之功德移入近寺堂大者皆令封閉公私望風凡大屋大像亦被殘毀勅下豫州新息令李虛方醉而州符至大怒約胥正敢毀拆者斬虛行事多違戾非有意全佛屋也後病死既歛聞棺中指戞聲母促開之乃生時暑月身頗瘡爛月餘方愈自言初為兩吏拘至王庭見前新息吏亡經年矣謂虛曰長官殺害為心今當受報虛聞大懼請救吏曰去歲拆佛堂長官界內獨全此功德彌天不合此間追攝王若問但以此對頃之見王有人持一通案吏讀曰李虛專學割羊脚合杖一百仍割身肉虛曰去歲勅毀佛堂虛界內獨存之願此功德以折前罪王驚曰審有此不吏白有福簿在天堂王令檢之吏讀曰去年毀拆佛堂新息一縣獨存合折一生無數罪惡延年三十言畢罪簿火出焚之略盡乃勅兩吏送還後三十無疾而終菩提流志亡年百五十六歲諡一切遍知三藏贈鴻臚卿房琯為盧氏宰道士邢和璞與之出遊過夏口入廢寺坐古松下使人掘地得甕中所藏婁師德與永禪師書畫謂琯曰頗憶此耶琯恍然悟前身為永師也遂州任善病亡同數俗人一僧俱至閻王所僧曰常誦金剛經王即合掌忽有五色雲迎僧升天冥官謂善曰汝亦曾誦二十一遍即令放還又漣水趙璧入京舉選路逢亡妻言今在冥司受罪不可言我衣裝在阿家處可取賣造金剛經一部璧如其言始及半卷因過墓所見老人稱是地主曰汝妻昨日已得生天十七年勅天下僧尼三歲一造籍述曰出家學道要在從師受戒為之制初未嘗掛名於官籍自漢明至唐初莫不皆然至則天延載始令二眾隷祠部而明皇正觀始令三歲造籍肅宗至德復令鬻牒謂之香水錢逮我本朝南渡則又創免丁之賦謂之清間錢嘻律言非我所制餘方為清淨者不得不行豈如來以佛眼觀末世為吾徒者當勉順國法乎嘻十八年左溪朗禪師為荊溪湛然禪師說止觀法門詔天下寺觀建天長節祝壽道場西京崇福寺沙門智昇進所撰開元釋教錄二十卷以五千四十八卷為定數勅附入大藏武功縣丞蘇珪常誦金剛經合家五十口皆蔬食妻崔氏以瘦悴竊食肉變為骨骾氣絕斂十日復蘇言見閻王責曰汝夫是肉身菩薩何為盜食肉賴有誦經之功延壽二十年可歸以語諸人時帝聞之亦發心持經從化者甚眾沙門海通於嘉州大江之濱鑿石為彌勒佛像高三百六十尺覆以九層之閣扁其寺曰陵雲二十年金剛智三藏亡諡灌頂國師弟子不空三藏奉遺教復回天竺至師子國遇龍樹受十八會灌頂之法及經論五百餘部初是西晉時有僧義興於鄮縣東南三十里山谷間立佛祠於巖上至是高僧法睿案故迹造精舍於山之東麓祕書萬齊融建多寶塔於西南隅師居其處日誦法華感太白化天童送供夜遶塔行道人見師身與塔齊因號太白禪師名其山曰天童勅末尼本是邪見妄託佛教既是西湖師法其徒自行不須科罰述曰佛言九十六種外道佛道為正是知餘皆邪法無足議者末尼既是邪見朝廷便須禁止今乃縱其自行不加科罰曾不思此立有染其習者邪以傳邪適足為佛法之混濫嘻不知當時君臣何其不能區別耶二十一年南山道宣律師出刪定四分戒本出家之士得以誦習二十三年無畏三藏示寂塔於龍門之西山二十四年勅頒御註金剛般若經於天下中書奏令天下僧尼隷鴻臚寺吳道玄字道子妙窮丹青大略宗張僧繇上召入供奉於景公寺畫地獄變都人咸觀皆懼罪修善兩市屠沽不售二十五年勅僧尼仍隷祠部道士隸宗正寺以李宗屬皇籍也二十六年勅天下諸郡立龍興開元二寺沙門法秀夢異僧勸置袈裟五百領施回向寺及覺異之遂匃人造及其數忽一日遇僧曰吾導汝入回向寺隨之入終南山見崖半朱門高聳榜曰回向趨入見上方老宿諸僧相勞問秀出袈裟遍寺施之老宿引入空房謂曰此唐天子舊室命侍者取玉蕭至曰向居此好聲樂謫為人間主久當復歸囑秀曰汝持玉蕭袈裟歸獻唐天子秀還詣闕表上之帝取簫調弄宛如宿御二十七年勅天下僧道遇國忌就龍興寺行道散齋千秋節祝壽就開元寺二十八年吉州清源行思禪師坐亡師得法於六祖僖宗朝追諡弘濟禪師歸真之塔二十九年河南采訪使齊澣言至道可尊當從宗仰未免鞭撻有辱形儀其僧道有過者欲望一準僧道格律處分所由州縣不得擅行決罪奏可不空三藏自師子國復來廣州采訪使劉巨濟請建灌頂壇法感文殊現身度人至千萬數天寶元年西域康居大石五國入寇安西帝召不空三藏入內持誦仁王護國密語上親秉香罏方二七遍上見神人可五百餘立於殿廷師曰此北天毘沙門王第二子獨健副陛下禱往救安西請設食發遣四月安西奏云二月十一日城東北黑雲中見金甲人身丈餘空中皷角聲振天地寇人帳幙間有金鼠齧斷弓弦五國即時奔潰須臾見城樓上天王見形上令驗之即誦呪日也二年勅羅浮山佛經所載是華首菩薩住處可特立延祥寺華首臺明月戒壇初沙門楚金於京師千福寺誦法華經至寶塔品身心泊然寶塔忽現乃禪坐六年誓建斯塔下基之日眾聞天樂異香帝於禁夢虛空有楚金二字以問群臣咸以師對乃親書多寶塔額賜縑緡以助役三載千福寺建多寶塔成感五色雲籠塔上萬眾瞻禮楚金復集大德於塔下行法華三昧感獲舍利三千七十粒勅諸郡開元寺鑄皇帝等身金銅佛像召司空山本淨禪師至闕問禪宗要旨勅住白蓮寺南岳懷讓禪師示寂諡大慧禪師最勝輪之塔師得法於六祖四載勅波斯經教出自大秦其兩京波斯寺宜改大秦召中岳道士吳筠入見問以道要對曰深於道者無如老子五千文復問神仙治鍊之法對曰此野人事積歲月以求之非人主所宜留意時內侍高力士素事佛毀於上前遂辭還茅山筠以見斥造論以毀釋氏浙西觀察使陳少遊請法師神邕決之邕約面論邪正旗皷纔臨筠竟敗北邕遂著翻邪論以攻餘黨少遊聞於朝命邕為僧統五載師子國遣使來朝獻貝葉大般若經瓔珞白㲲五勅不空三藏居鴻臚寺入內為帝行灌頂法時久不雨師立壇作法大雨遍洽復禁止大風風即隨止六載勅天下僧尼屬兩街功德使始令祠部給牒用綾素勅天下寺院擇真行童子每郡度三人十四載上以北方稟氣剛毅列剎多習騎射詔沙門辯才為臨壇教授用加訓導至德元載正月范陽節度使安祿山反五月玄宗太子百官發長安將幸蜀至馬嵬百姓數千人請太子留東破賊室金城沙門道平力勸議兵靈武以圖收復遂以平為金吾大將軍至臨皐屢與賊戰大破之事定行封平固辭乃勅住崇福興慶二寺賜紫衣金帛七月太子即位於靈武尊玄宗為太上皇帝在靈武以軍須不足宰相裴冕請鬻僧道度牒謂之香水錢時寇難方盛或勸帝宜憑佛祐詔沙門百人入行宮朝夕諷唄帝一夕夢沙門身金色誦寶勝如來以問左右或對曰賀蘭白草谷有新羅僧無漏常誦此名召見行在既而不空至遂并留之託以祈福杜鴻漸奏辯才住龍興寺詔加朔方管內教授上皇駐蹕成都內侍高力士奏城南市有僧英幹於廣衢施粥以救貧餒願國運再清克復疆土欲於府東立寺為國崇福上皇說御書大聖慈寺額賜田一千畝勅新羅全禪師為立規制凡九十六院八千五百區全禪師後往池州九華山坐逝全身不壞骨如金鎖壽九十九十二月上皇自成都還京師詔沙門元皎於鳳翔開元寺建藥師道場忽會中生李樹四十九莖皎等表賀勅答曰瑞李滋繁國興之兆生處伽藍之內亦知覺樹之榮感此殊祥與師同慶詔迎鳳翔法門寺佛骨入禁中立道場命沙門朝夕讚禮勅五岳各建寺妙選高行為之主白衣誦經百紙賜明經出身為僧時僧標中首選或納錢百緡者許請牒剃度羅浮山沙門慧常因采茶入山洞見金字榜羅漢聖寺居中三日而出乃在茅山人間五年矣乾元元年勅不空三藏入內為帝灌頂授戒法感大樂說菩薩放光證戒二年三月詔天下州軍臨江帶郭上下五里置放生池凡八十一所昇州刺使顏真卿撰碑云動者植者水居陸居舉天下以為池罄域中而蒙福乘陀羅尼加持之力竭煩惱海生死之津詔南陽慧忠禪師入見勅居千福寺號稱國師上問師在曹溪得何法師曰陛下見空中一片雲麼上曰見師云釘釘著懸挂著上問如何是十身調御師起立云還會麼上云不會師顧左右云與老僧過淨瓶來上元元年勅中使往韶州曹溪迎六祖衣鉢入內供養吳興沙門抱玉入京受戒帝夢吳僧誦法華經口出五色光翌旦師入關關吏問何來答曰善誦法華遠來受戒關令以聞帝召見果夢中所見者賜坐誦經至隨喜品口角放光五色帝大說令別築香壇特為受戒賜名大光封天下上座勅僧尼朝會毋得稱臣洪覺範曰嵩明教每歎沙門高尚見天子無臣禮自唐令瑫首壞其端歷世因之於是不疑彼山林逸士天子猶不得臣之況沙門之道尊居三寶為世歸依者乎故正宗記之表首尾言臣某以存故事其間自敘則止稱名當時公卿莫不重其高識述曰易曰不事王侯高尚其事記曰儒有上不臣天子下不事諸侯後漢王儒仲被徵見光武稱名不臣有司問其故對曰天子有所不臣夫儒生隱士尚知以道自高況世外學佛名居福田豈當臣事世主自取污辱若肅宗者可謂知尊釋氏深識大體者矣召沙門子隣入禁中講經賜紫服充供奉初師遊學歸寧以母亡三載詣泰山祠誦蓮經誓見天齊王王見形曰師生時母多食鷄卵取白傳頭瘡坐是之由在獄受苦隣悲號求免王曰往鄮山禮阿育王塔或可原也隣即到山寺哀訴禮至四萬拜聞空中聲仰視見亡母乘雲氣謝之曰承汝之力已得生忉利天今寺後峯翠微庵即師棲止處尚書左丞王維與弟縉皆篤志奉佛素衣蔬食別墅在輞川甞吟遊其間母喪表請以輞川第為佛寺寶應元年河南尼真如屬祿山之亂避地楚州月夜二皂衣引東行升天至大城見天帝諸天王相謂曰下方喪亂殺戮過多請以第二藏寶鎮其國乃具以寶名及鎮法授真如令前二吏導其歸如以狀白之州其寶十三枚皆白玉寶珠置日中白光屬天夜則如月其名曰玄黃天符穀璧如意珠玉印碧色寶等刺史崔侁表上之帝謂太子曰上天眷祐有德者乃克當之汝以楚王入為太子今楚州獻寶天將以祚汝也乃悉以寶授之改元寶應賜真如寶和太師勅長安立寶應金輪寺述曰自肅宗至昭宗凡十三帝而唐亡是知十三寶之賜所以昭其祚也史雖載之不知其為天肇之讖也
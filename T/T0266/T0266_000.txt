聞如是一時佛遊舍衛祇樹給孤獨園與大比丘眾千二百五十人俱彼時世尊於後夜起三昧正受號離垢光文殊師利童子菩薩亦以普明三昧彌勒菩薩導眾大士普顯三昧於是賢者舍利弗後夜寤起自出其室發心往詣文殊師利欲入其室未入之頃見佛神室則前進矣覩十万蓮華不可稱計圍繞佛屋又復遙聞大音樂聲若干種響其大蓮華自然衍光遍照祇樹悉周舍衛靡不見焉三千大千佛之境界光耀巍巍時舍利弗即立不行抑而不候文殊師利不自覺耳處于其室住文殊師利前覩加趺坐淡然而定時舍利弗即為彈指永不寤矣聲發洪音亦不興也又一心觀文殊師利現大變化感動如此自察其身在於大海愕然欲出文殊師利三昧之室了不能退將以神足起踊於空亦復礙矣盡現神力不得遊騰又見己身與文殊師利及其室宇自然東行時舍利弗立文殊師利前結加趺坐視之無厭爾時東方度是佛土恒沙等剎其世界名不退轉音佛號最選光明蓮華開剖賢者舍利弗從文殊師利見彼聖尊一切毛孔悉出蓮華又其蓮華各周四十萬里皆照三千大千佛土彼諸蓮華有十萬數妙寶為莖及以金剛紫磨黃金師子之座一切菩薩皆坐其上於無上正真之道不退轉以得總持五通自樂成就法忍三十二相莊嚴其身最選光明蓮華開剖如來至真等正覺齊生蓮華清淨無瑕其色百千不可稱數青琉璃莖姝妙交絡上好栴檀珍寶為座殊異珠鈴垂布四面彼座獨空文殊師利即處於上與其蓮華師子之座踊變上至三十三天尋還詣佛稽首作禮繞佛三匝還坐蓮華彼世尊前叉手自歸於是最選光明蓮華開剖如來等正覺問文殊師利仁者何來枉至此土文殊師利答曰唯然世尊從忍界來爾時彼佛侍者號柔音軟響菩薩大士志于無上正真之道逮不退轉則蓮華上更整衣服長跪叉手問彼佛曰其斯忍土離是幾何其佛告曰西方去此恒沙等剎有忍世界是文殊師利從彼土來柔音軟響菩薩又問佛言其忍世界佛號云何今現在乎世尊告言字曰能仁如來至真等正覺現在講法又問佛言其佛大聖云何現法佛言開三道教侍者又問何謂為三聲聞緣覺及弘佛道釋迦文佛說法如此是三道教侍者又問諸佛世尊說經開化不普等乎佛言悉等柔音軟響又問佛言何謂為等世尊告曰講不退轉此謂平等又問何故能仁如來至真等正覺宣三道教其佛告言彼土人民剛強難化心劣意弱難以一乘救化度矣以是之故諸佛世尊善權方便而為說法能仁如來興五濁世以斯善權隨時之義而濟度之又復問曰唯然世尊彼忍世界講法所化勤勞之難乃如是乎佛言實然有勤危患侍者復問我等世尊快哉善利不生彼土佛言且止無得說此宜當捨之自改悔過又問何故改往修來而忍世界講法甚難以故吾等不願彼土世尊答曰諸賢莫念重說此辭當自改過所以者何於是佛土修二十億那術百千劫殖眾德本不如忍界從明至食為人講說度無極法開化愚冥歸命三寶令受五戒釋于聲聞緣覺之道是菩薩大士甚難於彼何況誨之使為沙門捐俗近道以法將護勸助導示善法之義或復昌顯立之大道此為菩薩大士難及之教所以者何其忍世界多有患難又問何患世尊答曰柔音軟響使賢者身壽於那術億百千劫聞受無數諸佛國土本命極長不可窮究共計忍界懷婬怒癡無量惡法而不可盡今吾口說彼人罪福因緣所著又以佛慧了了分別其忍世界瑕穢之垢未央可竟爾時柔音軟響菩薩大士三反揚聲而歎頌曰妙哉能仁如來最慈師子人中之王道德巍巍無所罣礙念世尊明肅然恭敬因本功德其意之願而為眾生乃忍勞謙講說道義除婬怒癡無量蹇法教發聲聞緣覺之心開化以漸使逮佛聖顯道深慧用一切故遊眾德本志無榮冀諸菩薩等取七寶華其色光耀無數百千清淨無埃又無量葉生金剛莖其華之藕上猶交露微妙栴檀眾寶合成瓔珞分布而為莊嚴心達眼明宿之本德所發興化現雅聖行猶如幻化欣悅盛意踊在虛空手執此華遙向釋迦文如來至真等正覺顧彼忍界一心散華如雨寶蓋繒綵幢幡秉志供養能仁如來已散眾香而燒栴檀雜香擣香自於彼土五心投地西向稽首應時讚曰南無能仁佛等正覺及彼忍界菩薩大士無極德鎧志於精進意無慢恣德備巍巍其心究竟極尊聖妙奉於正法以法為力慈愍眾生而奮大光等習一乘異口同音俱共歎曰願欲奉覲能仁如來至真等正覺及諸菩薩佛之教訓令不斷絕於是最選光明蓮華開剖如來聞諸菩薩歌頌之聲察其心源為諸菩薩大士衍以佛法分別要義令心悅豫告菩薩言諸族姓子汝等寧覩能仁無著正覺及忍世界諸菩薩學人民之處修彼佛教順化眾生欲度危厄志懷慈愍於深妙法未嘗恐懼不以為難未嘗謗訕殖眾德本心無所著不望想報奉於六度無極之行菩薩大士生忍世界即崇能仁如來宿之本願遵奉正法以道為力覺諸佛行菩薩答曰唯然世尊承佛聖旨普悉見矣又去來現在諸佛之慈恩也永無疑網最選光明蓮華開剖如來等正覺告柔音軟響菩薩汝等當與文殊師利俱至忍界奉修訓誨使心㸌然柔音軟響菩薩白文殊師利吾等欲詣能仁如來觀忍世界承仁聖慧令願得果文殊答曰快哉行矣眾族姓子諸佛世尊難見難遇所以者何億世時有當共僉然供養奉事所以出世於十方界矜愍眾生化入大道令逮覺慧當為一切蚑行喘息人物之類供順修禮諸佛世尊諮問經典令十方人獲致上慶菩薩答曰令吾等身與尊者俱奉見諸佛歸命啟受習學聖智慈化群黎於是文殊師利稽首禮彼最選光明蓮華開剖如來至真等正覺繞其三匝與諸菩薩恭肅敬意及舍利弗聞佛說法受其教命視佛無厭觀身五事若如幻各以華香栴檀雜香擣香繒綵幢幡以供養佛蒙佛本德心堅意固遵奉三寶欲度眾生奉侍佛焉說此適竟如申臂頃忽然不現則至東方恒沙等剎佛世尊前皆聽諸佛等衍是經講不退轉方等無垢清淨之明彼諸佛土悉無女人亦無聲聞緣覺佛教一切佛土德義悉等鮮潔之命猶如最選光明蓮華開剖如來佛土等無差特菩薩道場充滿佛國彼諸世尊蓮花皆同出其臍中文殊師利普如座上感動變化威儀如一供養諸佛東方南方西方北方東南西南西北東北上方下方時於十方各如恒沙諸佛之土文殊師利悉現其前無不周遍彼諸如來盡悉講是不退轉輪方等無瑕一切侍者恭敬肅肅志存大道在蓮華上長跪叉手自問其佛能仁如來何故興此三道之教悉欲往詣能仁如來諮啟法化從文殊師利求恩見濟十方亦告諸菩薩曰汝等侍衛文殊師利俱至能仁如來佛土於是忍界閻浮提處夜尚未明賢者阿難時見光明從軒窓入即從臥起欲出精舍覩其祇洹光耀如晝仰觀虛空亦不見月察其祇樹但覩其水青青如璧柔軟且清了不復見樹木房室心自念言今日旦當講大深法以故先現此之瑞應於時阿難舉足入水水不著足無所濕溺欣然大悅往詣神室欲見世尊見千萬蓮華繞佛神室又聞洪音作若干伎蓮華出光照於祇洹及舍衛城三千大千世界靡不明達志懷欣豫偏袒右肩長跪叉手稽首作禮自歸於佛明星出時夜以向曉諸大蓮華繞佛室者大蓮華入於祇洹正住於中阿難心念今吾宜往為佛施座此則說法本之瑞應適布座竟尋時三千大千世界六反震動十方佛土各十恒沙亦復如是大意咸達莫不驚欣青蓮華紅蓮華黃蓮華白蓮華普遍佛國自然生樹枝葉華實亦以茂盛諸比丘眾各欲出屋不能自致見祇樹園為水所溺水軟且清住精舍戶惟見大光各心念言今日當說大微妙法以故先現此之變應彼時世尊能仁大聖從三昧興出其神室就師子座佛身適坐應時十方一切世界諸佛世尊身奮大光色色各異不可稱計於彼黎民莫不覩焉於是文殊師利周於十方與眾菩薩遊諸佛土普供養遍是大菩薩導眾大士神足示現不可思議救利萌類持順佛法教化度脫隨眾所樂而以開導為十方人各說法竟文殊師利見能仁如來坐師子床諸菩薩俱於祇樹園從地踊出與無央數億億百千那術兆姟一切菩薩繞佛世尊無量之匝各化蓮華不可稱計有十萬葉其色各異以供養佛是諸蓮華布佛境界無空缺處又此菩薩散栴檀香雜香擣香妙香其香悉熏三千大千之國土皆興美香布施遵戒忍辱精進一心智慧善權方便神通之香分流法香六度無極菩薩微妙道慧之香具足經義修行之香是輩眾香盡衍大光其明周遍十方佛前勇猛意強承佛威化供養能仁如來至真等正覺過大精進勤修正道其心堅固莫能踰者歸命如來時文殊師利與諸菩薩一切眾生莊嚴如意摩尼現眾寶樹八品行行有名寶樹邊竪幡交露珠帳紫磨黃金而以校成明月珠地化造屋室講堂樓閣天窓軒牖刻鏤籠䟽泉源陂池江河之流苑囿泉水中生蓮華青紅黃白葉皆明珠無不周遍地出甘露有八味水欲悅眾生示現大道發菩薩意之所當行故為一切垂哀變化文殊師利承佛聖旨順己道力能仁如來本之所願故以此變開化眾生柔音軟響菩薩等俱多所勸助不可思議無心不心善心思唱導被大德鎧順其精進身行高德昔心所志莊嚴虛空一切畢竟皆住佛前於是世尊遊以道教放法光明照文殊師利及諸菩薩大士之等使有床座應時自然十萬蓮華從佛身出光色無數不可稱限百千顯耀而獨照明以寶為莖珍寶之珠遍垂周匝摩尼交露栴檀雜香師子之座是諸菩薩大士之眾皆坐其上處于虛空時能仁佛臍中有光號曰金剛又名救濟眾生之類而放此明億百千蓮華光曜各異無能計量蓮華光明清淨微妙紫磨金色交露之帳甚香鮮潔顯照十方無所罣礙此蓮華中自然化出億千蓮華一切諸佛皆受法界平等一類訓誨眾生起度脫門及言教聲空無思想不願之法無有邪行不起不滅三世等空其目清淨自然軌迹化出億千名寶蓮華文殊師利安詳雅步其心寂然則坐其上不著佛身佛體無想心念世尊覺了一切所志三昧號踰金剛而學能仁如來至真等正覺之法則行越空無不慕三昧於是世尊見文殊師利及十方佛國菩薩大士坐訖悉定修諸佛法供養過去無數大聖文殊師利所見攝持心不怯弱順佛道行處師子座時佛則告賢者阿難汝去遍令舍衛祇樹園中內外比丘比丘尼清信士清信女信樂三寶佛眾僧殖諸德本行欲向城悉使來集今當說法阿難受教遍行宣命比丘對曰吾等今夜見大瑞應即時察知當講大法衍深要事欲得往會不能自致時阿難問何所妨礙答曰皆見祇樹為水所溺水青如璧柔軟且清不見樹木屋室悉沒惟見大光以此之故不能自致於是阿難具以啟佛佛告阿難此比丘等閉隔不解都無有水橫造水想如此比丘無水謂有不但齊是心意不開無色痛痒思想生死之識反謂有矣不持信謂持不奉法想奉未致八等心想獲矣道迹往來不還無著之道亦復然矣不成聲聞心念辦矣不了緣覺心想致矣汝復更往重告來會阿難受勅一一令語如世尊教還白佛言今四部眾皆來集會於是世尊告賢者目連汝至三千大千世界悉呼深學菩薩大士被無極鎧志求大乘比丘比丘尼清信士清信女天龍鬼神犍沓惒阿須倫迦留羅真陀羅摩睺勒人與非人使知今日有大法會未聞之要四部弟子人與非人或在天上或處世間皆以奉敬過去諸佛志於大乘學住一道心慕大慧妙尊最上巍巍無極菩薩大士被巨德鎧求利法義精進不廢悉使來會聽深妙法目連受教承佛聖旨自以道力如申臂頃遍三千大千世界宣告如是有未甞法當共普聽尋以神足還住佛前白世尊曰宣告已周爾時四輩圍繞充滿四十萬里諸天龍神住於虛空五十萬里無空缺處爾時文殊師利白世尊曰今四輩人悉來聚會諸天龍神填於虛空悉共一心叉手禮佛皆觀如來威神之變光耀暐曄靡不通達眾會坐定恭敬恭肅願佛說法於時世尊即尋欣笑七寶蓮華從地踊出蓮華之葉有無央數百千交露之帳如大高車超天帝座垂明月珠赤珠瓔珞眾珍為幢向於八方欲濟八難一切眾會四輩弟子比丘比丘尼清信士清信女諸天龍神犍沓惒等人與非人悉坐其上普察尊顏文殊師利所從菩薩大士之等相好具足威神巍巍志同一類在蓮華上一心叉手恭敬元元察佛聖德及文殊師利志求大道於是文殊師利前白佛言今四輩眾諸天龍神咸皆渴仰願佛讚說不退轉輪離垢之法此比丘比丘尼清信士清信女諸天龍神無央數千懷篤信想奉法之想志八等想道迹往來不還無著聲聞緣覺各興此想是故世尊蠲除此念何故如來光于持信至於奉法顯緣覺行於是世尊默然不應舍利弗白佛言唯然大聖吾於後夜寤起出屋詣文殊師利覩世尊室則欲進前見十萬蓮華繞如來室出大光明照于祇樹舍衛國城及三千大千剎土聞洪法音伎樂之聲惟佛解說此何感應佛言今當講此不退轉輪文殊師利俱共分別是之本瑞阿難白佛今於後夜見大光明從軒牕入寤從坐起出見祇洹為水所溺水軟且清不見樹木及與精舍但見大光此何感應佛言今文殊師利當說深法不退轉輪是之本瑞於是世尊為賢者阿難說頌曰此諸佛不我一乘而無上其軟音勇猛因緣興問斯是乘則清淨佛道無有上普柔音勇猛今所興問斯此乘無想念清淨離調戲普軟音勇猛今所興問斯普軟音所問救濟一切乘非處無所成不起亦不滅一切所諮嗟此不成道果世尊為本無此教則成實普軟音勇猛今所興問此於此離響者一切聲平等普軟音所問因動而有聲其聲不可獲法無響無字普軟音所問法聲等如風離形無所立欲令度響著阿難且聽是普音之所問道正法時身塗想亦復空諸佛等正覺空寂無有相說設若不說一切法無住平等覺無色道迹之所趣獲來不還反此佛所說法離形遠眾相如虛空無數佛道如不著此為普音聞過去當來佛于今亦復然為現道慧意未甞見有塗不可覩法界但以音聲耳分別經本無此法乃為道布施度無極淨戒亦復然忍辱度無極此說現佛道精進度無極一心亦俱然智慧度無極現道之慧明佛善權方便神通度彼岸假聲講佛道於俗無所著為現三乘教宣揚說果聲導師之所講隨順察本性吾興五濁世知劣懈廢人故為佛乘者使人成大聖吾現四果音已成無著道因音謂聲聞諸法無緣會所謂眾合會教皆有所立現在獲因緣故說目前法羅漢謂聲聞因觀成緣覺永不起法忍菩薩之所覩其空無有想平等禪不願三脫之門音以故說泥洹不著於往古來現在亦然十方之所興不起無所有普音今所問法深妙無量逮力之至誠不廢致果想以專於一乘不想一切法故啟問於佛德果之緣念此三世平等空寂而無想已度一切音不猗著佛道猶如有二十江水之流沙菩薩數如此普音之所化從諸佛聽採菩薩所修行三塗適平等讚揚入大乘普音志勇猛為決除眾網興著生德果故問吾道惠此佛所建立修願亦如是遊演三乘等以濟勤苦患普音志勇猛因為此等造啟道師講法示菩薩道行諸天億百千處空供養佛志好於德果欲決此猶豫其四輩比丘比丘尼居士想著於德果故分別令解普柔是以問拔除諸疑網此諸菩薩會猶欲採此法於是世尊說此偈已賢者阿難前問佛言唯然大聖文殊師利今問如來不退轉輪乎告曰如是乃當講說不退轉輪耶佛言阿難諸佛世尊因不退轉為應說法阿難又問最勝何緣轉持篤信至於緣覺如來惟顯菩薩法乎答曰如此阿難當知惟暢菩薩經典為上所以者何吾身故興五濁世用懈廢者志懷羸劣諸佛當以善權方便隨時之宜講說經道少有志樂微妙之訓多慕卑劣是以如來善權方便而為現法開演大乘乃應本要是以觀心順所發意而救度之志若得入調柔安隱無所造立苦樂得除誘無從生不起不滅無為之安漸向大慧一切之智於是世尊默而不語也爾時阿難問文殊師利如來何故默而不言答曰俗人少有信此法說此諸羅漢無數百千心中愕然不解如來何故說此殊異經教吾今目覩此四輩人心鬲狐疑曷因如來演處持信至于奉法緣覺有礙欲令進達此無數億諸天龍神咸共猶豫何因如來顯敘菩薩道迹往來不還無著緣覺之道無量菩薩億百千姟不了世尊以菩薩道歎詠執信至于奉法四果緣覺一切江河川流泉源窒不通行飛鳥在空不能進退日月不前翳無光耀黯黮晝昏所以者何此法微妙難解如此是故如來默然不言彼時十萬蓮華繞佛室者一切同聲咸共勸助唯然世尊講不退輪清淨方等經典之要吾等常從九十二億百千姟佛聞此經慧於斯佛土弘修是法時舍利弗復前求哀惟願大聖演不退輪吾今後夜與文殊師利俱遊等至十方無數佛土聞諸佛世尊說是妙法於時虛空中八十五億百千姟天自歸請求欲令如來說不退輪吾等此土從九十二億百千姟佛諮受此法賢者阿難復白佛言惟願加哀說不退輪何因世尊諮嗟篤信奉法之義至于緣覺此四輩人靜然無聲欲聽世尊分別說之今無央數百千之眾閉結不解何故世尊光顯菩薩持信奉法至於緣覺當決大疑惟願如來興隆大哀蠲除所滯普共證明信此聖道佛告阿難如是如來至真等正覺不釋明證而說經道阿難白佛何謂明證眾祐答曰明證經籍及諸聽者然後說法如來法力最明等覺因其明證而為分別阿難諦聽善思念之今為汝了如來所因光美菩薩持信奉法至于緣覺於是阿難與諸大眾受教而聽佛言阿難何因如來讚揚菩薩篤持信乎於是菩薩開化無量不可計人使立篤信得覩諸佛已見大聖不著佛身色痛痒思想生死識亦無所慕五陰如空是謂菩薩執持篤信又阿難菩薩信諸法空如來所說等無有異又阿難菩薩信成佛慧心自念言何因致其平夷之智了不見慧之所歸趣如是等觀謂持篤信又菩薩不信五欲獲致道力是謂篤信又菩薩何緣調心分流法施獨逮如來至真等正覺其心澹然篤于法施心懷此念是謂持信又菩薩一切所有皆能惠施不惜身命勸助於道不擇布恩無所矜悋一切是福勸助於道等造空觀不見菩薩如是察正則謂為信又菩薩篤于佛道而心不荒好寂寞法攘捨六情不慕諸種志於聖軌其不篤道開化立之令順佛經勸使興樂發大道意不得彼心而無所著等於法界何謂知等惟言聲矣等諸四大諸種叵獲有信所作萬物無常苦空非身則致此力信聖戒義而無放逸清淨之禁定意正受寂滅無為信一切界悉歸空盡身等無異是則信根如此等觀不捨眾生覩一切人法界同等則不復見法界所在所以者何一切群黎究歸法界假使篤信諸法如此是謂持信又菩薩皆信眾生諸有欲貪亦不有受猶空自然不見眾生之所立居省視一切蚑行喘息人物之類悉是泥洹所以者何眾生空故審實本無故見眾生悉為泥洹令無數人奉信如此以是菩薩則謂持信於是佛頌曰開化無數人令見無量佛於彼無所著是則謂持信信解一切法分別皆為空篤樂如此教是則謂持信志慕於道慧心常思於彼吾已當因緣逮心所志明於五樂之欲未甞信樂之以得此信力是則謂持信信於奉禁戒吾何因逮成興行於法施猶如佛大聖彼勇猛之士心信行布施志無所想報是則謂持信敢有乞求者一切等心施既興無施想是則謂持信好樂於惠與一切無貪垢皆已向聖道是則謂持信蠲除於六情覩了無所求以獲得法力是則謂持信恭肅向於佛究竟心鮮潔常篤於道法是則謂持信遠捨於六病其心無所求五陰以永除是則謂持信若人不如道勸化令欣樂不疑於佛法是則謂持信若見歡喜者勸導其道意自察心不得是則謂持信慧平等六衰法界不差特於土無所獲土界言聲耳心常思終始若空無吾我於慧有大力是則謂持信好修聖禁戒清淨無放逸戒定具足成是則謂持信好樂寂然界眾生亦復然彼為有至相是則謂持信不捨一切人法界亦如是計彼眾生種經界無思議如法界無異是信乃為了以故歎篤信菩薩無所畏眾生皆自然計了無住處普了明法空彼處不可得一切人無為其群黎亦空此為寂泥洹故為一切顯菩薩若勇猛解眾生如此以故得名號稱揚於持信行篤法如是歎之為持信阿難當持是分別說亦然阿難吾因此遵行道無餘是法成等覺菩薩演光明如是阿難如來至真等正覺以此之故歎立菩薩則為持信計視此義善權方便而開導之佛告阿難如來至真等正覺何因讚揚菩薩奉持法乎菩薩於此存於佛道而不退轉執持覺軌了了分別不越法界不可思議逮得經籍所可總持常處不動志順法句質一切疑諸法自然無所猗著所可總持不有依立順於總持不專經本志常樂聖欽敬道者於一切法而無所受以不受行乃為演說法志性仁調進止安隱講寂然經於此持法不猗不捨一切自然則聖道相以獲此義未嘗越失其身所行體常堅住世非有處何謂菩薩常覩察之未嘗見此身安諦住自順正法等于境界不去不來作是解知諸佛菩薩所可說法逮得此籍清淨無垢見一切法無合無散覩諸經典忽然不現所以不見諸法無為以故不見以不見法則無所持知界虛空則演經籍諸想自然不有調戲無形清涼離心無心心不可得設不可得則為道心而無去來講寂然行不有言說無所慕求於法如此無依因者所以不猗不興法貌常順經典是菩薩法而無所著不生泥洹彼說此義猶如顯致不慕種姓以獲如此捨諸種姓逮菩薩行無所得法於諸往返不去不來一切諸慧無去來今執信如是不動不搖不退不捨奉持諸法不急不緩是謂持法得菩薩道既得聖行則無所得以成如是菩薩大士名曰奉法佛於是頌曰一切諸佛法未嘗有退轉奉持經如此是則為持法講諸佛佛法無想不自然甚深不可得是則為持法未嘗毀諸界法界無思議以得致彼義則謂為持法奉法慇懃慤諸佛之所行其心無所著則謂為持法所執無進退一切法自然眾經無所著則謂為持法不立於寂滅奉持履大迹以隨順彼典則謂為持法道常為法身慕求微妙說棄捐於懈怠是則為持法聽經則採受學思而翫習性仁遊居安是則為持法常講澹然義執經而不著得致無想行是則為持法堅心立於道明智行無住於身常無身彼解深如是以致於空身法界則平等無往亦無來分別身諸想諸佛及菩薩所可講說法普逮此經典是則為持法一切法無為彼界甚清淨以奉此經者是則為持法廣察一切經適見便不見若不見諸法彼則無所持是諸界皆空則為講法界自然離眾想無形不調戲其心捨諸有志亦不可得設不能逮心此念為最上所志無有意講法寂然義無言無所著是心乃為尊以能奉此法所興不有著不猗於諸界是則為持法菩薩所奉法如是應經籍不依無所舉示現無有造如是行善訓順彼諸種姓以得是義者故讚揚種姓以殖於此姓謂為菩薩義能順此總持是則為持法了不見諸法一切無所趣其若咸馳至亦不是彼法當來亦無趣其解一切法分別了總持不制不動搖非捨無所追彼則興造法不舉無所下總持樂於法於諸法無法講說不有著不得於諸經是則為持法阿難吾以故開演菩薩行逮致微妙道是則讚諸法阿難吾以故歌頌奉法者用人想道玄開導此等類降此無數法菩薩之所讚善權永安隱故歎於此經佛告阿難是故如來至真等正覺讚揚菩薩總持之法此所現義亦善權方便佛告阿難如來至真等正覺何故讚揚菩薩八等之義於此菩薩遠于八邪獲致脫門而無所著不猗八正度凡夫法立於道義獲致中正超于凡俗願立道慧不見得塗出於邪逕常住正觀獲平等跡離於貪身願住道義逮致佛身除超人想常思佛教等心一切遠眾生著常處無猗諸法悉斷所以者何法不可獲身所崇力離世俗籍慕度世典獲定法界不逮道法亦不離俗釋有無義遵修平夷捨斷著想去來現在心念無殊不得道意所以者何等志一切遵修普慧毒火刀杖不能危身悉捨諸界致于佛土不離諸道立無去來道所往來輒弘大安故曰菩薩塗不有住所以者何佛道則空是故無處以無所住刀不向身無能害者斯謂獲安適逮此行無學不學亦非所求不得聖賢志未甞慕以是之故刀不能害身無能動搖一切道遵空分別空慧刀不能害用弘大慈愍於眾生得寂定界逮澹然界弘施非哀棄捐瞋恚其行慈者則發明慧以慈化世成就大哀不得人處厥慈具足刀不能傷等於欲界色界無色界等于法界平均之界道無若干不興識念無有瞋恚離於調戲寂然無音法界如此度諸所有菩薩造行諸可專心一切音聲所至到處法莫有所奉不住終始群黎所趣但音聲耳所為了了講法化者有無說想與其言也以捨我想度諸音聲越于等邪逮得是教解一切法言音聲耳亦不獲法莫有度者是謂八等未甞慕著一切音聲佛於是頌曰以住於八等逮致八解門於八無所著是謂為八等越八凡夫行得住於正議不覩中間慧是謂為八等超度俗夫行得住于佛道於是無所獲是謂為八等遠離眾邪見遵修於正見獲致平等道是謂為八等以除於貪己而立正聖道逮致得佛身是謂為八等棄捐眾生想常志修佛行平均吾我人是謂為八等得越眾生想住於無所處諸法盡逝過是謂為八等捐離於俗法奉修聖正教而致寂然義是謂為八等所去為俗法佛道亦如是於此法無得是謂為八等言有一本耳無有二元際蠲除如此念是謂為八等不處於中間無志斷著行道慧如平一是謂為八等不得過去心當來亦如是平夷於現在是謂為八等始無心所由其發道意者此心不可獲何緣如致道以入無所著如聖無可獲以故刀與毒莫能危之者脫離於五道眾相之所由具足於往返是故謂無欺道捨不周旋所言音聲耳棄除諸響著是故不自欺不得其所由從來亦如斯去來惟音身但勸於學者安化故有言其安亦復空以應如此學故能不自欺菩薩所翫習了學如此慧一切無所斷是謂不自欺彼不自貪己設有利刀刃不能加害身莫有動搖者普慈於一切樂道之大哀捐除恚害心利刀莫能加設有欲害者自計身空無而致獲佛道刀則何緣傷逮得澹然句棄除諸惡道一切殃盡滅刀刃不能害成就於明慧聖達無所乏顯耀逮佛道以故刀不害欲界及色界無色為三界等同斯三界是故不自欺等種成正覺不見名別異無陰豈所淨清淨遠調戲入斯平等跡故曰為菩薩若著音聲者無離於五道雖言至法界講其無所去以逮不住忍謂之為八等分別諸響應講說寂然法無念非有名故謂為八等除釋一切音而得無聲界不著一切響是謂為八等因聲解諸法一切法自然諸法無有名不見有度者阿難我是故讚揚正八等義響而趣斯是亦無所獲佛告阿難如來至真等正覺歎美菩薩演八等聲斯議所趣權慧方便也佛復告阿難如來何故諮嗟菩薩為道跡乎軌能通流至於佛心菩薩住此諸所興造永無所立不進不懈度一切法逮于佛流不著仁慧非猗於法無所著行而弗有處具足妙行得獲聖跡精進菩薩其力堅強心慈忍辱未甞懈怠捐除慢惰慕求妙道世遵最上不著聖行亦無所住存在斯道而求諸法其所索者永無可獲未甞動搖雖住於道計聖生死佛慧平等棄離眾樂而等陰蓋滅除一切貪身邪見勤修觀佛察彼精進以覩聖軌悉除諸想超度吾我是謂道跡不著佛路得無為覺不疑聖慧佛之戒禁不猗於世不覩其戒以無所見則不有求戒莫而慕除釋三結正住三界乃獲大安護眾生想不猗不塗捨一切著乃得佛道致寂然跡不計身命一切所有施而無惜諸根常悅捐除恚色遵修聖行雖以惠與無所放施救群生隘既有所度不住無為越一切想興無念法棄捐人想而逮斯慧不懼眾會論于寂滅用淨佛道超度諸難不畏生死所以者何逮澹然法而無瑕穢聖化妙安知無往來鋤眾類想但正道明志清淨行時佛而頌曰講論彼道跡佛聖無思議計眾有住者則為道所持聖慧最上安不猗眾想網空寂不有住於彼無所得以獲斯道者菩薩志堅強惟趣是聖教世尊無有上志道不有貪心常採大慧以是為道跡不猗無所著所謂生死想佛念亦如是具足正平等是謂解道跡無有眾陰蓋演析於道法是故除一切了斯為道跡眾生皆猗身興心觀佛道其意志所察常覩于聖路身本時興結凶危想有我以故無塵埃不著于佛道初志懷狐疑將無不得佛以釋斯猶豫正立于佛道假使識於戒及佛所演禁蠲除諸戒想無應不應禁超度於三結等住于三界則獲致佛道分別眾生想習空明軌迹而願求大慧逮志聖寂然不著于佛道常捨心布施棄捐瞋恚色以故無有命存道無放逸一切不矜悁救濟眾惱患是故謂道跡住處于上路未甞興諸想當習無所著斯已而不懼不遊無禁戒若習諸經籍善權捨諸求覺了眾音響處世無所畏設至於眾會則不有諸難便唱澹然法淨治于聖道造時興人想以解自然行用無強著故則捨眾畏難若捨眾患害便不畏終始逮得淨然道離垢安最上等了惡道休斯以無所懼平等上聖軌道恩則不離斯即菩薩法為現道跡事用懈廢劣人導利彼故說以微妙善權講論佛聖道若入菩薩者是已為唱導導師所演法常合善方便本行亦若茲志慕于佛道我是故阿難分別說道跡矇冥如意塞多想求如此為說不能解愚騃心冥冥謗訕慧精進聽諸志深要阿難吾是故歎美於道跡設了菩薩無是輩能解耳無數百千籍訓化於道跡履軌之音聲為現佛道明佛告阿難如來至真等正覺光耀菩薩謂為道跡當知是義善權方便也佛復告阿難如來何故暢說菩薩為往來乎於是菩薩入於佛道不可思慧志求聖覺無量因緣於諸憒閙無所興造設致大道慧斷諸緣慕索佛明求不亂禪越一切定釋諸塵埃乃逮致法等佛典籍了一切經惟求此義如來所護道德之明人未嘗動無所轉移則為法界憂念眾生心閉意塞遭眾苦患不了經典慕求佛道立之此慧而志大明根力覺意脫門正受分別是義吾身如何開化眾人令慕佛道常以此明勸化道場而求佛眼心無陰蓋若入正觀導利世間所志慧因諸聖之上其不了慧一切諸法之所歸趣明不可獲以是之聖不求眾生便當立之於此諸慧了法無處以故當來覩群萌界求無上處慕於不念非得彼界不來不往成就眾生往亦不往開化人民了黎民處分別此義隨其開化覩是諸法一切眾生皆存法界察以不見等御法界則省一切經典平夷觀于大道以佛聖慧不得人無了人道等求如是像無持之慧離垢塵埃故慧無非處其以無慧求大明軌不可望聖是慧慧中之大明慧不有諸求求亦無所慕是謂聖明之智菩薩所行能得是者以故求來此謂往來於是頌曰此智有往返佛慧難思議是故謂往來志求於佛道開化多因緣乃成於佛路是事順慧均慕求不復還不猗一切禪勸化諸塵埃欲救濟斯等具足於往來佛經平等法分別人無相曉了如本無已故謂往返所可獲法者達了一切慧吾亦當獲是欲求所住處未嘗動眾生及計諸法界故謂於往來不近所歸處憂念無數人少智既遭患欲立於斯慧則求佛大道根力及覺意講詠三脫禪分別斯義已故求佛聖道志慕於道場過去佛所猗故謂為往來則立存大聖慕樂慈愍眼佛眼無思議是故為往來慕于佛大道諸佛之聖求世尊微妙義自志斯深慧一切智最上明智之所了一切法之歸其慧不可得及以求道者濟之無數人立之於上慧以故為往來來者有所求懷來覩佛界人界不思議故以為往來於彼救眾生省察眾生界求之不可得故以為往來慕心於法界群黎無所趣及一切人界若曉了彼處順所遊分別覩一切諸法見以則不現常一心定意求佛大聖道如是微妙慧無垢而清淨而明所分別其智不可獲菩薩所欣樂開化於眾生則獲彼明智何緣來至此吾是故阿難論講于往來為少智之人覩示所興念吾是故阿難論說於往來人懷精進者爾乃曉了此有德者分別解深妙之義能獲於斯德速得成大道佛告阿難如來至真等正覺頒宣菩薩為往來當知是義亦是善權方便也佛復告阿難何故如來說美菩薩為不還乎於是菩薩一切所存處處造行超越諸有而逮佛明蠲除諸行降伏此已則不復還所以者何見一切法不有往還超度凡夫捐捨俗慧入佛明智獲無所住諸法平夷所以者何用致寂界非動凡夫不立聖道塞諸惡路勉濟情欲於食無食逮上明迹拔去諸見則無所著無有諸邪六十二見已越生死觀於泥洹踰之無為釋棄眾想不隨經籍淨垢惡道捐棄貢高不懷自大出於無黠憂惱之先破壞愛欲滅除眾冥拔去貪樂捨置塵埃憍慢自恣止息斯礙遠離世智故思佛乘等獲聖慧菩薩捐志捨愛欲界則習本淨過去聖滅之志厥慧無上諸佛所解欲以顯思一切眾生極尊無極為一切乘此則佛慧菩薩獲斯諸想無想等除一切狐疑之界菩薩逮是則不復還又問阿難其有人不住於道悉當立之以道是者覺了眾生明爾則道能覺如是則制人想所以者何知於空事人界難議平等道慧所以者何分別若此群黎之種則空淨界人種亦空遠於眾想一切諸人與空無特許不有身不獲不住彼則亦空虛空無空免一切想無念致道蠲除眾生虛空之想無棄不棄所以者何一切諸法皆為平淨一切眾生而無所捐等於所釋故無所得已不有獲是以不來此者乃計為之不還有為無為於一切法覺了所會越度諸患故謂不還於是佛頌曰彼則無所生造行如所處蠲除諸所住是謂不復還曉知於往還不著一切法所住不可得是故不還此其凡夫之行及佛世雄教不然無所量故謂不復還諸法無復來亦不得諸住以獲無去來是謂不復還其人未甞住不至于三塗逮致佛道明則謂為不還決除一切欲於食而不著得至於道場則謂為不還眾見之所行分別六十二不墮於彼際則謂為不還此法無終始已捨離諸畏斯慧如本無是故不至此所應無為寂不著諸塵勞逝除彼眾想是故不詣此已斷諸惡道洗去眾垢著學寂然無為則謂不復還降伏於弊魔及官屬兵刃永無有眾念是故不詣此挽拔癡憂慼蠲除愛欲根斷截盛貪婬是故不詣此降制諸塵垢拔去於眾想究竟至尊慧故謂不復還捐去眾愁慼破壞於貢高憶斷於五陰故謂不復還志乘得光明佛乘無有上不貪愛欲患故謂不復還已知佛藏處諸藏中第一過去佛所辯是故不詣此彼處於尊乘佛聖無有上截去諸狐疑是故不詣此受千無數人勸立於佛道以得立聖軌是故不詣此曉了空無界等心於人界遠離諸著想是故不詣此曉了一切界法界亦如是眾生不可得是故不詣此分別黎民界虛空無思念一切法如是是故不詣此其人而無心退除於眾想諸念不成道則謂為不還吾是故阿難歎說於不還諸事永不來得住於佛道佛告阿難是故如來至真等正覺歎美菩薩為不還亦當知此為善權方便也佛復告阿難何謂如來歎美菩薩為無著也是菩薩沒一切行離於處土不倚諸佛度脫眾生不有所造塵勞之垢及與苦樂以滅色欲救濟一切故謂為無著弗得眾生不獲欲埃非貪如故謂無著釋去侵欺處無所住一切法空以了寂靜不習眾想諸想以定則除眾思不計有人壞滅所志而智空法得無所著佛道無思具足不怙故謂無著演說典籍破壞眾瑕歎於往古等正覺教當來現在而不放逸清淨離穢唯論寂然故謂無著菩薩大士開化諸人立于佛道求聖路者於一切法而無所慕具足慈心行佛之仁永不有處彼慈如此故謂無著化立眾生亦不得人究竟大哀曉了不處故謂無著為眾生故加恩見道法無法想斷除如此故謂無著讚揚覺力計有願數獲於不住知拔除眾根志化眾生了清淨法使成道義永不有倚故謂不著覩不依處制不貪身於諸萬物非有所依求及與眾會不毀萬物講有為法如是無本故謂無著遊諸佛土去無所至不起本末覩佛聖尊覺道無寂故謂無著非有依處立如斯土於無量剎平等諸國不調戲界清淨不足住福德之域空無諸剎不退轉地無有女人釋去塵勞睡眠之志得佛聖國除陰蓋土降魔官屬去諸怨敵入寂然土感動變化立於願剎土眾求國菩薩具足之威耀住無所住覩獲佛意淨印印多所安國捨離一切瓔珞寶飾眾垢之瑕究無為地一切最尊成如是像微妙佛處諸法皆空具足道行故謂無著蠲除眾樂諸根不可於一切法不瞋不怒寂平等乘則為佛慧身口心同習無上寂慕求聖道不著軌迹不想思人悲念眾生無心不心勸化無數億百千人使立大道開示萌類使念佛法等諸人物導利無數眾庶黎民令發聖意而無等倫一切諸法均空特異本空慧同立之不想能等如是知無所倚已了若此應其眾生而為說法不慕諸利無倚經籍具足離根講法如是永不有言多所化濟不見度人救於眾生著斷諸事免諸貪身超越貢高覩一切法不起不滅開化群黎萬物之想令不壞色痛痒思想生死之識凡夫不動則應解脫而立佛法著道迹者化之不倚則成除勗導利所依令無佛想則為勉濟勸發菩薩弘不念心救道因緣諸憒亂意離癡狂詐具足三昧成就定意不懷眾想拔於邪智令覩正慧化發聲聞慕反迹者制倚父母妻子舍宅兄弟姊妹令除恩愛度著國土財色萬物貪求之想塵勞顛倒開化諸著萬物之想慕離於家而為寂志懈廢羸劣等脫諸相成入佛土欲垢之法興發道意心不有二未甞生念是無為法此生死法因緣無緣道意俗心犯戒護禁開化此輩興二相者使其無念度諸根本故曰無著眾祐賢聖懈怠精進男子女人頑愚聰達明聖闇結導利此等令無二心救進眾生故曰無著是諸菩薩成不退意或有受別又復不著斯諸菩薩近道遠道分別此義不生二想得逮聖路至不起餘而般泥洹便離發意而不有倚緣此諸法以開化人如是自然解一切法演無根本故曰無著時佛歎曰釋除一切行所尊亦如是棄捐諸言教故曰為無著鋤捐諸塵埃度脫動苦患救濟于眾生名之曰無著察人不可得欲垢亦如之諸法無可獲故曰為無著蠲去眾顛倒立心處不惑分別知法空可曰為無著了解知空義無有諸想著除去一切顛號曰為無著捐除一切想及人眾惡念心無邪亂意故曰為無著解空無所依佛道不可量勗勉大精進故曰為無著講經所因緣淡靖無調戲勸人立道德與名曰無著真人修行慈欲令眾生安勸人不可得故曰名無著本無講經籍加恩眾生類未甞有人想故曰為無著正真根力覺為人分別說己身逮此慧故曰為無著知人之寂定清淨法致道開演大聖教故曰為無著不信諸萬物現目之所覩一切虛無有是謂為無著無倚諸佛土在國行仁義平等覺所處為眾生講法真人覺正教則覩于無見如諦觀聖覺是謂為無著成就自然國今我得知之究竟無本始是謂為無著除去諸所知心不懷瞋害應真如無恨習成寂然道定意而不滅靖泊無所起念道亦如是故謂為無著人物不增動眾生界如是億萌亦普然化立道之義群生及與道所處永無念計慧悉平一是謂為無著平等無像類一切法亦然心正若如道故曰無思念所謂為應真諸法非所著能為人分別寂爾而無倚為人講法義雖言而無教普度無量人見眾不有動眾生無可獲諸民除斷著拔人離邪見度眾勤苦惱一切法不起所處亦無滅覩眾生諸想脫群民困厄無增壞諸色痛痒亦如是想識於生死濟之令無他不動賢聖法凡夫亦如斯立之以佛義度使志無著眾人懷果想及緣覺之念超越於覺意為人說此法以興發道心常依所布施戒忍亦如是故講無所倚知解之顛倒興習於精進以除斯諸想故說無著法道意之所念邪智若慧明於此無所倚故說無著法是法不生念了別無若干而說如此法故說無所著自計己有身聲聞多所念以為除此想故說無所著諸法非有思解知不若干演說斯無根故曰為無著父母兄弟子空寂之所有則為生死行不能成佛道慕妻及姊妹所倚皆歸妄設其不有依故名曰無著造興生死事則有親族念見因有情欲吾宿之友黨自念身有我心馳眾諸事分別墮顛倒必則處魔教棄捐於生死終始之災患讚揚泥洹德故說於無著所講勞垢法興衰及諍訟斯皆言聲耳是曰為無著眾所多競利放逸貪萬物欲救此等類故說無著法戀慕室家者心念行學道頑鈍意如斯顯舉於無著唯見卑賤法不覩真妙義弗省於眾念故度至無著除棄凡夫義專精慕佛法拔去眾民求故曰為無著若覩善惡行如是眾數法無量人亦然故救放無著以具諸相好精進不可計而倚於此相仁賢得濟度莊嚴諸佛土成就尊上法依怙覺正利度之至無著無為法之義若得或不獲斯乃聖道行則能立正願無戒不覩犯放逸及智慧闇昧軟弱人便著斯三事眾生興此相諸念不可計蠲除若干意故說無著法存慕聖眾祐亦念於無德分別凡人法故說無所著以得如是行男子及女人賢聖與凡夫斯則興二心人起此二事愚行之所為用倚是二際故度至無著迴動不退轉興造而不作欲以近聖道故興心此念獲致於大道不起無所滅心常懷想著用求於無為於彼受眾生仁人念萌類以故曰無著救濟諸求想是則菩薩法為現阿羅漢因以發法忍自謂為無著講說羅漢事斯應為菩薩名住無所著獲致無上道佛告阿難如來至真等正覺讚歎說菩薩無著亦當知之善權方便也佛告阿難何故如來光耀菩薩為聲聞乎菩薩大士開化無數不可計人令聞佛法分別經籍故謂聲聞使聽聖道淨不放逸故謂聲聞使聽無為安隱甘露根力覺意意止意斷具足此事速至道慧故謂聲聞令得空慧身無堅固闇昧之人閉塞不解所以者何乃貪己身諸入之事眼存為色了觀如是則成佛眼其目普見不可思議眼無所倚究竟此目致一切法故謂聲聞計此諸法如呼之響莫得著音非有說者亦無聽者無香想香亦不有嗅譬如有人臥出夢中嗅種種香計此無香此則或事思想所為一切諸香人所嗅者譬若如夢而無堅固解斯音者則謂聲聞舌之味味亦復為空若肉段如為舌或智者了之不為味惑譬如聚沫以離諸論無可為喻明者觀之知無所有不可得持想著味者則致惡罪莫思六界以分別味心則開解意不放逸若知此者心想無為各各分別謂所聽義而聞此空故謂聲聞曉了其諸入之事聽之為空身自寂然未甞有生不知所起無生不生則為聖道故謂聲聞若所聽者皆無所有解身自然不起不滅故謂聲聞聽于布施惠以法行不可思議佛猶此路致於佛道心有所施不自見心以無意志逮得聖慧所以者何如其所種必獲其實亦不有果說果之聲聽衣食施計物之施所與薄耳一切所捨法施為尊無得貪惜莫懷施想雖有所惠不得悕望譬如幻人無有心意不與想念欲成行者無得想施所以者何施不悕望則順道行故謂聲聞離諸所音一切塵埃都無所聽離諸有為不可以音聽受佛法分別諸響而無所倚所以者何二事造聲雖有二事則無所有因緣合致則有二事用有人故而致法音故謂聲聞於是佛頌曰使無央數人聞佛無念法以故謂聲聞則勇猛菩薩聞寂定之道恬靜不放逸無量人聽法故謂為聲聞聽澹泊安隱諸樂非有像以故為聲聞至寂然無為聽于覺根力具足意止斷自究竟斯事故謂為聲聞聽身所有空不可得堅固愚騃之所慕故當時了體其目無所覩不聽亦如茲眾生為見侵闇塞不了了若得成佛眼等自不可議致之在本無開化諸闇昧無量人聞經諸法非有興此以得名號稱存于聲聞其無所聽受了之如呼響不見有說者亦復無所聞所以名聲聞令眾人聽受計本不有聞莫為音所惑譬如人寐夢嗅於無數香恍惚不可得遊逸嗅於空了香亦如此未甞有嗅香無量人失志菩薩令開明計舌無所猗肉段不知味設使肉解甘舌亦當識之無倚此諸想念美為凶危六界不可念分別諸味種菩薩大勇猛目覩分別此因聽而致之故曰為聲聞自分別己體是則空自然能了此虛無則無起不生若無所興隆則解此聖道令群黎聽法是則謂聲聞計心言本淨無形不可得是者莫有人聽此為聲聞猶如幻化生滅盡則亦空若有覩眾想了之為聲聞又聽所施與法施不可念是軌為聖路爾乃成佛道隨其本所種獲果亦如之不可思議施成大道無念衣食施薄福法施為最廣未甞有悁惜此則聖慧塗弘無想之心布施不有著如是惠施者疾致成佛道釋去一切心計耳無所聞超度諸合會故謂為聲聞因呼有響應假使不著音則於眾聖尊佛法無有上諸可不聞響一切而無倚不二無若干暢音有聲聞無數佛演法令彼聞其音計所聞如響樂人成佛道善遊諸佛土所聞不以亂平等覺所處世尊無有上聽千三千世所住如虛空計人等猗寂若泥洹無形世人所著想計倚有四大是則為虛空泥洹為想念解諸種如是莫得計堅固本無生死者不滅盡塵勞萬物不究竟計人弗可得此諸法寂然未有覩眾界令黎民聽此夙夜亦如之彼不興眾念我化諸人聞使人得聽法如此為弟子所聞無所聞故歎曰聲聞雄人念往古聽受最上法覩不分別經一切法一切講音無所偏救度一切會為眾人說法是則為聲聞則講無為界清淨不放逸諦觀無說法佛法亦如之覩法不去遠佛之所講揚彼法亦不近是故無所猗所以謂弟子聽採隨此教勸化於群黎斯乃為聞法阿難我是故講說聲聞化假號曰弟子則菩薩大士佛告阿難是故如來至真等正覺歎說菩薩為聲聞當知是義亦善權方便也佛告阿難何故如來頒宣菩薩為緣覺乎於是菩薩目覩諸法何謂目覩一切法空無有像類而不可壞現在覺觀法不可滅故謂緣覺諸佛經籍不可思議曉了諸萌悉如泥洹無有內外則不可獲一切諸法不起不滅人之本際則泥洹也所號本淨但著言耳則無所有法不可逮因名演稱語無所達所以者何其言則空口之所說不解已無法本之際佛道之無分別觀斯故曰緣覺自察色陰但是聲耳此色陰者計於色生唯有名矣以離言聲則無有陰其色陰者無身無我所以者何因口作號所言亦空不起不滅所言自然不著吾我不得久存況口言乎目覩色陰則為痛痒痛痒陰滅則不有名因口之說號為痛痒痛痒陰身無我所以者何所謂痛陰其言則空不起不滅言不著身則無所住況於言乎曉痛痒陰即觀想陰若寂想陰則無思想想陰號耳無身無我所以者何口之所說思想陰者其言則空不起不滅分別言已不著自然心無所立何況口言觀想陰已則生死陰已滅行陰則無生死所謂行陰無身無我所以者何所號行陰言其則空不起不滅但著言耳不得久存況口所說觀行陰已則有識陰假使識陰惔然寂滅則此識陰但陰聲耳所以者何其號識陰是則空耳不起不滅其言自然無所住止況言說乎是五陰者皆無所有分別本無故曰緣覺所以者何斯口之言緣對而致無緣不緣諸因講說有言無言五陰之事於此一切永無所著不造眾因故曰緣覺於是佛頌曰目覩一切法分別知之空不著於諸色究竟莫有相現在觀此法解空知自然分別了澹泊不可得根源現在獲於斯曉五陰如此則為平等覺緣覺無思念眾生志無為其心不可獲本際無有起淨無無思議一切人不起觀見無所滅諸法無動興是謂為無為眾生皆泥洹省察是所趣無人猶若影故曰為無為不用是名稱群黎為泥洹不起無所滅如口所歎詠敢可說悉空人不解非言是故為眾生示現說泥洹口所發假言無處亦無念因口而有訓求本不可得陰不在本際口言無所顯諸聲所稱說人際亦無念一切願泥洹本無及始際澹然無放逸則救有所將本淨遊乎響眾生亦復然無形則空寂本淨無心念法本為若此假名而讚揚其源不可得所以有言說不以諛諂事而可分別解其際則空無便了眾生本其言不依講口言無所顯諸群黎如此則不著人本所發陰則空其聲無所別其說亦如此而際亦復然其無諦如是覺已無所念是則平等道緣覺無思議覺了於本色此但陰聲耳寂滅斯色陰則無有言聲自然釋之去是則曰無形吾我既自然覩之無有處因言謂之陰色本不有身其聲皆歸空不起亦不滅因口而告言求本不可得其說因癡興號之謂色陰現在觀識陰諸聲無所有此陰以寂滅則無有響陰於此遠離身所謂吾我者計已自然空未甞有堅住口之所緣陰識陰則虛空口言本則寂不起無所滅若有所頌說察之悉本無無黠之所言故演為色陰諸音無有說其限不可得不起無所滅無處而不決無塵勞侵欺亦不造諸法不執無所捨莫調不泥洹彼亦無寂滅不有所覩見不樂施欲埃不怠不精進不亂不一心彼亦無守戒非物可成就何故當持禁五道非有念無思亦如斯不恐無所畏不脫而不縛雖講無所演是為色所入一切法音然無獲莫著言現在逮是覺無盡之法說以成是三昧則無諸響聲目自分別此響之等如稱諸法亦如是無言不有著曉了因緣者知音無所有故號平等道是謂為緣覺佛告阿難菩薩大士現在分別有明無明是行非行有識不識色與不色六入無入諸習不習痛痒非痛痒恩愛莫愛不受捨受有與不有生若不生老病死患一切自然察之本無如是觀者故曰緣覺於是佛頌曰現在了無慧未甞倚為明不成立有形若如水中影聰達曉諸義不著一切法假使不倚經是則慧者相明與身無異一切諸法相覺了此緣趣故曰為緣覺所號身之行其軀無所造永不有內外則超生死體終始猶芭蕉非根無有貌不起莫有滅等譬如虛空現在曉了此則勇猛菩薩斯號平等聖緣覺如無念分別一切法寂行如幻化其識自然爾現在曉了之忽然解斯心知識行如之諸所道示想明識諸法空分別識其然一切無所著了如是法者知識亦如幻所可號名色身及諸音聲眾貌空不成是謂自然相心馳騁六情如幻化無言現語非音聲計自然悉空久遠來習之因發諸入處彼則分別習名自然如空習以成悉無遊念起眾更若曉習本寂則知法無住目覩習自然覩眾更悉寂不興凶罪殃故曰為緣覺曉了諸痛痒皆空如本淨譬如泡起頃志敬空無形斷除眾恩愛則從無著法情欲已永盡故曰為緣覺若受而不受則空無有有非形何成就譬之如野馬吾無所興想身生亦如是計本自然生無根非有形以離起滅法則不畏當終未當復成身一切得自在現在獲此慧永無有著者又緣覺之音則造菩薩行佛告阿難如來至真等正覺以是之故讚揚菩薩為緣覺也亦當知是善權方便如來用是之故光耀菩薩大士持信奉法八等道迹往來不還無著聲聞緣覺也賢者阿難而說偈言世尊所演說假號名泥洹喻之若虛空度於無所有雖有所講說則非以辭言諸佛行善權合集說法耳於是阿難說此偈已前白佛言惟天中天其世人民不解如來至真等正覺隨時之化則自侵欺不了如來何因分別菩薩大士持信奉法至于緣覺也世尊告曰若有明者於過去佛積功累德心開意達不見侵欺所以者何曉了諸法譬若幻夢影響野馬水月所以者何菩薩大士分別此慧則不自侵慇懃修學如來之法精進不懈則不自枉佛於是頌曰世尊之所讚讚揚於聖道是故之因緣菩薩行勇猛少智懈怠者不能解此義故當修精進如來以此說道意所遊生世尊有開化故分別此慧清淨之明哲彼解道意者知聖不可獲若致得知軌心覺五事空空者不知空寂定非不言悉除一切音故讚唱空法捉空無所得未甞能獲者假使不可持則知為空義設有解是五分別了空慧成得無放逸則不自侵欺爾時五億比丘志懷持信即從坐起住世尊前叉手自歸異口同音而歌頌曰今世尊大聖蠲除諸狐疑平等覺所宣志立于大道復有五億比丘聞是之說皆悉奉行悉住佛前等心頌曰唯世之光耀吾今離猶豫聖尊之所歎分別佛大道志願奉法迹正慧無罣礙道德自然成開化諸十方復有千億比丘懷八等想聞此歎頌即從坐起叉手而立俱歌頌曰志所懷八等今則釋疑網心已分別了所因見八等復有十億比丘懷道迹念自從坐起叉手而立同說偈曰導師及吾類以獲致法明乃知平等覺所因演道迹復有二百五十萬比丘志懷往來心則從坐起叉手自歸同歎頌曰我等本依倚志懷往來心今日永無難存亡無放逸復有五十億比丘懷不還想而說頌曰導師尊無上今日無調戲永捨諸果想致聖導光耀復有三十五億比丘懷無著想興立四禪即從坐起叉手說是偈曰今吾不猶豫逮致無餘法解諸乘平等譬之若如幻復有五十八億比丘意懷聲聞即從坐起叉手而立則讚頌曰吾等犯斯言意欲度眾生所演謂聲聞今日乃達知復有五億比丘即從坐起興緣覺想叉手而立同心頌曰今日乃目覩緣覺之所因世尊分別說緣覺無思想復有百萬比丘尼謂成道迹往來不還無著果想即從坐起叉手而立說是頌曰吾了平等法則捨女人身各各成佛聖當為世最上復有八百八十萬清信士清信女悉懷道迹想往來不還念即從坐起叉手立佛前心同意等俱共頒宣而頌曰吾等念心淨譬如琉璃器於是當捨家興佛之法教復有六十億姟彼諸天人住于虛空而雨天華散於佛上俱供養世尊即下叉手立於佛前而歌頌曰吾本懷諸乘果想亦如是今日以永除覺成無上道于時無數百千比丘舍利弗目犍連須菩提阿難律離越劫賓奴等從坐起叉手而立白世尊言吾等今日聖道具足不違大意降棄魔怨備究五逆得悉五樂成就邪見捨離正見吾等今日已害無數萬千人命悉成佛道至無餘界而已滅度時世尊默然於是眾中無量百千諸來在會聞此所言而皆狐疑此謂何乎義所趣耶心懷瞑然如阿羅漢乃興此言豈況凡夫住者直立坐者默坐不能起立賢者阿難承聖尊旨悉知無數百千諸眾心之所念問文殊師利曰聞耆年言會者皆疑不審所論為何歸趣又佛世尊默然不言文殊師利乃曰唯仁阿難此經名曰不退轉輪菩薩之地是耆年等所可講說諸得不退菩薩大士目覩信耳阿難又問耆年何故說此言耶世尊默然此耆年等於無上正真不退轉也答曰唯然當成正覺不復迴還也文殊師利謂賢者阿難無黠之行則曰其母是諸人者究盡除害無善思想貪著情色斯則為父除不善想遠諸情念至無著意釋凡夫法洗蕩不淨想別聖俗碎破眾念不壞大法興如來意以除諸想於一切法無所從生是故耆年講說此語吾等今日具足五逆所以然者逆無往反耆年所言成五樂者察其五樂皆如夢幻影響野馬了知此慧行無缺減則為五樂所以者何無有根本設無其源則為盡除乃應平等講具聖慧即逮法忍此者名曰五樂備足耆年所說吾等今日得離正見住邪見者覩一切法皆處邪見欺哉諸法詐妄至誠盡無所有譬之虛空非有像貌虛實去來悉無歸趣不可將護所以者何其本自然計此諸法則皆平一如諸法等邪見亦然此比丘輩非等無邪所以者何以離諸想致佛聖道獲眾覺法飽滿經義而無所得是故阿難是諸比丘悉共說言吾等今日具足邪見釋於正見此耆年等所謂今日吾等害無數百千人命說斯語時不可計無數千萬人神聞之諸法譬若如幻夢影響野馬蠲除人想無有吾我遠壽命人超眾德本發大道意無所殖種興修道義及餘比丘比丘尼清信士清信女捨我人壽無身之想不復頻更終始之患所以者何無我人想不盡想永盡無餘逮致究竟不起法忍故說此言吾等今日害無數百千人命斯諸耆年屬者所云今日吾等逮得佛道致無餘界而滅度者開化無量億百千人命棄眾塵埃令獲聖道所以者何皆發無上正真道意說此語時悉逮無所從生法忍以故諮嗟自讚頌言今日我類拔去情欲成佛道法無塵勞形除有餘穢故謂我輩今獲大道於無餘界而滅度矣是賢者等以在大乘不願在天惟仁阿難族姓子族姓女發無上正真道意以起俗事其心清淨不為俗法之所繫縛乃應發心越一切義道捨諸想究竟經典則無餘界而滅度矣是為阿難習菩薩乘行菩薩者不習日行愚騃之人隨日念耳非明智者所以者何設無此誠信要御諸天宮殿則無光明便無出入過去無晦則無晝夜便不思想愚冥之人興晝夜念菩薩大士寂修大道習善知識無有穹志晝夜想也所以者何永除眾念乃致佛道於是文殊師利則說頌曰所謂不懷施愛己計有身彼若不斷除則謂不可搖分別於瞋恚自然不生想聖道以無處彼則不可動所可敷母者終始所由生拔去此根無則謂為害命不順念為父所樂情欲法是等解本無究竟莫有根化之歸無身不知明所趣不動無所住向者故說此所修羅漢法凡夫法亦然諸可盡愛欲向者故說此大興有為想察吾我自然諸法無所懷則無音聲說如來之所知古昔之所念即拔此根株則謂無從生以捨是想樂等同而無二假使曉了斯則謂平等教所言五欲樂俗人讚此五蠲除非常想念之如幻化具足不乏少則懷愛欲無以故此等類世尊前歎之分別諸罪福譬之若如夢究竟無從生其慧曉了斯識邪瞋恚法空寂無能固邪見為欺哉彼分別妙智一切法不實莫有近法者虛事不可倚如虛空無處普解覩一切故難為正見此法則平夷了慧見正等厥愚冥之人起人想則沒索人不可得則無有死者無量人起生則捨壽命想便以無眾念計命者罪重蠲除眾生想非有計壽念以故說此言吾害無數人捨諸塵勞埃法無應不應解道無形貌則無所壞除降伏諸魔力逮清淨道法諸法莫有諍不起不有滅時文殊師利說此偈已應時五千懷狐疑者心開意解獲大光明而得具成有起無所從生法忍各取身衣供養奉上文殊師利同時說言願令吾等致是法慧所說若斯開化群黎分別深慧無所罣礙亦如仁者於是世尊讚文殊師利曰善哉善哉斯最妙勝決諸疑網近佛聖籍賢者阿難前白佛言文殊師利何所開化而今世尊讚之如是世尊則曰文殊師利誘化無數百千人類令入大道悉解了此深經之義阿難白曰唯然世尊講不退轉輪入聖軌乎佛言如是阿難講不退輪興化大道所以者何文殊師利則是善友導利群黎阿難又問唯天中天今此比丘立佛前者悉懷持信奉法之念八等道迹往來不還無著聲聞緣覺之想此輩之類發大道意耶世尊告曰是輩懈廢羸劣心曚無愷悌志難可開化慢懈不進意在衣食非習深法慕于法利興有為事憒閙之緣感於八等迷惑卒暴而不安詳諸根不定放逸其心貢高自大志計有身及壽命人不捨眾瑕犯戒貪嫉想求佛法悉從惡友樂于邪智不肯奉受智度無極順從外緣貪利財色衣食之樂古今以來夙興夜寐而不專精進違失道義兩舌惡口妄言綺語其志懷害轉共諍訟重于罪福不信空無相不願之法蠲於眾行不起不滅壞一切法永無有想此之謂也於是佛默然無所加言賢者阿難承佛威神問文殊師利曰何故世尊默而不言文殊師利報曰最於後末五濁世時人法如是不信深經佛故默然阿難又問頗有信者悉不信乎答曰信者少耳譬如阿難明智者鮮愚冥人多所以者何不樂修行以故不了如是阿難其聞是法鮮有好喜多不欣樂設有信者為眾棄捐不見恭敬所入郡國縣邑墟聚諸人忽笑所以者何宿罪由致陰蓋所覆本功德薄阿難又問向者講說少有信者義何所趣文殊師利答曰是輩之類則為捨佛不信大道阿難白佛唯願演之樂者雖鮮聞佛所說悉當欣踊爾時世尊周觀四方便出其舌覆三千大千世界因從舌根出大光明照恒沙等剎時四部眾承佛聖旨目覩東方恒沙等國諸佛世尊咸說此法不退轉輪是間會者悉遙聞之等無差別四輩之會覩斯變化一切等心異口同音皆白佛言唯願大聖遵崇所歎不退轉輪如佛所言誠不異吾等目視無量不可思議諸佛世尊講斯深經等無差特唯佛說之於是世尊還吶其舌告阿難言厥妄言者寧獲斯舌阿難啟曰不也天中天奉至誠者開化正義積累功德遵無數劫闡于大慧乃致此耳是故聖尊惟當說之設族姓子有信樂者學雖寡鮮聞是說已覩其明證即當欣然興之不廢佛告阿難一切四輩未遭斯典志於髣髴比丘比丘尼清信士清信女天龍鬼神阿須倫犍沓和真陀羅摩睺勒聞是經籍得不退轉當至無上正真道最正覺而於此土講於法義等無有異如我今也爾時四輩及天龍鬼神欣然大悅疑網永裂皆手擎華香共散佛上諸有女人下身寶瓔以散佛上心同意等普白佛言今日大聖如來至真等正覺乃無二言佛復告阿難實如所云誠不有異如來所演實無二言除諸瑕疵愚冥之貪假使慧覲佛天中天則獲如願阿難問佛何謂慧覲佛世尊問之汝不解之乎答曰不敏安能及之眾祐告曰假使有人聞能仁佛皆不退轉成佛聖路所以者何佛道普慧有益無損除貪恚癡豈況一華奉如來乎吾滅度後若持舍利供養自歸悉得如意阿難又問精進不疑專心聽經皆不退轉當成佛耶佛言其有人聞能仁佛皆當逮得無上正覺所以者何設不爾者佛語為異則有二言佛問阿難如拘類樹蔭五百車若五百眾處在其下悉荷覆蓋其種大小答曰甚小佛言阿難如拘類樹其種小小溉灌時節稍稍長大而布枝葉廣覆四遠況篤佛道聞聖尊名亦當如是斯種德本漸修其行非壞不腐至於無上正真之道所以者何此一切法殖種之源永非猗住群萌本無故不有敗一切法種無所倚演阿難問佛唯佛說之是聖本願諸佛世尊道法然耶佛言本發意願其聞我名悉不轉退成最正覺諸佛之法皆亦應然所以者何諸佛法等阿難又問設使等者何用願乎佛告阿難菩薩大士聞說斯經假使發願或不興願會當證明逮聞是法阿難白佛言未甞有世尊斯法微妙諸佛世尊乃以大慧開化群黎佛言如是如是阿難諸覺洪明多所開化立于聖旨吾於佛土慈愍蚑行喘息之類不惜身命一切所有施而不悋精進不懈於一切法而無所著行菩薩法積功累德欲救眾生修深經籍乃得佛道阿難問佛難及世尊今說此經弊魔不來廢亂學者不令興德發于無上正真道耶佛言魔不聞之所以者何文殊師利神足之變也於是文殊師利即釋威神時魔波旬遙於虛空聞講不退法輪之聲聽能仁佛所說法言心懷恐懼衣毛則竪口說此言以得勝我共於力勢以空余界無復國土愁憂涕淚老極憔悴譬如百歲男子朽耄時魔波旬體變如此四部兵合集三千大千世界各各異魔及魔官屬等類諸天往詣佛所兵仗嚴整眾魔之威逼加菩薩初成佛時現於身老執杖戰痏面皺皮緩置四部兵住於虛空普共遙聞不退轉能仁佛音心悉得定時魔自知非我所有孤獨一身而無侍從直前詣佛白世尊曰今吾一身都無侍從羸瘦老極無將扶者又無力勢不能自勝以空我界非有國土如來大慈咸哀眾生亦可憐我世尊盡度永空吾界而無扶我給授水漿佛告魔言人種甚多不可思議假使諸佛日日興盛如恒沙等發起無量不可稱計億百那術眾生之類人種不盡魔白佛言唯然世尊人種雖多今吾孤獨不有徒使無扶接余假令行道忽極躄地不能自起願見安撫得歡喜悅唯願世尊哀速撫育使眷屬興佛告魔言且自安志不聞斯法離於信者悉是汝伴魔即歡喜善心生矣意與口言吾當化人雖聞是法令不信樂志懷狐疑已有猶豫必從我教時魔波旬復白佛言惟願加哀弘以大慈重見慰撫令吾踊躍無有憂慼佛向者講聞能仁名悉不退轉必當逮成無上正真之道願聖默然勿宣是旨是群萌黨聞便加精進立于大道佛報魔言汝且安心勿得懷懅當令眾生不立道意存於人種人人各安使不動搖不震于色痛想行識佛當開導不離邪見非立正觀及六十二諸所疑惑一切無動不念過去當來今現在非離害群生殺盜婬嫉妄言兩舌惡口綺語及嫉恚疑亦不勸人入于正道亦不化人於布施持戒忍辱精進一心智慧亦不教人導奉四恩惠施人愛利人等利一切救濟合度無所猗動不想人種無念父母兄弟妻子及與男女釋除親友夙夜日月一月半月諸動之想波旬且安吾當勸人令除六度無極思想及大道意力無畏根力覺意八正之行佛法聖眾及一切智道義之想化諸群黎於一切法使不動轉時魔歡喜不自勝即於其處顏色窈窕面目光澤華散佛上遶佛三匝則偈說曰平等覺世尊吾心本欣踊正覺言無特所造必如意於是魔波旬說此偈已即還天宮與諸眷屬五樂自娛不復憂慼發大意者世尊說此降魔品時三千大千剎土六種震動阿難白佛今魔威德地大動乎佛言講是降魔品時六萬四千人得不起法忍阿難又問寧有狐疑不了者世尊曰向者見此悉懷疑結心各念言余以聞之此語何謂何所歸乎不復相見阿難白佛惟願世尊速為眾會現大光明決其疑網所以如來為魔說之波旬且安吾化群黎使不住道於是眾生界而不動搖不發道意無倚智慧不捨邪見不處正觀於六十二疑而不轉移亦無去來現在之想非離殺盜貪婬妄言綺語兩舌惡口及嫉恚疑令不施與戒忍精進一心智慧不順父母兄弟妻子無有晝夜一月半月離是眾想亦非動搖令不奉六度無極及無所畏根力覺意佛法聖眾并一切智使不轉移波旬且安吾當開化一切眾生使不動義不立於行唯然世尊所因講斯速分別之使此會者無餘疑結心開意解及於後世邊地諸國遭值聖明稟受經典持諷誦讀勿復猶豫爾時世尊則說頌曰聖道無所住慧軌非有處說此大義時人解及應造塗及一切人無二不有處佛以是故說今覺非有處莫能動眾生人種亦如之一切不有形至竟無所獲群黎類皆空人界不可思彼則普無念曉了一切慧眾人不可動假名曰身命四大而合成此滅度空寂分別五陰空自然不有動滅度不可獲設總而不移陰止無所震曉了不吾我離形寂然空究竟非有著身與五陰同衰行亦如之無行以為行諸陰猶虛空所謂寂定界不起亦不生斯諸陰蓋入未能傾轉者計己身吾我其法莫搖者尚不獲曷震故佛說此言眾生不侵欺計本不可得逮之而無心自然不可獲所可云諸見凡有六十二無自然如斯猶如水中月其六十二見譬之若如影離有形無我自然不動震過去當來想現在亦如之諸想無處所譬之如野馬是法空無念計人不可得諸眾生無處則不可動搖其人喜殺生由入大曠野立志於滅度故不可動搖雖轉於眾生彼則無所有計日不可得則曰而不動說道有過去未甞有生者佛以了故說人而不可動假使殺生者法施無思議以乃成道慧彼則不可動所謂邪婬者愛欲無可得以故分別說彼則不可動其妄言之法起者不有脫精進而獨尊彼則不可動兩舌及惡口讒言亦如是觀一切諸誨如幻如無形皆無有處所不可有所倚諸陰譬如響其念莫有者所謂不懷施愛己計有身聖道以無處彼則不可動分別於瞋恚自然不生想彼若不可斷則謂不可搖曉了眾邪見奉修於正法超度諸有言彼則不可動離勸助智慧一切寶清淨愍哀著色財蠲捨眾惡罪所見及奉戒捨遠於聖道智慧不興此莫求於正真異學懷邪心斯外諸忍辱等求平等道不倚於無為精進于三事異道之明說是不歸聖慧此謂明智行多修於三昧倚一切諸想非佛之所歎亦不勸助彼愛欲之瑕痏非明哲之稱得不興眾想佛慧不可量菩薩行勇猛攝取眾生類則為說此義雖受無所動寂除眾生想則發菩薩意道意無所起彼則不可動思父母兄弟姉妹及男女一切猶如幻彼則不可動一切是諸念計之無所有群黎法悉空彼則不可動其夙夜之想一月十五日一切除想念譬如野馬水布施奉禁戒忍辱精進想一切於此念是諸想不動定意之智慧菩薩之道力修於無所畏釋除諸妄念覺意及思道免去聖軌慕明智未甞動不為諸想惑佛法之所求如此眾聖想無有若干念言行之所動佛慧無罣礙道想之所依則為遠佛道佛聖非思議佛分別說化魔品時十億之眾壞除疑網成就大明逮不起法忍得法忍已一切同心說此偈言弘道之尊聖佛軌忽無思為吾等大師道勗斷狐疑具一切光明使住佛明道其耀照十方目覩億千佛普見眾庶元於色無所著蒙世尊之恩吾等法眼淨爾時百億人眾各脫身衣以覆佛上供養大聖則歎斯言令一切人逮聞此法光明具足所願必獲阿難白佛其有聞是開化魔經受持諷誦為得何福佛言其福大浩阿難復問何謂為浩佛言若善男子善女人則旦供養百佛日中晡時人定夜半天曉肅肅各各供養百佛世尊一日一夜中合六百佛一切所安隨其所宜如此比像具足千歲其福多少阿難言福大多大多天中天不可為喻佛言假使是分別魔經受信不疑德過於彼爾時三菩薩各從遠來見此變化佛所演法得未曾有阿難白佛此三菩薩從何所來世尊告曰東方去是恒沙等剎有世界曰身超須彌山住在本土聞說斯經故來到是時三菩薩來住佛前皆以香華供養世尊俱白佛言余等僉然信樂斯法不懷狐疑所以者何心中㸌然譬如目覩如來至真等正覺恩之所覆時一菩薩前白佛言如我所言至誠不虛吾於是經都無狐疑第二菩薩復白佛言余於此法亦復不疑第三菩薩復白佛言我之所言至誠不虛所謂佛者吾則是佛曉了斯經無有疑網爾時眾中無數百千諸來會者悉共叉手不樂本座佛興於世此徒何故乃宣斯言其餘眾人各各默聲各心念言今佛現在自當分別阿難復白佛此等菩薩皆號云何佛告阿難一菩薩者名得如來住第二菩薩名志得世尊音第三菩薩名志逮得佛聲如是阿難如彼所言等無有異其義趣此阿難白佛言今此無數百千之眾擾動不安悉各叉手一心向佛不知斯義為何趣也是輩功德轉當增加譬如男子端正殊妙顏貌潔白淨水自洗以栴檀香熏浴其體著好衣畢其人體色益自光耀是輩功德信樂大道叉手向佛福轉難及佛爾時說頌曰如來知過去當來亦如是見諸法本無故曰為如來悉達現在事未來悉覩喻不造立三行究竟如無想如往古諸佛所覺不可計無從來一等故曰為如來如往古諸佛所猗求聖道覺者亦當然故曰為如來諸法本所立道聲寂然定音歸不可得故曰為如來專應過去戒當來亦復然現在獲本無故曰為如來如勇猛忍辱為菩薩之人彼學亦如是此人則無上本為菩薩時獲勤力如是志所行精進故曰為如來如諸法平等所說無特異不著念在有故曰為如來平等不有念常自然等正無有平等想非思莫發念本無成三昧具足此音聲遵修於定意故曰為如來諸法悉本淨本無不有處一切無所稱因緣不有形曉了智慧相明空法亦爾至誠無所疑智慧度無極如聖之所度逮本無思議彼明不可得則無量滅度猶獲智慧爽過度亦復然以是慧無處故曰為如來佛道不可獲如意之所念不得一切法故曰為如來獲致於無為假使多所逮諸法非有數歎道不可限世尊之威耀無有修軌迹彼道則雅諦悉從智慧興道尊如無漏各分別如是彼道則正真塗志應自然有曉了聖化法所御平等將令至本無故曰為如來聖與平等同所住順明軌道與身本無故曰為如來今吾講說法聲平等如是假使住於斯爾乃求大道我是故阿難口出是語耳此事如所言則為識之行曉了不退轉則勇猛菩薩故以修精進讚揚其義耳阿難是因緣菩薩志所演所以謂如來勇猛菩薩智順此諸因緣其法為何類何因謂世尊菩薩修無畏講道億百劫所因成大聖佛道無思念成就慧明跡皆自為身求永覩無所畏故曰為世尊未甞懼生死終始無所立以是度群生故曰為世尊何謂畏生死云何住終始何因度眾生世尊最上覺無道利法者法亦不有壞非堅無有散度人勤苦患是不畏生死此非住終始度群黎如此故曰為世尊未曾懼諸法永不畏諸義及一切佛經令聞無數法非底不有邊眾生法悉空諸佛道自然不覩諸法本即依順此經專精於諸法智空法自然不恐無所畏曉了道慧空知諸法侵欺分別無所猗精進次第演則解諸法本勗勉一切難棄捐眾惡道未甞有恐懼免眾生惡塗過度億人民越終始大懼常不動生死爾乃度群生過之度彼岸至上尊無為得致號之人故曰為世尊為人分別說說法猶虛空亦不有畏難故曰為世尊因依一切法多所而開導道平等無異聖則不可獲眾生等於彼則逮成佛道分別說如此則無所畏難開化閉鬲人度無數群生超越諸所畏故曰為世尊釋去諸人想專修于道念拔除群萌志故曰為世尊得離眾思想菩薩無所慕以故得號字則亦謂世尊寂滅致等法曉了一切義當來所立志則亦謂世尊不求上妙道彼亦不求名若脫無為稱為人講經義道捨眾憍慢則不有立願人求尊名稱則不慕佛道計音如響等因興眾想念貪著虛偽聲我名譽乃爾不存一切響口言無所著菩薩不放逸故曰為世尊大聖所說音如是譬像法假有菩薩號故曰為世尊以故當了之莫不迷惑者至誠求佛道無數無有漏是緣乃餘事歎說世尊音阿難知隨因而號為菩薩我是故阿難口出此語耳所緣諸明智佛號為世尊覺了眾塵埃未甞為之惑平等覺除欲是故號曰佛何以為世尊顯示斯名號曷從言白佛而講說道法佛法無所有曉了空寂滅一切無有著故號字為佛覺了體悉空見體無所屬彼不有堅固身不可久得愚騃離慧明不要謂常要覺此悉本無故號曰為佛分別無明慧自然不有形逮得大聖智故名曰為佛過去所興想分別學無想曉眾想無處不為念所惑覺知往古色無生不有處愚者為想惑計色無所成分別色本無不可得根源不著一切法則無有痛痒曉想譬如幻無物不有形已分別斯慧一切法如是總持無所行一切身無古空義非有御故身不可得人身不堅要若如芭蕉樹悉分別此義故號曰為佛其識自然空計身無有內外亦不可獲識之何等類覩識無所有一切法亦然不得處形貌究竟不可獲識之所知然計本悉等寂若了曉想者則莫有所見明不作是觀一切人亦然群生萌類同以故無能知自然不有啟諸法無所行一切莫有受人法亦俱然一切法忍過覺了未甞生無若干放逸故號曰為佛曉了佛眾經所經如正諦一切法無處故名號曰佛如空諦法爾所覺經本無猶佛道無異莫能得根本從始發意來所因志大道則了不有志諸法無所獲何緣發其志而慕求聖道其心與道同覺了無形類吾以故阿難演出此經耳所因講聖軌吾為佛道師以斯法像類其音號曰佛假使作彼教乃為求佛道則得近正道其知是法者不復懷二心一切法如是不疑佛經籍則致世最上若解此講者普說法若斯佛分別說此如來世尊佛義之時則無央數百千人眾前白佛言吾等除疑無復結網所以菩薩因由得名號之如來世尊為佛曉了此法自逮見心一切法空人為之惑父母妻子戀恨恩情如來手授深妙之義其心堅住不復輕發了不動法如空不搖無能震者如是世尊一切諸法無所轉移所以者何諸法如空爾時無數百千之眾稽首佛足遶聖三匝則還復坐爾時有菩薩名諸根常悅說是頌曰眾人興果想救濟于異念平等於實道稽首世明智常講說德實演果為平等得平夷正覺稽首世明智無數人貪果猗行眾生實佛悉度此等稽首世明智說法無差特所住而正均覺諸法平等稽首世明智人多慕德果勗勉令不著解脫眾顛倒稽首世明智所興德具足使眾堅住道成就一切德稽首世明智於是諸根常悅菩薩說偈讚佛已遶佛三匝去佛不遠瞻聖尊顏不以為厭心開意悅於是蓮華首藏菩薩即從座起蓮華散佛已讚曰眾人皆懷想度脫諸所著永離於恐懼稽首上能仁寂除一切處說法無境界英雄超諸受稽首上能仁尊解諸法空自然無堅固平等法越難稽首上能仁斷除諸根株眾生著塵勞勉濟使無畏稽首上能仁無恐而不懼為大師子吼超度諸境界稽首上能仁無有眾憂患慼惱已永盡心除遠凶害稽首上能仁蓮華首藏菩薩大士讚佛已訖即白佛言若人行此當為作禮最後世時聞是深經智慧明達未曾恐懼復有菩薩名離欲迹前白佛言假使有人聞此深經歡喜信者則謂明智當以華香夙夜供養復有菩薩號曰廣心前白佛言說此經法尊興佛道不疑此者德不可量致供養利其心堅固信是經者所願者得其不信者為魔所固則隨魔行復有菩薩號曰蓮華目前白佛而讚頌曰若信是經者為世作眼明無有狐疑心指示人道路復有菩薩名心信悅佛前頌曰聞斯經法者歡喜信為上是等之人輩則為世神明復有菩薩號喜神靈而說頌曰其聞是經者信之而不疑為世之威神人中之上尊復有菩薩名曰常慼前白佛言而說頌曰若有疑是經當為興悲哀志在虛妄法則數數生死復有菩薩名曰寶衣而說偈曰無數億衣服清淨善微妙疾化度尊長令未曾狐疑復有菩薩名曰禪食佛前說頌曰其信此深經當為施美食一切味具足專精大聖行復有菩薩名曰見人住聖佛前說頌曰其疑是經者當為興悲哀啼哭墮泣淚不信深經法或從地獄來或還入惡道用須臾之間狐疑此像法為惡友所攝不解深妙義為疑網所縛以故歸非處則不順正戒觀瞋恚懷惱於是所住時喻之如凶獸既不修道術懈怠不精進信邪無智慧不信此典籍慕終始群生著吾我恩愛猗在三界患不信斯微妙懷害為愚冥著在欲所樂貪猗自見身誹謗是道教志慕好衣服追逐美飲食少存清白法故誹謗斯經人在樂欲界貪慕無德實其人則自遠不近於世尊復有菩薩名曰棄惡法佛前說頌曰當棄是輩人譬如遠溷廁愚者疑此經猗界而求脫當共遠離之猶若死臭屍其疑深經者遠之當如此有人誹謗者如賊危聚落則住在冥處見惡意捨走觀此即當馳是賊凶惡物若誹謗此經不見意無亂爾時阿難前白佛言未甞有天中天是諸菩薩分別經慧乃如是乎因三昧力說是語也承佛聖旨曉了之乎佛言承佛威神緣此經義得三昧力逮至無為所以者何今是住者族姓子等於六十億諸佛聞此經籍信樂讚誦亦如於今志三昧力承佛威神講此經所以者何如彼所言等無有異則為明證阿難問佛其聞是經即歡喜信而不狐疑族姓子族姓女得何福祐佛告阿難族姓子族姓女志求無上正真之道假使七寶滿此天下施與如來若復有人聞此深經即歡喜信非以狐疑福過於彼佛言置是滿天下寶如恒沙等諸佛世界滿中珍寶供養如來其聞此經歡喜信者福過于彼佛爾時頌曰假使是天下七寶滿其中以供施如來世尊成諦慧智人聞是經信樂不迴動此福最為上其德不可限使如恒沙等諸佛界如是供養聖世尊不及聞是經阿難白佛言族姓子族姓女聞是經法而歡喜信持諷誦其福如何佛言若族姓子族姓女求無上正覺百劫供養如來布施持戒忍辱精進一心智慧又得五通各各百劫曉了世間無所復疑不受此經其人則為不供養佛佛爾時頌曰若具足百劫奉供養世尊飲食普備悉則不供養佛其受是經者則奉於大聖捨離猗道想法供養諸佛如此順尊教乃為奉事佛法供養等覺如來則法身假使滿百劫選擇好衣服奉世尊正覺此非供養佛其受是經者乃為尊恭肅此應奉事佛勝以衣被服若於百劫中明珠好華香進世尊等覺不應供養佛設有受此經皆除猗果想是則為供養世尊最上慧若起七寶塔為世雄興立皆高如須彌不為供養佛假使受此經不自覩吾我是供養最尊一切無有上若具足百劫有人奉禁戒不持此經籍彼戒無名聞其受是經者此戒大名稱若奉清淨戒此戒無有上無量不可議明智順是經因緣而奉事其禁常備足彼禁悉究竟不謂之毀戒其學是經典即當如上教其不學是經則非求佛道奉聖雖具足則亦無所學修戒如是像分別此經義其持是卷者禁戒則具足假使百劫中一心奉忍辱設有瞋罵者皆忍一切人若受是經者聞持而諷誦忍此最為上微妙不可量或斷手足者心未甞懷恨不厭不以劇其心初不起如是之忍辱行之於百劫遵行如是者此忍無有持若受是經者聞持而諷誦此忍最為上微妙不可量若持此經卷其忍最為上巍巍無等倫則不有虛偽不斷至誠教佛慧莫有上非輕毀此經一切逮如願假使百劫中精進不懈怠夙夜興不寐一切得如願若修學此經講說成明智是精進為上勤修無踰者若滿百劫中為五通神仙不逮聞是經則為無神足假使受此法分別而無著神通為以達一切莫有上設於百劫中修奉於智慧超度世間明娛樂所猗行如不學此卷則不成智慧斯聖達勇猛能持此深經此者則道智曉了聖明慧若聞深經要歡喜受奉持有分別深慧曉諸法所趣當從說是經此像之智慧修習正經典一智無有二故修精進行順持要經籍爾時賢者阿難於佛前說頌曰假使四千里若遠四千里則往聽是經順度佛德果便往到其家不以道為難智者當速行所在推是經其欲速禪思越度諸一切誦說此經道受持解其義設求一切安志慕菩薩行講說是經典則至安樂國得覩平等覺阿彌陀無念而修隨經義一切佛所演佛言善哉善哉阿難審如所言等無有異族姓子族姓女讚此經者諷誦之時其心不亂離一切想自在其舍見佛世尊讚經不亂臨壽終時目覩無數諸佛世尊所以者何族姓子族姓女一切諸佛皆救護之受持是經而讀諷誦之所致之也爾時私休童女與五百童女俱問佛言唯然世尊女人若學是經卷者獲何功德設諷誦讀福何所趣佛言女人若求無上正真之道欲學此經觀餘女人所以者何若學此經專精不亂不効他女貪於塵勞猶是之緣致女人身私休又問何謂女人之塵勞也為欲所惑奚受女身答曰若有女人見他婦女端正姝好寶瓔珞身不以願樂自觀察已譬如穢廁心不樂欲造污路觀不以為清若貪樂是則受女身又計女人多懷嫉妬心口各異而不相副不應前後雖見比丘但求名聞不用經法多懷瞋恚喜會人客未甞利求如此像經若讀誦者心在著求其志憒亂遊于塵埃以是之故受女人形不能除罪此以女人設除愛欲不興邪想受此經本持諷誦讀所以者何是深尊經除女塵色又問假使女人不願其身受此經法持諷誦讀以何因緣轉女像耶佛言欲轉女身受此經籍持諷誦讀不願女人常畏穢之譬如有人見大熾火自投其中而口說言莫令火燒無使傷肌於童女意云何彼人言爾寧得願乎答曰不得天中之天所以者何計於火種主有所燒爛壞肌肉不得無傷佛言如是此經亦然燒盡塵埃愛欲無餘設使貪著情欲之態累世自危是故女人欲轉是身速當究竟成於聖道見無央數諸佛世尊備無量辯當受此經持諷誦讀私休童女及五百人俱白佛言吾等省念世尊往古從定光佛如來至真等正覺受此經本持諷誦讀為無量億百千之眾演說其義阿難白佛此私休身雖為女人則非女也所以者何今吾最後而目察覩私休童女示現變化乃如是乎愍傷女人欲以度脫攝諸男子不見處所以是感動化眾女人佛言阿難其私休者非男非女無有此法所以者何觀諸法本不得男子亦無女人一切諸法皆無可獲等不差特所以者何如是計之非男非女私休童女分別此經無所罣礙逮得法明是故阿難若有女人欲求男子當順私休修行之法受是經卷持諷誦讀爾時五百比丘尼前白佛言吾等之類從今日始受是經本持諷誦讀不樂女人穢厭此身從今以往不復座寐諷誦此經通利乃定時佛讚曰善哉是之所說諷誦斯言被大德鎧通達精進不慕女像是故仁者益加勤修受此經本持諷誦讀時比丘尼聞佛所說欣然大悅即脫身衣以覆佛上而歎頌曰我今日得樂望為男子身正覺言無異必獲世上尊於是五百長者妻聞比丘尼被是德鎧即從座起前白佛言唯天中天吾從今始受此經卷持諷誦讀願令我等獲得自在不繫綴人莫察他顏離於魔使難固之患所以者何正使女人生于王家則有所屬不得自在盡其形壽給事夫婿是故我等今日始遵精進假使有人說此經中一句之義不敢誹謗至窮命盡不近夫婿令我等讀解此經於時世尊讚長者妻言善哉善哉是女人等今於佛前大師子吼此言甚佳被無極鎧如人所志不察他顏不負重擔十月懷軀亦不加遭而入胞胎所生佛國清淨佛土無女人處莫有瘕疵阿難問佛此諸姊等所生世界其號云何而無瘕疵佛言世界號寶蓮華藏當生彼土又問佛言聖號為何如來至真等正覺佛言佛號一切諸寶妙珍之光如來至真等正覺現在說法是長者妻學此經籍見彼如來時長者妻歡喜踊躍善心生矣即解頸著百千之寶七寶珠瓔以散佛上同聲說偈言今日獲大望當棄女人身等覺言無特口演至誠語當除此愚形女人殃罪體癡騃志貪著不解知本無非更於胞胎除去所受身逮得無上義未甞有所處時長者妻說是偈已瞻仰尊顏目未甞瞬於是天帝釋則取天華已散佛上而白佛言唯然世尊吾以奉受此微妙經答曰是故拘翼蒙此經恩天阿須倫不興戰鬪於是文殊師利欲以開化無數百千人民之眾使立德本前白佛言如來至真等正覺本發道意而諷誦此大法之本佛言是故仁者於不可計百億那術菩薩最尊光明智聖普遍十方諸佛之土猶日宮殿無所不照說是語時此之國土六反震動遍雨天華阿難白佛地何故動而雨天華佛告阿難無數億天聞文殊師利之所讚詠心懷踊躍散此天華而興立願吾等亦當受此經卷逮得道慧如文殊師利適說此言眾罪悉畢得近此經以故欣然稽首佛足復禮文殊師利是故地動阿難問佛是經之德廣大無極其聞此經其得不小不可妄遇佛言如是阿難族姓子族姓女前後供養無央數佛爾乃逮聞是經法耳若聞信樂受持諷誦則為天上天下聖神佛語阿難假使是經所流布處則不虛妄有佛比倫若有受持諷誦學者則壞羅網降伏弊魔則逮法瑛而演法明勗勉眾冥得至道場若有從我聞是經籍歡喜受持而諷誦學則為佛子從法身生欲服聖食坐於佛樹如吾坐時講說經法如佛所演當受是經持諷誦讀阿難問佛惟願世尊說當來者後豈有人受此經法持諷誦讀佛言阿難於今現在佛前信者彼人後世乃信之耳受持諷誦佛觀天上天下人間諸魔梵天沙門梵志諸天人民及阿須倫不聞是經後世聞之而信樂者未之有也於今聞者後乃信耳譬如長者及長者子財富無數獨處藏寶行到他國於阿難意計之云何其人藏寶不還得耶答言得之所以者何知其藏處求輒得之佛言如是今聞是經後世歸之猶取藏寶如佛於此道眼覩之其今現世聞是經法歡喜信者受持諷誦後世必獲亦如是阿難汝坐佛前聽是深經爾時阿難白佛言其聞是經而不信樂呰毀誹謗罪何所趣佛告阿難汝且默然用是問為阿難白佛願佛說之若不信者聞誹謗罪或能自改佛言得五逆罪又復如害三千大千世界人命其罪云何阿難言甚多甚多天中天凶殃無量佛言誹謗法者罪至於此若復有人破壞損毀恒邊沙等佛之塔寺佛泥洹後火燒寺舍罪寧多不答曰甚多甚多天中天是輩之人不當見聞佛言阿難當為其人現說此罪若復有人毀亂滅盡過去當來現在佛法其罪如何阿難言其罪甚深不可稱計佛言謗是經者其殃如斯若止餘人使不學者罪當奈何佛言假使三千大千世界眾生修行十善又發無上正真道意若有一人盡挑其眼彼罪何如阿難言其罪甚多甚多天中天無央數劫中常當生盲又泥犁火燒之難竟佛語阿難我故語汝慇懃囑累假使有人誹謗禁止一人不得為此法罪踰於彼阿難又問若復有人發求大道狐疑是經亦不誹謗罪何所趣佛言其人發意前後狐疑若干之數常當違遠諸佛世尊隨其疑數又從疑數更若干劫乖闊道教阿難白佛若不信喜禁止眾人令不學之其人受殃身大小如受罪多少佛言且止阿難用是問為阿難白佛願世尊演說此四輩中或有爾者及當來世邊地之土諸大國人聞是經法多有疑者當令信解不復誹謗佛言其人身當長一萬姟周遍勤苦毒痛不可計之阿難問佛言其舌大小佛言其舌廣長各四萬里駕犁耕舌五百億載各五百億歲當吞銷銅其火焰赫及雨身上燒炙缹煮所以者何此不護舌之所致也於是四輩諸來眾會衣毛皆竪淚出而懼顛倒躄地同時舉聲求哀悔過當為是善男子善女人請救其罪乃當毒痛若干之惱其身長大苦不可言復有餘人其淚流面前白佛言不能自察今世後世心起狐疑今現佛前及違十方諸佛世尊經籍之教陰蓋所覆不自見過今悉自歸佛前首罪不敢覆藏惟佛原之譬如愚騃無知之人乖其理政自覩罪咎惟佛大哀願見原赦佛告四輩善哉善哉族姓子族姓女疑於是法觀己過罪悔彼殃釁猶日除冥爾時阿難前白佛言今此眾會志懷狐疑亦當復獲如此罪耶佛言阿難雖懷狐疑今復悔過是輩之罪猶當輕微阿難又問願佛說之佛言臨壽終時遭地獄痛一一毛孔當更無數不可計患猶是餘息所以者何在於佛前捨疑悔過加及十方無數諸佛哀施恩德是故阿難善男子善女人當自察之得身如此遭無量痛聞是經卷歡喜不當狐疑其不欲捨佛法聖眾去來今佛聖法之教當信是經持諷誦讀賢者阿難白世尊曰諸佛大聖悉等同一說不退輪乎佛言如是等無有異阿難問佛假使諸佛同等講不退輪何因大聖向者說言假使有人不欲違遠佛法聖眾佛所興顯去來今佛不當遠離此經之卷阿難又問佛說法何所光興佛言不退輪眾為顯佛法合集聚會不退轉種如來所演也阿難又曰諸不退轉菩薩大士應聖眾乎佛言阿難清淨正意發大道心觀察此意是輩皆應不退轉眾阿難白佛至未甞有諸佛世尊善權方便隨時之義顯揚大道爾時天帝釋即以天華散於佛上而歎頌曰令一切人承善權方便演說經籍佛言拘翼其聞是經歡喜信者此輩之人猶當以此善權方便說法開化多所發起亦復如我等無有異爾時有無數諸天之眾皆以天華供養世尊俱說斯言令一切人逮得此法阿難白佛惟願世尊建立大慈令是經卷後世人蒙之佛告阿難善男子善女人來在此會後世必值得是經卷假使差跌在大海中應得是經畢當聞之所以者何過去諸佛之所神變攝是經法阿難白佛雖為過去諸佛威神亦復現在今者如來至真等正覺之所建立也說是語時三千大千世界六返震動應時佛前無央數億百千之華眾寶蓮華自然湧出普光眾會各照十方恒沙等國爾時會者遍見十方恒沙等剎佛世尊前有寶蓮華億百千葉無不達者也時天帝釋自變其形作長者身擎若干等華分布四輩而說此言願持此華已散如來至真等正覺又加供養此深經義四輩如言各各取華散諸佛上眾會皆見所散之華在諸佛上化成華蓋應時四輩各白佛言此何本瑞光明巍巍乃如是乎地大震動又眾寶華化現在佛前所散諸華一切佛上變成寶蓋佛言阿難皆是經卷之變應也故當知建立此經流布一切受者則思爾時阿難復白佛言今者世尊聖旨之德建此經也佛言如是建立護以及現在佛亦復若此等無差特阿難問佛今此經卷所名云何如何奉持佛言阿難是經名曰不猗果實除德迹想又名持信奉法道迹往來不還無著聲聞緣覺也又名開化弊魔又名遵奉六度無極當持所以者何聞此經若信樂者即當具足六度無極阿難又問云何信樂而奉持者具足六度無極佛語阿難若族姓子族姓女信喜是經不疑布施則度無極不毀失戒則禁無極在所忍辱則忍無極亦不應懈怠離于怯弱則進無極所為興立如不輕舉則禪無極一切無念等于諸法則智無極是故阿難說是經卷號之名曰六度無極又名不退轉輪方等之法阿難白佛唯然世尊聞是經名則為大饒益何況受持諷誦者乎佛言如是難值阿難又問聞是經名能超幾劫佛言阿難聞是經不退轉輪歡喜信者則當越除無數千百劫終始之患假使又聞棄除貢高信發道意是輩云何佛言阿難佛皆授決得為無上正真之道意也爾時四輩眾會人人其前化有蓮華光色無量一一華者有無央數百千諸華各懷悅豫則取蓮華供養世尊同音歎曰願令吾等值是法世亦效如今分別說之時佛即笑便有伎樂而自然鳴香聞十方無數千天空中雨華栴檀粟金及天心華諸天之衣散世尊上賢者阿難長跪叉手前白佛言佛不妄笑會當有意佛語阿難今諸四輩天龍鬼神人及非人聞是經者後世所生輒值此經演說其義如我今日等無有異佛說是時賢者阿難文殊師利菩薩諸天世人莫不歡喜
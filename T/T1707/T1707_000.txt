所集不同隨流各異不能具出天台智者於眾經中闊明五義今於此部例亦五門分別標其名字示其名下之體明其綱宗辨其功用論其教相此則一經大意略盡委釋具如法華經初今略明之第一釋名者但諸經受名不同自有單法立名或單譬受稱或單人立名或法譬雙說或人法雙彰所言單法者如大涅槃等從果法立名大品般若十地漸備從因受稱單譬者枯樹七車譬喻等經直引譬事得名也單人者如七女老女等經也法譬通說者如華嚴法華金剛般若等經也人法雙彰者如維摩勝鬘四天王問般若仁王般若等經也所言佛說者自覺覺他故名為佛聖言宣暢故名說仁王仁者施恩布德故名為仁統化自在故名為王護國者仁王是能護國土是所護由仁王如法治道萬民適樂國土安穩若仁王望般若般若是能護由持般若故仁王安穩由人柄法仁王是能護般若是所護今仁王般若皆是能護國土是所護般若者大智論有二釋第四十三卷解般若秦言智慧開善藏師並用此翻佛國土語般若此翻智慧又第七十卷解般若不可稱般若定實相甚深極重智慧輕薄是故不可稱莊嚴旻師以此文云般若名含五義智慧止是一條非正翻譯二師各執即成論皆不得般若意問論既有二文今云何通釋答且依論解般若有二種一方便門二實相門所言翻者約方便門翻為智慧言不可翻者般若非愚非智故云不可翻也但解智慧經論不同淨名經云分二字解云知一切眾生心念如應說法起於智業不取不捨入一相門起於慧業舊釋此文智是有解慧是空解今則不爾眾生心念何必是有入實相門何必是空謂善得此意也成實論合解智慧二字文云真慧名智此意言慧即是智又云慧義經中說解智是慧義故名智慧合釋也問經論何故語言或出或沒或開或合不分明一途示人耶答聖人非不能一途分明示人而今出沒之言者此有深意以眾生本來執著難動以是因緣繫屬於魔生死不絕苦輪常轉不悟正道今若復作一途定說更增其住著所以不定出沒動其生死根栽令得逈悟正法故不定之說為益厚矣若學者定執經論一文以成一家之義為謬甚矣問五部八部內何者攝也答五部如此經說八部者大品小品光讚放光文殊問金剛般若道行天王問般若此仁王問般若是天王問般若攝人王亦是天王也故知天王問般若所攝也次釋波羅蜜者名彼岸到波羅名彼岸蜜名為到捨相會實名到彼岸又因能達果名到彼岸應言到彼岸而存胡本名波羅蜜經者名修多羅此翻為法本理不自發藉教以顯教為理本教不自起由理故生理為教本教理相由並說為本今正取文為理本小乘論有五義一出生出生諸義故二涌泉義味無盡故三顯示顯示諸義故四繩墨除邪得正故五結縵貫穿諸義故俗訓為本經者綖也文經義緯織成行者之心故名經也言序品第一者發起由藉名之為序義類相從稱之為品八內居初名第一也略簡仁王波若位地名字不同仁王者依瓔珞經云有十四王一粟散王十善下品二習種菩薩銅輪王三性種菩薩銀輪王四道種菩薩金輪王亦名轉輪王五初地菩薩四天王六二地菩薩忉利天王七三地菩薩焰魔天王八四地菩薩兜率天王九五地菩薩化樂天王十六地菩薩他化自在天王十一七地菩薩初禪王十二八地菩薩二禪王十三九地菩薩三禪王十四十地菩薩四禪王今言仁王者即是十善下品粟散王十四王內最下品也第二出經體以五忍十地為體故下文云五忍是菩薩法具列五忍竟下結文云名為諸佛菩薩修般若波羅蜜故知因修般若得證五忍一切佛菩薩無不由此五忍而成聖故知五忍十地為體五忍義下文委釋也第三明經宗夫欲講讀經前須識大旨此經以無生正觀為宗離有無二見假言中道故下文云波若無知無見不行不受不生不滅以般若不可思議故不生不滅者是中道之異名不思議寂滅之別稱亦名佛性即十方佛母一大事者即其事也問宗體有何差別答諸法本來寂滅何宗何體今欲為緣顯示於無名相中假名相說分為異也若就通門宗亦是體體亦是宗今約別門輪輞喻宗內空喻體宗如綱領體如毛目意云振裘持領舉網提綱裘網之體毛目自張宗體之異其義如是第四辨經用此經以外內二護為用內護者下文云為諸菩薩說護佛果因緣護十地行因緣所言外護者下文云吾今為汝說護國土因緣令國土獲安七難不起災害不生萬民安樂名外護也第五明教相夫欲弘宣正法須識教之偏圓方得了悟所稟之教若具明教相諸經不同備如法華玄義釋今略明之若江東諸師三種分教一者頓教謂佛初出世頓說深理也二者漸教謂從淺至深也三者無方不定教謂深淺無定也但就漸教中有二說一云漸有四時此經是第二時說是大乘二云漸有五時此經是第二時說三乘通教也二師並說般若是第二時說故大品云見第二法輪轉今謂不爾若以大品對初教云是第二時者法華譬喻品云昔於波羅捺今復轉最妙且對初教明亦應是第二時教涅槃亦云昔於波羅捺今於拘尸那城說大涅槃亦對初教應是第二時後學宜自研尋不可妄依舊說也又十地論師四宗五宗分佛教今不復繁文闊說今依菩提流支直作半滿分教若小乘教名半字名聲聞藏大乘名滿字名菩薩藏今尋諸經論斯言當矣所言小乘半教者若明其至理但人法二空語其因果但說有作四諦斯乃教不盡宗語不極義說稱小根進成小行有所缺德名之為半故云小乘名聲聞藏大乘滿字教者若明其理至極平等無得正觀不二為宗語其因果即說無作四諦斯乃教稱大乘宗語極圓旨說稱大根進成大行具足無缺名之為滿故云大乘名菩薩藏也今此經者二藏之中是大乘滿字菩薩藏攝是故經言行獨大乘三賢十聖忍中行唯佛一人居淨土故云大乘滿教謂菩薩藏也次入經文然諸佛說經本無章段始自道安法師分經以為三段第一序說第二正說第三流通說序說者由序義說經之由序也正說者不偏義一教之宗旨也流通者流者宣布義通者不擁義欲使法音遠布無壅也所以有三說者欲明勝人致教必有因緣先明序說開漸既彰正經宜辨故復正說聖人大悲無限眾生受化無窮非止復益當時乃欲遠傳後世故有第三流通也然此三非是三故三乃是一三耳序即是正乃至流通即序例如三寶一三三一也文處者此經有八品分為三段第一序品即為序分第二觀空品下六品為正說分第三以囑累一品名流通分若依文判者受持品末佛告月光下即是付屬但前品明付囑辨不起七難後品明付囑辨經分齊故言付屬品名流通也就序品中為二初明證信序第二明發起序諸師因此二序雖復種種不同今以四雙往收義無不盡第一證信對發起第二對通序明別序第三對如來序明阿難序第四對經前序明經後序阿難親承音旨名證信序發起正經故云發起序眾經同有名通序發起各異故名別序佛口自說名如來序阿難證信名阿難序佛所說者名經前序阿難後結集證信名經後序諸師雖復種種穿鑿煩而無當今置而不論今且依經前經後一雙以釋二序二序即為二別從初至大眾僉然而坐名為經後序佛在世時未有此序佛臨欲涅槃時勅阿難云我滅後結集法藏時當安如是等事故云佛滅後序第二從爾時十號下明說經時序當說經時以事開發故云說經時序今前明佛滅後序若依大智論直依文帖釋不辨子段多少後諸師說亦無定或五或六今依金剛仙論作六句分別一如是表信相二我聞明阿難承旨證述而不作三一時明聞經時節四明佛化主五明住處明說聽有方六辨同聞證不虛謬然此六事不可一向屬阿難如是我聞如是我聞得一向屬阿難一時已下義有兩兼若阿難結集法藏遺旨令安屬經後當說經時非可無時處徒眾以此而望即屬經前也此是無名相中一時假名分別不可以定執以為諍論也然釋如是有二初釋置如是因緣二釋如是名義置如是因緣者出處不同今依龍樹釋何以一切經初安如是者大智論第二卷云佛將滅度阿難心沒憂海阿泥盧豆是其從兄云汝為傳法藏人不應同於凡夫若有所疑須及時問阿難猶抱感阿泥盧豆教為四問佛滅度後我等云何行道誰當作師惡口車匿云何共住佛經初作何等語阿難騰此問佛佛答初問云依自法修四念處答第二問云解脫戒經是大師答第三問云車匿應梵法治答第四問云我三僧祇劫集法藏初應安如是等語三世諸佛悉如是說也第二釋如是名義如是者信順之辭佛法大海信為能入智為能度言如是者乃為信也是故有信之人言是事如是是其信相不信之人言是事不如是是不信相故經首稱如是也故肇師云夫如是者蓋是信順之辭信則所言之理順順則師資之道成經無豐約非信不傳其如是者正是信也又如是者不差異義今明此法無依無得無戲論畢竟清淨真實可信故稱如是也我聞者佛勅阿難出法藏時當言我從佛邊聞恐人不信阿難以人廢道也我與無我性無有二為世俗故說我耳聞亦如是耳根聲塵及以耳識三處無間和合亦不聞今言聞者不聞聞也問阿難是佛得道夜半生年二十五始來事佛佛自成道所說甚多其人並不在坐而悉稱我聞者其義如何答報恩經第六卷具述阿難乞諸願所未聞經願佛重說故皆是親承也釋論第二阿難自說偈云佛初說法時爾時我不見如是展轉聞佛在波羅捺佛為五比丘初開甘露門說四真諦法此謂佛重說名展轉聞也菩薩處胎經云佛在雙林已入金棺起授金手問阿難自我前來為諸菩薩說大乘方等經汝悉知不對曰唯佛乃知又問我昔昇忉利天為母說法汝知不答曰不知又問我處在龍宮為諸龍說法汝知不答曰不知又問我昔處胎轉妙法輪汝知不答曰不知如是問竟佛告阿難汝今諦聽我當為汝一一解脫如來口密一時併授阿難得佛覺三昧一時併領阿難得佛覺三昧出舍利弗問經阿難修悟不忘禪宿習總持得佛覺三昧也若依金剛仙論明三種阿難一大乘阿難即阿難海持大乘法藏二中乘阿難即阿難陀婆羅持中乘法藏三小乘阿難即名阿難賢持小乘法藏今此經理玄相寂因圓果滿廣大如法界究竟如虛空故云阿難海稱我聞也問大智論云諸法皆無云何稱我答雖知諸法皆無隨俗故世流布語假名為我故無過也一時佛住王舍城一時者即說經之時如說涅槃二月十五日此經三十年正月八日為時時有三種一三摩耶時即長時二迦羅時是短時三佉樓時是不長不短時今言時者三摩耶時而眾師雖復穿鑿終成無當若存龍樹之風須破破一時說三摩耶也佛者佛國語云佛陀此云覺者既自覺悟又能覺他故名為佛智度論云佛陀外國語此云智者知三世眾生數非眾生數也住王舍城者有三初明住二明王舍三耆闍崛山住者天住梵住聖住六欲天名天住初禪以上名梵住三乘人名聖住此三住中佛多住聖住又有八住一者天住住四禪二梵住住四無量心三者威儀住住四威儀也四者聖住住三空五者壽命住住五分法身六者依止住住王舍城耆闍崛山也七者教化住住十六大國八者佛住住第一義諦所言住暫時名在久居名住亦可經停名住也王舍城者外國云摩訶悅祇伽羅摩訶言大悅祇此言王舍伽羅此云城摩伽陀國有十二城摩訶陀者名持甘露處凡有十二城者一區祇尼大城二富樓那跋檀大城三阿監車多羅大城四弗迦羅婆大城五王舍大城六舍婆提大城七婆羅捺大城八迦毘羅婆大城九瞻婆城十婆翅多城十一𤘽晱彌城十二鳩樓城此十二城中後六城佛少住前六城中佛不住前四城多住後二城二城中多住王舍城為報法身恩故少住舍婆提為報生身恩故何故名王舍城此城四天王共造多有諸王佛是法輪王從多以得稱故名王舍城摩迦陀國王生一子一頭兩面四手時人觀之以為不祥王則裂其身首棄之草野有羅剎女鬼名曰梨羅還合其身以乳養之年既成長大有力勢能吞併諸國獲八萬四千王置五山內立城治化以多王所舍故云王舍城諸因緣非一不能具述耆闍崛山中耆闍崛山中者王舍城有六精舍一竹園精舍在平地迦園陀長者之所造去城西北三十里二少力獨上山精舍三七葉穴山精舍四四天王穴山精舍五蛇穴精舍六祇闍崛山精舍此翻鷲頭山耆闍名鷲崛名頭此山頂似鷲王舍城人見其似鷲故因傳名鷲頭山又王舍城南多諸尸陀林鳥獸來食多集諸鷲鳥故云鷲頭山也五山者東方象頭南方馬頭西方羊頭北方師子頭中央鷲頭也與大比丘眾八百萬億學無學皆阿羅漢與大比丘眾者第六列同聞眾夫一切經初列眾不出四種一者影嚮眾二者結緣眾三者發起眾四者當機眾也一影嚮眾者如分身諸佛來聽法也二結緣眾者於此未悟作後世得悟因緣名結緣眾三發起眾者法身菩薩更相表發也四當機眾者說經正被得道眾也此經既爾餘皆類爾就同聞眾中有二初別列眾二總結就別列中眾雖十二大判為三前之十眾當此土眾第十一他方眾第十二化眾就前十眾若從大列應先菩薩後及聲聞若從小列應先列優婆夷等今何故先列聲聞後列菩薩然佛法內有二種道一者顯現道二者祕密道今以顯現道先列聲聞復菩薩現漏未盡則形無定方若在先列恐世人疑故先列聲聞也就聲聞眾中有五段一舉大比丘眾名二列數三出位四歎德五總結與之言共大者名勝亦云多比丘五義如智度論一名乞士二名破煩惱三名號比丘匹受戒名比丘五名怖魔乞士者清淨活命如舍利弗因緣說也破惡者比名惡丘名能能破惡故名比丘三名號比丘如胡漢夷處各各有號故名比丘四受戒名比丘五比名能丘名怖能怖魔軍故名比丘比丘非一故復名眾八百萬億下第二列數學無學皆阿羅漢下第三顯位地阿羅漢有三義初阿羅漢名應供二阿羅漢名不生三阿樓佉名殺賊通徒一一皆有三義下三果人何故皆名羅漢亦分有三義又舉勝以歎有為功德無為功德有為功德下第四歎德有為功德無為功德者有為舉智德無為是舉斷德若約境道諦是有為滅諦是無為施功名功歸已曰德故名功德也無學十智有學八智有學六智三根十六心行無學十智者四諦法比等智他心及盡無生此第四果方具有學八智者是那含人除盡無生具餘八智言有學六智謂須斯二人除盡無生在無學故除他心智未得根本禪故除等智先有非始得故亦可須陀具六智以等智非須陀人斷結智故除之三根者一未智根在見道未重決斷故二已智根在修道重決斷故三無智根在無學道更不求勝智故三藏師云一自性根本是凡夫二引取根十信至十地三得果根佛地若依大品經論未知欲知根在見道和合九無漏根作未知欲知根體二知根在修道中增進九根作知根體三知已根在無學道增進九根作知已根體十六心行者若具作經文應云十六心十六行經家巧故一十六心該通二法十六心者依小乘苦法忍苦法智苦類忍苦類智集法忍集法智集類忍集類智滅法忍滅法智滅類忍滅類智道法忍道法智道類忍道類智為十六心也十六行者四諦下各四行苦空無常無我因集緣生滅盡妙離道正迹乘亦名十六諦又解亦可斷見道惑十六心謂八忍八智是也若依三藏法師所出十六心者三十心合為四登地有十金剛心佛地合十六也法假虛實觀受假虛實觀名假虛實觀言法假觀者五陰等法是名法假五陰成眾生是為受假取上二假上名是名名假無體藉他名之為假法假虛實觀者相形解也法假是實二假是虛故云法假虛實觀也名假虛實觀者名假是虛法假受假是實故云虛實觀也三藏師就三性解法假是真實性受假是依他性名假是分別性也法是真實法假立以對俗受是妄想依他之心受納前境名假即是一切名相與大品相應也一一假並稱虛實觀者執著成虛忘境為實觀者觀察觀達為義也若依正觀明假者不如此因緣生法即空即假即中言假名者寂滅無得之名也三空觀門四諦十二因緣無量功德皆成就三空者空無相無作空無二十五有名空解脫門無其十相名無相解脫門於二十五有不作願求名無作解脫門亦名三三昧亦名三解脫門此之二法有何等異三三昧通漏無漏三解脫門一向無漏三藏師云三假空名三空三空即三無性之理又解十八空名空門破男女相名無相門不願中求名無作門四諦者有作無作二種四諦小乘之人智照未窮智稱有量境不極妙故稱有作大乘之人以無心之真智照無相之虛宗境窮智極名為無作今日所論者是有作四諦分段生死逼迫名苦不虛名諦業及煩惱名集不虛名諦寂泊名滅不虛名諦八道分名道不虛名諦問云何名諦答有人言以境為諦若爾一切牛馬畜生亦應有諦今解不爾智照如實名之為諦故思益經云知苦無生集無和合於畢竟滅法中無生無滅於一切法平等以不二法得道名為聖諦十二因緣者過去二因現在五果現在三因未來二果故云十二也無量功德皆成就下第五總結也復有八百萬億大仙緣覺非斷非常四諦十二緣皆成就復有八百萬下第二列緣覺眾有四初舉數二標名三歎德四總結初八百萬者舉數也二標名有三別初大仙緣覺者昔因中作國王將諸婇女入園遊戲竟暫時睡息未睡之間樹林精妙色葉蓊欝忽爾婇女毀壞王即思惟我不久亦當如此以外況內即成大辟支佛故名大仙緣覺二佛去世後閑居靜室結跏趺坐獨悟思惟忽然成道名獨覺辟支佛三有七生須陀洹藉前解脫分善根人七天七反生更不受第八生即成小辟支佛三種辟支佛中先者最大從因緣以得道故名大仙緣覺也非斷非常下第三歎德觀十二因緣過去二因緣成現在五果非斷現在三因緣入未來非常又從緣生故非斷生已滅故非常又因緣相續有非斷即法無自性非常皆成就者第四總結也問緣覺出無佛世無師自悟今何故列為同聞眾答諸大仙人在雪山中悟因緣以得道今聞如來放光動地尋光而來故阿難即列為同聞也第三菩薩眾有五初列數二標名三位地四歎德五總結復有九百萬億菩薩摩訶薩皆阿羅漢實智功德方便智功德九百萬億者列數九千萬為九百億菩薩摩訶薩下二標名摩訶薩翻為大道心眾生應云摩訶菩提薩埵此言大道心眾生以義訓釋亦云開士以道開物故也亦云道人以道所成故皆阿羅漢下第三位地羅漢有三義菩薩亦有三義故菩薩為羅漢也大集經云大法菩薩名阿羅漢大品經聲聞若智若斷皆是菩薩無生法忍故云皆阿羅漢也實智功德下第四歎德實智者實相般若方便智者方便般若此實方便實此方便實方便也亦云鑒虛照實名實智清淨功用不著名方便智功德者施功名功歸已曰德亦云忘功遺德故云功德也行獨大乘四眼五通三達十力四無量心四辯四攝金剛滅定一切功德皆成就行獨大乘者不雜二乘名行獨大乘又菩薩有二種一者三乘化二者純大乘演讚其純大乘故云行獨大乘四眼者肉天慧法以菩薩在因未得佛眼也五通者身通天眼天耳他心宿命以菩薩漏未盡故除漏盡通三達者一宿命達二天眼達三漏盡達此三能知自他事虛及實名為達道理三達是佛得菩薩隨分亦云仰習果德十力者菩薩十力一發心堅固力二大慈力三大悲力四精進力五禪定力六智慧力七不厭生死力八無生法忍力九解脫力十無礙力四無量心者慈悲喜捨慈能與樂悲能拔苦喜與眾生增上樂捨捨於煩惱又捨上三心四辯者一法辯識萬法名體為諸法立名二辭辯者解一切眾生六道種種殊方異類言音三樂說辯者自有無窮辯樂為彼說又善見眾生樂聞之機名樂說辯四義辯者經云無量劫集毘伽羅論故得法辨集第一義故得義辨四攝者一布施引不信眾生令入信二愛語引已入者令修行第三利行令修行者得解利益四同事菩薩同其事業引之入聖位也金剛滅定者三藏師云通十地皆名金剛又得十地上忍也金剛者亦名首楞嚴三昧夫金剛者咀壞萬物不為萬物所壞菩薩以此智慧斷煩惱不為煩惱所壞釋論三種金剛如金剛輪能滅煩惱是金剛力碎身舍利是金剛三昧金剛滅定是一切功德皆成就者第五總結也復有千萬億五戒賢者皆行阿羅漢十地迴向五分法身具足無量功德皆成就第四明五戒賢者眾有四初列數二標名三歎德四總結也初千萬億舉數五戒賢者標名如提婆波利等問佛何不為我說四六戒佛答五戒者天地之大數在天即為五星在地為五岳在人為五藏在陰陽為五行在帝為五帝在世為五德在色為五色在法為五戒以不殺生配東方東方是木木主於仁仁以養生為義是故以不殺生配東方北方是水水主於智智者不盜竊為義故以不盜配北方西方是金金主於義行義之人豈可邪婬耶故以不邪婬配西方南方是火火主於禮禮防於失飲酒之人多有過失故以不飲酒配南方中央是土土主於信妄語之人乖角兩頭是真失信故以不妄語配中央賢者調心修道名賢假名行人名之為者皆行阿羅漢下第三歎德阿羅漢者此通名以分有無生不著義又復修羅漢向名行阿羅漢十地謂歡喜離垢明炎燒然難勝現前遠行不動善慧法雲迴向謂十道種始從救護一切眾生離眾生相乃至第十法界無量迴向迴向有二種一者下迴向所修功德與一切眾生二者所作功德迴向薩波若是上迴向五分法身者謂戒定慧解脫解脫知見也凡夫惑累以五陰為身聖人清高以五分法身為體無量功德下第四總結也復有十千五戒清信女皆行阿羅漢十地皆成就始生功德住生功德終生功德三十生功德皆成就第五復明清信女眾有四初舉數二標名三歎德四總結初十千者舉數清信女者標名外國云優婆夷此云清信女夷者名女皆行阿羅漢者十地等如上說始生入地心住生經𢝜住地心終生滿地心三十生者十地一一地各有三生謂入住滿十地合為三十生也皆成就者第四總結也復有十億七賢居士德行具足二十二品十一切入八除入八解脫三慧十六諦四諦四三二一品觀得九十忍一切功德皆成就第六明七賢居士眾亦四初列數二標名三歎德四總結初列數有十億者十千為一萬十萬為一億百萬為十億七賢居士下第二標名七賢有二義一依小乘者一五停心觀二別相念處三總相念處四煖法五頂法六忍法七世第一法此等調心順道故名為賢二依大乘一初發心人二名有相行人三名無相行人四名方便行五名習種性六性種性七道種性此七在地前調心順道名為七賢言居士者外國積財滿億名居士德行具足下第三歎德歎德中有三初總次別後結別中有六門歎一歎其道品二十二品者此人有見道前唯具四念處四正懃四如意足五根五力合二十二道品也第二歎十一切入入之言處青黃赤白地水火風空處識處為十也三歎八勝處亦名八除入一內有色相外觀色少若好若醜二內有色相外觀色多若好若醜三內無色相外觀色少若好若醜四內無色相外觀色多若好若醜五青六黃七赤八白第四歎八解脫一內有色相外觀色二內無色相外觀色三觀淨色四空處五識處六無所有處七非相處八滅盡解脫第五歎三慧謂乾慧地名聞慧四善根名思慧苦忍已上名修慧六歎四諦十六諦如上說言四三二一品者歎德中第三結釋有三義一所謂四三二一品觀得九十忍者四即四現忍從下向上舉之煖第四頂第三忍第二世第一法是第一四即四現忍三即除前煖法二即除前頂法一即除前忍法四三二一合十品觀欲界至非想九地即為九十忍也第二義者四即四諦三即三諦二即二諦一即一實諦言得九十忍者地前三賢一習種性二性種性三道種性於此三十心中作下中上三品觀三十心合有九十品觀名九十忍也第三三藏師解四即四果三即三果二即二果一即一果言九十忍者二十二品從登地已上至佛合十一位十一位有定慧二品合二十二品修行此法從二十二品至四三二一合八十一品從此法出四禪四空滅定合九十忍也一切功德下第四總結也復有萬萬億九梵三淨三光三五喜樂天天定功德定味常樂神通十八生處功德皆成就第七列梵眾有四初總標數二別列名數三歎德四總結初以萬數萬故故云萬萬億也三淨下第二別列數三淨者第三禪三天謂小淨無量淨遍淨三光是第二禪三天謂少光無量光光音三梵者是初禪三天一梵眾二梵輔三大梵五喜樂天者四禪有九天一果實天二小果天三廣果四無相此四天不論唯列後五五喜樂者是五淨居天此人喜樂論義名喜樂一無煩二無熱三善現四善可見五色究竟天定功德下第三歎德天定者報定即是報禪報五陰也功德定者淨定即是淨禪善有漏五陰味者即是味定愛著禪定也常樂神通者修得神通報得神通二種也十八生處功德皆成就總結上四禪十八天也復有億億六欲諸天子十善果報神通功德皆成就第八列欲界六天眾有四初列數二列名三歎德四總結初億億者億億重數也六欲天下第二列名四天王東方提頭賴吒此云持國主南方毘留勒叉此云增長主西方毘留博叉此云雜語主北方毘沙門此云多聞主二者忉利天此云戲樂亦云三十三天三者炎摩天此云善分亦名善時四兜率陀天此云知足五者化樂天自化樂具而娛樂也六者他化自在天他化五欲樂具而自在受樂名他化自在也十善下第三歎德不起十惡即為十善得六天報故云十善報也功德皆成就下第四總結也復有十六大國王各各有一萬二萬乃至十萬眷屬五戒十善三歸功德清信行具足第九列人王眾亦有四初列數二明眷屬三歎德四總結初云十六國者列數也各各下明眷屬也五戒十善下三歎德三歸功德者佛未出歸敬邪三寶諸天邪師以為佛寶四韋陀等以為法寶諸外道等以為僧寶如來出世方歸敬正三寶清信行者四信成就故云清信也又普得大乘正信名清信也言具足者佛法僧戒四信隨分具足也復有五道一切眾生第十列五道眾或聖慈力得來法會應列六道修羅鬼道攝故也復有他方不可量眾第十一列他方聖眾文相可知也復有變十方淨土現百億高座化百億須彌寶華各各座前華上有無量化佛有無量菩薩比丘八部大眾各各坐寶蓮華華上皆有無量國土第十二列變化眾此是不思議菩薩故能變十方淨土及佛眾等來至此土就文為三一明不思議力能變土二有無量下明不思議力能現佛及菩薩三一一佛各各下明不思議力能說般若初明變土者文云十方者六方及四維也淨土者如西方淨土也百億者百億日月百億須彌也有無量化佛下二明不思議力能現佛及菩薩後明八部者一剎利眾二沙門眾三婆羅門四四天王眾五三十三天眾六六欲天眾七魔眾八梵眾又言龍鬼八部者一乾闥婆二毘舍闍此二屬提頭賴吒天王三名鳩盤荼四名薜荔多此二屬毘留勒叉天王五龍六富單那此二屬毘留博叉天王七名夜叉八名羅剎此二屬毘沙門天王一一國土佛乃大眾如今無異一一國土中一一佛及大眾各各說般若波羅蜜他方大眾及化眾此三界中眾十二大眾皆來集會坐九劫蓮華座其會方廣九百五十里大眾僉然而坐一一佛及大眾各各說般若者三明不思議力能說法上來別列十二眾竟他方大眾下別列十二眾內第二總結眾多少言他方大眾者結前第二他方眾言及化眾者結前第三變化眾言此三界中者結前第一此方十二眾言十二眾者總結前三眾九劫蓮華者九層華座也廣九百五十里者如雙林法會十二由旬能容巨眾今會亦爾雖復局狹而容甚多也大眾僉然而坐者皆坐聽法也問何故諸天有不聞法者三途而來受道答天台智者言於此涅槃經於戒緩者不名為緩於乘緩者乃名為緩於此作四句分別自有乘急而戒緩戒急而乘緩俱急俱緩以其過去持戒修定故生天以其過去不修慧故不得聞經三途而來受道者以其破戒墮三途以其過去世修慧故為聲光所招俱急俱緩可知爾時十號三明大滅諦金剛智釋迦牟尼佛初年月八日方坐十地入大寂室三昧爾時十號者自此下次釋說經時節就中有七段第一明如來入三昧分第二放光第三現華第四地動第五疑問第六作樂歎佛并召十方眾來集第七起定第一入定入三昧分中爾時者當爾之時十號表德使物歸依三明表圓鑒三世精識物機大滅者歎佛斷德表自無縛能解於他金剛者歎佛智德又爾時者將欲說法時十號表名德遠聞為物歸信三明表見眾生根性大滅即是涅槃金剛者非因中金剛是究竟果地金剛道種智也釋迦能仁也諸佛各以一德彰號如彌勒名慈氏何佛無慈此即以慈為名名曰慈氏釋迦能仁亦如是也初年月八日者此明時節成道三十六年正月八日說此經佛成道七年方說餘般若案諸文記二十九年至今時應成道後三十六年成道生年六十六方說此經也言方坐十地者以其因圓乃證佛果名方坐十地此乃反舉昔因非始坐也又云此是佛十地初甚深難知廣明智德地二清淨身不可思議地三海藏地四神通智德地五明德地六無垢炎光開相地七廣勝法界藏明界地八無礙智慧地九無邊億莊嚴迴向能照明地十毘盧遮那智藏地此出同性經入大寂室如來說法先須入定者觀機審理所以入定也欲明如來寂而常用用而常寂豈可有入出之殊八地已上無出入定如來豈有入起定耶正示世人軌則如來說般若尚入定思惟況復餘人不思而說耶思緣放大光明照三界中復於頂上出千寶蓮華華上至非想非非想天光亦復爾乃至他方恒河沙諸佛國土文云思緣者最大教起緣大智明察故云思緣也又解思緣者欲說般若思無相義緣者緣如法性理也放大光明下說經時節中第二明放光大光明者是現希有事令未信者生信已信者令得增益亦欲令眾生破無明闇得智慧明也光有二種一神通光二智慧光何故放神通光但有緣諸子散在十方若不放光召集不知說般若之因緣所以放光也分別法相稱物根機故放智慧光也照三界中者光之所及也復頂上蓮華者第三神力或覩光而發機或見華而得益故現華也上至非想者華所至也此經明無色界有色也光亦復爾者同於華也乃至他方者非但照此方亦遍十方也恒河沙佛國者表化道相通也時無色界雨無量變大香華香如車輪華如須彌山王如雲而下時無色界者有人解云無色界雖無麁色有其細色今解不然色無色相而無色不色故云無色界色欲諸天既聞般若歡喜雨華供養就中有三初無色界天雨華二色界天雨華三欲界六天雨華無色界雨華中有三子句初雨無量大香華二香如車輪三華如須彌山如雲而下十八梵天王雨百變異色華六欲諸天雨無量色華其佛座前自然生九百萬億劫華上至非想非非想天十八下第二色界天雨百變異色華第三欲界天雨華中初明無量華次明華生九百萬億劫華次明華所及處也初放光欲令眾生破闇得明次現華欲令眾生修因得果也是時世界其地六種震動是時世界其地六種者第四神力動地何故動地欲動眾生有所得心令悟無所得般若也六動者東涌西沒西涌東沒南涌北沒北涌南沒邊涌中沒中涌邊沒又解如地經說動涌震起擊吼為六也爾時諸大眾俱共僉然生疑各相謂言四無所畏十八不共法爾時諸大眾俱共僉然下說經時節中第五疑問分就文有四別初大眾同疑各相謂言下第二發言論辨前已為我等下第三序其疑事時十六大國王下第四明如來事不可知初文云僉然者咸皆然也第二論辨各相謂言者互相諮門也四無畏者欲出其疑情先舉佛德故明四無畏也一一切智二漏盡三盡苦道四說障道通名無畏者十住毘婆娑云不懼外難故云無畏十八不共者一身無失二口無失三念無失四無異想五無不定心六無不知已捨心七大欲無減八精進無減九念無減十慧無減十一解脫無減十二解脫知見無減十三身業隨智慧行十四口業隨智慧行十五意業隨智慧行十六智慧知過去世無礙十七智慧知未來世無礙十八智慧知現在世無礙五眼法身大覺世尊前已為我等大眾二十九年說摩訶般若波羅蜜金剛般若波羅蜜天王問般若波羅蜜光讚般若波羅蜜今日如來放大光明斯作何事五眼者如來一眼即究竟諸道何須此五將境即智故有此五肉眼者照金剛已還一切諸法皆盡天眼者照如來果第一義諦名為障外慧眼者照常無常等一切法空法眼者照一切有為法因果理事佛眼者即究竟諸道也法身者真法為體妙解為軀故云法身也大覺者覺中之極名大覺也世尊者外國云路伽那伽此云世尊路伽名世那伽名尊前已為我等下第三序疑事二十九年已說四般若今復三十年初月八日放光明與前何異於王舍城耆闍崛山說大品至舍衛國說金剛般若天王問般若後還王舍城耆闍崛山說光讚般若道行般若具出光讚般若今日如來放大光明斯作何事正出疑情不決辭也依金剛仙論明八部般若此經明五部也時十六大國王中舍衛國主波斯匿王名曰月光德行十地六度三十七品四不壞淨行摩訶衍化時十六大國下第四明如來事不可知文有二初出波斯匿王名德行下歎德初釋名者且明二因緣若依父母立名曰勝軍與如來同日而生後人大雄略能破強敵凡所鬪處恒勝父母立字名曰勝軍二月光者世人所號也佛如日光波斯匿王助佛猶如月光故名月光也德行十地下次明歎德所言十地者如上說六度者一檀捨財為能二尸羅防非為義三忍以息瞋為功四精進以策懃為用五禪攝心為德六般若觀達無義具智度論釋三十七品者三四二五單七隻八名雖三十七以十法為根本謂信戒念定慧精進思惟除喜捨十中開六合四為三十七開六者分信為二信根信力戒分為三正語正業正命念分為四念根念力念覺支正念也精進有八四正懃精進根精進力精進覺支正精進開定為八四如意足定根定力定覺支正定開慧為八者四念處慧根慧力擇法覺支正見也四不壞淨者信佛信法信僧信戒不壞也行摩訶衍化者月光所弘大乘也次第問居士寶蓋法淨名等八百人復問須菩提舍利弗等五千人復問彌勒師子吼等十千人無能答者次第問者請決所疑也居士寶蓋乃至師子吼等十千人無能答者如來放光不知欲說何等法非下位所知如來出定會當自說所以不答也時波斯匿王即以神力作八萬種音樂十八梵六欲諸天亦作八萬種音樂聲動三千乃至十方恒河沙佛土有緣斯現彼他方佛國中南方法戈菩薩共五百萬億大眾俱來入此大會東方寶柱菩薩共九百萬億大眾俱來入此大會北方虛空性菩薩共百千萬億大眾俱來入此大會西方善住菩薩共十恒河沙大眾俱來入此大會六方亦復如是作樂亦然亦復共作無量音樂覺悟如來時波斯匿王下說經時序中第六明月光及諸天等作樂歎佛召集十方眾來聞經就中有三初月光作八萬種音樂二十八梵下諸天作樂歎佛三彼他方下明十方菩薩雲集作無量音樂覺悟如來南方法戈菩薩者各以一德彰其號也入二禪尚無為聲判所動今言覺悟如來者此明有機感佛耳佛即知時得眾生根即從定起方坐蓮華師子座上如金剛山王大眾歡喜各各現無量神通地及虛空大眾而住佛即知時下說經時序中第七明如來起三昧分知時者大乘法可說之時得眾生根者知物機熟也即從定起者明如來善深達緣起善識物機欲現大用故所以起也如來三業益物上明放光雨華是身業益物也空品已下吐音陳教明口業益物也身口不孤必兼於意業意業冥加動地等是意業益物也將欲現口業所以出定也方坐蓮華師子座者蓮華是濡膬欲現奇特相也師子座者如釋論云非是實師子亦非木石師子以如來是人中師子所坐之處若座若床皆名師子也如金剛山王者譬如須彌山安處大海不為四風所動表明如來智慧安處法性虛空不為四種邪師所動故言金剛山王也大眾歡喜各各現無量神通者上見如來入定廣現神力情疑不決故所以不喜今見出定坐師子座將欲說法決我等疑生我等解慶利之深故名喜也地乃虛空大眾而住者有神通者在空中停無神通者在地也上來至此明序分自此下明正說分序義既周正宗宜顯所以明正說也就正宗文中品雖有六義約為四第一前之三品明能護波若亦名內護第二護國一品明所護之國亦名外護第三散華一品示物供物儀令人供養第四受持一品明弘經人德行相貌勸將來依憑學經就前三品即為三別觀空一品明護果教化一品明護十地因教物起行二諦一品論辨二諦不二護果內非無因為成護果護因中非無果為明其因無分別中因果本來清淨為因緣故作一途說耳勿作有所得心定執也所言觀空者諸佛菩薩以無相妙慧照無相妙境內外並冥緣觀俱寂故言觀空也故下文云見境見智非聖見也又言觀者無得正觀也空者諸法實相法性本際異名也非二乘所見空也就此品分為三段第一明申告大眾第二從爾時大王下三問答月光諮請明護果之義第三從佛說法時下明時會得益就第一申告中有四子句初知十六國王意二吾今下許說三諦聽下勅聽四時波斯匿王下散華供養爾時佛告大眾知十六大國王意欲問護國土因緣吾今先為諸菩薩說護佛果因緣護十地行因緣爾時佛告大眾者將欲為說所以聖命也十六大國王意欲問護國土因緣者王者本欲令七難不起妖災消滅境土清夷萬民安樂此王者本意此則生下外護經文即護國品也吾今先為下二明許說夫欲衛其內外先立其內行內行若成外護得備所以先明內護也護佛果者即生此品護果經文護十地行者生下教化品護因經文諦聽諦聽善思念之如法修行時波斯匿王言善大事因緣故即散百億種色華變成百億寶帳蓋諸大眾諦聽下三明勅聽許說將欲為說先誡約時眾諦聽者即聞慧也善思念之即思慧也如法修行即修慧也時波斯匿王下四散華供養王言善者述成如來所說也順理益物名之為善大事因緣者明說波若言窮理寂即法華明一大事因緣也散華者欲明虔敬於法散華供養也變成寶帳者表明於佛田內行因雖小感果乃大喻若小華成寶帳也蓋諸大眾者表慈悲普覆也爾時大王復起作禮白佛言世尊一切菩薩云何護佛果云何護十地行因緣爾時大王復起作禮下品中大段第二月光諮問護果義就中有三問答即為三別初一問答明生法二空本來寂滅與佛果無二第二問眾生不可得云何可化答因緣尚寂何況眾生第三問智空智若是有可辨照用智既虛寂云何可辨照答法尚體空何況於智初問答中初問後答就問中二句初月光清二一切菩薩下出所請之事初請中大王復起作禮者月光既為扣玄之主將欲興問先表虔敬也第二所請事中初句請護佛果後句請護十地行佛言菩薩化四生不觀色如受想行識如眾生我人常樂我淨如知見壽者如菩薩如六度四攝一切行如二諦如佛言云下第二佛答中二初總標化四生二從不觀色如下別約諸科釋生法二空不可得同於如義與佛果無二無別問月光既稱問護佛果因緣佛應答佛果事何故云化四生耶答諸師云云不能具出今云欲示因果不二明眾生畢竟空與佛無別故淨名經云眾生如彌勒如一如無二例如涅槃云我者即如來藏義此經所辨四生等一切法悉皆是如與佛無異若知四生與佛一無二即是護佛果如此問答豈是世人所解自非久種善根多值諸佛了悟一切法空只可與此文相應耶所言四生者從母胎生故名胎生毘舍佉母生三十二卵名為卵生如菴羅波利婬女名為濕生劫初人皆化生也二不觀色如下別約諸科明生法二空有二初廣明空是故一切下第二總結初明空中四句初明法空二眾生下明生空三六度者明行空四二諦下明二諦境教亦寂初文言不觀色如者諸解非一不能具出今依大智論解從緣生法體性自無不假智推方無也此欲明緣觀俱寂也故大品云色尚不可得何況非色如體經意應具明四句今為存略故但云不觀色耳受想行識例爾三藏師云若遣色歸如應云觀色如而文云不觀色如者若遣色存如則觀心未淨今圓觀不觀色不觀如不見空有不見境智也下去諸句例皆爾也眾生下第二明生空七句五陰中生故名眾生空我者計五陰為我人者假名行人常樂我淨者明眾生體空也眾生顛倒橫計於苦無常無我無淨中計常樂我淨故言生死空也今謂眾生我人名顛倒法常樂我淨四德是清淨法若能體知此二畢竟空故云為如此中欲明生死涅槃不二如者佛性法性正道不二之異名也知見壽者意識名知眼識名見色心不斷名為壽者菩薩者大道心名為菩薩今謂前明眾生所化今辨菩薩能化能所皆淨故云如也第三明行空有三句一六度二四攝三總一切諸行法明此等一切菩薩行法皆如故有也第四明二諦如者以空有為世諦有空為第一義諦故涅槃云第一義諦如即世諦如佛言如是如是至後二諦品自當別釋是故一切法性真實空不來不去無生無滅同真際等法性無二無別如虛空是故陰入界無我無所有相是為菩薩行化十地般若波羅蜜是故下第二總結答上問護果護因文有二初結上生法二空同法性等真際無二無別明四生如與佛如無異即明護果義是為菩薩行化十地下結答護十地行因緣義明菩薩觀解即護因義初結上生法二空文言一切法性者實相之異名也真實空者非二乘所解空也來無所從名不來去無所至名不去然法性雖無去來而宛然去來不生不滅者法本不生有何滅乎同真際者同於諸法實際也等法性者釋論云法名涅槃性名本分種等者一切諸法中悉有安樂性安樂性者即涅槃之異名也無二無別者有人言無人在法外名無二無法在人外名無別今謂不然明四生與常樂四德無二無別也如虛空者總喻無人法也是故陰入界無我結上人無我無所有相結法無我是為菩薩下明菩薩觀解即結答上護因問以悟無所得故能證十地波若也故金剛般若云皆以無為法而有差別見自他皆無為即以無為為菩薩體也白佛言若諸法爾者菩薩護化眾生為化眾生耶白佛言下第二問答月光重請前義眾生尚不可得云何可化就文有二初問次答問中有三初領上義若諸法爾者牒前也二舉疑事菩薩護化眾生者王雖聞上說四生同真際等法性猶執眾生與佛有異若如上解直是護化眾生何關護佛果三正難若如上說眾生畢竟空寂菩薩為化眾生者王聞佛上說眾生相寂即作空解云無能化所化故生疑也大王法性色受想行識常樂我淨不住色不住非色不住非非色乃至受想行識亦不住非非住大王下第二答文有五別初約悟入以答若就諸佛菩薩心本無所化及能化二約出用隨世諦故有可化眾生耳三還結歸悟入四明邪正二見皆名為見五結若能隨俗名字見實無所見名正見也第一就悟入答者文言法性即色受想行識問何故就法性以答眾生無始來著有情深故佛舉性空以答法性者第一義空之異名也就此文有二初約法明不住何以故下釋不住義是正見初約五陰四德俱離名言同絕四句顯不住行言不住色者知色空不住不但不住色非色亦不住亦色亦空亦不住不但不住亦色亦空亦不住非色非空言語道斷心行處滅故言不住非不住又言不住非非色者既言色非色俱不可得住豈況非非色當有住也何以故非色如非非色如世諦故三假故名見眾生一切生性實故乃至諸佛三乘七賢八聖亦名見六十二見亦名見大王若以名名見一切法乃至諸佛三乘四生者非非見一切法也何以故下釋上不住義非色如者非折色然後始空色體本來空故云非色如非非色如者非離色外別有空色則空也第二隨世俗故眾生可化文有二初舉惑本二能化由惑故見世諦所化也文言世諦故三假故如來依世諦三假故名見一切眾生即有能化也第三還結成上悟入眾生不可得義也文言一切眾生性實故一切眾生即前所明四生也性實故一切眾生即體是寂皆性實也第四明邪正二見俱是見著文言乃至諸佛下此句即通舉凡聖故言乃至下更分別邪正小乘以六十二見為邪計諸陰有即常見執諸陰無即斷見因此斷常生六十二見然解六十二見不同且依釋論明六十二見歷於五陰而明神及世間常是事實餘妄語是見依色神及世間無常是事實餘妄語是見依色神及世間亦常無常是事實餘妄語是見依色神及世間非常非無常是事實餘妄語是見依色色上有四句受想行識上亦各具四句合有二十句世界無邊無邊亦歷五陰有二十句死後如去不如去歷五陰復二十句合六十句身即神身異神復有二句合為六十二見也第五結若能隨俗名字見實無所見是名正見文言大王若以名名見一切法者但有名無實也乃至三乘諸佛四生亦但有名字若能如此見非妄想見名真實見也白佛言般若波羅蜜有法非非法摩訶衍云何照大王摩訶衍見非非法法若非非法是名非非法空白佛言般若波羅蜜下第三明智照文問答為二問云波若為是有法為是無法若是有法可辨照用般若既非有云何照用非非法者應云非有非無但此經簡略故直云非非法也一非非有二非非無摩訶衍既非有無云何辨照此即舉體以難用摩訶衍即般若也故下文云能運載名摩訶衍即滅為金剛論其照用名般若取其運載即是乘義故大智論會此二名同為一也大王下第二答文有六第一約悟入以明法空第二從但法集故有下約出用隨俗以答第三從善男子見法眾生下舉非顯是第四從大王是經名味句下挌量顯勝第五從大王見境見智下結上舉非顯是第六從善男子若有修習下勸信受持答上問護佛果義就第一悟入中即為二別初略答二從法性下別歷諸科廣答初略文云摩訶衍見非非法法若非非法是名非非法空非非法者非有非無也法若是有可如有而知法若是無可如無而照以法非有非無故聖照一切如虛空矣今言見者乃是無見之見非是定性之見法若非非法舉法體空寂去離有無名為中道若能知有無性離中何所中是名非非法空者正明能觀所觀空故生法師云非無有宗宗之者無相聖智非無有照照之者無心故以無心之智照無相之宗也境智俱寂也法性空色受想行識空十二入空十八界空六大法空四諦空十二緣空法性下第二別歷諸科以明空顯護佛果之般若也文有二初約法明空顯成實智義二內空下更舉十二空結上空義初約法明空有二初就色釋空次從剎那下約心辨空所言法性者明一切法本性清淨即大乘般若體色受想行識空者明五陰果報空十二入是受用空十八界是性別空大智度論云以對病不同說斯三種為疑心數眾生說於五陰為疑色眾生說十二入為疑色心等眾生說十八界六大名遍到空故阿含經云六王各諍其大地云我能勝載一切萬物故稱為大水云我能澍潤一切火云我能燒照一切風云我能生動一切空云我能容受一切識云若無我者色則敗壞雖復各稱我大識為主也故云四大圍空識居其中五大就有法以辨空第六空大就無法以辨空今言有無者是其相待之名也四諦者是境空十二因緣是義空生住滅是三世法空十二因緣義空者還分折苦集之境故過去二因現在三因此五是集現在五果未來二果此七是苦諦故云十二因緣其義甚深又十二因緣者明十二因緣本來寂滅非二乘所知故也是法即生即住即滅即有即空剎那剎那亦如是法生法住法滅是法即生者牒上色等諸法集起故生即住者有為暫時逕停名住即滅者不起即滅也即有即空者集起故即有自體空故即空故淨名經云亦生亦老亦滅此中應廣明三相復須悉破今不具說剎那亦如是下就心辨空法生法住法滅者釋心法亦具三相也何以故九十剎那為一念一念中一剎那經九百生滅乃至色一切法亦如是何以故下釋上色心空故也九十剎那為一念一切法亦如是上廣辨其色略辨其心今就內廣明其心略釋其色空聖人善巧廣略互舉若依釋論此即是散空也將欲明空先立其法法雖無量不出色心色法者從細微成麁微從四微成四大從四大成諸根此明色法也九十剎那為一念一念中一剎那逕九百生滅一念有九十剎那合逕八萬一千生滅以生滅折剎那剎那折一念如是心法不可得此明心空以四大分諸根諸根不可得以四塵分四大四大不可得以麁微分四微四微不可得以細微分麁微麁微不可得摧色至於極微窮心盡於生滅色盡心窮󱅭然無所住無住之住不知何以目之強名為空即是護佛果也一切法亦如是者結上色心空也以般若波羅蜜空故不見緣不見諦乃至一切法空以般若波羅蜜空故不見緣不見諦者上舉法以明智空今舉智以明法空不見緣者心空也不見諦者境空也又解不見緣者十二緣也不見諦者四諦也乃至一切法空總結釋空也約法明空竟內空下次更舉空結上諸空上別此總即顯成總別皆空若能了悟諸法本來空是名真護佛果也若依大論明十八空先總問若廣說諸法無量空隨諸法亦應無量略說應一空所謂一切法空今何以但說十八空答若略說即事不周若廣說即事繁如服藥少則病不除多則更增其患空亦如是若說一空則不能破種種邪見及諸煩惱若隨種種邪見說空則過多今說十八空正得其中今辨十二亦如是內空外空內外空有為空無為空無始空性空第一義空般若波羅蜜空因空佛果空空空故空內空者所謂內六入無神我外空者外六塵無我所內外空者內外外合觀皆無我我所有為空者色心因緣和合生諸陰界入等無所有無為空者虛空數滅非數滅也亦應有有為無為合觀文略故也無始空者將明無始故先明有始涅槃云從冥初生大若依釋論從世性生覺是名為始破此始故名無始空也性空者諸法本無眾生計不同或謂未來性有性諦如來性等決定是有並為此空所破如經說眼空無我我所何以故性自爾乃至意等亦如是第一義空者諸法實相不破不壞也對世諦得名也是諸法實相亦不可得何以故無愛著故般若波羅蜜空者涅槃云大空者是波若空也釋論云十方俱空名大空也因空者金剛已還皆悉空寂名因空佛果空者十力十八不共法等空名佛果空也空空故空者釋論云空空者先以法空破內外等法後以此空破是諸空是名空空問空與空空有何等異答空破五陰空空破空如服藥能破病病破已藥亦應出若藥不出即復是病以空滅諸煩惱病恐空復為患是故以空捨空故名空空也但法集故有受集故有名集故有因集故有果集故有十行故有佛果故有乃至六道一切有但法集下答中第二約隨俗故約出用以答上辨於空同入於實今辨其有則為三假所成名為有假義如上說也法集故有者以細色成麁色名法集故有言受集者即是受假地等四大攬細四塵成名為受集言名集者即是名假名字句等攬聲塵成故稱名集故有因集故有者煩惱業等從緣集起名因集故有也果集故有者五陰等報從結業生名果集故有十行故有者從十信至十地從緣集起通名十行故有也佛果故有者菩提涅槃從因行而得故名佛果故有乃至六道一切有者前列眾內但列五道修羅入鬼道今具列諸有故云乃至六道一切有也善男子若菩薩見法眾生我人知見者斯人行世間不異於世間於諸法而不動不到不滅無相無無相一切法亦如也善男子若菩薩見法眾生下答中第三舉失顯得文有二初舉失二於諸法下顯得初舉失者若執我想未忘著法之心彌動重者斯人同於世情故不異世間也於諸法而不動下次顯得若折色得空斯則壞法名為動也若能體解色即是空謂不動也不到者智度論云平等之法一切聖人所不能到善告白佛言乃可餘聖不能到佛何故不到佛言乃至佛亦不能到何以故佛即平等平等即是佛佛與平等無二故名不到也不滅者法本不然今則無滅無相無無相者一切諸法皆是一相所謂無相一切法亦如也者明一切法同一無所得也諸佛法僧亦如也即是初地一念心具足八萬四千般若波羅蜜諸佛法僧亦如也者類同上釋即是初地一念心具足八萬四千波羅蜜者是無為法中而有差別無所得一念具足一切今言八萬四千者是一途法門耳一念者論初地菩薩以真如為心豈有一念也今以借下地之一念況上地之積德故云一念也八萬四千波羅蜜者案賢劫經辨三百五十度始從修行度光曜度終至分舍利度為三百五十度也一度中則有六度合二千一百度一度中復有十善則合為二萬一千度也以四善根分之即八萬四千諸波羅蜜也亦對八萬四千諸塵勞門即載名摩訶衍即滅為金剛亦名定亦名一切行如光讚般若波羅蜜中說大王是經名味句百佛千佛百千萬佛說名味句即載名摩訶衍者若據其照用目為般若論其運載名之為衍能運人向佛故云載名摩訶衍即滅為金剛者能破煩惱名即滅為金剛離散亂故名為定能利自他無德不包故云一切行也如光讚者引證也大王是經名味句下答中第四校量顯勝是經者此般若經名味句者釋論云一字曰字二字曰名如菩一字提為一字二字不合不得為名若合說者始得為名四字成句或三字四字八字皆名為句句下所以名為味也百佛千佛說名味句者明諸佛道同然諸佛雖殊其說無二無二之說即是一也於恒河沙三千大千國土中盛無量七寶施三千大千國土中眾生皆得七賢四果不如於此經中起一念信何況解一句者句非句非非句故般若非句句非般若般若亦非菩薩於恒河沙三千大千國土不如於此經中起一念信者此正舉校量初明財施三千後皆得七賢四果下明法施四果不如於此經中起一念信者無所得般若信勝前有所得財法二施也何況解一句者信心尚過何況解句義也言句非句者句無句相故也亦無非句相故非非句又云句非句者文字性離也非非句者非前二句也般若非句句非般若者般若是智句是文文智皆無所有故云般若非句句非般若也般若亦非菩薩者人法殊別也此是無別之別也何以故十地三十生空故始生住生終生不可得地地中三生空故亦非薩婆若非摩訶衍空故何以故下釋上人法皆空十地三十生空故者分波若為十分即十地也一地有三生合為三十生也十地既空所以般若即空也亦非薩波若非摩訶衍空故者非薩波若者因時非果也非摩訶衍者照非運義也亦者般若但直非非菩薩亦非果智及乘義也空故者如上釋也大王若菩薩見境見智見說見受者非聖見也倒想見法凡夫人也見三界者眾生果報之名也大王菩薩見境見智下答中第五結上舉非顯是就文有二初舉非從六識下明顯是舉非中見境見智者上明境智俱空今菩薩若有見境智之別者非聖見也見境者是其塵執見智者是識執言見說見受者是其人執此等不見人法二空故名非聖見也妄執人法惑心翻境名為倒想見法違理背聖名曰凡夫也見三界者眾生果報之名也此三界者器世間三界報者眾生受用住處名為果報也六識起無量欲無窮名為欲界藏空惑色所起業果名為色界藏空惑心所起業果名為無色界藏空二從六識起無量下結顯是明空義就文有二初明染法空二薩波若下明淨法空前中初明分段生死明三界藏空根本無明下明變易生死體空初明分段空者六識起無量欲者從五欲生遍起煩惱依欲而生故名為藏也空者即體自無也惑色所起下明色界藏空若論煩惱即色愛住地從色而生色界之中具有五陰色最強故言色也若論其業不動行也若論果報猶屬分段惑心所起業果名為無色界藏空者無色界唯有四眾闕無色界故云心也若論煩惱有愛住地若論其業不動行若論果報猶屬分段若論依報欲色二界辨有宮殿住處無色界唯心寂漠無宮殿也三界空三界根本無明藏亦空三地九生滅前三界中餘無明習果報空三界空者總結上三界皆空也三界根本無明藏亦空者明變易生死體空有二先明因空次明果空根本無明藏是因空無明猶如大地能生煩惱故名根本也若論其業即生漏業若論果報即變易三界三地九生滅下次明果空言三地九生滅釋有二義一者八九十地皆有三心合九生滅也第二義者變易三界中各有三種意生身名三地九生滅初地至五地名三昧樂行意生身六七二地名覺法自性意生身八地已上名種類俱生無作行意生身三藏師云一見地在初地二修地在二地已去三究竟地在十地此三地中各有初生次住終滿為九生滅也言前三界中餘無明習果報空者上來明五住正使此言無明習氣也金剛菩薩得理盡三昧故惑果生滅空有果空因空故空薩婆若亦空滅果空金剛菩薩得理盡三昧者十地菩薩照窮因盡故云理盡也惑果生滅空者微習故云惑惑者一切煩惱果者是三界與界外一切果也生滅空者是無礙道空故瓔珞經云等覺菩薩與妙覺佛生滅為異此明法身帶於生滅也有果空者苦諦無相名有果空集諦無生名因空自上來明染法空竟薩婆若亦空明淨法空薩婆若空明智德空滅果空者明斷德空德行雖眾不出此二也又薩婆若亦空者明菩提空滅果空者明涅槃空惑前已空故佛得三無為果智緣滅非智緣滅虛空薩婆若果空也惑前已空故者如來已出眾惑之外故云惑前已空又解未斷煩惱時本來寂滅故云惑前已空佛得三無為果者總舉三德也智緣滅者名數緣滅無為非智緣滅者非數緣滅無為虛空者法性虛空無為薩婆若果空者明佛果體空善男子若有修習聽說無聽無說如虛空法同法性聽同說同一切法皆如也善男子若有修習聽說下答中第六勸行信受持護佛果義就文有二初正勸信明聽說同如虛空次大王下總結答前問初文云聽說同如虛空故大品云聽如幻人聽說如幻人說故無說無聽答上問也故淨名經云夫說法者無說無示其聽法者無聞無得也如虛空法同法性聽同說同一切法皆如也如虛空者況上聽說如虛空也法同法性者淨名云法同法性入諸法故也論其空理絕於聽說故云一切法皆如也大王菩薩修護佛果為若此護般若波羅蜜者為護薩婆若十力十八不共法五眼五分法身四無量心一切功德果為若此大王菩薩修護佛果為若此者總結答上護果義也護般若波羅蜜者為護薩婆若者廣舉其因為成其果欲明因無別因由果故因果無別果由因故果是故護因即為護果十八不共法五分法身者廣舉果德由因得也佛說法時無量人眾皆得法眼淨性地信地有百千人皆得大空菩薩大行佛說法時無量人下品中第三大段明諸人悟道法眼淨者小乘見道初證四諦明白故云法眼淨也今說大乘何以得小果者說是其一但受悟不同所得果異如淨名云但佛以一音演說法眾生隨類各得解又釋云如來布慈悲雲雨實相雨大根大莖受其大潤小根小莖受其小潤悟在物根不在法也又云始證初地名見道亦名法眼淨性地者即十解已上信地即十信已下皆得大空者初地已上二空增長心󱅽大寂名大空也大行者初地已上八萬四千諸度行也前品依空護佛果即方便智實智此品依五忍十地化眾生即實智方便故言教化品前品非無因為成其果此品非無果為成其因又起如幻教迹化如幻眾生故云教化品就此品中分為二段初問二答初問中三初問十地自利行相二問利他行化相三問所化眾生德行相貌白佛言世尊護十地行菩薩云何行可行云何行化眾生以何相眾生可化初段中護十地者牒所修十地位也言云何行可行者問何等行法可依之修行成十地得自行第二問云何行化眾生者問菩薩行化用何等法化眾生第三問言以何相眾生可化者問所化眾生之體相佛言大王五忍是菩薩法伏忍上中下信忍上中下順忍上中下無生忍上中下寂滅忍上下名為諸佛菩薩修般若波羅蜜佛言下第二答前三問即為三段初從五忍是菩薩法下說十四忍具足答初問自行從白佛言云何菩薩本業清淨乃至諸鬼神現身修行般若答前第二外化行問從佛告大王汝先言下竟品答第三問就前自行中有二初略說五忍明自行體善男子下第二廣分別十四忍顯自行相就前略中有二意初生起二立五忍意初生起者伏忍上中下即是得聖方便行二信忍上中下即是入聖之初門三順忍上中下即是順無生果之近緣四無生忍上中下即是向果之功能五寂滅忍上下即是因果合說就立五忍意有三段初五忍是菩薩法表五忍屬人二伏忍上中下出五忍位名為諸佛菩薩下第三結釋初文可知第二出位中伏忍上中下者習忍下性忍中道種忍上在三賢位信忍上中下初地下二地中三地上順忍上中下四地下五地中六地上無生忍上中下七地下八地中九地上寂滅忍上下十地下佛地上善男子初發相信恒河沙眾生修行伏忍於三寶中生習種性十心信心精進心念心慧心定心施心戒心護心願心迴向心是為菩薩能少分化眾生善男子下第二廣分別十四忍開五忍為十四忍初明習種性名習忍即有三段初標修忍人二別列十種心三是為菩薩下明化眾生功能文言初發相信恒河沙眾生修行伏忍者解云無量恒河沙世界人天二乘修行種種功德聚集作一分正與信心菩薩等也文言於三寶中生習種性三寶道理即是果報立志遠大故不怯弱於三寶懃策勵即是信習一切種智之本性十信已超過二乘一切善地一切諸佛菩薩長養十心為聖胎也次第起於乾慧性種性有十種心所謂四意止身受心法不淨苦無常無我也三意止三善根慈施慧也三意止所謂三世過去因忍現在因果忍未來果忍也超過二乘地者此是大乘之解故過二乘成大乘法身種子名為聖胎也次第二明中忍性種性文有三初總舉性種十心二所謂下別列十心三是菩薩下明中忍功能云次第起於乾慧者小乘法中習種之外前別有乾慧地未得理解潤心故今此對初地真解名種性為乾慧地也第二別列十心中四意止是四念處三意止即三善根不貪善根即是施不瞋善根即是慈不癡善根即是慧下文釋謂慈施慧三意止者過去無明行名因忍三因五果現在名因果忍未來生老死名為果忍是菩薩亦能化一切眾生已能過我人知見眾生等想及外道倒想所不能壞復有十道種性地所謂觀色識想受行得戒忍知見忍定忍慧忍解脫忍觀三界因果空忍無願忍無想忍觀二諦虛實一切法無常名無常忍一切法空得無生忍是菩薩亦能化一切眾生者第三明中忍功能觀五陰無我故已過我人等想觀三世因果非常非斷故外道等不能破壞此經性種性在十解十行依華嚴十住為習種十行為性種依華嚴十解為十住一名發心住十灌頂住十行者一名歡喜行十名真實行第三道種性明上忍有三初總明五陰觀二別明十堅心三是菩薩下結上忍功能化眾生十堅者五分法身三空忍觀二諦虛實一切無常忍一切法空得無生忍是菩薩十堅心作轉輪王亦能化四天下生一切眾生善根又信忍菩薩所謂善達明中行者斷三界色煩惱縛能化百佛千佛萬佛國中現百身千身萬身神通無量功德常以十五心為首四攝法四無量心四弘願三解脫門是菩薩從善覺地至於薩婆若以此十五心為一切行根本種子又順忍菩薩所謂見勝現法是菩薩下結上忍功能化眾生德十堅心結自利德作轉輪王下結化他德此經明名道種性華嚴名十迴向一名救護一切眾生離眾生相迴向十名法界無量迴向此經作金輪王故化四天下依下文上品十善鐵輪王化一閻浮提習種銅輪王化二天下除東北二方性種性銀輪王化三天下除北方此處經文略耳又此四王在閻浮統領餘三天下與佛相似又信忍下明信忍有三種一想信輕毛菩薩二久信三賢是三證信初地已上就信忍文有四初標信忍名德又信忍菩薩出名所謂善達明中行者出信忍德斷三界下第二斷障能化百佛下第三明所化國土初地現百身二地現千身三地現萬身常以十五心為首下第四起勝修初出德內善達明中行者總標信忍等三位善者善覺忍此在初地達者是觀達忍在二地明者是明慧忍在三地三昧照明名為明慧斷三界色煩惱縛者初二三地觀色諦無相不取著色法故離色縛道理亦觀心諦無生文隱顯從多說耳第三所化國土中萬佛世界此明神通化益依他經攝報果中初地化百佛世界二地化千佛世界三地化萬佛世界現身等亦爾依願智果皆言不可數第四起勝修行者初地行布施攝令生信愛語攝令生解利行攝令起因同事攝令得果亦名同事謂苦樂事同也言四無量心者是利他心此具三緣一眾生緣緣假名眾生與樂二法緣緣五陰法數三名無緣緣諸眾生五陰無所得一慈是與樂心也二悲是拔苦心三喜是慶物心四捨是平等心緣境無限故名無量四弘誓願者是利他願未度苦令度苦未解集令解集未得安道令得安道未得涅槃令得涅槃三解脫門者是無漏三三昧離縛名解脫通人至果名之為門婆娑云一名無願能厭生死二名無相能樂涅槃三名空定觀生死涅槃二俱無相如地持菩薩分品說依下偈文初地作四天王二地作忉利天王三地作夜摩天王初地名歡喜二地名離垢三地名明地此三地同在信忍位第三解順忍文有四初總標順忍菩薩名二見勝下舉順等三位三能斷下明離障分齊四現一身下明現土起用化生初總標可知等二明位者見者是第四炎地下文云名炎慧地勝者是第五難勝地下文云名勝慧忍現法者是第六現前地下文云名現法忍第三明離障分齊能斷三界心等煩惱縛故現一身於十方佛國中無量不可說神通化眾生又無生忍菩薩所謂遠不動觀慧亦斷三界心色等習煩惱故現不可說不可說功德神通文云斷三界心煩惱縛者此之三位能觀三界心諦無生無所得不取心相知心無生故能斷迷心煩惱通論亦斷迷色惑今從多故但斷迷心耳此是無名相中說不可定以一文為執而講者須深知此意第四現土中文云現一身於十方國化眾生者依地經攝報果炎地菩薩能現一億身能化一億佛國眾生等難勝地攝報果能現千億身化千億世界眾生等現前地攝報果能現百千億身化眾生亦爾此約階位為言若願智果中皆不可計知依此經四地為兜率天王五地為他化樂天王六地為化樂天王若依六天次第應五地為化樂天王六地為他化天王此文誤也第四明無生忍就文有四初總標忍名二所謂下出位三亦斷下治障四現不可說下現土初文可知第二出位中言遠者遠行地不動者不動地觀慧者善慧地七地下文遠達忍八地下文等觀忍九地下文慧光忍三明治障云亦斷三界心色等習煩惱等者此三位深證心色無生故能斷色心等習依地論七地斷細相習障八地斷無相行障九地斷不能利益眾生障四明現土經云現不可說神通者依地論七地攝報果中現百千億那由他身化眾生亦爾八地攝報果現百萬三千大千世界微塵身化眾生等亦爾九地現十阿僧祇百千佛土微塵數身化眾生亦爾依經下文七地為初禪王八地為二禪王九地為三禪王此等皆是菩薩無生自在不可定執也復次寂滅忍佛與菩薩同用此忍入金剛三昧下忍中行名為菩薩第五明寂滅忍寂者是定滅者是慧寂而常照照而常寂故名寂滅忍文有五初明位地分齊二入金剛三昧下明行差別三共觀下明因異果四盡相無相下彰果異因五善男子一切眾生下歎果殊勝初文云佛與菩薩同用此忍者是法雲地菩薩依地論斷於諸法中不得自在障為無礙道佛者一切智一切種智依止智體圓滿名解脫道前之四忍斷生死未盡不得寂滅之名第二明行差別入金剛三昧下忍中行名菩薩者此定堅固永不退名金剛三昧無礙道因位所攝名下忍依地經攝報果得十不可說佛土微塵三昧等上忍中行名為薩婆若共觀第一義諦斷三界心習無明盡相為金剛盡相無相為薩婆若超度世諦第一義諦之外為第十一地薩云若覺非有非無湛然清淨常住不變同真際等法性無緣大悲教化一切眾生上忍中行名為薩婆若者解脫道果位所攝名為上忍位薩婆若者此云一切智此忍因果位別唯分上下二品前之四忍同是因位故各分三品此無差別中作差別名豈可定執此處五忍是通因果無礙解脫皆名為忍不同小乘唯見道無礙八忍第三明因異果中共觀第一義者與佛同觀實諦名共觀也斷三界心習無明者依地論此斷微智障名心習無明觀空諦究竟無礙道中斷心習無明盡亦斷色習文略不論耳言盡相為金剛者能破生死因果究竟名為盡也第四明果異因文云盡相無相為薩婆若者非但盡相亦盡無相所謂緣觀並󱅤境智俱寂始是圓滿顯現故名盡相無相薩婆若者云一切智證中道一實諦故云出二諦之外十地是學果佛十一地是無學果絕相非有備德非無離染故清淨離苦故常樂會於無德絕妄名法身也故云同真際等法性無緣大悲教化一切眾生者是應身乘薩婆若乘來化三界善男子一切眾生煩惱不出三界藏一切眾生果報二十二根不出三界諸佛應化法身亦不出三界三界外無眾生佛何所化是故我言三界外別有一眾生界藏者外道大有經中說非七佛之所說大王我常語一切眾生斷三界煩惱果報盡者名為佛乘薩婆若乘來化三界者是化身又前是化他心後是化他身第五歎德殊勝文有六一明所化三界二諸佛應身下明能化應身三從三界外下明三界攝生周盡四我言三界外別有一眾生界藏下明非邪顯正五大王下歎果異因六眾生本業下舉因顯果初明所化三界文言煩惱不出三界者是集諦三界有二種一分段二變易文言果報二十二根不出三界者此明苦諦二十二根者眼等六根苦樂憂喜捨五合為十一男女命三為十四信進念定慧五為十九三無漏根未知根已知根無知根為二十二根二十一根不出分段三界無知根在無學出分段三界不出者不出四住習氣三界二十二根義如別章第二明能化文言諸佛應化法身亦不出三界者謂所化眾生故言不出三界若舉實而言三界本來清淨何出不出第三明三界攝生周盡文云三界外無眾生者分段變易二種三界外更無生死眾生可化也第四非邪顯正文言三界外別有一眾生界者外道大有經中說非七佛之所說者若依舊說流來義即同外道大有所說二種生死外別有生死眾生藏者即是舊說無明義也是外道邪說非佛正說第五歎果異因中言我常語一切眾生斷三界煩惱果報盡名為佛者斷盡分段變易二種也自性清淨名覺薩云若性是眾生本業是諸佛菩薩本所修行五忍中十四忍具足自性清淨者煩惱既盡體無暇摷也此是斷德也名覺薩云若者此云一切智是其智德也第六舉因顯果文云眾生本業是諸佛菩薩本所修行十三忍是菩薩修名因行第十四忍是佛德名顯果上來至此答自利行竟白佛言云何菩薩本業清淨化眾生佛言從一地乃至後一地自所行處及佛行處一切知見故本業者若菩薩住百佛國中作閻浮四天王修百法門二諦平等心化一切眾生若菩薩住千佛國中作忉利天王修千法門十善道化一切眾生若菩薩住十萬佛國中作炎天王修十萬法門四禪定化一切眾生白佛言下答第二利他行相問文有二初騰前問月光去前問既遠今更重發起云何菩薩本業清淨者十地是菩薩本業菩薩以慈悲智慧於生死涅槃二處無染名本業清淨也佛言下正答問以顯利他行相有三初略答前問二若菩薩住百佛下廣答三散無量下慶蒙法利供養讚歎初文言從一地至後一地謂從初地至佛地也言自所行處者謂是因地及佛行處謂果地也無緣之照因果並󱅤故云一切智見也若菩薩住百佛下第二廣答十地為十別就初地文有五句一住百佛下明所化國土二作閻浮王下明攝位謂作人中四種輪王及四天王依地經初地作鐵輪王瓔珞經云修行十信一劫二劫三劫修十信善有三品上品善鐵輪王化一天下中品善粟散王下品善人中王十住銅輪王十行銀輪王十迴向金輪王初地已上瑠璃寶瓔珞初地百寶瓔珞七寶相輪四天王萬子為眷族十住為銅輪王若爾十住位已過初地豈可以一經執為定解故彼經云是諸地無名無相但應化故言有三從百法門下辨所解法門此乃一念解百法門也四二諦已下明自行證理真俗無相名平等心五化一切眾生明利他行相二地至十地例有四句二地四者初若菩薩住千佛下明所化土二作忉利天王下明增上生相地經云二地作金輪王瓔珞與此經同作忉利王修千法門下明所解法門四十善道化一切眾生下明利他行相三地四者初若菩薩住十萬下明所化土二作琰魔天王下明增上生相故地經云作忉利王瓔珞經同此經作琰魔天王三修十萬法門下明所解法門四禪定化一切眾生下明利他行相以禪定益物也若菩薩住百億佛國中作兜率天王修百億法門行道品化一切眾生四地四者初若菩薩住百億下明所化土二作兜率下明增上生相故地經云作琰魔天王瓔珞經同此經為兜率天王三修百億法門下明所解法門四道品化一切眾生下明利他行相以道品化眾生也若菩薩住千億佛國中作化樂天王修千億法門二諦四諦八諦化一切眾生五地四者初若菩薩住千億下明所化土二作化樂天王下明增上生相故地經作兜率天王瓔珞經亦同此經為化樂天王三修千億法門下明所解法門四二諦下明利他行相真俗二諦又有作四諦無作四諦為八諦亦可修八法為八諦謂無常苦空無我為四常樂我淨為四故有八也又云八諦者相諦差別諦說諦成諦事諦生諦盡無生智諦令入道智諦菩薩及成就如來智諦覺有為法相續故善知生諦覺煩惱滅故善知盡無生諦此之八名與瓔珞經十六諦中八名相似未詳所出若菩薩住十萬億佛國中作他化天王修十萬億法門十二因緣智化一切眾生六地四者初住十萬億佛國下明所化土二作他化天王下明增上生相地經云作化樂天王瓔珞經同此經云作他化天王三修十萬億法下明所知法門四十二緣下明利他行相自知十二教化令知若菩薩住百萬億佛國中作初禪王修百萬億法門方便智願智化一切眾生七地四者初住百萬億下明所化土二作初禪王下明增上生相地經作他化天王瓔珞經千色光慧瓔珞作梵天王三修百萬億法門下明所知法門四方便智下明利他行相以二智化眾生若菩薩住百萬微塵數佛國中作二禪梵王修百萬微塵數法門雙照方便禪通智化一切眾生八地四者初住百萬下明所化土二作二禪梵王下明增上生相地經云作梵王王一千界瓔珞經梵師子瓔珞光光天王三修百萬下明所知法門四雙照方便下明利他行相以神通化眾生也若菩薩住百萬億阿僧祇微塵數佛國中作三禪大梵王修百萬億阿僧祇微塵數法門四無閡智化一切眾生九地四者初住百萬億下明所化土二作三禪王下明增上生相地經作梵王王二千界瓔珞云作淨居天王三修百萬億下明所知法門四四無礙智下明利他行相以四辨化眾生也若菩薩住不可說不可說佛國中作第四禪大靜天王三界主修不可說不可說法門得理盡三昧同佛行處盡三界源教化一切眾生如佛境界是故一切菩薩本業行淨若十方諸如來亦修是業登薩婆若果作三界王化一切眾生十地四者初住不可說下明所化土二作第四禪王下明增上生相地經云作大自在天王王三千界瓔珞經作大淨居天王三修不可說下明所知法門四得理盡三昧下明利他行相以三昧化眾生以金剛定照窮佛性名理盡同佛眼見名同佛地又同寂滅忍名同佛行處善斷有頂種名盡三界源佛地有三初十方諸如來下明自得薩婆若果二三界王下明增上生相三化一切下明化益行相第二廣答利他問竟爾時百萬億恒河沙大眾各從座起散無量不可思議華燒無量不可思議香供養釋迦牟尼佛及無量大菩薩合掌聽波斯匿王說般若波羅蜜今於佛前以偈讚曰爾時百萬億下大段第三大眾慶蒙法利供養文五初設供養二今於佛前下明月光讚佛所說十一地行相能利眾生三時諸大眾聞月光下明眾聞月光所讚獲益無量四佛告諸得道下明佛讚月光起行長久所說不虛亦云發月光本行五是十四法門下牒上法門結歡修學亦云三世凡聖同修初供養先華後香讚十四婆若就行門是菩提心華大乘戒香第二讚中先經家序列後正偈讚合五十九偈以讚誦上事就五十九偈大分有三初有六行總頌上義二十善下四十五行別頌十四忍功德三從三賢下八行重結歎上五忍等功德也就六行總頌中有四初三句歎佛三業初一句歎身業次一句歎意業後一句歎口業世尊導師金剛體心行寂滅轉法輪八辯洪音為眾說時眾得道百萬億時六天人出家道成比丘眾菩薩行五忍功德妙法門十四正士能諦了三賢十聖忍中行唯佛一人能盡源佛眾法海三寶藏無量功德攝在中八辯者依梵摩喻經一最好二易了三調和四柔濡五不誤六不妄七尊慧八深遠洪者大音也第二從時眾下一行半明眾獲益無量天無出家法今言出家者必依佛出生死家人有剃除鬚髮出家成比丘眾天有捨俗入道成菩薩僧第三從五忍下兩行總歎五忍功德五忍行深妙法門十四聖人窮證不虛名諦了習性道種調心學觀名三賢十聖者十地也等覺以下會真名聖此十三人同在因位為造修未息名忍中行佛居果位窮證實相名盡源第四佛眾下一行歎一體三寶佛是佛寶眾是僧寶法是法寶一體三寶包含蘊蓄稱之為藏無德不備故云攝在其中又分前六行為二初五行歎三寶後一行結歎也前五行為三初三句歎佛次三句歎僧次兩行歎法十善菩薩下第二有四十五行別頌上十四忍就中分六段初二行頌上伏忍前方便第二習種下有七行頌伏忍上中下功德第三從善覺下有十行頌信忍上中下功德第四從炎慧下八行頌順忍上中下功德第五從遠達下十行頌無生忍上中下功德第六從灌頂下八行頌寂滅忍上下功德十善菩薩發大心長別三界苦輪海中下品善粟散王上品十善鐵輪王習種銅輪二天下銀輪三天性種性道種堅德轉輪王七寶金光四天下十善菩薩即是第一頌外凡夫發一念菩提心故破無始有輪故云長別三界苦輪海也十信雖未出三界已發大心求出三界已能離三惡道文總言長別也瓔珞經爾時住前名信根菩薩亦名假名菩薩亦名名字菩薩若一劫二劫三劫修十信上品善鐵輪王中品粟散王下品人王中具足一切煩惱此經中下品善粟散王此明其勝王也習種下七行第二頌上地前伏忍三十心為二前兩行別歎三品為三種輪王伏忍聖胎三十人十信十心十堅心三世諸佛於中行無不由此伏忍生一切菩薩行本源是故發心信心難若得信心必不退進入無生初地道教化眾生覺中行是名菩薩初發心善覺菩薩四天王雙照二諦平等道權化眾生遊百國始登一乘無相道入理般若名為住住生德行名為地初住一心足德行於第一義而不動伏忍下第二五行總歎三品三十心為二初一行列伏忍三十心三世諸佛下四行歎伏忍功能聖胎者與十聖為胎也十信十心十堅心誦上三十心也第二歎伏忍功能中四行分為三初三句明伏忍能生一切諸佛賢聖次三句明發心功能次一行總結前三句為二初句明三世諸佛此舉所生人下二句出能生之本次三句即為三初句明發心難次句明第七住不退次句明不退方便所證道第三教化眾生下兩句通結因果化行善覺下十行第三誦信忍分為二前八行誦上三地三忍下二行結歎前八行為三初四行誦上初地信忍下品次二行誦上二地信忍中品次兩行誦上三地信忍上品前四行為二前一行半歎初地菩薩能統化之功德第二有兩行半明入地功能前二句歎其智慧即為三別初句明攝報果增上生次明地中觀行證會無生達真化俗為雙照悲智並行故云平等次明地中化國土廣狹第二功能中有五句即為五別初句越凡得聖入一乘無相道次句明入地心所入勝利名為住次句明生成佛智名為地次句結滿地心次句明心相無生悟理不動故云於第一義而不動第二段有兩行誦上二地即為四初句釋地名離達開士忉利王現形六道千國土無緣無相第三諦無無無生無二照明慧空照炎天王應形萬國導群生忍心無二三諦中出有入無變化生善覺離明三道人能滅三界色煩惱開士者菩薩大士也忉利者地中王次句明所化土廣狹次句無緣者無有內心緣也無相者無有二諦相離此緣相名第三諦又云無緣知心無緣無相者色無相此二體空名第三諦此次句無無者即無真俗二諦故云無無也無生者即是初地無生無二照者無有真俗二見故云無二照也第三明慧下兩行頌上三地信忍上品即為四別初句釋地名出地中王次句明所化土次句明信忍上品入三諦照境窮盡色心空諦名三諦中次句出有入無者明三地菩薩緣有化生而不執即是出有即有知空名入無神通改易故云變化生也善覺離明下兩偈總誦上信忍初句誦前三位覺是初地離是二地明是三地也故云三道人第二句歎斷德能滅三界色煩惱者明地斷障此處是變化色煩惱也還觀三界身口色法性第一無遺照炎慧妙光大精進兜率天王遊億國實智緣寂方便道達無生照空有了勝慧三諦自達明化樂天王百億國空空諦觀無二相變化六道入無間法現開士自在王無二無照達理空身口色者變化色也觀色同法性故無遺照炎慧下第四段八行誦上四地已上順忍就八行有二段前六行頌上順忍後兩行總頌結止前六行有三兩行誦下品次兩行頌中品次兩行頌上品前兩行即為四句初句名精進者四地精進增上次句明地中王所化土也次明實智者四地化令證他故名實智也清淨不著即是方便道也此之實智是方便實地稱實故言緣實也實智觀空方便智照有故言達無生照空有了勝慧下二行四句即為四別初句地名自達三明也次句明地中王所化土也次句空空者以空遣空故言空空也無二相者無二諦相也次句明六道化生也法現下頌六地四句即為四別法現即是現前地開士即是地中人名為大士亦名開士自在王即攝報果無二無照即理空也三諦現前大智光照千億土教一切炎勝法現無相定能洗三界迷心惑空慧寂然無緣觀還觀心空無量報三諦者即是第三諦現前者即是大智現前也照千億土下即是所化土炎勝下二行四句即總誦上結句初句四字頌上三地名炎是四地勝是五地現是六地下三字難勝地功能次句斷障故云能洗洗迷心惑次句明實智息緣緣觀並󱅤故云寂然無緣觀次句還觀心空非不觀色從多分言觀心空無量報者方便智無量功德報也遠達無生初禪王常萬億土教眾生未度報身一生在進入等觀法流地始入無緣金剛忍三界報形永不受觀第三義無二照二十一生空寂行三界愛習順道定遠達正士獨諦了遠達下第五段有十行偈頌上七地已上無生忍分為三段前五行頌上七地無生忍下品次三行頌上八地無生忍中品次兩行頌上九地無生忍上品前五行中即為十句初遠達者七地名遠達地大品名深入無生即是地中行初禪王即是地中王借相解義初禪王也次句萬億者明所化土分齊故言萬億土一生在者地前有分段生初地已上但有變易生今言七地一生在者借相解義故言報身一生在又解七地功用生即是變易生故云一生在八地已上無有功用生但有無功用變易生也雙觀故言等無功用水故言法流始入者背功用相生故言始入息相堅固故言無緣金剛忍離三界習故言不受又云不受未來分段報故云界報形永不受八地已上更受二禪身者是變易也得中道第一義故云無二照從初地至七地已來地別三生故云二十一生達法無所有故言空寂行三界愛習者三界無明習也獨諦了者七地菩薩了功用無相故言獨諦了等觀菩薩二禪王變生法身無量光入百恒土化一切圓照三世恒劫事返照樂虛無盡源於第三諦常寂然等觀下三行六句頌上八地即為六別初句明二禪王者明利他人八地菩薩忘功息相雙觀二諦遍修萬行入大法流水齊觀空有故云等觀第二句明八地已上得大法身名利他身也第三句名入百恒土者是利他行第四句圓照恒劫者明利他智第五句八地已上得反照智苦樂並虛而世間人多以苦實樂虛今此八地菩薩觀虛實平等盡於無盡源也又解反照樂受性苦名為虛無始皆苦名無盡源第六句中道第一義諦不遷故云常寂然也慧光開士三禪王能於千恒一時現常在無為空寂行恒沙佛藏一念了慧光開士下二行偈四句頌上九地初句三禪王者明利他人第二句一時者明利他身第三句歎無功用行第四句歎無功用智教故云一念了灌頂菩薩四禪王於億恒土化群生始入金剛一切了二十九生永已度寂滅忍中下忍觀一轉妙覺常湛然等慧灌頂三品士除前餘習無明緣無明習相故煩惱二諦理窮一切盡灌頂菩薩下第六段有八行頌上寂滅忍有兩段初五行頌十地寂滅忍下品後三行頌寂滅忍上品前五行十句灌頂者在十三法師上即是諸師頂蓋故名灌頂言五地王者欲界及四禪王也亦可是五淨居王也此是明利他人第二句於億恒土者明益他行第三句明金剛心初達堅固故云始入金剛一切了第四句明二十九生者十地應三十生何故但說二十九生者留一生佛地方盡第五句言下忍觀者結十地菩薩明因分齊第六句一轉妙覺者明得果分齊第七句等慧灌頂三品士者總頌結前八九十地同得淨土故云三品士等即八地慧即九地灌頂是十地第八句下三句明離障分齊除前餘習無明緣者八地已上唯斷無明色心等習煩惱故云除前餘習無明緣也無明習相故煩惱者是諸舊煩惱四住地是客煩惱能所並󱅤境智俱寂故云理窮一切盡圓智無相三界王三十生盡等大覺大寂無為金剛藏一切報盡無極悲第一義諦常安穩窮源盡性妙智存圓智無相下第二三行頌佛地上忍即為六別圓智者境盡智無名圓智即是一切種智三界王者無上法王亦十三王外佛是法輪王三十生盡者十地各三生盡也因成果熟故言等大覺大寂無為即上忍言金剛者無惑之金剛也言一切報盡者分段變易俱盡也言無極悲者明其恩德即是無緣大悲第一義諦常安穩者涅槃佛性理中精最名為第一深有所以名為義知一切法不二之相故言常安穩窮源盡性者因盡名窮源見終名盡性種智常凝故名云妙智存上來四十五行別頌五忍竟三賢十聖住果報唯佛一人居淨土一切眾生暫住報登金剛源居淨土如來三業德無極我今月光禮三寶法王無上人中樹覆蓋大眾無量光常口說法非無義心智寂滅無緣照人中師子為眾說大眾歡喜散金華百億萬土六大動含生之生受妙報天尊快說十四王是故我今略歎佛三賢十聖下大段第三八行總結五忍中有三初兩行明淨土分齊第二一行歎如來三業功德後之五行歎三業益物初句云三賢十聖住果報者住分段變易報土也又三賢住分段同居報土十聖住實報無障礙報土第二句云唯佛者無一人住常寂光土第三句云暫住報者前二士皆是生滅無常第四句云金剛源者唯佛一人居純清淨土第三一行歎三業功德中上半口業歎下半身業歎文相顯可知就後五行歎三業利益中初行言法王無上人中樹者明身光益物如來無上法王道王大千陰覆一切喻如世間樹故云覆蓋大眾第二行初句歎口說如來說常無常一切法皆深有所以故云非無義下句歎意業寂如來大寂三昧不緣而照因緣相絕故云無緣照第三行明師子吼說除疑令眾生歡喜第四行身通六動令眾生得果第五行結歎天尊快說者佛出世人天之表故云天尊快說十四王者習種銅輪性種銀輪道種金輪王十地名十即為十三佛為三界王合前十三為十四王也是故我今略歎者月光自謙慧光微薄不能廣歎如來智故云略歎佛也時諸大眾聞月光王歎十四王無量功德藏得大法利即於座中有十恒河沙天王十恒河沙梵王十恒河沙鬼神王乃至三趣得無生法忍八部阿須輪王現轉鬼身天上受道三生入正位者或四生五生乃至十生得入正位證聖人性得一切無量果報時諸大眾下第三明大眾聞法得益長行有三段初明諸天人得益乃至下第二三趣獲利三生下第三得道延促不同獲益遲疾初明天王得無生忍就別七地已上名無生忍就通初地已上名無生忍三趣得益生者無生通上下三趣者人天神三趣也非三途三途不堪不受道故八部者四天王住下有四修羅王一羅睺阿修羅王二毘摩質多羅阿修羅王三般利阿修羅王四毘樓闍阿修羅王須彌山下復有四大阿修羅一恐㝹二富樓摩三婆羅呵四兜牟樓故云八部阿修羅也出三藏記也三生下第三明入道延促有四句三生四生五生十生經歷不同延促有異聞法已後更經三四等生得入也所言正位者有二義一人空正位十解已上得人空二法空正位初地已上得無生正位佛告諸得道果實天眾善男子是月光王已於過去十千劫中龍光王佛法中為四住開士我為八住菩薩今於我前大師子吼如是如是佛告諸得道果實天眾下第四佛述讚月光久供多佛文有五段第一發月光本迹如是如是下第二略述第三從善男子下訖有心得無心得廣述第四從是以波若功德下訖不可思議歎波若忘言離著如風空中行第五從善男子此功德藏訖功德狹量月光所說與十三法師所說勝劣第一發迹中有二初告天上得道賢聖眾二善男子下發月光迹四住者十地明義即第四炎地八住即第八不動地師子吼者歎教是了義決定之說如是下第二略述中二句初述月光所說第二引佛證誠如是如是者述可之言如汝所解得真義說不可思議不可度量唯佛與佛乃知斯事善男子其所說十四般若波羅蜜三忍地地上中下三十忍一切行藏一切佛藏不可思議如汝所解者稱其義也不可思議者無得正觀異名也不可度量者非二乘下位之境界也唯佛與佛者第二引佛證誠月光所說善男子下第三廣述文有四初略述十四忍二何以故下廣述十四忍功能三一切眾生下舉空釋成四結無心得初略述十四忍中所說十四波若者總牒前所說十四忍名十四波若名異體同下別明十四言三忍者伏忍中三忍一信二止三堅忍言地地上中下為三十忍者釋有二義一就十地各有上中下為三十忍二就伏忍中習種為下性種名中道種名上三位各十故成三十忍前解為正一切行藏者即是名因藏一切佛藏是名果藏辨佛果地功德蘊積名藏即是佛圓覺忍通前十三為十四波若因果俱證無所得名不可思議何以故一切諸佛是中生是中滅是中化而無生無滅無化無自無他第一無二非化非不化非相非無相無來無去如虛空故何以故下第二廣述十四忍功能文有二初約出用次約悟入初約出用者諸法本自不生今亦不滅以因緣故於無分別中為眾生說有生滅文云一切諸佛是中生者依忍化現成佛名生是中滅者滅惑化隱名滅是中化者依忍化眾生也次約悟入明無生滅等文云無生無滅無化者上來為緣出用說生滅化等諸事若知生等即無生滅故不假言恐眾生隨名著相故還點向所說生者名無生無滅無化等例然亦得用無生破前生無滅故破前滅無化破前化生也無自無他者自心不生名不自不見前境故云無他亦云不見自名滅我不見他名滅我所第一無二者境智俱寂故云第一無二也非化非不化者無得正觀居心有時說化為不化有時說不化為化故云非化非不化豈得以常人定執消文也非無相者恐眾生聞悟入之言謂皆無所有故云非無相如大品云無所得得如是得無所得義耳無來無去者來無所從去無所至無依無得故云如虛空一切眾生無生滅無縛解非因非果非不因果煩惱我人知見受者我所者一切苦受行空故一切法集幻化五陰無含無散法同法性寂然空故法境界空空無相不轉不顛倒不順幻化一切眾生下第三舉空釋成就中有五子段一明眾生空從一切苦受下二明法空從法境界空下三明境空從無三寶下四明凡聖空波若無知下五明知空初明生空文云眾生無生滅眾生本無所得離苦故云無生無滅離集故無縛無解無集故非因無苦故非果以因緣隨俗非不因果眾生假名非無佛性因非無涅槃果眾生生死名煩惱五陰中生名我假名行者名人意識名知者眼識為見者命根不斷名壽者文云受者即領違順名受者於五陰中見我所者明生空竟第二明法空文云一切苦受行空故者觀五陰內一切苦皆空五陰和合名法集以無其實名幻化五陰本來清淨故云無含無散體知五陰即是真如故云法同法性寂然空故第三明境空文云法境界空能觀之心既淨所觀之境亦空故云境界空實相門中無相不相故云空無相相不能動故云不轉離惑故以名不顛倒離解故名不順知諸法空故名幻化無三寶無聖人無六道如虛空故般若無知無見不行不緣不因不受不得一切照相故行道相斯行道相如虛空故法相如是何可有心得無心得第四段明凡聖空無三寶無聖人名聖空無六道名凡空第五段明智空文云波若無知波若名智慧今言無知者絕於知相故言無知不可定智慧審波若下諸句例然無知無見忘於見知也緣觀並寂故云不行不緣不受波若名故云不因不受內證真如故云不得一切照相諸法無所有故云斯行道相如虛空故亦云無分別故同虛空第四結法相如是盡皆空者何可有心得無心得也又云以離有相故不可有心得以離無相故不可無心得是以般若功德不可眾生中行而行不可五陰法中行而行不可境中行而行不可解中行而行是故般若不可思議而一切諸佛菩薩於中行故亦不可思議一切諸如來於幻化無住法中化亦不可思議是以波若下大段第四明波若忘言離著就中有二初依空起行第二歎說就起行中有四句初明不可得眾生中行而行以生空無所有故二不可得五陰中行而行以法空無所有故三不可得境中行而行以境空無所有故四不可得解中行以而行以知空無所有故第二歎說中有三第一是故波若不可思議歎十四波若二出生三世諸佛不可思議三知俗虛幻而能化益善男子此功德藏假使無量恒河沙第十三灌頂開士說是功德百千億分中如王所說如海一渧我今略述分義功德有大利益一切眾生亦為過去來今無量諸如來之所述可三賢十聖讚歎無量是月光王分義功德善男子下大段第五狹量說中有二一正狹量第二我今下歎說利益初就狹量中歎月光所說功德如大海水十地菩薩說如海一滴又解不然月光所說如海一滴十地菩薩說如大海水以是勝故經言灌頂開士說是功德百千億分中王所說如海一滴不及十地菩薩說如大海第二利益中有三初我今下約釋迦所說以明月光說真能益眾生二去來今下約三世佛述印可三三賢下約四十賢聖歎月光分義功德挍量竟善男子是十四法門三世一切眾生一切三乘一切諸佛之所修習未來諸佛亦復如是若一切諸佛菩薩不由此門得薩婆若者無有是處何以故一切諸佛及菩薩無異路故是故一切諸善男子若有人聞諸忍法門信忍止忍堅忍善覺忍離達忍明慧忍炎慧忍勝慧忍法現忍遠達忍等覺忍慧光忍灌頂忍圓覺忍者善男子是十四法門下大段第五牒上所說結勸修學就中有三第一明三世同修顯行要勝第二若有人聞下歎益勸修第三時諸眾中有十億下明聞說獲益就初顯行要勝中文有三初正明三世同修同說二若一切諸佛菩薩不由下明上同修同說所以三何以故下傳釋上同修意以無異道故若有人聞下第二歎益勸修就中有二初更列十四忍名二是人超過下歎經功能初列十四忍名一信忍謂習種性二止忍謂性種性三堅忍謂道種性四善覺忍謂初地五離達忍謂二地六明慧忍謂三地七炎慧忍謂四地八勝慧忍謂五地九法現忍謂六地十遠達忍謂七地十一等覺忍謂八地十二慧光忍謂九地十三灌頂忍謂第十地十四圓覺忍謂佛地如來萬德是人超過百劫千劫無量恒河沙生生苦難入此法門現身得報時諸眾中有十億同名虛空藏海菩薩歡喜法樂各各散華於虛空中變成無量華臺上有無量大眾說十四正行十八梵六欲天王亦散寶華各坐虛空臺上說十四正行受持讀誦解其義理無量諸鬼神現身修行般若波羅蜜是人超過下第二明歎經功能第二歎益勸修訖第三時諸下大眾聞法獲益散華供養文有三初菩薩歡喜供養十四忍名十四正行二十八梵天歡喜供養三無量諸鬼神下明鬼神供養略不明餘眾供養言十八梵者初禪有三謂一梵眾二梵輔三大梵二禪有三一小光二無量光三光音三禪有三一小淨二遍淨三無量淨第四禪有九一福生二福愛三廣果此三天凡聖共住四無想天唯外道凡夫住五無煩六無熱七善現八善可見九色究竟此五唯那含等聖人住唯第四禪有色地故云十八梵不說無色界言鬼神現身修行者以其過去修敬故令得修行波若以其毀戒故墮鬼中答第二問明利他行相竟佛告大王汝先言云何眾生相可化若以幻化身見幻化者是菩薩真行化眾生眾生識初一念識異木石生得善生得惡惡為無量惡識本善為無量善識本第三佛告大王汝先言下答前所化眾生問文有三第一欲答故牒其問故云何眾生相可化第二若以幻化下正答第三時眾下明得益就正答中有二初就悟入以答亦名略答亦名為無所得以答文云若以幻化身見幻化者是菩薩真行化眾生者知身相本自不生為化眾生故名幻化身眾生本來不有而今言化者以不有而有故云見幻化也知能化所化本來清淨故云真行化眾生也眾生識初一念下第二廣答亦云約出用答亦云約俗諦幻有答文有五初定是善惡心異木石第二色名色蓋下出五陰名第三蓋者下釋名廣解第四大王下簡凡聖色麁細不同第五眾生者下明一切法結屬世諦初云眾生識初一念識異木石生得善生得惡惡為無量惡識本善為無量善識本乃至金剛菩薩者解者不同不能具出今且依經以釋涅槃經云如雪山藥如是一味隨其流處有種種味其藥真味停留在山猶如滿月合譬云一味者譬佛性以煩惱故出種種味所謂地獄畜生等今謂一味者即是無所得不二之真性也復云如是一味隨其流處有種種味異者依無所得真性起有所得妄想即成無明煩惱起業成六道報也又大品云諸法無所有如是有如是有如無所有是事不知名為無明實相與無明住地本來無前後但眾生於無所有中橫起憶想分別長流六道變迷得解知煩惱本來是涅槃有何初後故此經云初一念識支本識解性故異木石耳文云生得善生得惡者緣善境界起於識善此識善則從自性真實善正因所生復緣善事而起此識則善也若緣惡境界起於識惡此識惡則從無明熏習生因所生復緣惡事而起此識則名惡也惡為無量惡識本善為無量善識本者此初一念善惡之識熏習之功各生無量善惡習果也初一念金剛終一念於中生不可說不可說識成眾生色心是眾生根本色名色蓋心名識蓋想蓋受蓋行蓋蓋者陰覆為用身名積聚初一念金剛終一念於中生不可說不可說識此意於生死內既無明緣念念起生滅心也故云不可說識此明成眾生因也成眾生色心者辨果文云眾生根本者結初一念識是成眾生本又解初一念者此明相續之始此乃無始為始金剛終一念者若小乘分段終大乘變易終也色名色蓋下第二略出五陰名蓋者下第三釋名廣解蓋者陰覆為用身名積聚假名之身為五陰所成故云積聚大王此一色法生無量色眼所得為色耳所得為聲鼻所得為香舌所得為味身所得為觸堅持名地水名潤火名熱輕動名風生五識處名根如是一色一心有不可思議色心此一色法生無量色者依成實十四種色為色陰陰蓋眾生不能得出離生死初明五塵色次明四大色次明五根色文相甚顯如是一色下總結色心有不可思議色心大王凡夫六識麁故得假名青黃方圓等無量假色法聖人六識淨故得實法色香味觸一切實色法眾生者世諦之名也若有若無但生眾生憶念名為世諦大王凡夫六識下第四簡凡聖色麁細分別凡夫六識總相聚法故言得假名上青黃聖人分別四微等故言得實又云聖人緣法界六識得真實法也眾生者世諦之名下第五明眾生一切法屬世諦文有三初總標一切屬世諦第二相續假下明三假屬世諦第三大王下明諸佛賢聖稱境而知皆如幻有結屬世諦前總中有二初明一切法皆如空花悉屬世諦二無佛出世前下明立因緣名字就前有二初明眾生若有若無皆如幻化名為因世諦假誑幻化故有乃至六道幻化眾生見幻化幻化見幻化婆羅門剎利毘舍首陀神我等色心名為幻諦幻諦法無佛出世前無名字無義名幻法幻化無名字無體相無三界名字無善惡果報六道名字假誑幻化故有乃至六道亦如幻化名為無果以眾生虛妄憶想為假誑所成故有人天六道之名若達此妄本來不有故云幻化見幻化也二婆羅門下明貴賤皆如幻化悉入世諦又解前明凡夫取假色為實次幻化見幻化下明聖人知假色是虛此文應言幻師見幻而言眾生者此是佛眾生也第二立因緣名字中有二初明無佛出世無一切因緣名字大王是故諸佛出現於世為眾生故說作三界六道名字是名無量名字如空法四大法心法色法相續假法非一非異一亦不續異亦不續非一非異故名續諦二大王下明佛出世為眾生立一切世界六道無量種種色心等名字可知第二明三假屬世諦一相續假者與成實師異若見諸法是一是常見若見諸法念念異是斷見離此二見知前法生後後法法次第生法此明因緣續義故文云一亦不續異亦不續絕於前後故故不相續也相待假法一切名相待亦名不定相待如五色等法有無一切等法一切法皆緣成假成眾生俱時因果異時因果三世善惡一切幻化是幻諦眾生相待假者有二亦名別待亦名通待如長短老少好惡名為別待如長待不長一切萬物皆不定不長外隨待一物故云不定亦名通待緣成假者即因成假四塵成四大四大成五根五根成眾生故緣成文云五色者云五根為五色亦云青黃赤白雜色為五色文云俱時因果現在五果三因名俱時因果異時因果者過去二因望現在五果名異時又云俱時因是緣因異時因是生因若約外法梁椽成舍名俱時十二時成日名異時因果大王若菩薩如上所見眾生幻化皆以假誑如空中華十住菩薩諸佛五眼如幻諦而見菩薩化眾生為若此時諸有無量天子及諸大眾得伏忍者得空無生忍乃至一地十地不可思議德行第三大王下明諸佛菩薩五眼亦名世諦文云若菩薩如上所見眾生幻化如空中花眾生本來無所有以虛妄而有譬如空花諸佛五眼如幻諦而見如境而知如理而知照緣觀並󱆌故云為若此也時諸有無量下答問中大段第三聞法獲益初諸天子下明得道人伏忍下明得益差別地前三賢名伏忍空忍者四地已上順無相空以七地已上名無生忍初三地信忍略不說之初地名一地至法雲名十地廣大如虛空名不可思議德行也此品所以而來者上觀空教化明實智方便皆空不二亦可了護因護果畢竟無差起如幻化以化眾生化不孤起必有所觀境界教境界教是何所謂二諦二諦者真俗非一名為二即不虛名諦故云二諦品二諦之義佛法大宗若欲委論境之與教諸解非一不能具述今言二諦者以因緣空有為世諦因緣有空為真諦至論諸法本來不二為因緣故說言二耳就此中一品有三番問答論辨二諦不二即為三別第一問答正辨二諦不二第二問答明說法不二第三問答正辨法門不二就前問答中有二初問後答就初問中有三一問二難三結問正辨二諦有無文言第一義諦中有世諦不此正是問也爾時波斯匿王白佛言第一義諦中有世諦不若言無者智不應二若言有者智不應一一二之義其事云何若言無者智不應二方便智實智若言有者聖人智不應一若論其理不一不二若定為一凡夫見俗而應見真若定有者智不應一此正難也一二之義其事云何此正結問也但一二之言既難所以月光有問故言一二之其事云何佛告大王汝於過去七佛已問一義二義汝今無聽我今無說無聽無說即為一義二義故諦聽諦聽善思念之如法修行七佛偈如是佛告下第二佛答也就答中有三初長行歎問二引七佛偈為證第三大王下長行正報其難初長行歎問有三初歎問二略示義宗三誡勅初歎問出王本行願先已於過去論一二義竟今何故更問此事汝今下第二略示義宗汝今無聽我今無說者如幻無所說何須汝聞故言無聽聽者如幻人無所聽何須我說如是無聽無說而不防聽說宛然一二之義亦爾故淨名云夫說法者無說聽法者無聞若心存聽說即是二見豈得與此經相應諦聽諦聽下第三誡勅勸修依三慧而修行方能達解一二之義也諦聽諦聽者即是聞慧善思念之即是思慧如法修行即是修慧第二引七佛偈有八行半分為四別第一三偈約因緣空有以明二諦不二第二有三行約情解見一二以明二諦不二第三有兩行就譬以明二諦不二第四半行結勸屬人初三偈即為三別初偈標因緣空有二諦章門次偈解釋第三偈結初偈上半約有空以明真諦下半偈約空有以明世諦無相第一義無自無他作因緣本自有無自無他作法性本無性第一義空如諸有本有法三假集假有無無諦實無寂滅第一空諸法因緣有有無義如是無相第一義者此辨真諦也如來說法前後不同先說世諦後明真諦此明從淺入深自有先說真諦後明俗諦此明宗歸有本無相者實相之理絕於有無名為無相物莫能測名第一仲󱅪所以名之為義無自無他作者本來無相豈是今無既言本無相何忽有造作故云無自無他作依如西域九十五種外道以四作往收義無不盡故涅槃云非自作非他之所作亦非共作非無因作是故勝出諸外道此經只有二種存略故耳因緣本自有者明因緣空有為世諦因緣本自有豈是今有既言本有故言無自無他作故大智論云十二因緣是誰所作佛言非佛作非菩薩作非一切聖人所作故云無自無他作也法性下一偈為二上半釋前上半下半釋前下半法性本無性者即是前無相第一義諸法實相名為法性法性以無性為法性此是對性說無性若無有性亦無無性第一義空如者即是第一義空以無依無得故名空如諸有本有法者釋前因緣本自有三假集假有者此明無體藉他故有也第三偈無無諦實無還結前無相第一義寂滅第一空結無自無他作諸法因緣有結前因緣本自有有無義如是總結前十一句也有者結前三偈下半明有無者結前三偈上半明無故云有無義如是也又釋無無諦實無者二無遣二實故云無無諦實無寂滅第一空者有自體本無故云寂滅第一空一切有為法皆依六因四緣生故言諸法因緣有又解無無諦實無者一無去於上諸有一無去於上無故云無無也諦實無智照如實智故云諦實無寂滅第一空者寂滅法中最精絕四句離百非不同二乘斷空故云第一空諸法因緣有有無義如是者總結上也又解無無者一無無世諦一無無真諦也有無本自二譬如牛二角照解見無二二諦常不即解心見不二求二不可得非謂二諦一非二何可得於解常自一於諦常自二通達此無二真入第一義有無本自二下第二有三偈就一異約情解以辨二諦不二初偈略明一二第二偈解釋第三偈結歎初偈為二上半約二情明二諦下半約觀解明不二上半初句法說次句譬說有無本自二者有即非無無即非有故言本自二何以得知有無下句譬云如似牛二角二角相別似於有無義不相即同在一頭似有無體一照解見不二下下半約觀解佛菩薩心內達照諸法畢竟清淨何曾二不二為對於二故云照解見不二有人云見不二即是一此是一異之見豈是照解二諦常不即者還約二情故云不即第二偈約達解之心以釋前偈於緣見一二解心見不二者釋前偈上句前即於緣見有無今辨了悟此有無之二於解即不二求二不可得者釋第二句譬說但迷故說二譬之二角變迷成解此二本來不二求二畢竟無從故云不可得非謂二諦一者釋前下半初句照解見無二本對二說無二其二既無豈得存一故云非謂二諦一以此而推無二豈得還同一見非二何可得者一既不可得何況二耶第三行結歎上半結前於解常自一者結前解心見不二此一對二說一莫作一解於諦常自二者結前有無本自二又解於解常自一者二諦體一於諦常自二者結其義異通達此無二者下半歎益明內外並󱆌有無雙寂無依無得平等清淨故云通達此無二真入第一義世諦幻化起譬如虛空華如影三手無因緣故誑有幻化見幻化眾生名幻諦幻師見幻法諦實則皆無名為諸佛觀菩薩觀亦然世諦幻化起下第三有兩偈約譬明二諦為二初一行半明世諦人法同於幻化後幻師下半行約譬明真諦世諦幻化起譬如虛空華者明世諦虛誑不實喻若空華但誑肉眼妄見為有如浮雲電如風送火譬如空華無所有如影三手無因緣故誑有者此是無因緣但有虛假之名而無其實也幻化見幻化者眾生體是其幻復染幻塵名幻見幻也眾生名幻諦者世諦也上明法幻今明人化也幻師見幻法者下半明真諦諸佛菩薩譬幻師三界虛妄是幻法諦實則皆無者迷故見有變迷實照則知皆無對有說無有息無消緣觀俱寂也名為諸佛觀下第四半偈舉觀結屬人初句就果人知於二諦故云名為諸佛觀第二句就因人知於二諦故云菩薩觀亦然也大王菩薩摩訶薩於第一義中常照二諦化眾生佛及眾生一而無二何以故以眾生空故得置菩提空以菩提空故得置眾生空以一切法空故空空何以故般若無相二諦虛空般若空於無明乃至薩婆若無自相無他相故大王下第三正釋其所難明二諦不二於中有三初舉果對因以明二諦不二第二五眼下偏就果以釋不二第三菩薩未成佛下雙結因果以釋不二就初舉果對因中有二初約菩薩能化見不二照凡夫二乘所見二諦佛及下廣明所化眾生及法悉空不二初能化文云菩薩於第一義中常照二諦化眾生者於中道一實諦內常照空有二諦化眾生所言常照二諦者即大悲般若化眾生以波若故在生死而不著則異於凡夫以大悲故不住涅槃異於二乘不捨生死異於二乘不捨涅槃異於凡夫故言常照二諦化眾生舊云第一義不說俗是何言哉佛及下二廣明所化眾生及法悉空不二就中有二初明生空後辨法空生空文言佛及眾生一而無二者佛及眾生本來寂滅同無所得故云一而無二虛妄分別見眾生為因地佛為果地達觀之上體知佛及眾生本來寂滅故云一而無二此無二者是因緣假名對破二見言一二息一消一藥病俱遣亦是遣無遣有何以故下釋以眾生空故得置菩提空眾生與菩提同無所得眾生如與菩薩如無異故言置非是兩物相置也次明法空文言以一切法空故空空一切法空者總標諸法空也法門無量不可具出今總標一切攝無盡故云一切法空故為眾生無始已來滯有情深今借空智以遣有復滯於空今以空治空故名空空故智論十八空中破內空外空內外空竟次明空空以空治前三種空故云空空又解一空空於智一空空二諦法也何以故下釋二空文言般若無相者釋其智空以智無生相名之為空文言二諦虛空者釋其二諦法空以一切畢竟清淨故言虛空文言波若空於無明者因緣之法本性自空不須智推然後明空但眾生虛妄不知故復假智照得空故涅槃云諸法雖空要因菩薩修空見空也乃至薩波若無自相無他相者內盡於觀名為無自外清諸緣名為無他也五眼成就時見無所見行亦不受不行亦不受非行非不行亦不受乃至一切法亦不受菩薩未成佛時以菩提為煩惱菩薩成佛時以煩惱為菩提何以故於第一義而不二故諸佛如來乃至一切法如故五眼下第二偏就果地以明能見所見不二文言見無所見者此見是無見之見言無所見者諸法本來清淨何所見耶而言見者隨俗故無過法華明佛眼見六道眾生大品明五眼不見眾生法華即無見之見大品即見之無見此經舉所見之非無以顯能見非有行亦不受者大品無受三昧具有五句此中正有四句若將乃至一切亦不受即是第五句行亦不受者大智論云行亦不受者治其有見不行亦不受者除其無見說無為治有非謂有此無說有以除無非謂有此有談無未曾無說有未曾有對治因緣故有此說欲使兩見之徒俱詣正觀夷有無均生滅亡道俗泯二際故云行不行等皆不受亦不受有亦不同無無二過故非行非不行者有因尚不得何況無因一切法亦不受者依大智論即是不受亦不受也菩薩未成佛下第三雙結因果不二文言菩薩未成佛時以菩提為煩惱者譬如結巾為㝹解者見巾妄者見㝹亦如病者食甜為苦病差以向苦為甜更無別異法由妄故見不生死為生死煩惱亦爾迷故菩提即是煩惱悟之煩惱即是菩提迷故則四方易位悟也則廓爾無遺何以故下釋上煩惱即菩提於第一義而不二者煩惱與菩提同無所有云不二諸佛乃至一切法皆絕心行故稱為如第一問答竟白佛言云何十方諸如來一切菩薩不離文字而行諸法相大王法輪者法本如重誦如受記如不誦偈如無問而自說如戒經如譬喻如法界如本事如方廣如未曾有如論義如是名味句音聲果文字記句一切如若取文字者不行空也二白佛言下第二問答明說法不二有二初問後答就初問中有二意初問意言云何上說菩薩於第一義諦中常照二諦化眾生第一義諦中有何所化而言佛菩薩常說十二部經化眾生不離文字而得解脫文字即寂若為行諸法相云何第一義中化眾生二遠取上問前空品明護佛果護十地第一義中無能護所護云何護佛果護十地化眾生也第二答中有四初明所說十二部經如第二大王如如下明三種佛性若菩薩下第三出修之方法大王若菩薩護佛下第四結就初有二前約十二部經明二諦教如是名味句下次勸依文字取如莫取名字十二部經者法輪即法本如西土名修多羅此名法本謂詮理之本亦可與十二部經為本言法本如者明諸法本來是如如者不一不二之異名非但真諦是如只世諦亦如今文正爾以隨俗方便故名世諦即此世諦體本來不可得名之為如餘十一部例然不同舊說法本是世諦如是真諦此是真俗二見耳豈是約二諦以明如重誦如者此間語梵本名祇夜以偈重誦前長行中義受記如者此間語外國名和伽羅那以記說未來世得佛果故成實論明解義經以其問答解釋明因得果故不頌偈如者此間語梵本名伽陀以汎爾偈說不頌長行故無問而自說如者此間語西土名優陀那以不待請說故戒經如者此間語梵本名尼陀那此是因緣經以因事制戒故譬喻如者外國名阿波陀那以藉事說法故法界如者西土名伊帝曰多伽此間應云本事佛說法界畔亦云以說過去十八界事故本事如者外國名闍陀伽此間名本生經以說自身本生事故前本事經說自他十八界故方廣如者外國名毘佛略以說法空方廣理故未曾有如者外國名阿浮陀達摩以說神通變化事故論議如者外國名憂婆提舍以問答辨理故是名味句下大段第二明依文字取如不取名字也就中有五一名味句是應說二音聲是正說音聲者一胸二喉三咽四舌根五齒六脣七鼻八頂由此動方有音聲說也三果報是能說四一切如即是所說依此說實無法可說故金剛波若云無法可說是名說法五若取文字者舉失顯得以執文字作解不達文字性離故名不行空也大王如如文字修諸佛智母一切眾生性根本智母即為薩婆若體諸佛未成佛以當佛為智母未得為性已得薩婆若三乘般若不生不滅自性常住一切眾生以此為覺性故大王如如文字下答問中第二明三種佛性初現常佛性二當常佛性三了因佛性佛性非當現而約緣當現不同故有三種之說若無依無得隨緣說者無過若執當現是定實者即成諍論初現常文言如如文字修諸佛智母一切眾生性根本智母即為薩婆若體者以前聞十二部經如故知文字即是如如即是波若波若為佛母故云智母言一切眾生性根本智母者知眾生性不可得即如故云即為薩婆若體達解眾生與薩婆若不一不二何當何現破當故說現耳諸佛未成佛下第二明當果佛性何以得知文云諸佛未成佛當佛以為智母未得為性故知當有非現有現有者有隱性當無者無當性故知顯故名當隱故名現論其實性體絕諸非當非現現以因緣故說當說現耳已得下第三明了因佛性明三乘波若了出不生不滅以得波若正觀體知生者不生滅者不滅故云自性常住一切眾生虛妄因緣輪迴六趣體知虛妄無從即是不生不滅故云以此自性常住為覺性也若菩薩無受無文字離文字非非文字修無修為修文字者得般若真性般若波羅蜜大王若菩薩護佛護化眾生護十地行為若此若菩薩下答問中第三出修之方法有二初出修方法文言無受無文字離文字非非文字修無修為修文字者者以知文字性離心無所依文理並󱅤修不修俱寂故云非非文字修文字也二為修文字者下明體知上修之方法體知波若修故得名性波若以無得為得實無所得也大王若菩薩護佛果下答問中第四結上護化眾生護十地行能護所護亦同修之方法也護佛者護果護十地行者護因護化眾生者利他行也白佛言無量品眾生根亦無量行亦無量法門為一為二為無最耶大王一切法觀門非一非二乃至無量一切法亦非有相非非無相若菩薩見眾生見一見二即不見一不見二一二者第一義諦也白佛言無量品眾生下第三問答明法門不二就中有二初問次答初月光舉所化眾生無量品明其人別根亦無量明其根別行亦無量明其行別此三既異未知能化法門為一為二為無量也大王一切法觀門下第二佛答中有三第一正答法門不二大王七佛說下第二歎教勸修明經功德大王此經下第三定經名字勸令受持就初正答法門不二中有四初正答前問明法門不二從若菩薩下二舉非顯是以釋前問從大王若有若無下第三明諸諦教門攝一切法皆歸於空從眾生品品下第四結酬前問初正答問中文云大王一切法觀門下答前三句非一答初問非二答前第二問乃至無量答第三問應云非無量而言乃至無量者欲顯非無量之無量一二義既非無量亦爾互文現意耳一切法亦非有相下重舉絕四句釋前一切法觀門經家存略直標破有無二句餘句可知亦非有相者破有相非非無相者即是第四句破非無相故言非非無相有人言非非者是誤應云非無相此是不識經耳第二若菩薩下舉非顯是先舉非文云若菩薩見眾生者即著我人也見一見二者即同僧佉衛世師一異之見也次明顯是文云一二者第一義諦也以知正因緣之一二畢竟清淨無依無得知此一二相寂滅故云第一義諦也大王若有若無者即世諦也以三諦攝一切法空諦色諦心諦故我說一切法不出三諦我人知見五受陰空乃至一切法空眾生品品根行不同故非一非二法門第三大王下明諸諦空中有三初明世諦次明三諦攝法三明世諦終歸空也初世諦文云若有若無者此意明凡夫定執有無故名世諦也次明三諦攝法文云一切法空諦者三藏師云諸法本性為空諦也凡夫色麁顯據色為端名為色諦三乘人修道無漏心名為心諦若義論生死涅槃各有三諦生死三者天人四大色是色諦八識心是心諦於生死上無涅槃是空諦涅槃三者天人真實色是色諦二真實心名心諦無生死四顛倒名空諦也教雖說三理非三也我人知見下第三明世諦還歸於空眾生品品下第四總結酬上問眾生品品者酬前無量品眾生根者酬上根亦無量行者酬上行亦無量非一非二法門者酬上能化法門為一為二為無量大王七佛說摩訶般若波羅蜜我今說般若波羅蜜無二無別汝等大眾受持讀誦解說是經功德有無量不可說不可說諸佛一一佛教化無量不可說眾生一一眾生皆得成佛是佛復教化無量不可說眾生皆得成佛大王七佛下答中第二段歎教勸修明經功德文有六別初明諸佛道同汝等下第二勸持有無量下第三別列三番佛是上三佛下第四總牒上三佛明說波若分教多少況復下第五校量時諸下第六聞法獲益第一諸佛道同文云七佛所說我今說波若無二無別者通釋釋迦為七佛明已所說同於六佛顯法真正同無所得故無二無別第二勸持文云汝等大眾受持大智論解受持云聞而奉行為受久久不失為持故云受持讀誦解義可解第三舉三番佛化眾生從無量不可說諸佛是第一二從一一佛教化無量不可說眾生一一眾生皆得成佛已來為第二番佛從是佛復教化無量不可說眾生下第三番佛也是上三佛說般若波羅蜜經八百萬億偈於一偈中復分為千分於一分中說一分句義不可窮盡況復於此經中起一念信是諸眾生超百劫千劫十地等功德何況受持讀誦解說者功德即十方諸佛等無有異當知是人即是如來得佛不久時諸大眾聞說是經十億人得三空忍百萬億人得大空忍十地性第四是上三佛下總牒上三種多佛一一佛各說八百萬億偈顯所說既廣今分教少多有三句初分經作八百萬億偈二於一偈中分為千分三於一分中說一分句義不可窮盡第五況復下況信校量文言一念信超十地者一念無所得波若信勝有所得百千劫修行十地功德也文云諸佛等無有異當知是人即是如來得佛不久者佛非當非現破當故云即是如來破現故云得佛不久豈可執當現等當以為諍論耶第六時諸大眾下聞法獲益文云十億人得三空忍者謂空無相無作也言大空忍者在十地內本智證如名大空忍亦云無所得空故云大空忍言十地性者在初地已上聖種性也大王此經名為仁王問般若波羅蜜經汝等受持般若波羅蜜經是經復有無量功德名為護國土功德亦名一切國王法藥服行無不大用護舍宅功德亦護一切眾生身即此般若波羅蜜是護國土如城塹牆壁刀劍鉾楯汝應受持般若波羅蜜亦復如是大王下答問內第三段定經名字勸持文有三初總列經名勸人受持復有無量下第二顯經功能從汝應下第三結勸受持第一列名內云此經名仁王問波若者此經有二名若從能請人為名名為仁王問經二從功能立目名護國經道理通護一切衰惱等事但護國為宗故偏名護國也第二顯經功能令人樂持云復有無量功德者總顯功德廣多下別顯功能有四初護國亦護王身二明護舍亦護人身三即此下結波若是護國四如城下喻顯護國城塹如戒城高顯譬大乘塹在城下外而復小譬小乘皆有防非止惡義牆壁如定安身之用牆廣譬大乘壁小譬小乘刀劍如智慧鉾楯如戒定第三汝應下結勸受持也正說六品中上來三品明能護般若辨經力用生菩薩二利能護佛因果及知四生相寂了語因果本來不二得出世利益已竟於前今此一品明所護國土辨世間利益上空品初十六國王意欲問護國土法用佛先答為諸菩薩說護佛果十地行因緣上來三品諸說觀門明能護般若因而生解內德既圓外化復顯經之威力使國無災民主獲安故名為護所護是何題名為國國者王化封疆名之為國盛辨此義因以標名故云護國品問何故弘此經能護國土答其意眾多今略明三義故能護國土一者般若是佛母能生諸佛今弘宣般若稱可佛心為佛神通之所擁護能使七難不生萬民安樂二者大乘經是菩薩所學由講此經十方菩薩雲集此土聽受大乘以菩薩神通大故能令七難不起三者此大乘經是十方護法天龍鬼神等之所愛敬由講此經天龍神等悉來聽法擁護國土能除七難災障不起故能護國也此品分為五別初明護國行法大王昔日下第二引昔顯今明益非虛大王十六大國下第三勸物修行爾時釋迦下第四得益吾今下第五結就第一段中復有四別初明護國行法二大王國土亂時下明七難正壞國土以為所護三從不但護國已下明護餘臣庶等亦名護福四從不但護福亦護眾難下明護餘人八難就初護國行法中又分為三初勅聽許說二當國土欲下明須護時節三當請百佛下正明護國行法爾時佛告大王汝等善聽吾今正說護國土法用汝當受持般若波羅蜜當國土欲亂破壞劫燒賊來破國時當請百佛像百菩薩像百羅漢像百比丘眾四大眾七眾共聽是經請百法師講般若波羅蜜百師子吼高座前燃百燈燒百和香百種色華以用供養三寶三衣什物供養法師小飯中食亦復以時初文云告大王者誡聽也吾今者許為正說汝當受持下勸王修行也始是答上空品中問護國土因緣二明須護時節文云當國土欲亂者明七難將起壞國惱民故國王修德攘災令萬民安樂文云劫燒未必劫燒也言賊者有二一外劫盜禽獸二內所作諸煩惱賊既有二護亦有二一外即百部鬼神二內所謂功德智慧若內若外皆是諸佛菩薩神力也三明行法中又分為四別初從請百佛下列七種福田明福田闊大二從百師子下標列六種供養之具明供養事三從大王一日二時下第三教其說法儀式四從百部鬼神下明諸善神王聞經歡喜擁護國土初明七種福田一者百佛二百菩薩三百羅漢此等就入涅槃後故但請像以其末世七難急故若就佛在世時亦請佛菩薩羅漢等身四百比丘眾五四大眾一比丘二比丘尼三優婆塞四優婆夷六七眾前四大眾外更加式叉摩尼沙彌沙彌尼為七也七請百法師法師等七種何故皆百略舉圓數以應百部鬼神也二明六種供養具中一百師子坐以佛及法師坐此座上說妙法名師子座二燃百燈三百和香四百種色華五三衣什物什物者三衣鉢坐具剃刀褐子烏子刀子漉水帒鉢帒針筒六小飯中食用此六種供養三寶百高座者以有百法師故燈香華各有百者以供養百佛等故三明說法儀式時大王一日二時講讀此經汝國土中有百部鬼神是一一部復有百部樂聞是經此諸鬼神護汝國土文云一日二時講者午前午後也四明善神護國土文云百部鬼神者三藏師云出金銀仙人義經此經外國不來此仙人領諸鬼神鬼神根本有十部一一部各有十部故云百部也根本十者一大神能化作諸神二童子神摩醯首羅兒犯仙人仙人法不殺小兒故仙人記年十六成大仙必死此言不可勉摩醯力住此兒恒年十四以小兒為部黨害世間小兒若年十五此兒不復害三母神童子乳母也四梵神摩醯首羅面上三目有一切智若失物呪小兒面更生一目直往取物得物還失目五象頭神好障礙他一切善惡事願令不成就六天龍神多貪嗔七羅羅神好犯人天有善惡二健兒八沙神食肉薄福身如沙土九夜叉神有大神通十羅剎神翻名極難言百部者是鬼神王也一一部復有百部鬼神者是前神王眷族也是諸鬼神皆欲得人行般若若不弘宣好為損害由國內講此經諸鬼神等為聞法故悉來護國令無七難由無七難得講得聽故云樂聞此經也明行法竟大王國土亂時先鬼神亂鬼神亂故萬民亂賊來劫國百姓亡喪臣君大子王子王王子百官共生是非天地怪異二十八宿星道日月失時失度多有賊起大王若火難水難風難一切諸難亦應講讀此經法用如上說第二明七難正壞國土七難者一鬼神難二賊難三臣君太子百官難四二十八宿難大王下三災合前為七難此意由國無三寶復不講讀大乘鬼神等無聞正法故惡心滋多惱亂萬民萬民復亂及以衰死故外賊來侵國耳又百部鬼神樂聞正法由其國中不講經故諸鬼神瞋忿故起七難惱亂國二十八宿者角亢弖房心尾箕是東方宿也斗牛女虛危室壁是北方宿也奎婁胃昂畢觜參是西方宿也井鬼柳星張翼軫是南方宿也一方有七四七二十八宿也失度者於上度數錯亂故曰失度也日月失度者天有三百六十五度四分度之一日一日行一度一歲一周天月一日行十三度十九分之七行一月一周天又天道日月所行乃有無量大判有三道謂冬至之日行於南道夏至日行於北道奉秋二分行於中道護難法用同上故云如上說也大王不但護國亦有護福求富貴官位七寶如意行來求男女求慧解名聞求六天果報人中九品果樂亦講讀此經法用如上說大王不但護國下第三明護臣庶等法用有九種福一富二貴官位三七寶如意四行來安穩五男女六慧解七名聞八六天果九人中九品果也九品者九品人上中下各有三品三三合九種上品上中下者上品道種性金輪王中品性種性銀輪王下品習種性銅輪王中品上中下者上品鐵輪王中品粟散王下品小國王下品上中下者上品剎利大姓中品波羅門大姓下品居士大家等大王不但護福亦護眾難若疾病苦難杻械枷鎖撿繫其身破四重禁作五逆因作八難罪行六道事一切無量苦難亦講讀此經法用如上說大王不但護福亦護眾難下第四明護難難有八一疾病苦難二杻難三械難四枷難五鎖難六撿繫七四重五篇等是八五逆等是五逆殺父殺母殺真人羅漢出佛身血破和合僧此八難又八者三途難即三四佛前佛後難五邊地難六聾盲瘖瘂難七世智辨聰難八長壽天難第一大段明護國行法竟大王昔日有王釋提桓因為頂生王來上天上欲滅其國時帝釋天王即如七佛法用敷百高座請百法師講說般若波羅蜜頂生即退如滅罪經中說大王昔日下第二大段引昔類今就中有二初引帝釋王證成波若能護國土如涅槃經引出其事也二從天羅國下引普明證波若能護身命如十王經中說五千國王集引此為證也就初引天王中有四一舉頂生王領奪天國二明帝釋護國行法三頂生即退下明頂生退散四如滅罪經下引經證成此應名涅槃經為滅罪經闍王中說也大王昔有天羅國王有一太子欲登王位一名斑足太子為外道羅陀師受教應取千王頭以祭塚神自登其位已得九百九十九王少一王即北行萬里即得一王名曰普明王其普明王白斑足王言願聽一日飯食沙門頂禮三寶其斑足王許之一日時普明王即依過去七佛法請百法師敷百高座一日二時講說般若波羅蜜八千億偈竟其第一法師為普明王而說偈言大王昔有天羅下第二引普明王為證文有三一明難事二從普明王白斑足下明依經修福明護國行法三爾時法師下聞法悟解第一難事者斑足欲破諸國取千王頭祭塚神文相顯可解第二明行法中文別有三初明普明乞一日暇斑足即許二時普明下請法師說法三其第一法師下就彼一人明說四非常偈前二分文相顯可知就說偈中有八偈為四初兩偈說無常次兩偈說苦次兩偈說空次兩偈說無我劫燒終訖乾坤洞燃須彌巨海都為灰揚天龍福盡於中彫喪二儀尚殞國有何常乾坤洞然者如造天地本起經說天地壽二百萬劫壽盡為劫火燒盡七日凝住過七日天下洞然劫火去上至欲界第六天一劫火盡他方大龍王雨水滅火上至第十梵天盡色界復有一劫旋藍風從他方來吹此天雨水波蕩至上無色界復有劫水盡吹水波即作山川天地初成未有日月星宿諸天飛來日月國土始有也就初兩偈中初二句就天地次兩句約山海次兩句就天龍次一句就陰陽二儀者一陰二陽此之二種能生能成名為二儀言尚殞者明此陰陽雖復生長而念念彫喪故是無常下一句結無常無常多種今略出五種一滅無常捨現報二壞無常和合破散三轉變無常色等變為異四集相無常無實生滅也五自性無常有為之法平等不住也次兩偈明苦即明八苦生老病死輪轉無際事與願違憂悲為害欲深禍重瘡疣無外三界皆苦國有何賴生等者即生苦老苦病苦死苦輪轉無際者輪迴即是行苦事與願違者即是求不得苦亦名愛別離苦憂悲即是壞苦欲深禍重者論云如大海水無邊亦無底能召重苦故云禍重也瘡疣無外者貪欲內心生故瘡疣即身自有故云無外三界皆苦者明苦實樂虛國有何賴者明依報皆苦也苦位有四一欲界不淨故苦二色界退墮故苦三無色界不安故苦四二乘不一向寂靜故苦次兩偈明空有本自無因緣成諸盛者必衰實者必虛眾生蠢蠢都如幻居聲響俱空國土亦如文云有本自無者明自性本來空也因緣成諸者明因緣空也因緣之法由若空華但有假名而無其實也正觀云因緣生法即是空也盛者必衰者此是始終空也眾生虛妄橫計為有諦實而觀始終皆不可得也實者必虛者眾生計我為實實相刀切身無常即壞即是實者必虛也眾生蠢蠢都如幻居者明生空也聲響俱空者明相空響但有相貌無實故云相空聞響者是耳根壞顛倒聽例如空華旋火輪等次兩偈明無我初句就心明無我心非形相故言無形也識神無形假乘四蛇無眼保養以為樂車形無常主神無常家形神尚離豈有國耶假乘四蛇者約色明無我四蛇譬四大也無眼保養以為樂車者此二句約情明無我以凡夫無慧眼保翫此身以為樂車如似無目之象但求食味樂五陰之車也不達無我保養四大謂為有我不知此身假合而有似眾木成車橫計輕苦謂之為樂名為樂車形者四大也神者識神也形神尚離正明無我豈有國耶者舉類顯國空也爾時法師說此偈已時普明王眷屬得法眼空王自證得虛空等定聞法悟解還至天羅國斑足王所第三聞法悟解有二初明自行次明化他自行有二一眷族得解二普明自證虛空等定次明化他有五眾中即告九百九十九王言就命時到人人皆應誦過去七佛仁王問般若波羅蜜經中偈句時斑足王問諸王言皆誦何法時普明王即以上偈答王王聞是法得空三昧九百九十九王亦聞法已皆證三空門定時斑足王極大歡喜告諸王言我為外道邪師所誤非君等過汝可還本國各各請法師講說般若波羅蜜名味句時斑足王以國付弟出家為道證無生法忍如十王地中說五千國王常誦是經現世生報即告九百下一明化餘王時斑足問諸王下二明斑足與諸王同聞法獲益即告諸王下三明悉放諸王各還本國皆弘此經以國付弟下四明斑足出家進行得無生忍五千下第五明五千王得益第二引證訖大王十六大國王修護國之法法應如是汝當受持天上人中六道眾生皆應受持七佛名味句未來世中復有無量小國王欲護國土亦復爾者應請法師說般若波羅蜜經名味句大王十六大國下品中大段第三勸持有三初勸十六國王受持二天上人中下勸六道眾生受持三無量小國王下勸諸小國王受持第三勸持訖爾時釋迦牟尼佛說此般若波羅蜜時眾中五百億人得入初地復有六欲諸天子八十萬人得性空地復有十八梵得無生法忍得無生法樂忍復有先已學菩薩者證一地二地三地乃至十地復有八部阿須輪王得十三昧門得二三昧門得轉鬼身天上正受在此曾者皆得自性信乃至無量空信吾今略說天等功德不可具盡爾時釋迦牟尼下品中大段第四明得益有六種得益不同初五百億人得初地二六欲天八十萬人得性空地在四地已上三十八梵天得無生忍及法樂忍在七地以上四復有先已學菩薩明初地乃至十地五八部神王得十三昧者十一切入也得二三昧者八勝處八背捨也或云一空二無相也又轉鬼神身得天身六現在眾在此會者得自性信者四不壞信也又得空信者入初地也又十信名自性信種性已上名空信也吾今下品中大段第五總結略說如此廣說不可窮盡也正說六品為四上三品明能護般若第二護國一品明所護國土已竟今此品是第三示物供儀令人供養十六國王聞上說般若得益眾多內心慶喜散華供養因以題名故云散華品問供養多種今何故散華答供養雖多不出三種一敬供養謂香華等二利供養謂衣服等三修行供養謂六度四攝等此品多明恭供養修行供養也此品文為六段初明十六國王聞法歡喜散華供養時諸國王下第二發願佛告大王下第三如來述成時佛下第四現神力佛現神足下第五時眾得益諦聽諦聽下第六結爾時十六大國王聞佛所說十萬億偈般若波羅蜜歡喜無量即散百萬億行華於虛空中變為一座十方諸佛共坐一座說般若波羅蜜無量大眾共坐一座持金羅華散釋迦牟尼佛上成萬輪華蓋大眾上就初散華中有四初散百萬億行華者地前三十心華二復散八萬四千波若波羅蜜華初地已下十地華三復散妙覺華佛地華也四諸天人散天華就前三十心行華中有四初明十六國王聞上說般若歡喜即散百萬億行華二華於空中變成一座十方佛共坐一座說般若三無量大眾共坐一座持金羅華散釋迦上四金羅華變成萬輪華蓋大眾也問何故一時間諸華變轉自在如此答以般若故於一無所得心內作種種名不可以相心而求若約勸解其事眾多不可具出下云諸華例爾也復散八萬四千般若波羅蜜華於虛空中變成白雲臺臺中光明王佛共無量大眾說般若波羅蜜臺中大眾持雷吼華散釋迦牟尼佛及諸大眾第二地上行華文有三初明散華變成白雲臺二明臺中光明王佛說般若三臺中大眾持雷吼華散釋迦及大眾也復散妙覺華於虛空中變作金剛城城中師子吼王佛共十方佛大菩薩眾論第一義諦時城中菩薩持光明華散釋迦牟尼佛上成一華臺臺中十方諸佛說不二法第三佛地散妙覺華中文有五初明散妙覺華二華於空中變作金剛城三城中師子吼王佛共十方佛大菩薩論第一義諦四時城中菩薩持光明華散釋迦佛成一華臺五臺中十方佛說不二法也及諸天人亦散天華於釋迦牟尼佛上虛空中成紫雲蓋覆三千大千世界蓋中天人散恒河沙華如雲而下第四諸大眾天人散華有三初散天華釋迦上二華於空中成紫雲蓋覆三千大千世界三蓋中天人散恒沙華此等若就事是敬供養若約行即修行供養問前後四番散華變成華蓋等何故於中有佛說法有不說法者答諸佛方便約緣不同不可定准第一明散華供養訖時諸國王散華供養已願過去佛現在佛未來佛常說般若波羅蜜願一切受持者比丘比丘尼信男信女所求如意常行般若波羅蜜時諸下品中大段第二發願就文有二初時諸天國王願三世諸佛常說般若二願一切受持者下願四眾所求如意常行無所得般若也佛告大王如是如是如王所說般若波羅蜜應說應受是諸佛母諸菩薩母神通生處佛告下品內大段此第三如來述成就文有二初述可故云如是如是二如王所說下勸應說應受持歎般若諸聖之本有三句是一切諸佛母一切菩薩母一切神通母時佛為王現五不思議神變一華入無量華無量華入一華一佛土入無量佛土無量佛土入一佛土無量佛土入一毛吼土一毛吼土入無量毛吼土無量須彌無量大海入芥子中一佛身入無量眾生身無量眾生身入一佛身入六道身入地水火風身佛身不可思議眾生身不可思議世界不可思議時佛為王下品中第四神力現五不思議即為五別第一華變不思議一華入無量者少能入多無量入一者多能入少故皆不思議神力也二佛土不思議無量佛土入一佛土能變多土入一土故三毛吼不思議少能容多故四須彌大不思議多能入芥子故五眾生不思議無量眾生入一佛身故五種神通稱不思議者無得正觀之異名也佛現神足時十方諸天人得佛華三昧十恒河沙菩薩現身成佛三恒河沙八部神王成菩薩道十千女人現身得神通三昧善男子是般若波羅蜜有三世利益過去已說現在今說未來當說佛現神足下品中大段第五明得益有二初別明四種人得益二善男子下總舉波若有三世利益別明四眾內即為四別一十方天人得佛華三昧者此是華嚴三昧第十地得之二十恒河沙菩薩得成佛身三三恒河沙八部神王成菩薩道初地以上四十千女人現身得神通謂五神通也善男子下總舉般若明三世利益諦聽諦聽善思念之如法修行諦聽諦聽下品中大段第六勸依三慧結勸修行也此品明十三法師開而奉行為受久久不失為持因以題名故言受持品正說六品為四今是第四明弘經人德行相貌勸將來依憑學經就文有二初月光疑問從大牟尼下第二答初問中有二初月光從前品生疑白佛言下第二正問末代持法人就前疑問中初覩瑞疑念次即發言諮請爾時月光心念口言見釋迦牟尼佛現無量神力亦見千華臺上寶滿佛是一切佛化身主復見千華葉世界上佛其中諸佛各各說般若波羅蜜所言月光者性月名波斯匿而言月光者當是受法已後更立光字故云月光也次發言者見釋迦神力復見寶滿如來化身佛主復見千葉上佛各各說般若此三處佛為一為異白佛言如是無量般若波羅蜜不可說不可解不可以識識云何諸善男子於是經中明了覺解如法為一切眾生開空法道白佛下正問就中有二初正問所說般若甚深無量次云何下結問意就前正問中有三句歎般若甚深一過言說故云不可說言語道斷故二過相心境界故言不可解深而無盡故三過覺觀故云不可以識識非思慮境界非緣慮之所達也云何下次結問意法相如是絕緣忘觀云何解了令一切眾生得入空道開空法道者達有本空故名開空即空能通名道故云開空法道也大牟尼言有修行十三觀門諸善男子為大法王從習忍至金剛頂皆為法師依持建立汝等大眾應如佛供養而供養之應持百萬億天華天香而以奉上大牟尼下第二佛答有三初正答問佛告月光我滅度後下第二勸持時諸大眾及阿須輪王下第三明時眾得益就前正答中有三初略答善男子其法師下第二廣答善男子如是如是下第三總結十三法師功能就前略答中有二初佛答勸修觀門略歎其德文云十三觀門者謂三賢十聖為十三前四忍各有三品以為十二寂滅下忍為十三從習忍已下第二辨位習忍者即習種性至金剛頂者即第十地標初舉後中間十一略具列依持建立者明十三種合可依止汝等下第三勸大眾如法供養文云應如佛供養者教其重敬供養也故二諦品云一念信般若當知是人即是如來況十三法師不應如佛供養也善男子其法師者是習種性菩薩若在家婆差憂婆差若出家比丘比丘尼修行十善自觀己身地水火風空識分分不淨復觀十四根所謂五情五受男女意命等有無量罪過故即發無上菩提心常修三界一切念念皆不淨故得不淨忍觀門住在佛家修六和敬所謂三業同戒同見同學行八萬四千波羅蜜道善男子其法師下第二廣答十三忍即為十三段就初習忍有三第一內凡伏忍初習忍十住也第二善男子習忍下舉失顯得更解三十心前外凡夫十善菩薩第三是定人者下顯得還結習忍位也就初習忍有八句文初標忍名位文云是習種性菩薩也第二別明四部眾在家二眾名優婆塞優婆夷有本云波差優婆差外國語音不同有此異耳此間名善宿男善宿女亦云善男子善女人出家二眾者一名比丘此名破煩惱二名比丘尼此名為女第三修習德行文云修行十信十信者即前教化品伏忍下品十種心十信者一精進心乃至第十迴向心第四作六大觀四大空識也第五作十四根觀五情根五受根男女意命此十四是生死根本故成實論名往來根生死過患故菩薩先須觀之三無漏根入聖位非過不須觀之信等五根不斷善根亦不觀也是故二十二根中除八根但觀十四喜樂捨意此四雖通漏無漏是染污根本所以不除也第六發菩提心者智度論云五種菩提是第五無上菩提心也涅槃經四種菩提發第四上上觀菩提也大品經三種菩提第三佛菩提心也第七常修三界忍者觀三界念念皆不淨是諸漏本無一念淨處即得不淨忍也以作上來諸觀名佛弟子故云住在佛家也第八修六和敬與物同修名之為和共相受德目之為敬三業同修為三同戒同見同學八萬四千度名六餘經以同利利為六也善男子習忍以前行十善菩薩有退有進譬如輕毛隨風東西是諸菩薩亦復如是雖以十千劫行十正道發三菩提心乃當入習忍位亦常學三伏忍法而不可字名善男子下習忍內大段第二更解三十心前外凡十善舉失顯得也就文有六句初法說明外凡菩薩行十善由有進退譬如下第二舉輕毛喻善趣見理未明數數退大住小乘似彼輕毛隨風動轉不能正住是諸菩薩下第三合喻雖以十千劫下第四明十千劫有所得心行十正道亦不得進位也發菩提心下第五明發無所得心得入習忍位也亦常學下第六結是不定人不可名字也是不定人是定人者入生空位聖人性故必不起五逆六重二十八輕佛法經書作反逆罪言非佛說無有是處能以一阿僧祇劫修伏道忍行始得入僧伽陀位是定人下習忍位中第三大段顯得還結習種忍也就文有三初得生空位此人得人空無我解也亦名假名空必不起下第二明離過五逆如前說六重者四重加沽酒為五不說四眾罪過為六二十八輕者出善生優婆塞經第一不供養父母師長二者耽樂飯酒三者不能瞻身病苦四者有乞食不能隨多少與而令空去五者若比丘比丘尼長老尊宿處優婆塞等不須禮拜問訊六者若見四果犯戒生憍慢心七者月月不能持六齊受八支戒八者四十里有講法處不往聽九者受招提僧臥具床座十者疑水有虫故飲十一險難之處無伴獨行十二無伴獨宿尼寺十三若為財命打罵奴婢僮僕外人十四若殘食施四部眾十五若畜猫狸十六畜養象馬牛驢一切禽獸不作淨施十七若不儲僧伽梨衣鉢盂錫杖十八若為身田作十九不得自為身命若作市易斗秤賣物一說價已不得前却捨賤取貴二十若在非處非時行欲二十一商賈販賣不輸官稅盜棄而去二十二若犯國制二十三得新菓菜不先奉三寶先自受用二十四僧若不敢說法讚歎輒便自作二十五若在沙彌比丘前行二十六僧中行食不得撰擇取美過分而取二十七不得養蠶二十八行路之時遇見病者不住瞻視方便付囑而捨去佛法經書作反逆罪言非佛說者於佛法真佛說言非佛說實非佛說言是佛說者無有是處以一阿僧祇者從善趣初心至滿心習種位合逕一阿僧祇也始得入僧伽陀位者第三段結習忍位也外國名僧伽此方名習種性又義翻名為離著地以不著人我故也問習種性更有異名復有別稱答瓔珞經明有六名在性名習種性在信名堅信在忍名信忍在慧名聞慧在定名習相定在觀名住觀問云何名十住答一名發心住二治地住三修行住四生貴住五方便具足住六正心住七不退住八童真住九法王子住十灌頂住位內王名銅寶瓔珞復次性種性行十慧觀滅十顛倒及我人知見分分假偽但有名但有受但有法不可得無定相無自他相故修護空觀亦常行百萬波羅蜜念念不去心以二阿僧祇劫行正道法住波羅陀位復次性種下第二明中忍文有八句一標名二出行德三滅惑四知俗五修觀六辨行多少七修行時節八結名第一標名文云性種性也第二出行德文云行十慧觀十慧即前教化品十止心也四意止為四即四念處三善根為七即慈施慧三意止為十三意止者所謂三世忍過去因忍現在因果忍未來果忍也第三滅惑文云滅十顛倒十顛倒者常樂我淨四對四依止三煩惱顛倒對三依止過去因忍對因倒未來果忍對果倒現在因果忍對因果倒也或可如地持論發心品中說十種煩惱為十倒也我我所通障十地性種人少分滅也第四知世諦假有非實文云分分假偽不可得也第五空觀文云無自他相修護空觀觀我人無有自他相故空即三空觀門具足未得名修已得名護第六辨行少多文云常行百萬波羅蜜念念不去心者以無間修故不去離心也第七修行時節文云以二阿僧祇也第八結名波羅陀位者此名性種性三藏師云義翻為守護度所習諸行能堅守不失也從善趣初心至性種位時逕二阿僧祇劫也瓔珞經有六名在性名性種性在堅名法堅在忍名法忍在慧名思惟慧在定名性定在觀名行觀問云何名十行答一歡喜行二饒益行三無瞋恨行四無盡行五離癡亂行六善現行七無著行八尊重行九善法行十真實行也位內王名銀輪王復次道種性住堅忍中觀一切法無生無住無滅所謂五受三界二諦無自他相如實性不可得故而常入第十第一義諦心心寂滅復次道種下第三明上忍有六句初標名二行德三觀解四為物受生五修行時節六結位第一標名名道種性第二行德文云住堅忍中即前教化品十堅心十堅者一戒忍二知見忍三定忍四慧忍五解脫忍六三界因果空忍七無願忍八無相忍九無常忍十一切法空無生忍第三觀解文云觀一切法無三相所謂以知五受三界二諦無自他相如實性者無所得不二性也以知諸法無所有故云不可得文云常入第十第一義諦者牒前五受為五三界為八世諦為九真諦為十也從前觀向後故言常入第十第一義諦也心心寂滅者前觀諸境無生今明能緣之心亦寂滅也而受生三界何以故業習果報未壞盡故順道生故復以三阿僧祇劫修八萬億波羅蜜當得平等聖人地故住阿毘跋致正位第四為物受生文云而受生三界何以故下釋受生意以業習未盡故地前三賢菩薩為物受三途生以無始願為因大悲為緣發願入三途教化眾生也第五明修行時節文云三阿僧祇劫修八萬億諸度將入初地故云當得平等聖人地第六結位阿毘跋致正翻為不退也道種性例前有六名在堅名堅修在忍名修忍在慧名修慧在定名慧定在觀名向觀十迴向者一離眾生相迴向二不壞迴向三等一切佛迴向四至一切處迴向五無盡功德藏迴向六平等善根迴向七等觀眾生迴向八如相迴向九無縛解脫迴向十法界無量迴向也瓔珞經名金輪王復次善覺菩薩摩訶薩住平等忍修行四攝念念不去心入無相捨滅三界貪煩惱於第一義諦而不二為法性無為緣理而滅一切相故為智緣滅無相無為復次善覺下次明信忍就初地又有十段初標名二歎地功德三明空有兩解四滅惑五得二無為六解法方便七明二智成就八進行九結位十以四大藏益物第一標名者文云善覺菩薩也第二歎地德行文云住平等忍初地證信空有并觀故云平等忍第三明空有兩解文云修行四攝即有解入無相下即空解第四滅惑文云滅三界貪煩惱第五明得二無為文云於第一義而不二滅一切相是數滅無為住初忍時未來無量生死不由智緣而滅故非智緣滅無相無為無自他相無相無無相故無量方便皆現前觀實相方便者於第一義諦不沈不出不轉不顛倒遍學方便者非證非不證而一切學住初忍下未來生死不起即非數緣滅無為無自無他相者由自故有他自無故他亦無一無遣自一無遣他二無雙遣故名無無相也第六釋法方便文有六子句一實相方便二遍學方便三迴向方便四魔自在方便五一乘方便六變化方便第一實相方便者文云於第一義諦而不沈不出二乘沈空凡夫沈有動轉顛倒也菩薩於實相無有沈出故不顛不倒也第二遍學方便者文云非證非不證菩薩空有並觀齊行不二故云非證非不證而一切學者明大小遍學名一切學也迴向方便者非住果非不住果而向薩婆若魔自在方便者於非道而行佛道四魔所不動一乘方便者於不二相通達眾生一切行故變化方便者以願力自在生一切淨佛國土如是善男子是初覺智於有無相而不二是實智照第三迴向方便者文云非住果非不住果而向薩婆若有三種迴向一迴因向果所有善根向薩婆若果二迴果向因與一切眾生共也三者迴向無所得故離相也非住果者不住人天二乘果非不住者住初地已上四種果調柔果發趣果願智果攝報果又非住者不住四果非不住者住薩婆若果也第四魔自在方便者文云於非道而行佛道四魔所不動同魔而行佛道魔不能壞表二義一者欲引邪入正二明邪正不二解魔事無所有即是佛事四魔者煩惱魔陰魔死魔天魔也欲明初地菩薩能降伏四魔故云不為所動也初地菩薩斷初地惑故離煩惱魔得法身故離陰魔得道法力故離死魔得不動三昧故離天魔若依大集經四諦三空四念處等治四魔如此等示行非道通達佛道也第五一乘方便者文云不二相通達眾生一切行故唯行一大乘不二法門以化眾生也第六變化方便者文云願力自在生一切淨佛國土起身通益物也願力者是起通心言自在者明其通體智慧言生一切淨佛國土者明其通用道理亦生穢土略故不說第七明二智成就有三意初法說譬如水下譬說乃至下合譬初法說中前明實智後明方便文言初覺智於有無相而不二者是實智也巧用不證不沈不出不到是方便觀譬如水之與波不一不異乃至一切行波羅蜜禪定陀羅尼不一不二故而二行成就以四阿僧祇劫行行故入此功德藏門無三界業習生故畢故不造新以願力故變化生一切淨土常修捨觀故登鳩摩羅伽位以四大寶藏常授與人巧用下明方便智譬文云如水與波不一不異者明動義異濕義似行義異理義言不異者明波體即水體似行體即理體合譬中文云乃至一切行不一者明行相異理又明諸行體同義別言不二者明理行體同又明諸行體同其似波水合前成不一不異之言也今所明二智不同他說異實智外別有方便所言實智者即方便實也言方便者實方便也豈可言一豈可言異譬說中自顯也第八進行有四子句一明久行故入此門文云四阿僧祇得入者過前三忍故云四阿僧祇二無三界業報生文云畢故不造新更不受三界果報故云不造新也三以願力受生以地前三十心無漏為因無明為緣感三界外初地變易生也四常修捨觀捨所斷諸煩惱也第九結位鳩摩羅伽者此方名童子地以生在佛家亦名離欲地亦名勝惡魔地初地離五怖畏過二乘魔也第十常以四大藏益物四大藏者修多羅毘尼阿毘曇雜藏也亦可依勝鬘經一名人天善根藏二聲聞藏三緣覺藏四大乘藏亦可依地持四攝益物為四藏也復次德慧菩薩以四無量心滅三有瞋等煩惱住中忍中行一切功德故以五阿僧祇劫行大慈觀心心常現在前入無相闍波陀羅位化一切眾生德慧下第二地文有五別一標名二智斷三住中忍自行四修行時節五結第一標名文云德慧菩薩第二智斷文云以四無量心者明智也滅三有煩惱即斷也第三住中忍中行一切功德者歎自利行相也第四明修行時節者文云以五阿僧祇者怙前四為五也第五結云入無相闍陀波羅者此翻為度黑闇無復黑闇亦名無畏地三藏師翻為滿足也復次明慧道人常以無相忍中行三明觀知三世法無來無去無住處心心寂滅盡三界癡煩惱得三明一切功德觀故常以六阿僧祇劫集無量明波羅蜜故入伽羅陀位無相行受持一切法明慧下第三地文有五別初標名二忍名三智斷四進行時節五結位第一標名者文云明慧道人也第二標忍名文云無相忍中行者明信忍上品也言三明者照三世無生故云無來無去無住處三世不可得觀盡於緣心心寂滅緣盡於觀也第三智斷者文云盡三界癡煩惱也第四進行時節者六阿僧祇足前五為六也第五結位文云入伽羅陀位者此云度邊地也復次爾炎聖覺達菩薩修行順法忍逆五見流集無量功德住須陀洹位爾炎地下明四地文有四初標名二立忍名三離障四進行初標名文云爾炎聖覺達菩薩也爾炎者此名智母既進斷思惟故稱覺達境能生智以境為智母也又解地經名炎地此喻說也第二立忍名修行順法忍者順忍下品也第三離障文有三子句一逆見流二住初果三結離障初逆五見流者明四地菩薩能滅五見煩惱習氣故地經云我見為首悉皆遠離攝論云四地斷俱生身見無明三藏師云大乘別有五見一生滅見准小乘邊見二四念處見損正念正念對治准小乘邪見三善惡見損正懃正懃能行一切無分別菩薩善法若分別不能懃也准小乘戒取見四眾生見是菩薩對治菩薩不見眾生異菩薩也五正法見正施是對治不見有法也菩薩行九種道能逆此五見流始入菩薩須陀洹位九種道者一行生死如病服苦藥二狎眾生如大醫不計病者惱亂三促身力如僮僕不避寒苦其力堪忍故四入塵欲如商人畏失財為利眾生雖處世樂不多受果報故五淨三業如洗衣人未淨不息六不惱他七習善根如人攢火取得火方住八修定譬有僮僕九依智慧如幻師於幻眾中不生真實未見所出別詳二住須陀洹位者釋有二義一者就修道位中二地三地修有漏道厭伏煩惱四地修無漏道永斷煩惱初得修無漏名須陀洹第二義者三地已還造有漏業初地行施二地持戒三地修八禪有漏定四地已上修無漏道斷三界逆生死流名須陀洹亦可此人斷人相我障因似小乘初果就相似立名也常以天眼天耳宿命他心身通達於念念中能滅三界一切見故亦以七阿僧祇劫行五神通恒河沙波羅蜜常不離心天眼等五通者三地菩薩在有漏位中修道得五通四地在無漏位中得五通分得漏盡略而不彰也三結離彰云滅三界一切見也第四進行時文云以七阿僧祇也亦應結名位文略不出耳復次勝達菩薩於順道忍以四無畏觀那由他諦內道論外道論藥方工巧呪術故我是一切智人滅三界疑等煩惱故我相已盡知地地有所出故名出道勝達下明五地文五段初標名二標忍三明四無畏四明證果五修行時節第一標名文云勝達菩薩即難勝地第二釋忍者文云於順道忍也五地菩薩修順忍中品隨順如道觀名順道忍也第三明四無畏者有二初總標次別釋初總標者云以四無畏也觀那由他下別釋一切智無畏也言那由他諦者此云億千萬諦也內道論者佛十二部經外道論者四韋陀也藥方者本草君臣相吏制也工巧者善能知致城隍市肆等也呪術者善解方術也我是一切智人者結一切智無畏也二滅三界下明漏盡無畏也三界疑等煩惱者一身見二戒取三疑人我久盡二煩惱亦除今始除疑疑是心煩惱功用以三界為本從三界出故云三界疑等我相已盡者無有我慢也三知地地有所出者明盡苦道無畏也有所不出故名障道逆三界疑修集無量功德故即入斯陀含位復習行八阿僧祇劫中行諸陀羅尼門故常行無畏觀不去心四有所不出者明說障道無畏也菩薩別有四無畏名出大智論一聞持二說法三答難四斷疑而此文解四無畏約佛四無畏即佛菩薩也第四證果云修習無量功德即入斯陀含果梵本名息忌伽彌此云一來息忌名一伽彌名來斷欲色界修道六品或本云四地斷欲界思惟五地斷色界思惟六地斷無色界思惟住在薄中名薄煩惱又解入斯陀含位者斷身淨我慢障盡有微煩惱習障在似小乘斯陀含亦可此人望後六地唯一往來義也三藏師云五地菩薩猶餘六地見三界名一往來也第五進行云八阿僧祇者乘前七數故云八陀羅尼此云能持也復次常現真實住順忍中作中道觀盡三界集因集業一切煩惱故觀非有非無一相無相而無二故證阿那含位復於九阿僧祇劫習照明中道故樂力生一切佛國土常現下第六現前地有六段一出地名二住忍修觀三斷惑四證果五進行六結中道第一出名常現真實也第二住忍修觀云住順忍中作中道觀也明六地菩薩作無所得觀也第三滅惑云盡三界集因集業也業雖不可斷而斷煩惱業因自滅也言非有非無者即是中道現前也一相無相者對二故說一對有故說無故云一相無相也二遣一亦消有盡無亦息此是對治之言勿作法見解第四證那含果西方云阿那伽彌此云不還阿那名不伽彌名還此不還欲界也此人受欲界生更不還欲界也略即斷五下分結廣即斷九十二見諦八十八使思惟四使也三藏師云六地菩薩有四不還一不還二乘心二不還魔事魔事即六塵也三不還愛法四不還味禪第五進行時九僧祇也第六結中道觀云習照明中道也以願力故得生一切佛土也復次玄達菩薩十阿僧祇劫中修無生法樂忍滅三界集因業果住後身中無量功德行皆成就玄達下明七地文有七段一標地名二進行三辨忍四離障五集德六結位七地中化行第一標名云玄達菩薩即遠行地也第二進行時言十阿僧祇者地中數量多少也第三辨忍云無生法樂者七地得無生始證法適神故云法樂忍也例如初地得十地始故名歡喜即無生忍下品觀也第四離障云滅三界習因業果者此就分段非永盡也前六地滅盡因七地滅果也亦可六地斷正使七地斷習亦可望彼繫業因果此地不永盡第五集德云住後身者三界繫業分段之窮名住後身也依智度論先世因緣七地菩薩有肉身七地聲聞地聲聞肉身成道借相解義故云七地有肉身也智度論又云初地名法身況七地是肉身肉身此是變易法身肉也此是一途之說不可定執故華嚴云初發心時便成正覺豈復七地猶是肉身無量功德皆成就者住後身中總明功德不一故云無量也無生智盡智五分法身皆滿足住第十地阿羅漢梵天位常行三空門觀百千萬三昧具足弘化法藏無生智盡智者別明後身諸功德也且作一種唯望分段因盡得名盡智苦果不生名無生智五分法身者無漏戒定慧解脫解脫知見也第六結位云住十地阿羅漢梵天位也三藏師云羅漢有三處一三界極名羅漢見三界煩惱盡二結盡名羅漢七地見三界惑非有非無三生死極佛地名羅漢見一切惑非有非無又云分段生死盡名羅漢梵天位者初禪梵天王也言十地者前三賢加以七名第十地第七地內化行者云行三空觀空無相無願無漏慧也百千萬三昧者無漏定也弘化者利益眾生也復次等覺忍者住無生忍中觀心心寂滅而無相相無身身無知知而用心乘於群方之方淡泊住於無住之住等覺下明八地有五段一標地名二辨忍三明無相觀四結大臣位五進行時第一標地名云等覺菩薩謂不動地第二釋忍云住無生忍者無生忍中品也第三明觀解云觀心心寂滅者無所得心也無相相者無七地功用相而有八地無功用相也無身身者無七地功用身而有八地無功用法身無知知者不同七地功用知而有八地已上無功用知明八地雙照萬境不知而知用心乘於群方之方者乘能運載群生方者情有趣向名為方故繫辭云以類聚無方應化隨物在處故云群方之方也雖遍化群方而不住生死此是無漏任放故云淡泊住於無住也在有常修空處空常萬化雙照一切法故知是處非是處乃至一切智十力觀故而能登摩訶羅伽位化一切國土眾生千阿僧祇劫行十力法心心相應常入見佛三昧在有常修空者明在有而不染有有無礙空知有非有故能空有無礙也處空常萬化者寂而常用空有不二故云雙照一切法也故知是處非是處者總結明有無並照空名是處有名非處亦可是初是處非處力也第四證位摩訶羅伽者此翻大臣既空有並觀化行參佛故云大臣如經云舍利弗佛法大將也第五進行云千阿僧祇劫行十力法十力如別釋心心相應常入見佛三昧者得無所得解故云相應常入見佛三昧者證念佛三昧也復次慧光神變者住上上無生忍滅心心相法眼見一切法三眼色空見以大願力常生一切淨土萬阿僧祇劫集無量佛光三昧而能現百萬億恒河沙諸佛神力住婆伽梵位亦常入佛華三昧慧光下明第九地有七段一標地名二釋忍三滅惡四明四眼照用五願力受生六進行時七結位第一標名云慧光即善慧地慧是般若光是法身神變是解脫也第二釋忍云住上上無生忍者無生忍中上品形前八地中品上於下品故名此九地住上上無生忍也第三滅惑云滅心心相者即是心邊無知也第四明四眼照用不同法眼見一切法者明法眼照有即道種智但能緣有度眾生云法眼見一切法也此是一途說耳不可定執三眼色空見者三眼者肉天慧此三眼用不同肉天二眼見麁細色慧眼見空三眼合用故云三眼色空見也三眼在地前三賢中法眼登地佛眼在道後通論一一地皆有五今明因中正立四眼第五願力云願力常生淨土者以無所得願化益眾生也第六進行時有二初萬阿僧祇下明進禪定而能現下明起神通益物第七結位住婆伽梵位者此翻為世尊亦名破淨地婆伽名破梵名淨地言佛華三昧者即首楞嚴定復次觀佛菩薩住寂滅忍者從始發心至今逕百萬阿僧祇劫修百萬阿僧祇劫功德故登一切法解脫住金剛臺觀佛下明十地文有三段初明地中功能善男子從習忍至灌頂下第二挍量顯勝彰行分齊簡因異果亦云見性不見性異從常修一切下第三結勸入位就初明地中功能有四第一觀佛者法雲地名也第二住寂滅忍者標忍名也此第十地共佛同在一忍合為第十三法師也言住寂滅忍者若就其別唯取第十下品寂滅忍若就其通通明佛及菩薩皆名寂滅忍也第三明地中修行時節文云逕百萬等明修行時長久類前應云十三僧祇百萬阿僧祇劫功德者明地起行廣多第四彰位分齊高極者文云登一切法解脫住金剛臺者第十地以為金剛臺也亦可此句舉果顯因名佛以為金剛臺以彼十地因滿故佛住金剛臺果也善男子從習忍至頂三昧皆名為伏一切煩惱而無相信滅一切煩惱生解脫智照第一義諦不名為見所謂見者是薩婆若是故我從昔以來常說唯佛所知見覺從灌頂三昧以下至於習忍所不知不見不覺唯佛頓解不名為信漸漸伏者慧雖起滅以能無生無滅此心若滅則累無不滅無生無滅入理盡金剛三昧同真際等法性而未能等無等等善男子習忍下第二段挍量顯勝彰行分齊文有六句一簡因異果二彰果異因三釋因異果四釋果異因五結因異果六結果異因第一簡因異果者云習忍至灌頂皆名為伏者從習忍至金剛未除一念元品已來一剎那惑在通而言之故名為伏又云以因對果心內帶惑非是永無故言伏也文云而無相信滅一切者初地至三地信忍位中亦照第一義不名為見者見性未明又解不名為見者十地因位不見果性名不見涅槃云十地菩薩見不了了佛地始終皆見也第二彰果異因云所謂見者是薩婆若是故我言唯佛所知見覺者彰佛果見性分明第三釋因異果文云從灌頂三昧至於習忍所不能知見覺者十地金剛三昧也習忍者三十心所不知不見不覺者是因位故不見佛性第四釋果異因文云唯佛頓解不名為信者頓解者萬行斯滿佛照理窮故名為頓也第五結因異果云漸漸伏者慧雖起滅者明因道無常以能無生無滅者明能滅彼生滅煩惱又解若知因非因知起非起故云以能無生無滅也第六結果異因中初法說次喻說後合初云此心者無明住地心若滅者無明住地滅也明因道離生滅也言則累無不滅者明累外遣障也言無生無滅者究竟清淨也照理窮源故云理盡三昧言同真際者同會無所得也等法性者知諸法不二也而未能等無等等者未與佛同也譬如有人登大高臺下觀一切無不斯了住理盡三昧亦復如是常修一切行滿功德藏入婆伽度位亦復常住佛慧三昧譬如下譬說云譬如有人登大高臺者即如來地三藏師云譬有五一最高一切頂故二真實不壞如佛果常住難登三還源越凡聖故四自性寂靜如佛無生滅故五安樂依處如寂觀照無不了故言住理盡三昧亦復如是者合譬也常修一切行下第三結勸位入婆伽度位者此云施德地以能雲雨說法故亦名破度地定慧具足故云佛慧三昧也善男子如是諸菩薩皆能一切十方諸如來國土中化眾生正說正義受持讀誦解達實相如我今日等無有異善男子如是下正答中有三章初略答二廣答二段畢今第三總結有三初明十三法師能弘化大乘故云如是諸菩薩皆能一切十方化導眾生也正說正義下第二明十三法師能說正義正義者即諸法實相也如我下第三明所說無異此意明十三人能化齊佛故云等無異也佛告波斯匿王我當滅度後法欲滅盡時諸國王等皆應受持是般若波羅蜜大作佛事一切國土安立萬姓快樂皆由此般若波羅蜜佛告波斯匿王下答問中大段第二勸持文有七段第一略舉時節以明付囑王不付屬餘人之意大王吾今下第二出宣弘經處其國中下第三出七難也大王是般若下第四歎波若之德能滅七難大王我今五眼下第五舉三世功德利益也大王若未來世下第六明能依教而行當遣五大菩薩為護勸造經像供養大王吾今下第七正結勸持經是故付囑諸國王不付囑比丘比丘尼清信男清信女何以故無王威力故故不付囑汝當受持讀誦解其義理第一付囑中有二初明付囑國王受持般若二不付囑比丘下次明無有王力勢所以不附屬但令受持讀誦解釋其義理付王有二義一能化難化眾生二利益大人如風靡草比丘無此等力故不可付大王吾今所化百億須彌百億日月一一須彌有四天下其南閻浮提有十六大國五百中國十千小國第二明弘說般若處所云大王吾今所化百億須彌山等總明閻浮提處也其南閻浮提下別明諸國土初十六大國次五百中國次十千小國其國土中有七可畏難一切國王為是難故講讀般若波羅蜜七難即滅七福即生萬姓安樂帝王歡喜云何為難其國土中下第三明七難文有二初總明法力能為滅七難能生七福次從云何為難下別列七難明經力能滅言七難者一日月失度二星宿變異三火災四水災五風災六旱災七賊日月失度時節返逆或赤日出黑日出二三四五日出或日蝕無光或日輪一重二三四五重輪現當變怪時讀說此經為一難也第一日月難內有十四一明失度不依常道名失度二明時節變逆三赤日出四黑日出五二日出六三日出七四日出八五日出九日蝕十日一重輪十一兩重輪十二三重輪十三四重輪十四五重輪如此等十四種皆是災難飢餓刀兵疾疫相也二十八宿失度金星彗星輪星鬼星火星水星風星刀星南斗北斗五鎮大星一切國主星三公星百官星如是諸星各各變現亦讀說此經為二難也第二星宿難二十八者四方各有七四七二十八也失度者行不依常道故云失度金星者太白星也三藏師云外國名天師星如理行即國豐失度則儉彗星者外國名閻羅王星此星隨所出處必有災難也輪星者有暉如輪若日月五星破輪星中央則國土分散日月五星在輪星右行則國土安樂也左行亦不好也鬼星者九月中日設在東北若行駃是過時節若近上則鬼神來破國病人火星者營惑星也此主賊若其高則賊起若下則賊伏若在子處則下若在午為高水星者即是濕星亦是太白星若在寅為下若在申為高一處三十日行十二月得一周從鷄狗猪鼠四處行無水從兔蛇羊猴四處行則多水從牛虎龍馬四處行平水平水則不多不少風星者即󱅞星在虎處則高一處三十日行猴處行則下若高多風無雨若下多雨少風七月高正月下八月至正月漸漸下二月至七月漸漸高隨日行則有三種二月三月八月九月同日行十月十一月十二月正月此四月在日前行四月五月六月七月此四月在日後行此是如法行異此則失度不好也刀星者且是滿星一處行逕二年半若在兔處最高若在雞處最下若高多刀兵眾生飢餓疾病若下少刀兵南斗北斗者非宿是曜五鎮大星者金木水火土也一切國主星三公星百官星若善星來入此四星處則大安穩豐樂惡星來入則大苦惱隨諸星並行不依常道故云各各變現也若大王大臣治民非道縱逸自在苦報將生則日月虧盈星道失度以表非祥故能表難若能講讀大乘歸依三寶隨福去災日星復路故云亦說此經也大火燒國萬姓燒盡或鬼火龍火天火山神火人火樹木火賊火如是變怪亦讀說此經為三難也大火燒國下第三火難有二初明七種火二亦讀此經下明經力能滅火也七種火者鬼火者鬼瞋眾生為惡火夜起亦令人熱病龍火者龍瞋雨毒火令人癰腫即報得神通火也天火者礔礰火就天為名也神火者變現也神有二一仙人瞋火從瞋生二仙人誦呪使鬼神燒百姓家也人火者約人得名樹木火可知賊火者賊投火即名賊火也亦讀說此經者經力能滅火也大水漂沒百姓時節返逆冬雨夏雪冬時雷電礔礰六月雨氷霜雹雨赤水黑水青水雨土山石山雨沙礫石江河逆流浮山流石如是變時亦讀說此經為四難也大水下第四水難須水而無不用處多有霜雹等悉屬水難雨赤水多刀兵雨黑水為疾病雨青水多飢餓雨土石仙人羅剎瞋江河逆流海水溢有賊也大風吹殺萬姓國土山河樹木一時滅沒非時大風黑風赤風青風天風地風火風水風如是變時亦讀說此經為五難也第五風難亦二初列七風二亦讀此經下經力能轉滅也黑風者海邊風吹黑沙也赤風者即赤沙青風者即青沙天風地風者天陽地陰也火風者熱風也天地國土亢陽炎火洞然百草亢旱五穀不登土地赫然萬姓滅盡如是變時亦讀說此經為六難也天地亢陽下第六旱難文相可知四方賊來侵國內外賊起火賊水賊風賊鬼賊百姓荒亂刀兵劫起如是怪時亦讀說此經為七難也四方賊起下第七賊難也大王是般若波羅蜜是諸佛菩薩一切眾生心識之神本也一切國王之父母也亦名神符亦名辟鬼珠亦名如意珠亦名護國珠亦名天地鏡亦名龍寶神王大王般若下第四歎般若之德能滅七難文有二初歎般若不可思議次佛告大王下第二明般若既滅七難勸人供養也就初歎般若中有八句初明般若能為諸佛菩薩一切心識神本者般若是無所得以諸佛因般若悟無所得故波若是佛母故云為佛本也一切眾生心識神本無所得以妄想因緣有六道差別若能知妄畢竟無所有還歸般若故云為一切眾生心識神本心意識神體一名異耳又解心識神本者似如來藏是生死根本言一切國王之父母者般若能護國土故譬如之父母亦名神符者能通達如實境界能伏天魔外道是世出世善根悉能守護故譬神符也辟鬼珠者能除鬼神難故也如意珠者般若稱意所得故也護國珠者波若力能令國土安穩故也天地鏡者波若照世界無所有故龍寶神王者波若能出諸善神故云龍寶神王也佛告大王應作九色幡長九丈九色華高二丈千枝燈高五丈九玉箱九玉巾亦作七寶案以經卷置上佛告大王下第二明勸人供養中有二初事別供養日日下次總以華香供養就前別中初列六種供養事第二出般若而供養之初六事者一幡二華三燈四玉箱五玉巾六七寶案若王行時常於其前足一百步是經常放千光明令千里內七難不起罪過不生若王住時作七寶帳帳中七寶高座以經卷置上日日供養散華燒香如事父母如事帝釋第二供養法用內有五句初出般若置案上二王行時以波若在前三王行百步般若放千里光四令千里內無七難得益也五若住時作七寶座以般若置上也第二日日下總明供養法譬可解大王我今五眼明見三世一切國王皆由過去世侍五百佛得為帝王主是為一切聖人羅漢而為來生彼國土中作大利益若王福盡時一切聖人皆為捨去若一切聖人去時七難必起大王我今五眼下第五明三世利益令人信持文有三初明五眼照一切國王侍五百佛等明久供多聖現居王位是為聖人來下二明聖人來生此國明作大利益若王下三福盡難生也大王若未來世有諸國王受持三寶者我使五大力菩薩往護其國一金剛吼菩薩手持千寶相輪往護彼國二龍王吼菩薩手持金輪燈往護彼國三無畏十力吼菩薩手持金剛杵往護彼國四雷電吼菩薩手持千寶羅網往護彼國五無量力吼菩薩手持五千劍輪往護彼國是五大士五千大鬼神王於汝國中大作利益當立形像而供養之大王若未來世下第六明能依教而行當遣五大菩薩為護勸造像供養文有四初總明未來世五大菩薩常護其國二別列五大菩薩名三五千大神王於汝國作大利益四令立形像供養大王吾今三寶付囑汝等一切諸王毘舍離國憍薩羅國舍衛國摩竭提國波羅奈國迦夷羅衛國鳩尸那國鳩睒彌國鳩留國罽賓國彌提國伽羅乾國乾陀衛國沙陀國僧伽陀國健拏掘闍國波提國如是一切諸國王等皆應受持般若波羅蜜大王吾今下第七勸受持此經文有三初明付囑諸國王二列十六國如是一切下第三勸受持此經但明十七國那云十六答大雲經有十六大國也時諸大眾阿須輪王聞佛所說未來世中七可畏難身毛為竪呼聲大叫而言願不生彼國時十六大國王即以國事付弟出家修道觀四大四色勝出相四大四色不用識空入行相時諸大眾阿須輪王下答問中大段第三明時眾聞法得益就文有六初總明大眾聞說起願第二十六國王悟道第三十八梵天等得益第四九百億菩薩眾證果第五十千菩薩念來世得益第六十億菩薩現成正覺第一時眾聞說七難可畏身毛為竪發願不生彼國也第二十六國王得益中有二初明十六國王付國與弟發願出家第二明修道此中又二初兩科假相觀修道次三十忍下明實行入道初觀四大四色勝出相者八勝處內觀四大即是四勝處內觀四大外觀色少不壞內外色觀一勝處內觀四大外觀色多二勝處內無四大外觀色少三勝處內無四大外觀色多四勝處此壞內色不壞外色觀後四勝處者青黃赤白合為八勝處也八勝處觀成故云勝出相也次明十一切入觀四大四色即為八不用者是無處有處識是識處空是空處此三合為十一切處十一切入觀成故言入行相三十忍初地相第一義諦九地相是故大王捨凡夫身入六住身捨七報身入八法身證一切行般若波羅蜜三十忍下次明實行入道二種假相觀在地前三十忍在地上十地各三心合有三十忍言初地相者即是第一地也言第一義諦者此明初地得第一義諦成與九地作方便相言九地者即離垢已上餘九地也捨凡夫身入六住身者捨外凡夫身入種性已上六住身捨七報身入八法身者捨地前七方便得初地第八法身亦可捨前七地有功用身入八地已上無功用法身也十八梵天阿須輪王得三乘觀同無生境復散華供養空華法性華聖人華順華無生華法樂華金剛華緣觀中道華三十七品華而散佛上及九百億大菩薩眾其餘一切眾證道迹果散心空華心樹華六波羅蜜華妙覺華而散佛上及一切大眾十八梵天阿須輪王下第三明諸天得益就文為二初三乘觀成得無生利益第二散華供養此散華中有二初散五忍華二散二乘華五忍華者空華法性華地前伏忍華也聖人華者初二三地信忍華順忍華者四五六地順忍華也無生華者七八九地無生忍華金剛華者十地華也佛華即寂滅忍華次辨二乘華緣觀中道華者即緣覺中乘華三十七品華聲聞華而散佛上者供養也及九百億大菩薩眾下第四段得益文有二初明九百億菩薩大眾悟解得益次明散華供養得益文云證道迹果者得初地解故云證即證能通名道即道能進故言迹悟解滿足故名果也次供養內即有四種因果華供養心空華者即是理空無生華心樹華者即意樹華六波羅蜜華是行華妙覺華者佛地華散佛上者供養也十千菩薩念來世眾生即證妙覺三昧圓明三昧金剛三昧世諦三昧真諦三昧第一義諦三昧此三諦三昧是一切三昧王三昧十千菩薩下第五明十千菩薩念來世眾生悟解得證三昧所言妙覺三昧者亦名理盡三昧圓明三昧者照理盡故言圓明三昧金剛三昧者堅固不可壞也世諦三昧者約凡夫所見明定相故云世諦也真諦三昧者約二乘所見偏真故云真諦也第一義諦三昧者即是中道第一義法中精最不散故云第一亦名實相三昧也此三昧是一切王三昧總攝一切法如王能統領故名一切王亦得無量諸餘三昧七財三昧二十五有三昧一切行三昧復有十億菩薩登金剛頂現成正覺七財三昧者一信二戒三慚四愧五多聞六智慧七捨離二十五有三昧壞二十五有得無垢三昧能破地獄有得不退三昧能破畜生有得心樂三昧能破餓鬼有得歡喜三昧能壞阿修羅有得日光三昧斷弗婆提有得月光三昧斷瞿耶尼有得熱炎三昧斷欝單越有得如幻三昧斷閻浮提有得一切法不動三昧斷四天王處有得難伏三昧斷三十三天處有得悅意三昧斷炎魔天有得青色三昧斷兜率天有得黃色三昧斷化樂天有得赤色三昧斷他化自在天有得白色三昧斷初禪有得種種三昧斷大梵天有得雙三昧斷二禪有得雷音三昧斷三禪有得住雨三昧斷四禪有得如虛空三昧斷無想天有得照境三昧斷淨居阿那含有得無礙三昧斷空處有得常三昧斷識處有得樂三昧斷不用處有得我三昧斷非想處有是名菩薩得二十五有三昧壞二十五有四有四惡趣梵王六欲天四禪及四空無想五淨居復有十億菩薩下第六十億菩薩成佛經有三段今是第三流通分所言囑累者明如來慇懃囑寄國王累眾菩薩故云囑累品也此品分為四段第一誡勅月光總勸流通以明囑累後五濁世下第二七門別誡諸國王及四部弟子爾時十六大國王聞佛七誡下第三明諸國王不制四部弟子爾時無量大眾下第四明時眾歡喜受持就前總勸流通內又分為三初誡勅月光明法滅時節二此經三寶下明所付人三為三界眾生下明流通利益佛告波斯匿王我誡勅汝等吾滅度後八十年八百年八千年中無佛無法無僧無信男信女時此經三寶付囑諸國王四部弟子受持讀誦解說其義為三界眾生開空慧道修七賢行十善行化一切眾生所言八十年者佛滅度後也佛滅度後一百年中五師持法各二十年迦葉阿難末田地此三人親見佛化行法如佛在世故法不滅三人逕六十年第四商那和修第五優婆毱多此二師各二十年持法商那和修當八十年以不親覩佛化故威儀法滅也言八百年者正證法滅五百年內二十五師並是聖人相傳故證法不滅六七二百年內馬鳴龍樹二人傳法以弘法人強故法不滅八百年中餘人弘法以人弱故令法滅也言八千年者像末法滅也由末法眾生好行邪法惡賤正法正法不行故像末二法滅耳依涅槃經像末世有十二萬大菩薩善持我法我法不滅前就凡夫故云滅也言無佛法僧者正明法滅故須付囑無信男信女者明前無三寶可歸依故無生信處以無信心謗毀三寶故令不現第二明所付人中有二初付囑國王有威力護法功強故先付之二付四部弟子此是通付一切眾生以四部攝眾生盡故第三明流通利益內文言為三界眾生開空慧道者證無所得解故云開空慧道也又云證二無我理故云開空慧道也言修七賢行者即七方便也一五停心觀二別想念處三總想念處四煖法五頂法六忍法七世第一法言十善行化一切眾生者一不殺二不盜三不邪婬四不妄語五不惡口六不兩舌七不綺語八不貪九不瞋十不邪見以此十行教化眾生故云十善行化一切眾生總勸流通竟後五濁世比丘比丘尼四部弟子天龍八部一切神王國王大臣太子王子自恃高貴滅破吾法明作制法制我四部弟子比丘比丘尼不聽出家行道亦復不聽造作佛像形佛塔形立統官制眾安籍記僧比丘地立白衣高座兵奴為比丘受別請法知識比丘共為一心親善比丘為作齊會求福如外道法都非吾法當知爾時正法將滅不久後五濁下第二七門別誡即為七別一不得障人出家等二不得俗官治僧三不得繫縛比丘四不得非法說經似師子身內虫五不得驅使比丘似兵奴法六明非法得罪制之莫為自作罪過破壞國土也七不得依託佛法求世名利若為此七事違教失理行義不立為是義故佛法速滅第一不得障人出家中為二初總明五濁二從比丘下別明七事所言五濁者一眾生濁二命濁三見濁四煩惱濁五劫濁二從比丘下別明七事者一不聽出家二不聽造像等三立統官四安籍記僧五不得比丘立地白衣高坐六不得兵奴為比丘七不得受別請行法七邪法興七正法滅大王壞亂吾道是汝等自作自恃威力制我四部弟子百姓疾病無不苦難是破國因緣說五濁罪過窮劫不盡大王壞亂吾道下第二不得俗官治僧言自恃威力制四部弟子者五篇七聚外更作俗法治比丘等以護法善神瞋使令疾病破壞國土五濁增長也大王法末世時有諸比丘四部弟子國王大臣各作非法之行橫與佛法眾僧作大非法作諸罪過非法非律繫縛比丘如獄囚法當爾之時法滅不久大王法末世時下第三不得繫縛比丘如獄囚法當戒律法中極但有驅擯出家眾今行俗法當知法滅不久大王我滅度後未來世中四部弟子諸小國王太子王子乃是任持護三寶者轉更滅破三寶如師子身中虫自食師子非外道也多壞我佛法得大罪過正教衰薄民無正行以漸為惡其壽日減至千百歲人壞佛教無復孝子六親不和天神不祐疾疫惡鬼日來侵害災怪首尾連禍縱橫死入地獄餓鬼畜生若出為人兵奴果報如響如影如人夜書火滅字存三界果報亦復如是大王我滅度後下第四誡四部眾國王等皆是任持佛法人還自破滅令使國土諸災競起皆由破法使之然也就文有二初明非法說經二正法衰薄下明其損失初明非法說經有三初法說二如師子下喻三多壞我佛法下合譬也第二損失內正法衰薄得種種苦事也大王未來世中一切國王太子王子四部弟子橫與佛弟子書記制戒如白衣法如兵奴法若我弟子比丘比丘尼立籍為官所使都非我弟子是兵奴法立統官攝僧典主僧籍大小僧統共相攝縛如獄囚法兵奴之法當爾之時佛法不久大王未來世下第五誡國王太子四眾立籍制約如兵奴法立統官治人如俗法當知佛法滅亦不久大王未來世中諸小國王四部弟子自作此罪破國因緣身自受之非佛法僧大王未來世中諸小國下第六誡小國四眾明非法得罪制之莫為自作罪過破壞國土自身受之不關三寶也大王未來世中流通此經七佛法器十方諸佛常所行道諸惡比丘多求名利於國王太子王子前自說破佛法因緣破國因緣其王不別信聽此語橫作法制不依佛戒是為破佛破國因緣當爾之時正法將滅不久大王未來世中流通此經下第七誡諸比丘不依七佛教依託佛法求世名利往國王邊自說破佛法因緣文有三別初明比丘等邪說佛法二其王不別下明國王不知三寶也三當爾之時下滅正法也爾時十六大國王聞佛七誡所說未來世事悲啼涕泣聲動三千日月五星二十八宿失光不現時諸國王等各各至心受持佛語不制四部弟子出家行道當如佛教爾時大眾十八梵天王六欲諸天子皆悉歎言當爾之時世間空虛是無佛世爾時十六國下品中大段第三諸國王聞佛七誡不制四眾就文為二初十六國王悲歎驚怖傷己已往愆依教不制四眾第二十八梵天等傷歎云當當爾之時世間空虛是無佛世者歎正法滅盡故名無佛世也爾時無量大眾中百億菩薩彌勒師子月等百億舍利弗須菩提等五百億十八梵六欲諸天三界六道阿須輪王等聞佛所說護佛果因緣護國土因緣歡喜無量為佛作禮受持般若波羅蜜爾時無量大眾下品內大段第四時眾聞法歡喜奉行就文有三初列百億菩薩眾第二列百億舍利弗等第三五百億色欲二界天六道阿須輪王等眾悉奉行也
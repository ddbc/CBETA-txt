爾時薄伽梵在室羅筏城逝多林給孤獨園時婆索迦聚落彼有長者名曰力軍財如毘沙門天王娶妻經久一無子息便生愁念我今大富多有珍財了無子息一朝身死以無後嗣財物沒官親識知聞咸來慰問何故如斯愁惱而住答曰我無男女恐身死後財物入官是故憂耳諸親報曰應可祈請神祇當得男女即便答曰若如是者我當求請為求子故即便祈請大自在天四大海神毘沙門天帝釋梵王諸天神等悉皆祈請求其男女諸園林神曠野等神四衢道神受祭神同生神同法神常隨神等悉皆求之諸人見彼祈請眾神尚無男女咸作是言若求天神得男女者世間諸人求者皆得便滿千子如轉輪王等無有異然由三事現前方有男女云何為三所為父母要有欲心和合一處母月期至中有現前具此諸緣方有子息然彼長者為求男女祈請不息後於異時有一薩埵餘處命終遂便託娠於長者妻腹有智女人善知五事云何為五一知男子有染心無染心二知時知節三知得娠四知從彼男得娠五知是男女若是男時胎在右邊女在左邊其長者妻既得娠已生大歡喜報其夫曰賢首仁今知不我已有子今在右邊必知是男長者聞已甚大歡喜便舉右手仰面而笑作如是語我於多時祈請天神求覓男女助我家事代我劬勞我所不及當為我作子孫昌延得長久住我若死後為我追福稱我名字當願我父生於善處既知有子即令安置在高樓上任情遊戲寒時進火熱時招涼飲食知時宜食給與六時相順者依時而進悉皆如法嚴身瓔珞一如天女遊歡喜園從床至床從蹬至蹬足不履地又亦不令聞惡音聲十月滿足至欲生時在於聞星下生其子端正令人樂見耳上便有寶璫珠自然而出其父告左右曰汝可喚別寶之人既喚來已告言此寶價直幾許答曰無能作價常法無價之寶皆作一俱胝金錢而准是時其子生來已經三七日集諸眷屬建立名號爾時親屬共相議曰欲立何名諸親共言此是聞星中生復有寶耳璫珠莊嚴其耳此寶價直俱胝為斯事故孩子可名曰聞俱胝耳當生之日長者家內婢生二子一名曰奴二名擁護長者即令乳養置八乳母看之二常懷抱二常乳食二人洗浴二常共遊戲作樂此八嬭母日夜供侍常以乳酪酥及醍醐勝妙甘美飲食供給如蓮在水速能長大既長成已即教學藝先學文字算數及知物價別衣別木別寶別象別男別女如是八種悉皆明了其父便為造三種堂室謂冬夏秋復作三種園苑三種宮殿上中下別聞俱胝耳共諸婇女往詣閣上遊戲力軍長者所有家事農業耕墾皆悉自作其子見父自為農業墾耕之作告其父曰云何躬自執作長者告曰我往亦如汝在閣上遊戲快樂其樂不久便盡子白父言若如是者當賜處分我應入海採寶父曰如人所食麻米五穀汝所食寶我亦能辦我之財物終不少乏汝何用入海子便三請復白父言願賜處分放我入海其父不隨所請子復白言許我入海父知子意決定不移即放令去是時長者於聚落中搖鈴宣告在此居住之人願聞我子今欲入海採寶若有人去者在路無課亦不輸脚及無差科當自辦財物時有五百商人各辦米糧于時婆羅仙長者請五百商人家中設食已告諸商人曰如我愛子亦如汝子若作不善無利益事當須勸諫勿令作惡時諸商人並皆敬諾又告子曰汝聞我語皆應奉行若商人有教亦如我言莫在前行亦莫在後何以故或有強賊或有力弱其勇健者在商人前來然力弱者從後而來若商主被損商眾總損子聞其父說此語已父又喚彼家生二奴汝等當聽汝之二人不得一人輒離我子二奴啟曰誠如聖言誠如聖言其長者復作思惟欲令我子乘騎何乘若與象馬乘騎費糧當與乘驢而為輕省作是念已即辦驢乘發遣道路所須具皆悉備其長者子往詣母所白言阿母我今入海採寶時母聞已迷悶悲啼勸不令去告曰何時更得見汝子生瞋故答曰於惡趣中相見母報子言汝所出語極為麁穢不善宜應悔過令罪減少即於母前而便悔過既悔過已乘騎進發時諸婆羅門等為作吉祥呪願已即以運戴貨物應所須者皆悉持去漸漸遊行經無量聚落城邑方至大海即共五百商人持五百金錢用雇船舶及五船師一人執柁一人知進一人知退一人修補船一人別水既裝束已再三祈願于時商主長者子擊鼓宣令論說海中善不善事舶發去已便至寶所多取寶物安穩而迴還到海岸爾時商主長者子別於一方於沙灘上居止共二家生計算來去用度之物其長者子告自奴曰馱索迦汝往看諸商人今作何事奴往急看乃見商人並皆眠臥奴便睡眠其長者子後命令擁護往看商人今作何事時波洛迦見諸商人皆悉被辦馱乘欲發其馱索迦謂言波洛迦報波洛迦復謂馱索迦報彼商主是時二奴隨商人去至天明已二奴既不見長者子東西驅走問諸商人曰長者子今何所在或有答言在前或言在後皆覓不見諸商人等各相告言我等棄捨商主甚為非理急須往覓時諸商人或有言此路極險若覓商主我等皆死然而商主覓不可得我等共為方便若至家時父問商主在前行者云商主在後若問在後云商主在前然不得云失却商主作是語已漸至本村其婆羅仙長者聞諸商人來至歡喜前行問諸人曰我子何在其前行者答曰在後其在後人告言向前其婆羅仙便作是念此等諸人誑惑於我我子應死為復失耶爾時長者無希望心生大苦惱親屬聚集俱時啼泣眾人皆往長者家舉聲大哭為哭多故其長者及婦二俱眼盲四遠諸人皆知長者子於大海中失沒其婆羅仙長者久持孝服子在之日所有鞋履衣服文書受用之具皆悉施與村中祕祠即發誓言若我子命存所在之處安穩速達若身已死願生勝處其長者子睡時被日照身覺已為風吹沙乃不見路不知商人從何處去即乘驢而行驢省非是舊路徐徐而行其長者子為驢行緩以杖打之驢被打困更不能行長者子復作思惟誰忍見此困苦之事無慈愍心更打此驢即自步行驅驢而去見一鐵城其城廣大牆壁極高其中寬大至城門所見一丈夫其身長大黑色赤精遍身有毛其腹麁大甚可怖畏執杖而住時長者子問其人曰丈夫此中有水不彼默不言長者子問已即入城中為渴所逼迷悶東西求覓水故竟無可得不稱所求遂即大聲云水水時有五百餓鬼一時而來如燒木柱自髮覆體咽如針孔腹如大山節節火出赫然俱熾告商主曰汝大慈悲與我水飲我等渴逼長者子曰我為渴逼求水故入此城中餓鬼報言此是餓鬼之城何處得水十二年中我等不聞水名長者子問曰造何罪業生在此中餓鬼答曰贍部洲人多生難信我今若說汝亦不信長者子告曰我今對驗面前而見云何不信是時餓鬼而說頌言我曾罵詈常瞋恚慳悋惜財不與人亦不曾行於布施緣此業故生餓鬼時長者子生厭離煩惱之心即急出城告彼丈夫曰汝當報我此是餓鬼城耶我當不入丈夫答曰商主汝可見聞入餓鬼城更有得出者不為汝有大福威德今得重出好去好去時長者子漸漸前行日欲暮時乃見化天宮處有一天子復有四天女共為歡樂遊戲天宮其天遙見長者子告曰商主無病汝有飢渴不答言甚飢渴耳于時天子即令商主洗浴供妙飲食其夜止宿至天曉已於日出時其宮變化前四天女變為黧狗捉此天子覆面撲著於熱鐵床上猛焰星流食其背肉復至暮間日欲沒時還復變為天宮狗乃變為天女然長者子眼親見已情切怪異即告彼天子曰汝作何業今生此處時天子答曰商主南贍部洲人多難信長者子曰我今目驗云何不信爾時天子說往昔業緣以頌答曰昔時白日損他命夜則持戒勤修行以此因緣生此中今受如是善惡業時長者子聞此頌已白言頌有何義天子答曰商主我往昔時在婆索村中身為屠兒常以殺羊賣肉自養育身時有聖者苾芻名迦多演那勸我改悔勿造斯業無有盡期既勸不得是時聖者又復勸我令夜持戒我即依教以此業故今者白日受苦為夜持戒夜受如是快樂果報商主若至彼村見我男女為我告言我見汝父極受苦報汝今改悔休作此業時長者子告曰汝今自說南贍部人難化難信天子報曰為將一信報我子言其殺羊處地下有一瓶金爾可穿取隨意受用自然快樂亦應時時供養聖者迦多演那是人天福田所供養者布施之時稱讚我名願罪消滅是時商主聞此語已漸進前行復見天宮有一天子共諸天女歡喜遊戲遙見長者子告言商主願爾無病不有飢渴耶長者子曰我有飢渴天子即令洗浴設諸飲食止息安臥至日暮時天宮復變天女為大蛇繞天子身周匝食腦至日出時還復天宮作天子形及以天女其商主怪異問彼天子曰曾造何業生於此中天子報曰南贍部洲人難化難信我不能說時長者子答曰我目親見云何無信爾時天子說伽他曰夜共他婦宿晝日護尸羅緣此業果故受斯善惡報時長者子問曰此說何義天子答曰我曾往昔在婆索婆村中常行婬欲婬他女婦後逢聖者迦多演那勸我悔造非法惡業我由不斷斯事聖者復言汝不常斷者白日持戒夜還行非緣此事故白日受天快樂夜受苦報善哉長者子去至彼村我有一子幸為報之我見汝父作如是言我由前生曾作此業婬他女婦受地獄苦時長者子言南贍部洲人難化難信云何肯受天子報曰若不信時告言我生存日祭火爐地下有二瓶金當可穿取自受快樂又復時時供養人天所奉大迦多演那發弘誓願稱我名號願罪消除得生善趣時長者子領受此語次復前行去此未遠乃更遙見園苑其中有師子座座上有一婦女而坐顏容妙好人所喜見座四脚下各有一餓鬼縛著座脚而住時此婦人遙見長者子來告言商主無病少惱有飢渴耶答曰我甚飢渴時彼婦人告長者子曰與汝諸漿汝可作盟今所與漿勿得與此四箇飢鬼長者子答曰敬諾所言既蒙設漿及妙飲食時彼婦人欲現餓鬼業報之事故便入一房隱身藏住諸餓鬼等即白長者子曰汝大慈悲願賜少許飲食其長者子心生憐愍即擲食與第一得食變為炎熱鐵團第二得食變為麥糠第三得食變為膿血不淨第四得食乃還食噉自身肉血爾時餓鬼吞熱鐵丸者燒身臭穢婦人聞氣即出高聲告長者子曰汝所作者甚為非理不應與彼飲食其長者子答曰妹子彼見求我心生慈悲云何不與時婦人言我心慈悲更大於汝然此餓鬼一者是我夫婿二者是我之子三者是我新婦四者是我家奴是時長者子問曰曾造何罪生在此中婦人告曰南贍部洲人難化難信說有何益長者子曰我今現見云何不信時婦人言我於往昔於婆索婆村曾為梵志女因歲星節日家中設食乃有聖者人天所奉迦多演那來乞飯食我生歡喜施滿鉢盂食我復生念今可告夫冀生隨喜施食之因其夫瞋恚婦曰尚未供養諸婆羅門因何先施禿頭之人云何不與熱鐵丸既不遂情次當勸子子復報云何不食其麥糠後時我遣一奴送食與諸親眷奴得食已在路自飡上妙好者迴至勘問其奴便諱我若在路食之願我當食自身膿血後時諸親又送食來新婦盜食我又問之答言不食若食願我自食身肉白言商主其夫婿兒子新婦及奴者此餓鬼等是並由自作今受餓鬼由我布施聖者迦多演那一飡之食作如是言汝若受報我當眼見我先布施天人所供迦多演那應生帝釋天宮由發惡願故今墮餓鬼道中商主仁若往訪婆索婆村我有一女在彼村中為婬女幸可為報云汝父母兄㛐及奴墮在餓鬼趣中受苦由先作惡今受此苦汝今應可悔過莫作斯惡當受苦報長者子曰南贍部洲人多難信不受我語白言商主彼若不信者便當告我先臥床下有四瓶金并一金杖及金澡罐汝當出取金瓶任意受用復須時時供養天人所識迦多演那美妙飲食并稱我名令我得福罪當輕薄時長者子既聞語已即便辭別入房眠睡爾時諸鬼互相告曰汝等應知此長者子正睡可持送往婆索婆村置靈床上時諸鬼等依言將往是時商主至明清旦日欲出時即便睡覺乃見諸床及以小床靴履之物一切資具之上皆有其名字次第讀看有如是語我今所施此物願子早來如若死者隨所生處願此諸物並皆隨從見斯事已即思惟言我之父母既知我死何須更住宜可往詣聖者迦多演那所而為出家修其梵行作是念已即便往詣迦多演那所時具壽迦多演那遙見長者子來見已即告語言善來商主汝今見此生死過患耶白言聖者我今已見又即白言願與出家供侍聖者斷婬怒癡修於梵行時具壽迦多演那言汝可先傳彼語然後可來出家白言可爾既聞聖者告已即往彼村殺羊之處到其人所告曰汝今知不於惡趣中曾見汝父遣傳此語汝可迴斯殺羊惡業非法之事彼乃答言我父死來經十二年豈有傳信別生中事汝從他聞為自見耶答曰我從惡趣中來若不信者汝父報言汝屠羊處地下有一金瓶穿取其金將為受用并復時時供養聖者迦多演那食稱讚我名願罪業消滅然此屠兒即穿地下遂得金瓶乃知證驗時長者子又即往訪婬逸之子到已告曰我見汝父令報汝斯事我所造業果報成熟現受眾苦斯人答曰我父死來經今十二年豈從他生中來為復聞他說耶為自見耶長者子曰我從餓鬼中來具見斯事若不信者汝父信曰向汝事火爐下有二金瓶汝應穿取受用及將一分時時供養聖者迦多演那一團之食稱讚我名願我罪業除滅子即穿地乃見金瓶始知現驗時長者子又往彼婬女之處告言汝復當知我於惡趣見汝父母兄嫂及奴令報汝知急悔已過惡業之事答商主曰彼並死來經今十二年誰復見聞爾從何處來耶答曰我從地獄中來若不信者汝父母言我眠臥處床四足下各有一金瓶其中并有金杖澡瓶汝可穿取歡樂受用及以時時供養聖者人天所奉迦多演那當稱讚我名願我罪滅當即穿地一如來信時長者子笑曰人皆信金不信我語因笑露齒女見金齒乃知斯人是彼長者之子問曰聖者仁豈不是婆羅仙子耶報曰眾人皆道我是其女即走往至其家切報父母父母聞已當由未信其長者子自往家中作謦咳聲父母猜覺乃知是子即抱子頭號聲大哭父母先盲因哭眼膜除得見子面時長者子白父母我欲出家願見賜許父母告曰比者為汝眼目雙盲我等命存已來不得出家二俱死後隨汝所欲時長者子雖復在家而常學讀誦遂證預流果復為父母說四真諦法父母聞已以慧金剛杵摧破二十種薩迦耶見山證預流果於後父母二俱身亡于時長者子悲愁離別戀父母故廣行布施修諸福業已往詣聖者迦多演那所頭面頂禮白言聖者願於善說法律中而為出家修行梵行并受近圓爾時聖者既觀察已即與億耳出家而為求寂證一來果時彼住處是其邊地少有苾芻難得受具且為求寂所有求寂行法悉已教之證不還果諸佛常法歲二大會一切苾芻悉皆來集言二時者所為春末及以夏後凡有大小聲聞等眾普皆雲集具壽聖者迦多演那弟子及諸苾芻等在於餘處三月安居安居既竟洗浣衣訖著衣持鉢漸漸遊行往婆索婆村方滿十眾時聖者迦多演那即與億耳近圓既近圓已所有律行悉皆教學斷諸煩惱證無學果既獲果已堪受人天上妙供養如上廣說時諸苾芻等往聖者迦多演那所白言大德比住此間供養聖者所有事法悉皆作了今欲禮覲大師世尊聖者報言善哉隨去既蒙許已嚴持衣鉢往室羅筏城于時聖者億耳從坐而起整衣服合掌恭敬白迦多演那言鄔波馱耶我有諮白願見聽許我今但見鄔波馱耶未見世尊雖見法身未見色身若親教聽我見如來色身相好者今亦欲去是時聖者迦多演那告億耳曰諸佛如來難可得見時久乃逢如鄔曇花汝今欲去宜可知時迦多演那告言汝至世尊所代我頭面禮足問訊世尊少病少惱起居輕利安樂住不并持五事往白世尊婆索婆村地是邊國有欲近圓十眾難得又彼國人常以水澡洗為淨其地堅鞕牛若行時有脚迹不同諸國地土柔軟又東國人用如是臥具所謂羖羊皮鹿皮牛皮等若有苾芻與餘苾芻送衣聞有衣來而未入手恐犯過十日捨罪不知云何將此請緣具白世尊世尊有教我敬奉行是時億耳一心專念既辭師已其夜在彼村宿至明清旦著衣持鉢漸漸遊行乞食已訖至於食後別其主人還臥具竟執持衣鉢往室羅筏城隨路而去經諸村落方達彼城至逝多林安置衣鉢洗手足訖即往頂禮世尊爾時世尊為諸四眾及諸天龍鬼神國王大臣沙門婆羅門等說法佛既遙見億耳從遠方來而告阿難陀曰可於房內與敷億耳床褥臥具阿難奉教即往敷床臥具既敷設已白世尊曰願聖知時佛既洗足入於房內右脇而臥兩足相壘作光明相正念當起如是作意爾時億耳於寺門外洗足已入房安置同前右脇而臥作光明相念當早起如是作意而於夜中竟無言語默然而住夜欲已過億耳即便結跏趺坐直身定意正念現前佛告億耳苾芻汝可誦我所說經律如我成道所說之者即教誦經億耳既誦經已佛即讚言善哉善哉汝所誦經極為清淨微妙時億耳即作是念鄔波馱耶令我請者今正是時如鄔波馱耶所問之事今應請之作是念已即從座起頂禮佛足白言大德我住處阿濕婆蘭德伽國婆索婆村其地邊方彼有聖者迦多演那是親教師稽首頂禮佛足問訊世尊少病少惱起居輕利安樂住不并以五事請問世尊彼國是邊地十眾近圓極為難得又彼國人常以洗浴以為清淨彼國地土極惡堅硬牛蹋足迹日曬乾已人行不得不同餘國彼國常用如是臥具毛蓐羊皮鹿皮牛皮羖羊皮以為臥具若苾芻與餘苾芻送衣聞有衣來而未入手過十日恐成犯捨不知云何佛告億耳苾芻汝所問者今非是時我今不說且置是事當於眾中問我於大眾之中為汝決疑既至平旦佛即起來眾中就座而坐佛既坐已時億耳苾芻即從座起整理衣服合掌頂禮世尊白言東方邊國婆索婆聚落聖者迦多演那在彼而住是我鄔波馱耶頭面禮佛足問訊世尊少病少惱起居輕利安樂住不彼國邊方欲受近圓十眾難得彼國人民常以水洗浴便為清淨國內地土極為堅硬牛行蹋地足迹日曬乾已人行不得不同餘國國法復用如是臥具所謂羊毛羊皮鹿牛羖羊等皮以為臥具有苾芻遣信與苾芻衣聞有衣來其衣未至便過十日恐犯捨墮不知云何爾時世尊以此因緣告諸苾芻曰從今已後聽諸苾芻於邊方國持律苾芻五人得為近圓邊方地土惡處開著一重革屣不得二重三重底若穿破應補若苾芻遣信送衣與餘苾芻彼未得衣無犯捨罪時具壽鄔波離在於眾中從座而起整理衣服合掌白佛言世尊大德向開邊方持律五人近圓不知從何處以來是邊方處佛言從此東方有奔荼林彼有水名曰奔荼從此已去名為邊國南方有國名攝伐羅佛底有水亦名攝伐羅佛底從此已外亦名邊方西方有國名窣吐奴鄔波窣吐奴婆羅門村此外名邊方北方有山名嗢尸羅此山之外名曰邊方諸苾芻等生疑白佛言世尊此億耳苾芻曾作何業生大富貴家財寶無量於母胎中耳上自然有此妙寶耳璫價直無量復得出家近圓不見世尊得無學果斷除煩惱佛告諸苾芻此億耳苾芻先所作業自作自受因緣會遇如暴水流決定須受今始會遇合受斯報亦非地水火風能令有壞果報身必自受如有頌云假令經百劫所作業不亡因緣會遇時果報還自受告諸苾芻曰乃往過去於此賢劫中人壽二萬歲時有佛出世號迦攝波如來十號具足住波羅痆斯國仙人墮處施鹿林中其國有王名訖里伽而為王化人民熾盛飲食豐足無諸衰患悉皆安樂無賊無畏一切具足無所乏少以法治世彼王有子名曰善生立為太子時迦攝波如來化緣既畢如薪盡火滅而入涅槃時訖里伽王即取香木以用荼毘又用牛乳滅火收拾設利羅用四種寶造瓶於四衢中起七寶塔安置設利羅高一俱盧舍其國東境所有貢物盡施於塔後時其王命終便立太子為王即與諸大臣等共撿庫藏其物多少并見國之東境所出貢物悉施於塔諸臣白王先有王所施塔之物應還取不新王答曰我父先王所作之事如釋梵天王我今豈敢還取斯物然諸臣等皆不信樂佛法共作是念我今當設方便施塔之物悉還收取即閉城東門所有財物皆悉不入其塔彩色脫落並皆破壞北方有一商主將諸商人來至此國於塔傍住爾時商主塔所禮敬見塔破壞復見一女人無有男女灑掃供養然彼女人既見迦攝波如來應正等覺於彼佛所發心受學商主問女曰此是誰塔女便廣說因緣此是迦攝波佛塔商主聞已心生歡喜即脫耳璫奉彼女人令賣取直用修營塔我若迴還當更布施女人得已即便莊嚴商主迴還到彼塔邊瞻仰無盡即便發心更造寶蓋幢幡以用供養如是發願我今供養此迦攝波如來塔所有善根願我當來生處常得富貴尊高於當佛所願得出家斷除煩惱證無學果佛告諸苾芻其商主者豈異人乎即此億耳苾芻是由供養迦攝波佛塔故生生常得富貴家生於母胎中便有寶耳璫珠自然在耳復願當來出家斷除煩惱得阿羅漢果復於母所出惡言故由斯業力見諸地獄佛告諸苾芻若作白業得白果報若作黑業得黑報雜業雜報汝等苾芻當離雜黑業當修白業告諸苾芻此是我教諸苾芻等聞佛說已歡喜奉行爾時薄伽梵在室羅伐城逝多林給孤獨園具壽鄔波難陀初始出家分得一床甚是破壞若動身時床便作聲在床上臥不敢轉側恐畏作聲鄔波難陀即作是念我若不乞更作好床者我則不名鄔波難陀至明清旦即往勝光王所王言善來聖者鄔波難陀得安穩眠不即告王曰我雖眠臥心常恐怖大王自知我未出家臥八重敷具今雖出家為是小夏分得一破床觸著作聲不敢轉側恐畏破壞甚大辛苦云何得安穩眠王告鄔波難陀曰汝可合臥如是八重敷具耶便答王曰得雅合其理何處佛制不許臥八重敷具王曰若依法者我今施之任意將去復向王言我不是國王云何我得將王家物去王應遣人送將向寺我當受之王與八人四人舁臥具四人舁床鄔波難陀得已歡笑隨逐而行路上有諸俗人婆羅門等見此床褥問言此是誰物答曰王與又曰將此床去王於何宿鄔波難陀報曰於自家宿此床褥等是我之許諸俗聞已即便譏訶此禿頭沙門乃畜如是行欲臥具鄔波難陀即至寺中掃灑田地塗瞿摩已其床褥等敷在門邊佛來至門所鄔波難陀見佛來至歡喜白佛言世尊看我臥床看我臥床佛既見已便即默然集諸苾芻僧伽就座而坐告諸苾芻若向大床坐臥者一切過失因此而興自今已後若苾芻坐臥高大床者得越法罪有一長者請佛及苾芻僧伽於舍供養敷設高座時阿難陀先到彼家見其高座語長者言此之高座不是應法當即除去彼正欲除佛便來至其舍知而故問汝欲作為阿難陀白言除去非法床座佛告阿難陀曰我非一切處制不許用高床若白衣舍開聽若在毘訶羅內坐臥者得越法罪于時南方有一苾芻身但三衣來至室羅筏城頂禮世尊有一皮敷具用以儭身鄔波難陀見已即便隨後慰問讚歎待彼苾芻暫停息已便從彼乞汝乞食苾芻此皮能惠施不我欲諸寺遊行每將隨身經過塔所巡禮聖迹彼即報言鄔波難陀我今與汝汝能去不鄔波難陀報曰然我有力能辦此皮不足為難告鄔波難陀曰若如是者我今不與汝皮彼聞是語心生瞋默爾而住便作是念勝光大王看牛之人名曰婆吒彼即是我先來知識彼中有皮我求乞定得無疑作是念已往詣其所正屬春初牛生斑犢甚為可愛鄔波難陀即以手摩犢身便生愛樂婆吒見已語鄔波難陀曰聖者須牛乳耶答言不須見此犢皮我甚愛樂若得此皮為敷具者足以支身安穩行道婆吒報言聖者且歸已知我意去未久間婆吒即令人殺犢剝皮送與鄔波難陀彼人依語對牛母前殺犢剝皮將皮送與鄔波難陀然而犢母見將皮去愛念子故作聲大喚隨逐而去其送皮人將皮往詣逝多林到已入寺牛母在於門外世尊見此牛已知而故問阿難陀曰此牛何故久立門外作聲時阿難陀白言大德由鄔波難陀殺犢取皮用為敷具其犢乃是此牛生犢子母由愛念子故隨逐兒皮在於門外爾時世尊便作是念過患已起由彼皮故即往苾芻僧伽眾中就座而坐告諸苾芻曰鄔波難陀愚癡無智為用皮故作非沙門法是故諸苾芻從今已後更不得用皮若用皮者得越法罪如世尊說苾芻不應用皮有異長者請佛及苾芻僧伽就家設供還復用皮而為座物乃至佛告阿難陀不應一切處制皮是故我開俗家應坐不應用臥若在毘訶羅並不應坐臥若受用者得越法罪緣在王舍城爾時具壽畢隣陀婆蹉從出家已來身常有病眷屬來者皆為說法而去既至家中復為妻說今聖者畢隣陀婆蹉為我說法甜美猶如淳蜜無可棄者其妻答曰汝果報成熟遇佛出世得聞妙法夫曰汝何故不聽答曰為有羞故不能往彼聽法若得聖者來此為說甚善時夫即往畢隣陀婆蹉所白言聖者我蒙說法利益無量妻是婦人有懷羞故不能來此聽法甚樂聞法若聖者降德慈悲為說婦人方得聞法時具壽畢隣陀婆蹉告曰我出家已來身常有病不能往至彼人白言聖者我等作侍者舁去答曰世尊未許以緣白苾芻苾芻白佛佛作是念我為諸苾芻老病故聽乘輿即集苾芻僧伽眾中就座而坐告諸苾芻曰從今已往有利益故當乘輿是時六眾苾芻亦在眾中如世尊說聽具壽畢隣陀婆蹉乘輿及諸侍者圍繞往梵志長者家六眾聞已即作種種妙好彩畫寶輿乘之街衢而行往詣俗家并及出入輕欺諸人喻如草木不顧前後婆羅門長者而問曰聖者何故乘騎答曰世尊許乘時諸人等咸悉譏嫌而作是說汝等沙門為慾所逼時諸苾芻以緣白佛世尊告曰汝諸苾芻已有此過不應乘騎有二種緣聽許云何為二一者瘦弱二者老病有此緣者我當聽許若無緣乘者得越法罪時有苾芻遊行人間在路逢水不能自持衣鉢浮渡時諸苾芻具緣白佛世尊告曰汝等苾芻應習學浮時諸苾芻聞佛世尊聽學浮渡水于時六眾苾芻於市多河浮渡來去後有居士女至於河邊無舡可渡久住煩悶時六眾苾芻告彼女曰我當渡汝然諸女等見是出家之人便即信委共渡河水遂於水中摩觸女身所有支節渡到彼岸復告女曰迴來我還渡汝時彼女人告言汝之禿人甚懷姦惡之性我之夫主由故不觸我身支節況汝即便譏嫌罵辱時諸苾芻以緣白佛佛作是念若諸患起皆由摩觸女身我今制諸苾芻勿得觸女人身作是念已集諸苾芻告言六眾苾芻癡人多種有漏處作非沙門法不隨順事非理不淨觸女人身分汝等從今已後不得觸女人身分若觸者得越法罪世尊已制苾芻不應觸女人者時有城主常愛勝地園苑池沼將妻子眷屬衣服嚴飾往詣園苑眾中有一女人持瓶詣河取水復有苾芻河邊濾水觀虫女人羞恥見苾芻取水路邊即便遠去於嶮窄處而取其水瓶水既滿方欲舉之其女脚跌墮水被水所漂時此苾芻便作是念世尊制學不得觸著女人身分若觸著者得越法罪時彼苾芻棄而不救家人怪遲尋後相覓問苾芻曰見一女人持瓶取水不答曰我見墮河被水漂去白言聖者為愍有情每於水中觀小虫今見女人被溺豈合棄捨而不救之苾芻告曰世尊不許觸女人身聞是語已便即譏嫌時諸苾芻以緣白佛世尊告曰若有死難須可救之若能自濟云放即放時諸苾芻執捉之時乃生染心佛言汝執於女當觀如母如女姊妹等想救渡令出有救得者被溺既困不能省悟佛言於沙堆上覆面而臥時苾芻等但覆面臥著棄去遂被烏鷲野干噉嚼佛言不應棄著而去當須守護苾芻守護近在身傍便生染心佛言不應近住隨時念護苾芻為守護故過時不食佛言苾芻食時欲至見牧牛羊人告令守護食已復須頻看知其死活時六眾苾芻於阿市多河邊洗浴有異長者家牛常法渡河是時六眾各捉乳牛尾渡河來去因茲牛遂乳絕長者訶責牧牛之人其人以事具述長者譏訶時諸苾芻以緣白佛佛以此緣集諸苾芻告言汝等不應執捉牛尾渡河若犯者得越法罪世尊既制不應執牛尾渡水時有眾多苾芻當欲渡水河無舡筏不能得渡以是因緣往白世尊佛告諸苾芻汝等當知有五種可執而渡所謂象馬犢牛猫牛及以浮囊是時六眾苾芻即作種種嚴飾畫丈夫婦人形浮囊而渡梵志居士皆相謂言是何道理答曰世尊許我時婆羅門居士等皆作譏嫌此禿沙門染欲所逼時諸苾芻以緣白佛佛言汝諸苾芻不應以種種彩畫丈夫女人形渡河當置二種浮囊一為褐色二為小者世尊正說法之時有苾芻來路見黑蛇云見長者佛言苾芻應著木履緣在室羅筏城時給孤長者造勝新堂以種種彩畫嚴飾為請苾芻於此說法并讀誦經食後宴息修造衣服亦安置種種師子之座其說法處時有苾芻著木履來於其地上蹋地令損給孤獨長者清旦往禮世尊乃見其地木履蹋作坑坎問言聖者王及四兵來此宿耶答言不爾然由苾芻著其木履遂蹋地損長者譏嫌佛言汝等著於木履而損寺地從今已去不應畜木履若畜者得越法罪苾芻三月居家安居皮履爛壞時諸苾芻以緣白佛佛言若在俗家著木履無犯時有信心長者婆羅門布施木履與諸苾芻皆不肯受咸云佛未出時外道為福田佛已出現仁等是為福田愍我故受時諸苾芻以緣白佛佛言應受受已置廁邊用攝頌曰竹葉蒲繩履俱胝為護開曾著奪皮嚴安帶重并儭佛告諸苾芻不得用木履當取竹葉作履諸苾芻著竹葉履乃生過患佛告諸苾芻從今已後不得畜竹葉履當著蒲履還生過患佛告諸苾芻不得畜蒲履汝等苾芻當著繩履還生過患佛告諸苾芻不得畜繩履時諸苾芻乃患風腫兩髀有病苦痛所逼當以水淋皮履總爛時諸苾芻以緣白佛世尊告曰汝諸苾芻若患兩腿風腫者當可著繩履勿生疑也爾時俱胝耳童子身體柔濡昔時業報成熟故乃於足下有金毛長四指于時六眾苾芻見已共相謂曰此之童子猶如生酥滿瓶今於佛教中出家能作何物童子聞已心生不喜即往阿難陀所禮足已白言尊者云何一向勤求行三摩地答言具壽如佛所言經行最勝即往深摩舍那料理經行之地於中經行經行多故足下四指金毛並已脫落雙足研破血流於地狀若屠羊從此向彼烏尋後食諸佛常法未入涅槃時時往詣河邊遊行如見所說是故世尊遊行此處乃至億耳住處世尊見億耳經行之處皆有血流知而故問阿難陀曰是何苾芻一向勤求勝三摩地時具壽阿難陀白佛言此是億耳經行之處佛言阿難陀我今許億耳著一重底革屣不得著兩重三重若底破當補爾時具壽阿難陀即詣億耳處告言具壽佛許著一重革屣不得著兩重三重底若穿破當須補著為著安穩修行福德白言聖者世尊總許諸苾芻著為復獨令我著耶時阿難陀告曰世尊見汝經行時脚下流血獨令汝著億耳白言具壽誰敢違佛所教然且獨令我著自餘梵行見者說言我棄捨家主及諸眷屬多財珍寶宮殿一切悉捨而為出家獨許著革屣若世尊許諸苾芻僧伽總著者我亦依教著如其不然獨不敢著阿難往詣佛所具以事白佛告阿難陀從今已去許諸苾芻僧伽總著一重革屣不得著兩重三重若破者當補著時具壽阿難陀集諸苾芻僧伽白言佛許諸苾芻著一重皮屣不得著兩重三重若破當補著其中有一摩訶羅出家人著屣向經行處世尊告曰離我面前說是語已即集諸苾芻僧伽告曰我若在俗間得著革屣見我若獨在餘處苾芻聲聞眾中不得著革屣而來見我如佛所說別有苾芻欲洗足時其水瓶破遂於淨盆中洗足已復以口滿含水猶如蠍行時六眾苾芻見作如是言不聞音聲而作舞耶六眾苾芻便即口和音聲有餘苾芻作是言汝等何故作掉戲耶六眾答曰汝豈不見此苾芻無別音聲而作舞耶時諸苾芻以緣白佛世尊知而故問乃至佛告摩訶羅苾芻汝作何思念而作是事苾芻白言為欲免污臥具故爾時世尊告諸苾芻曰若為護臥具故作如是者而無過咎我今聽諸苾芻為護臥具故應著一重革屣不著兩重三重若穿穴應補緣在室羅筏城時有一乞食苾芻別有長者於斯苾芻深生敬信于時苾芻跣足辰時著衣持鉢入室羅筏城乞食既不著革屣長者見其脚有劈裂白言聖者可無革屣著耶答言賢首我無革屣復白言聖者共往皮作家量脚大小為作革屣然此苾芻即共往至皮作之家報曰賢首可量度此出家人脚裁一量革屣奉上其皮作人即量脚已便作是念此沙門釋子以言科稅我若為作須共遠期不得即索價直爾時諸苾芻皆作一重皮革屣著其乞食苾芻頻往皮作家索不得更不能去於後彼信心長者見乞食苾芻猶故不著革屣問言何故不著革屣答曰未得是時長者即共苾芻往皮作家索革屣彼人答曰無一重革屣有多重者任意將去其乞食苾芻報言佛不許著多重皮革屣長者白言但且將往住處坼留一重彼即受將至於住處纔坐欲坼于時世尊來見諸佛常法知而故問乃至告言汝作何事彼便具答佛言莫作如是世尊復作是念此信心婆羅門長者居士等於我聲聞弟子多施重皮革屣我應開著作是念已集諸苾芻僧伽告言今有長者施苾芻多重革屣彼苾芻欲坼作一重我因此事今許苾芻若有長者多重革屣曾已著來施苾芻者受取而著時具壽優波離白佛言大德如佛所說聽取居士曾著多重革屣不知云何名居士曾受用者佛言若居士曾著經行七步八步者是名曾受用革屣緣在廣嚴城爾時於此城中造種種革屣著時或作棄棄爾爾聲或作是是爾爾聲其革屣樣或作羊角形或作菩提樹形以種種綵色莊嚴價直五金錢是時六眾苾芻見人著時便自棄己革屣即以脚蹋彼人屣已推倒強奪作如是言所施革屣願爾當來常著寶屣天堂快樂時婆羅門居士等皆生嫌恥咸共譏笑四遠皆聞沙門釋子強奪人屣時有婆羅門便以貴價買革屣一量作如是念我之女婿來時當以與著未久之間女夫便至路乏息已先與洗浴塗香著諸瓔珞食已與此革屣告言子我用大功作得此屣汝當守護勿被沙門釋子奪將既至明日其女婿著此革屣出往街衢乃見乞食苾芻於辰朝著衣持鉢次第乞食彼見苾芻心懷疑慮入一別家乞食次入彼家其人從彼處出欲向餘家言聖者因何隨我後來我終不與革屣苾芻答曰賢首我自乞食不覓汝革屣時諸苾芻以緣白佛爾時世尊作是念今起過患斯由嚴飾革屣世尊集諸苾芻告言六眾苾芻見他著好革屣強從他奪諸婆羅門居士咸悉譏嫌是故苾芻不應著如是綵飾革屣若著者得越法罪緣在室羅筏城聽著皮鞋時諸苾芻為於皮鞋磨脚瘡乞食之時婆羅門居士見作如是言聖者脚被老烏所傷耶報言不爾是皮鞋磨損何不著其長帶答言世尊未許時諸苾芻以緣白佛佛告諸苾芻聽著皮帶鞋緣在王舍城爾時諸苾芻登鷲峯山時有苾芻於脚大指乃有瘡生入城乞食婆羅門居士等問答如前佛開許著重鞋下山之時又損脚跟乃至佛開兩邊著替儭攝頌曰菴鞋及靴鞋富羅寒雪開獵師施熊皮綴屣畜錐刀緣在室羅筏城時屬霖雨諸苾芻等著青草鞋便往乞食苾芻脚上悉生疿子如芥子顆時婆羅門居士等皆問聖者何故脚上如是瘡耶答曰由其草鞋遂令如此時婆羅門等白言聖者何為不著𦃽頭鞋耶答曰佛未許著世尊集苾芻告言從今已後聽諸苾芻著𦃽頭鞋時室羅筏城於街衢生草長盛苾芻行時脚踝被瘡婆羅門居士等乃至佛言聽著靴鞋惡生太子以迷癡故殺劫比羅城諸釋種時城中或有走向西者或有投泥婆羅入泥婆羅者皆是具壽阿難陀眷屬後室羅筏城商人持諸貨物向泥婆羅釋種見商人已問曰我今遭斯困苦逼阿難陀聖者豈不來此看我等耶時諸商人一心憶念交易既了還至室羅筏城具報阿難陀聖者眷屬在泥婆羅作如是言聖者阿難陀於諸商人聞是語已情懷愴然即往泥婆羅國國極寒雪阿難陀手脚劈裂迴還室羅筏城諸苾芻見已問言阿難陀汝先手脚柔軟猶如於舌因何如是劈裂答言泥婆羅國地近雪山由風雪故令我脚手如是又問汝之眷屬於彼云何存活報言彼著富羅又問汝何故不著報言佛未許著時諸苾芻以緣白佛佛言有寒雪處應著富羅時具壽鄔波離白世尊曰如佛所說有雪寒處應著富羅何者是寒雪國佛言椀中盛水凍者是寒雪處復有一獵師於苾芻處深生淨信是時獵師獲一熊皮便將奉施苾芻不取佛因到彼佛即知而故問阿難陀曰獵師何故隨逐苾芻而行阿難陀復問彼苾芻知已以緣白佛佛言希有獵師發清信心縱令千種教化終不肯息殺生之業是故聽受熊皮受已於佛堂門扇下安坐上或於脚邊能令明眼并療痔疾時有一苾芻皮屣底穿將詣皮作家令其科理經久不還遂乃從索有異苾芻報曰汝何不自縫答言我雖善解然世尊未許時諸苾芻以緣白佛佛言若有解者應於屏處自縫皮鞋既蒙開許即往彼苾芻處報言具壽世尊已許自縫綴報曰須得錐刀及皮條等時諸苾芻以緣白佛佛言聽諸苾芻蓄其錐刀皮條及線並皆無犯
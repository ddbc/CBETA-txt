佛性常住教起從緣緣宜不同故義有廣略或引眾釋以顯異或破今古驗非圓或以綺飾引文才或存膚質成深致莫非為彰教旨四悉適時也今隨所欲直筆銷文取捨有憑不違先見則以天台為宗骨用天宮之具緣補闕銷釋貴在扶文則諸家參取但自慮遺失豈敢呈露他人忽漏視聽之緣幸知源意矣菩薩戒者運善之初章却惡之前陣聲聞小行尚自珍敬木叉大士兼懷寧不精持戒品故得蓮華藏界懸日月以照臨菩提樹王開甘露而濟乏千華千百億盧舍那為本身十重四十八輕釋迦文為末化不可說法啟心地於毛端不思議光舉身華於色頂於是別圓大士之所同修八萬威儀聖賢以之齊致況乃恒沙戒品圓三聚而統收具六位而該攝既如因陀羅網同而不同似薩婆若海異而非異等摩尼之雨寶普洽黎元譬瓔珞以嚴身功成妙覺於是五位菩薩莫不賴此因圓三世如來無不由斯果滿既為道場之直路只是正覺之良規大矣盛哉難得而言者也題云梵網經盧舍那佛說菩薩心地十重四十八輕戒品第十者梵則從人當體離染為名網就喻彰功能立號意明諸佛對機設教藥病多端如大梵王因陀羅網故云梵網經謂經教詮量分別常住佛性故名為經盧舍那等者寶梁經翻稱為淨滿三惑頓盡故名為淨萬德俱圓故稱為滿滿淨之智自覺覺他故名為佛八音宣吐名之為說菩薩等者謂此戒法軌範妙覺之前因位大士故標菩薩菩薩律儀遍防三業心意為主舉一攝諸譬如大地含攝萬物故言心地十重等者簡法異人禁法雖多不出輕重兩類故云十重四十八輕戒品第十者案羅什法師所述法相出自梵網經律藏品梵網大本一百五十二卷六十一品唯第九品竟明菩薩心地輕重律儀階位差別一品兩卷是彼之一故云第十總而言之梵網經盧舍那佛說菩薩心地十重四十八輕戒品第十將釋此文七門分別初明名體二明宗用三明教攝四明受法五明傳譯六略料簡七隨文解釋初又二初釋名次出體初釋名者戒之一字也梵言尸羅亦云毘尼波羅提木叉等此云清涼滅三惑之過保得解脫也今言戒者能防三業止三惑非故得名也大而言之不出四弘三聚成道知法即攝善法誓斷煩惱即攝律儀願度眾生即攝眾生況一一誓三聚具足況一一戒備此三心如持不殺止惡不生遍體離染即攝律儀法身因也制行善等知法證真感報自存即攝善法報身因也止惡行善慈悲為本四悉利物即攝眾生應身因也此三聚戒依大智度論義通十種一不缺謂持十善性戒乃至十重若毀缺者無堪受用二不破三不穿即四十八輕若毀犯者如器破裂及穿漏也四不雜念即欲念不起也五隨道六無著謂見真諦理離三界內見思惑也七智所讚八自在此約菩薩利他為智人所讚九隨定十具足約證中道首楞嚴禪不起滅定現威儀示十界身隨形化物也此之十種禁防三業通得名戒軌運身心至涅槃岸又總名乘故有人天等五乘差別今之所持約事達理一剎那心十戒具足事持前四因緣為境理持後六了境佛性中道常住體唯一心具含凡聖依正因果雖具而空無非法界名之為觀即一心三觀空即空觀觀性真諦持於道共無著兩戒具即假觀觀性俗諦持於智讚自在兩戒法界佛性即是中觀觀性中道第一義諦持於隨定具足兩戒故中論云因緣所生法我說即是空亦名為假名亦是中道義境智俱心能所冥一一而不一四六宛然即約名字觀行位初俱持十戒名為菩薩次出體者初發圓心從師請受身口剋誠名為作戒色心為體三羯磨竟納法居懷作休謝往訖乎未來名無作戒唯實相心以之為體故瓔珞經云一切凡聖戒盡以心為體心無盡故戒亦無盡諸大乘經無第三聚不同聲聞律儀非色非心以為戒體二明宗用者先宗次用所言宗者要也趣也從始至末依體護持趣期圓果名為宗也次明用者身佩聖法美德外彰威儀行成清嚴軌範肅然可畏制御三惑使物歸信故名為用三明教攝者釋尊一化示身說法有始有終四種差別謂三藏教通教別教圓教三藏具如俱舍婆沙聲聞階位七賢七聖等殊緣覺則有值佛不值佛等差別菩薩則三祇百劫修相好因並同一毘尼毘曇修多羅三藏之學乃至菩提樹下一念相應三十四心斷界內見思正習俱盡名之為佛同僧布薩無別菩薩律儀故法華經云不親近小乘三藏學者而得三藏之名即劣應身鹿苑示成丈六金容乃至方等會中小機所老比丘像是其佛也三通教者如方等般若明三乘人共行十地一乾慧地二性地三八人地四見地五薄地六離欲地七已辦地八支佛地九菩薩地十佛地此等十地前無住行向名後無等覺妙覺位三人因果大同名為通教示勝應身魏魏堂堂如星中月即通佛相也菩薩亦同聲聞律儀三別教者如瓔珞仁王等經明五十二位地前屬凡名賢登地屬聖或云七地入無功用十信數進數退名為外凡十住入空而斷見思及斷界外上品塵沙十行出假斷中品塵沙遍知四教十界藥病十迴向位斷下品塵沙向後修中伏外界無明一分纔落即入初地八相成道因果迢遰劫數叵量觀行歷別別前別後故名為別示成報身即其相也四圓教者圓信三障即是三德報障即法身煩惱即般若結業即解脫依信起行三觀圓修剎那無間名初隨喜品第二受持讀誦第三解說書寫第四兼行六度第五具行六度委如法華此五品弟子圓伏無明即外凡位十信之位見思先落故仁王經云十善菩薩發大心長別三界苦輪海即內凡位與別教十住及藏通佛齊十信後心破於界外一品無明入初住位圓成八相如華嚴所辨與別初地功用一齊始終總破四十二品界外無明方成妙覺別而不別妙理無二故名為圓上根一生有入初住之義此之四教約於五時有多有少華嚴圓教兼別鹿苑但一三藏方等對半明滿四教具足諸部般若帶半明滿通別圓三今此戒經結華嚴會即別圓教輕重頓制菩薩律儀法華正明佛意卷權歸實唯一圓乘人法俱開依正無二故云我常在此娑婆世界汝等所行是菩薩道五佛咸令一切眾生開示悟入佛之知見涅槃雖明四教為息權機扶律顯常一一莫不皆聞佛性故二經同味故並譬醍醐今從佛意圓教消釋四明受法者謹依瓔珞地持高昌等文總作一十二門分別第一開悟第二三歸第三請師第四懺悔第五發心第六示相問遮第七授戒第八證明第九現相第十陳持犯第十一明廣願第十二教持戒第一開悟者夫戒德難量功高萬像為九乘之軌筏運三寶之舟航是故經云一切眾生因戒而有故薩遮經云若不持戒者尚不得野干之身況功德之身又華嚴云戒是無上菩提本應當具足持禁戒涅槃經云若持是經而不持戒名魔眷屬非我弟子我亦不聽受持是經又月燈三昧經云雖有色族及多聞若無戒智猶禽獸雖處卑下少聞見能持淨戒名勝士且戒有多途五八十具剋論功報隨受者心今菩薩戒報圓佛果相好無邊三達五眼十力無畏一切功德既發大心即上品心受菩薩戒菩薩戒者則五十一位圓菩薩乘之律儀也所以經云邊方中國若人非人解法師語盡皆得受須人人正信發志誠心諸佛究竟證圓四德居常寂光於法身地起無緣慈等念群生猶如赤子我等愚冥日用莫知三界輪環四生沈溺唯圓妙覺究盡無明故發圓心而希圓行知因感果驚覺常情故名開悟已開悟竟第二歸依三寶略明三種三寶為所歸依一住持二別相三一體一住持三寶者人能弘道萬代之所流傳道藉人弘三寶於斯常住則剃髮染衣為僧寶黃卷赤軸為法寶泥木素像為佛寶二明別相三寶者十方三世法報應化為佛寶所說法門為法寶除妙覺外菩薩二乘為僧寶三一體三寶者實相圓理名為一體即一而三無非祕藏如世珍奇故通名寶何者心體覺知名佛性體離念名法心體無諍名僧凡聖始終此三具足佛已修已證應物現形別相住持功由一體我等理是如氷在水若欲融氷善須方便擬趣佛果非修不成今始覺知正向此三為歸依處教言弟子某甲等願從今身盡未來際歸依佛兩足尊歸依法離欲尊歸依僧眾中尊弟子某甲等願從今身盡未來際歸依佛竟歸依法竟歸依僧竟從今已往稱佛為師更不歸依餘邪魔外道唯願三寶慈悲攝受哀愍故受三歸竟第三請師凡為師者應具五德一堅持淨戒二年滿十臘三善解律藏四師師相授五定慧窮玄師應教言弟子某甲等今從大德求受菩薩戒唯願大德於我不憚勞苦慈愍故次請和上弟子某甲等奉請釋迦如來應正等覺為和上我依和上故得受菩薩戒慈愍故文殊師利為羯磨阿闍梨彌勒菩薩為教授師一切如來應正等覺為尊證一切菩薩摩訶薩為同學等侶次應教乞戒云大德今正是時願與我授菩薩戒次戒師應起為白諸佛唱言仰稽首十方一切諸佛及大地諸菩薩僧此諸菩薩求我某甲欲從諸佛菩薩僧乞受菩薩戒此諸菩薩已是真實能生深信成菩提願唯願諸佛憐愍故施與菩薩戒請聖為師為證明竟十方諸佛神通道眼皆見聞我如對目前向之懺悔第四懺悔者夫戒是白淨之法身器清淨乃可堪受故先教懺悔洗滌身心如浣故衣方受染色然如來示滅向二千年正法沈淪邪風廣扇眾生等薄福生遇此時縱有聽聞莫能信受良由惑障深重見執堅強若不改往從來罪無由滅若罪不滅戒不發故解脫難期然懺悔法有其三品上品懺者舉身投地如大山崩毛孔流血中品懺者自露所犯悲泣流淚下品懺者隨師口言陳前罪咎今請十方諸佛諸大菩薩而作證明諸佛菩薩大悲弘誓欲令眾生如佛無異然須行者三業清淨方可得戒如請大王先須莊嚴舍宅亦如濁水日輪不現三世諸佛皆因此戒而得菩提故須先運逆順十心為懺悔本師應教言弟子某甲等與法界眾生仰稽首十方盡虛空界一切三寶釋迦牟尼當來彌勒十二分教真如藏海諸大菩薩緣覺聲聞證明弟子披心懺悔從無始來至于今日縱身口意內計人我外加惡友具造十惡五逆四重毀謗正法一闡提罪殺害父母殺阿羅漢破和合僧出佛身血壞和合僧焚燒經像身四威儀損傷含識盜三寶物及餘趣財顛倒邪婬污染梵行誑惑三寶欺詐一切食噉血肉無慈愍心或食五辛薰穢三寶飲酒狂亂破壞善法侵僧鬘物打詈呵責出家在家持戒破戒或奪袈裟逼令還俗策役驅使或斷命根不隨喜他一毫之善唯遍三業廣造眾罪事雖不普惡心遍布晝夜相續無有間斷覆諱過失不欲人知魯扈底突不怖惡道無慚無愧撥無因果作一闡提故於今日對十方佛深信因果生重慚愧生重怖畏發露懺悔斷相續心發菩提心斷惡修善勤策三業翻昔重過隨喜凡聖一毫之善念十方佛有大福慧知一切法本性空寂能拔我等一切眾生從二死海置三德岸唯願三寶慈悲證明懺悔既竟身器清淨堪盛法食第五發心言發心者發菩提心菩提梵音此翻為道道心語通今依圓佛發圓道心圓道心者我心佛心及眾生心三無差別理雖無別事證天殊故學佛慈悲發佛弘誓滅惡生善功唯菩提如師子筋絃遍聞一切生於眾善如那羅延箭貫徹鐵圍遍滅眾惡故密藏經云滅重重十惡發權道心畢竟無餘況發圓心諸發之最無發而發遍法界發名圓發一者眾生無邊誓願度度十界眾生故二者煩惱無數誓願斷斷十界三惑故三者法門無盡誓願知即惑成智故四者佛道無上誓願成即生成滅故此之四心諸佛之種紹三寶位一切諸佛等證三身無不因此一發之後訖至涅槃誓無退轉又有四心菩薩須發一觀眾生如佛二如國王三如父母四如大眾汝等能發此心不既已發心次問遮相相即三聚遮謂七遮言三聚者瓔珞經云攝律儀戒謂十波羅蜜即止惡也攝善法戒謂八萬四千法門即行善也饒益有情戒謂慈悲喜捨利樂有情已知戒相復發道心懺除罪垢堪得受戒若有七遮不在受限懺亦不滅我今問汝當隨實答汝不出佛身血不二不殺父不三不殺母不四不殺和上不五不殺阿闍梨不六不破羯磨轉法輪僧不七不殺聖人不若無七遮堪得受戒起深重心專注諦聽莫生異緣今正是得戒之時必須剋心傾仰於師如完器承物莫餘思想已問遮相第七授戒汝等諦聽汝今於我所求受一切菩薩淨戒求受一切菩薩學處所謂攝律儀戒攝善法戒饒益有情戒此等淨戒此諸學處過去一切菩薩已受解已行成未來一切菩薩當受當解當行當成現在一切菩薩今受今學今解今行當來作佛汝等從今身盡未來際於其中間不得犯能持不第一遍竟時十方世界妙善戒法注於汝等身心第二遍時此妙戒法測塞虛空雲集頂上第二遍竟更說一遍即入仁等身心清淨滿足勿餘思慮然此戒法無有形色流注仁等身心不覺不知向有形色猶如天崩地裂之聲三羯磨竟已具戒法即是菩薩大經云發心畢竟二不別如是二心前心難已得戒竟第八證明相弟子眾等仰稽首十方盡虛空遍法界一切諸佛諸大菩薩此娑婆世界南贍部洲人主地大唐國某州縣某寺僧伽藍佛像前有眾多佛子今於我所受菩薩戒竟我已作證明唯願諸佛諸大菩薩慈悲亦為作證明已證明竟第九現相若上品心受得戒時十方佛前有種種相涼風異香異聲光明彼彼菩薩問彼彼佛何因緣故有此相彼佛答言此相現去某方某處有眾多菩薩於某師所三說受菩薩戒竟今請證明有此相現彼彼菩薩咸生歡喜各各皆言如是等極惡之處具足煩惱惡業眾生能發如此極勝之心受菩薩戒甚為希有深生憐愍於汝等所起堅固梵行之心宜應志心護持不惜身命勿使毀犯第十廣陳持犯如下消釋旦示十重若諸菩薩已於戒師所三說受菩薩戒竟若自殺人若教他殺人非真菩薩假名菩薩無慚無愧犯波羅夷報墮地獄不如意處汝等從今身盡未來際於其中間不得犯能持不盜錢滿五婬大妄語酤酒與人說於菩薩聲聞四眾名德之過自讚己功毀他高勝罵辱乞者慳法慳財瞋上中境不受懺悔對眾謗毀大乘三寶若自謗若教人謗已明持犯第十一教發廣願上明發心四弘總願受律儀戒名為起行今更總別重發願迴因向果迴己與他成菩薩之德弟子某甲等願以己受戒所生功德迴施法界眾生未離苦者願令離苦未得樂者願令得樂未發菩提心者願令發菩提心未斷惡修善者願斷惡修善未成佛者願早成佛又以如是懺悔受戒所生功德願共一切眾生捨此身已生極樂世界彌陀佛前悟無生忍得大神通遊歷十方奉事諸佛恒聞無上大乘正法諸佛行願圓滿具足又以此受戒懺悔所生功德願共一切眾生從今身已往永離三惡身永離下賤身永離不自在身常於佛法中清淨出家精修梵行為一切眾生作大善知識又願一切眾生聞我名者發菩提心見我形者斷惡修善聞我說者得大智慧知我心者早得成佛發願已禮三寶已發願竟第十二教持戒令誦戒本有所不戒解一一銷通念佛誦經思惟修集具如下文隨戒消釋五明傳譯時代者即大秦弘始三年有西國三藏鳩摩羅什此云童壽來達漢境光顯大乘匡維聖教於逍遙園傳譯經論三百餘卷五十餘部梵納一本第十心地最後誦出兩卷成文上卷明菩薩階位下卷明菩薩律儀纔翻譯訖于時沙門慧融道祥等八百餘人請從受戒融等筆授咸同誦持仍於下卷偈頌之後獨為一軸自云此等戒相出自梵網經律藏品內盧舍那佛為妙海王及王千子授菩薩戒法第六料簡者問無作戒體唯實相心緣體護持因果宗趣亦唯實相如何差別答體是宗教之宗不即不離譬如屋空與梁柱等空譬於體梁等譬宗不即不離思之可見應知體是能持能領之心相宗是所持所領之戒法問涅槃篇聚並是別教菩薩律儀云何而言此菩薩戒別圓菩薩同稟答別教菩薩行布而修四教法門無不行學故涅槃次第五行軌範別教之人初心厭世出家白四羯磨先稟藏通律儀禁防三業故先明篇聚乃至十戒五支名戒聖行豈非漸具十重四十八輕故知此二義通別圓菩薩毘尼之藏問若爾教利根有入別圓之義亦應有此律儀之分答且約當教鈍根未稟佛性之戒同依三藏律儀利根被接入於別圓還從能接名別圓人或有接入之義故四教外別立位名問聲聞制於身口菩薩唯制於心云何三藏三乘同稟五篇七聚答大小律儀俱制三業自行化他之異故得大小乘名小戒若不制心方便蘭吉從何而立菩薩雖云剎那造罪殃墜無間但云剎那為無間因十重四十八輕莫不皆從身口具緣而結況三藏菩薩是彼小中之大對此料簡殊不相應問如前十戒乘戒互通如何取別答制教所明從禁惡邊而得戒名化教所明從修禪學慧而立乘稱此則別也若其通者三學相須如目足並能運載所趣之處通得名乘並有斷惡之能十總名戒今菩薩戒三義互通從制止惡名之為戒從制起行常住慈悲則是乘也故一一戒乘戒具足戒即法身乘即般若乘戒不二慈悲應化即是解脫解脫德假觀為因應身為果般若德空觀為因報身為果法身德中觀為因法身為果故知戒戒三聚互融三觀三身相即三聚三身既無優劣四十八輕十重等持心性寧有淺深假分乘戒兩名一一無非實相方是圓融菩薩戒也故序中云一切色心是情是心皆入佛性戒中言可驗矣不別而別輕重宛然止惡為正文廣起觀是傍語略從多從正律儀防禁三業義邊名菩薩戒第七隨事依文銷釋梵網大本彼文銷釋梵網大本彼之一品但是正說今乃義開以為三段從偈初訖長行清淨者為序次從佛告下訖現在諸菩薩今誦為正說此下盡卷即第三勸說流通就初序為二初偈頌明舍那發起次長行明釋迦勸發初文又四戒三勸四戒者一舍那二釋迦三菩薩四眾生三勸者一勸受二勸持三勸誦此之四戒得之有由根本傳授得記成佛所以勸受受已須持持已須誦使佛種不斷初十一行半偈為三初三行三句明舍那說戒傳授釋迦次是時下三行三句明釋迦迹佛授諸菩薩菩薩授諸眾生三從諦聽下盡偈明勸信受持此之三序悉是釋迦所說雜有經家之辭初為二初二行半明本迹次一行一句明人法初又三初半行明舍那本身次一行半明釋迦迹化三半行總結本迹初文者上句明舍那本身下句明舍那本土此即依正兩報初言我今等者常樂我淨四德之我也經云無我法中有真我謂報身如來智斷俱圓四德究竟名為淨滿舉一攝三故云我今等攝論明報身有二一自受用報謂稱法界實成依正無礙唯佛獨居妙覺同類自能相見二他受用報為地上菩薩於實報土現身說法令彼見之此自他報身逗行布教歷別之機勝劣兩應逗藏通機報應二身以法身為本言法身者毘盧遮那此云遍一切處機應咸圓猶如虛空無擇時處一三相即舉一具三言不累舒隨機別顯故標報身及明主伴下句明依報言方坐等者方者正也安住正法處在蓮華臺故云坐也言蓮華者如來所感蓮華世界世界之下蓮華為臺名蓮華臺故華嚴經云華擎十世界所表有二一表舍那處穢不染二表因能感果蓮華四類人中蓮華十葉已上天上蓮華百葉已上菩薩蓮華千葉已上妙覺蓮華量等法界一一互融可謂依正二報圓滿又云華藏者體能包含十方法界十方法界現一塵中猶如帝網重重無盡不橫不竪出過思議之表故名華藏次周匝下明釋迦迹化望千百億國釋迦則千釋迦為本千百億為迹成兩重本迹若望法華並迹中本迹於中又三初明迹中之本二明迹中之迹三明本之與迹皆成佛道初言千華上者亦言千葉現千釋迦一華一佛三千大千世界故有千佛淨土此即二住明分身也初住分身百佛世界二住十倍華嚴二住已去多明別義故於二住辨圓成相後後之位身土叵量次明迹中之迹初句舉一華一佛生百億國國者是一四天下之名也所以一三千大千世界小千有一千四天下中千具千千千千即十億大千千倍即有萬億四天下等經云百億即小數萬萬億億有百百大數百百為百故云百億於萬億國萬億南洲各一釋迦故云一國一釋迦第三文者萬億南洲菩提樹下一釋迦與一華一釋迦同時成佛千佛世界總有一千箇萬億釋迦與千釋迦放光互照華臺名舍那華葉名釋迦釋迦為伴舍那為主主伴相關受法王職同時成佛故云各坐等如是下第三結初句結迹身次句結本身明千釋迦及千箇百億釋迦並以舍那為本故云如是等千百億下第二明人法於中又二初明人次約法初文三句初明能化之主次明所化之機第三明能化所化俱詣本佛故云至我所我所即舍那也聽我下第二約法為二初句誡聽此戒是十方三世諸佛之法只得稱誦不云說也甘露門者第二歎戒功能甘露是諸天不死之藥譬因此戒得至涅槃四德之理甘露家門名甘露門門以能通為義教能通理故也是時下第二釋迦迹佛傳授菩薩菩薩授諸眾生於中又三初明經家敘釋迦傳授之緣次明釋迦傳授諸菩薩三勸菩薩授諸眾生初文三初出戒相重輕之數次戒如下歎戒功用三微塵下勸菩薩受持初文前三句敘千百億各還本位次兩句敘誦本戒謂此戒法諸佛所師故云本師戒也次歎戒用中律儀戒能圓止三惑之惡譬日月破暗善法戒能圓修三觀之善譬日月照明饒益有情戒止觀兼具能嚴法身如瓔珞珠是故經云老少中年服常好故第三勸菩薩受持為二初兩句總舉功能次兩句正勸餘二如文諦聽下勸信受持為三初明所誦之法次大眾下勸信受持三大眾下結勸初言戒藏者此戒多含三聚萬善故名為藏別別解脫從果立稱云波羅提木叉木叉解脫此彼音異也次勸人信受又三初勸信次一切下勸受攝即受也三眾生舉位釋結勸之意言即入佛位者一切眾生皆有佛性依性發心受三聚戒稟佛戒法名入佛位故大經云學大乘者雖是肉眼名為佛眼初二句用同方便位次二句明同證真位佛位名通有真有似始終名字觀行相似一念證中得法身本初阿後荼分證大覺名真佛子故身子得記入圓初住乃云真子從佛口生從法化生故云位同大覺已真是諸佛子爾時下第二釋迦序為二初經家敘次釋迦自說初又三初敘佛欲結戒次敘放光表瑞三大眾願聞初又四初舉時標出化主爾時者當爾之時也謂是迹佛從本佛舍那受旨迴時故云爾時釋迦姓也此云能仁牟尼者名也此云寂默身口意滿故得名也初坐下第二標處即菩提樹亦云道樹樹下成道道與菩提彼此音異在摩竭國於此樹下有金剛座賢劫千佛皆坐此座而得菩提今釋迦主伴迹示新證故云初坐等成無上覺者第三明得道謂華嚴會示現初成為大根性結菩薩戒故華嚴云於菩提場始成正覺名號品云舍那迹名釋迦牟尼若小機所見鹿苑初成後乃因事制於篇聚釋迦名同初成見別今辨異彼故下文云初結菩薩波羅提木叉初結下第四出所結之法於中為四初標名次孝順下明能成勝因三孝順至道下明能成勝果四孝名下結異名初文言初結者十地論云佛成道後第二七日也次文言孝順等孝謂志心敬養順謂隨從尊命從誰孝順略舉三境一父母生育恩二師僧訓道恩三三寶救護恩言父母者過現曾生養育於我輪迴六道並是父母為是義故起無緣慈悲竭誠敬養令發道心拔苦與樂二師僧恩者和上闍梨並名師僧和上名力生道力由成故闍梨名正行糺正我行故故書云非父母以無生非師長無以成非君王無以榮民生在三事之如一今闍梨和上三學訓誨三身由此生近導始末三德由是而成自行化他光顯聖旨住持佛日名稱普聞入位證極功歸師友如此榮益遍於法界體等虛空豈同世榮一界一國而已故知師僧能生能成能榮三事具足自非緣理持戒三聚為心以法供養為上為最餘焉能報一句之澤三三寶者三世如來自證常樂垂形十界俯遂機緣夙夜惟念破惑授記宣五味法極濟無邊張八教網為種熟脫流通永劫由菩薩僧或實或權本迹難測為大為小匡輔法王像末邊方感遇遺風一經於耳千劫不朽況思惟修習解脫良因豈非三寶之力故須學佛慈悲行菩薩行名孝順三寶問僧寶與前師僧何別答師僧名寬體狹局我所承僧寶名體俱寬該通三世第三能成勝果中孝順至道等謂順極道之法也第四會異名謂行此孝即順教無違名為持戒故言孝名為戒戒能制御三業止滅諸惡故云亦名制止佛即下第二放光表瑞將說此戒放金光以為表兆驚覺常情令眾集故是時下第三敘眾集願聞為三初總標次諸菩薩下列名三合掌下總結願聞初如文次列名中初菩薩者道心眾生也次色天三六欲天四人王初言十八梵者色界四禪總十八天初禪三天一梵眾二梵輔三梵王二禪三天一少光二無量光三極光第三禪三天一少淨二無量淨三遍淨第四禪九天一無雲二福生三廣果四無想次五淨居天離欲煩惑名淨淨身所止曰居一無繁二無熱三善現四善見五色究竟亦名大自在正理云過此淨居有天名大自在初地菩薩而化於彼六欲天者一四天王天二忉利天三夜摩天四兜率陀天五化樂天六他化自在天十六大國王者一央伽二摩竭三迦尸四尼薩羅五跋祇六末羅七支提八跋沙九樓居十槃闍十一阿濕波十二婆蹉十三蘇羅婆十四乾陀羅十五劍浮沙十六阿梨提西土諸國甚多略列十六大國王也問諸經集眾或有來不此議云何答聞法由乘急人天持戒資乘戒俱急以人天身值佛聞法乘急戒緩為餘趣身值佛聞法戒急乘緩雖生人天不見佛不聞法乘戒俱緩報生餘趣又不聞法乘有大小信法不同戒有三品受報優劣故使諸經明同聞眾多少差別合掌下第四總結時眾願聞可見佛告下第二釋迦自說又三初明自誦二釋放光三勸受學此三各二初文二者初舉自誦汝等下第二勸化言一切發心者通舉博地初發圓心稟受此戒即須誦持外凡之初名字位中故言一切發心越却外凡五品弟子及十信位超取十住已上諸位故云乃至十住初聞妙理故云發趣次入十行增修善根名為長養十迴向位堅修善根名為金剛金剛後心所依轉勝故名十地文從真位不云十信今略列名令知圓乘諸位始末言十信者十心之中以信為本故言十信一信二念三進四慧五定六不退七迴向八護法九戒十願始從名字外凡五品無不具十三惑全在未得十名此之十心一一皆十故瓔珞經云一信有十十信有百百法為本故一一位皆言十也乃至妙覺名異義同十法皆大轉名十大即是位位用於十法成一圓教菩薩大乘此即法華大車之義一其車高廣譬觀妙理三德佛性為不思議境即入信心二張設幰蓋譬無緣慈悲拔苦與樂即入念心三安置丹枕譬止惡行善安心定慧即入進心四其疾如風譬明達之慧圓破三惑即入慧心五車外枕譬識持犯通塞即入定心六有大白牛譬道品調適正語正見入不退心七又多僕從譬於起誓對治助開入迴向心八遊於四方譬知次位十發趣等入護法心九自在無礙譬安忍外凡違順名利即入戒心十直至道場譬離十信法愛令至發趣即入願心一信有十信一法有十法一信既爾餘九准知次明十住位中十發趣心依梵網列名一捨謂三因開發證平等理即是第一觀不思議境二起大慈悲持三聚戒三忍即第三巧安止觀自利利他四進即第四破法遍五定即第五知通塞六慧即第六道品調適七願即第七對治助開皆由願力八護法即第八識次位使法不濫九喜即第九安忍違順由法界喜故十頂即第十離中道法愛居九心之頂十行位中十長養者慈悲喜捨施好語利益同及定慧善觀妙境入無緣慈發無作弘誓入大悲心善巧安心而稱法界喜名為喜心緣性破法三惑俱遍名為捨心於苦集等事達道滅等理名識通塞即入施心無作道品善能調停正語業命名好語心以偏助圓名利益心八知次位不同而同圓理無二名為同心安忍違順稱稱楞嚴定不著法愛名中道慧十迴向位十金剛者一信二念三迴向四達五圓直六不退七大乘八無相九慧十不壞圓智觀境名為信心堅固慈悲名為念心法界故名迴向圓體三惑名為達心於塞得通名圓直心道品趣前名不退心正助合行皆摩訶衍名大乘心緣理辨位名無想心堅固安忍名為慧心法愛無著名不壞心言十地者一體性平等地境智不二也二體性善慧地緣理發心也三體性光明地巧用止觀名光明也四體性爾焰地圓破法遍如焰燋炷五體性慧照地善知通塞也六體性華光地因中道品名為華光七體性滿足地正助無闕也八體性佛孔地決定分別次位無濫九體性華嚴地安忍違順身心端美如華莊嚴也十體性入佛境界地離真法愛心更一轉入等妙覺名佛境界故佛十法而得大名一觀不思議境名為理大二發慈悲心名誓願大三巧安定慧名莊嚴大四破法遍名智斷大五識通塞名遍知大六道品調適名為道大七對治助開名為用大八識次位名權實大九能定忍名利益大十無法愛名無住大故知圓乘十法始終自他具足御車達到猶名為車是故諸位菩薩皆誦問上釋十法對名不同者何答一法具十法法互融隨義轉釋無得定執問華嚴經云初住菩薩得法身本分身百界像供佛利生諸位功德無不具足後後之位何所以耶答言具足者分具足也如燈照暗暗多燈多初燈雖明寧及後後是故下第二釋光明二者初直標次有緣下列因緣之相初言戒光者戒能破惑故聲光為表次文又二初歎體德次舉宗趣初言有緣等者緣因即聖應機應相關致戒光緣理而誦實理無作故非青等故妙經云知法常無性佛種從緣起是故說一乘戒體無盡故云光光此之戒體凡聖一如故勸大眾受持誦學問上釋戒體云實相心今言非心如何得同答實相之心不同頑礙故云非色不同受等妄情分別故云非心不同六道之有不同二乘之無故云非有非無理亘始終故云非因非果從迷辨異是故云非從悟本同心等俱是不即不離妙在其中妙心實相雙非一切以為戒體雙照一切名宗名用次諸佛子下舉宗趣中言諸佛子等者諸佛舉極果菩薩約真因即初住已上等覺已還大眾者總該內外凡也略舉此三修之與極分分定慧而成立者由戒為本本亘初後即宗趣也是故下第三勸學二者初勸受持誦學佛子下第二釋出勸意初言受持等者受謂受戒三業領納名受順受防護名持對文宣唱名讀背文通利名誦修集義理名學次文先誡聽若受等者列受等眾舉一攝諸故但云受具足應云若受持讀誦善學佛戒者等國王者小曰邦大曰國三陽並列像乾道以成三一氣中表聖人之得一故易云君王得一以治天下一能三所所謂三才即天地人以一貫三云國王也王之所生故云王子百官者總舉諸官全數是故云百如云百姓非即百人而已宰相者輔王論道經緯國事協理陰陽宰主之相故名宰相比丘者此云勤事男比丘尼此云勤事女從小入大二眾通須無色無身但列欲色非前後類並名庶民民者人也生等五種皇家掌門名為黃門欲界男女通有貪婬此舉最多乃至衒賣云婬男女古因犯罪身屬於人以為賤役名為奴婢八部者一天二龍三夜叉四乾闥婆五阿修羅六迦樓羅七緊那羅八摩睺羅伽摩睺羅伽頭上有角餘分同人非人鬼道之中變通勝者曰神中下之類名鬼善神之類金剛密跡名金剛神雖是大權菩薩示為亦須引實受三聚淨戒諸天龍等現身為人受菩薩戒名變化人利根畜生解人語者亦得受戒雜類猶多略列如上故云乃至戒為伏斷之因故云第一清淨者佛告下第二正說為二初明十重次明四十八輕初為三初舉數勸持次別釋三結勸初文又四初舉數次若受下誡勸誦文初明不誦有損闕於慈悲弘誓云非菩薩身口離文識心疎野思修佛性覺悟情乖但緣六道為懷故云非佛種子我亦如是等者舉果勸因也三一切下舉例勸學三四已略下結說勸持第二別釋十重為十初殺人戒菩薩萬行慈悲為本視眾生猶如父母六道輪轉互不相知故下文云而殺而食者即殺我父母傷慈之甚是故先制所言殺者斷彼命也從識初託訖于老死斷彼連持相續之命並名為殺通緣有二一稟菩薩律儀二住自性非顛狂等此通諸戒故名通緣下不復出別緣具四一是人二人想三有殺心四命斷便犯闕緣結輕一一戒中通具三意初制止惡次制行善三舉過結犯初文又三初標人列於殺事次因下列成殺業三乃至下舉輕況重初言若佛子者通指之辭謂發發菩提心受菩薩戒從佛法生通名佛子若自殺下列殺事五句不同初自殺有二一殺自身二殺他身殺自身有三義一惡心自殺二厭身自殺並違聖教俱結輕垢故經云說身無常不說厭離於身也三為生為道亡身濟物如薩埵王子等是故下文令捨自命等則得福無犯二自殺他具緣犯夷次教他殺者教他殺人彼人未死能教前死亦犯重罪何以故戒無盡故不同小乘順權文說命終戒失結方便蘭三方便讚歎殺者見他正殺歎其德也一讚能殺之人二讚所殺之法如律中云用此惡活為等名方便讚歎殺四見作隨喜者約於已殺隨喜之也若見若聞皆隨喜故五乃至呪殺者殺相猶多刀杖坑穽藥毒等類呪殺希故越却多種而云乃至如呪咀人令其命斷等次列成殺業中四句不同自有殺心為因刀杖等為緣造趣方便為法以殺為務名業三舉輕況重故云乃至有命者故知除人之外並犯輕垢下文雖無別條義推應爾如制春夏放火非護生草木及護損傷物命但結輕次是菩薩下制令行善言常住慈悲心者無緣慈悲與理相稱體同法界實相故名為常住三而反下舉過結犯言波羅夷者此云他勝處緣理持戒當感聖果名為佛事即自勝處毀禁墮獄名為魔事即他勝處第二不與取戒非理侵奪失命損道莫不因茲此之一條實德人之未免故次制也別具四緣一盜有主五錢已上之物若盜己物不成重也二有主想三有盜心四舉離本處便犯闕緣犯輕就文亦三初制令止惡次而菩薩下制令行善三而反下舉過結犯初文為三初標名列於盜事次列成盜業三乃至下舉輕況重初文言自盜者自盜人五錢已上物也教人盜者設不潤身損境過深並結重也方便盜者或因寄附或因市易以短換長以麁易細但有盜心損五錢已上並結重也呪術取物名為呪盜次文盜因者自心為因外助為緣施功造趣為盜法常思盜事為務名盜業第三舉輕況重鬼神為主不擲籌從乞劫賊之物此心未斷一針一草五錢已下並犯輕垢故舉為況次制令行善中佛性等者緣佛性理順佛教法同體慈悲以之為本助成隨喜一切之人令生五度之福智慧之樂故云應生等三舉過結犯如文第三行非梵行戒大論云婬欲雖不惱他眾生心心繫縛私情逸蕩因果輪迴漂溺愛河流轉五道莫不由此故次制重別具四緣一是有情男女二有婬心三與方便四與境合便犯闕緣犯輕就文亦三初標名制令止惡次制令行善三而反下舉過結犯初又三初明所犯之事次明成業三乃至下舉人女等為況初言自婬者一自婬自如軟脊者亦犯重也二自婬他具緣犯重教人婬者樂不及身但得輕垢與聲聞同一切女人等者除狂迷也次文言因緣等者染心思惟為因邪想嚴飾為緣姿則軌儀為法念念趣成前事為業第三非人女等況中言鬼神女者了自心中請彼現身行非梵行及男二女二名為非道並得重罪自餘故漏等皆結輕垢次而菩薩下制令行善言淨法者起佛性觀體離三惑自行化他故云淨法與人三舉過結犯中言六親者六人之親也一父之親謂祖父母及姑叔等二母之親即姨󱋷等三己之親即父母兄弟及本時妻子等四妻之親即妻姊妹等五男女之親謂新婦等六兄弟之親所謂嫂等此有二義一染心於彼一境即生他一切人染心不擇六親等故云反起起即生也二自於一切起非梵行不擇畜生六親等境為他起惡之因故云反起一切等此即穢法與人令他起穢乖上淨法與人令他斷惡故云反更而結過也第四大妄語戒未得謂得誷聖誑凡惑動時俗抂招名利故得重罪別具五緣一是眾生二對有情想三起欺誑心四說過人法五前人領解便犯關緣結輕就文為三初標名制令止惡次制令行善三舉過結犯初文亦三初明犯事次明成業三舉輕況重初言自妄語者若言得四果八人見地已上乃至六根清淨初住已上次位得重若說得五停念處煖頂忍世第一乾慧地諸方便位既是凡法但犯輕垢二教人者教人說得聖之法名利屬他但犯輕垢若教他說已為聖犯重方便妄語者假詑異事令他生於聖人之解如云我今日不入初地定等故云方次文中內起誑心為因外希名利為緣巧設方便為法常懷此事為業三乃至下舉輕況重即小妄語如云誰得不淨觀於眾中起名身妄語暗問不聲名身妄語明問無對名心妄語不說得聖並結輕垢次制令行善中言正語正見者以中道心如事如想知言見自行勸他故云常生及亦生等三舉過結犯非正名邪通於大小妄語今從大妄大邪故結犯也第五酤酒戒酤是貨賣之名酒是昏醉之藥酒有三十六失放逸之門故制重也別具四緣一是真酒二真酒想三作酤意四授與前人便犯闕緣犯輕就文亦三初標名制令止惡次制令行善三舉過結犯初文亦三初明犯事二明成業三舉輕況重初自酤可知教人者教人為已酤犯重教人自酤犯輕次成業中自營米麵等為因外具度等為緣調停方便名法常酤為事名業三一切下舉輕況重穀藥草木和合所成非真麵米但似於酒酤得輕垢尚不得酤況真酒耶次而菩薩下制令行善明達慧者實相般若也三而反下舉過結犯可知第六說四眾名德犯過戒菩薩運懷弘護三寶掩惡揚善何容說過塵黷信心乖利他行故制犯重別具七緣一說菩薩聲聞四眾中上名德重罪二作彼想三以惡心作說過意四對外人五作外人想六言章了了七前人領解便犯闕緣犯輕就文亦三初標名制令止惡次而菩薩下制令行善三而菩薩下舉過結犯初又二初明犯事二明成業初文自說教他並結重罪損境同故十輪經云占蔔華雖萎猶勝諸餘華破戒諸比丘猶勝於外道故瓔珞經云有犯者名菩薩無犯者名外道所以縱犯猶不可輕次文內心為因說彼罪境為緣施設軌則為法務在說人為業次制令行善中言外道者除七眾外並名外道外道即惡人也二乘惡人者厭苦集諦而修道滅獨出生死名聲聞乘觀十二因緣若逆若順意求出苦利他心劣名緣覺乘此心即惡名為惡人不信大乘言非法律必當墮苦故令悲心說大生信悲能拔苦故也三結如文第七自讚毀他戒自讚己功抑他盛德損物之甚故制重罪別具五緣一是受戒有德之境同上初緣二作彼想三讚毀雙具四惡心對人讚毀五前人領解便犯闕緣犯輕就文亦三初標名制令止惡二制令行善三舉過結犯初又二初明犯事自作教他俱得重罪次明成業內心貪慢為因嫉他為利名緣巧設方便為法以此為務名業而菩薩下制令行善三若自下結犯並如文第八故慳加毀戒菩薩攝生施為萬行之首豈更鄙悋加復毀辱故制重罪別具六緣一是上中之境二自有財法三有二想四廣加惡心毀辱打罵五前人領解六令他空反便犯闕緣犯輕就文為三初標名制令止惡二制令行善三舉過結犯初又二初明犯事自慳教他並具上緣方結重罪次明成業中慳心為因財法為緣藏護封緘為法務在鄙悋為業次而菩薩下制令行善乏於財法俱為貧我行未深何能傾捨隨心所與善言慰謝即不犯也三而菩薩下舉過結犯言句偈者句舉能詮之少分偈據教中之義全如如來妙色身乃至是故我歸依歎佛三身具足一微塵法者舉一善言以為況也第九嗔心不受懺謝戒夫為菩薩忍辱為懷而反嗔毒蘊積內心傷慈損道劫功德賊無過嗔恚今生微恨當為大怨故制重罪別具六緣一有所對上中之境二生所對想三嗔心不息四前人懺謝五示不受想六前人領解便犯闕緣犯輕就文亦三初標名制令止惡次制令行善三舉過結犯初亦二初明犯事自嗔教他具緣俱重次明成業中內心為因前境為緣蘊結軌儀為法以嗔為務名業次而菩薩下制令行善如文三而反下舉過結犯乃至於非眾生者謂嗔無情也如人嗔心撲打生活乃至木石打著脚手於彼起嗔並非眾生此舉輕垢為況以惡口等者正結過也第十助謗三寶戒勝德可珍名之為寶非理塵黷故稱為謗別具六緣一對眾助謗二是大乘一體及別相三寶三起上二想四有謗心五言說了了六前人領解便犯闕緣犯輕就文亦三初標名令止惡次令行善三況口下舉過結犯初文亦二初明犯事自謗教人俱結重罪次明成業內心因邪見等為緣巧設虛假為法此心為法務名業次而菩薩下制令行善中言外道者遊心圓理之外乃至外外三宗並名外道一言謗佛常應痛念故喻鉾㓨鉾者兵器也長於二丈用建兵車三結犯如文善學下第三結勸又三初舉所持之法二誡勸三指廣三文各二初文二者初總舉人言善學者歎美之辭也次是菩薩下舉法因中說果故云木叉木叉者解脫也次應當下誡勸二者初勸學持次若有下舉失顯持初言微塵者如俗中云臣於國無塵露之功涅槃經如護浮囊微塵不犯此舉極小以之為況次舉失中又二初明現失十利次明當報三途初文者違本弘誓不悔不失法菩提心息故言不得現前發菩提心粟散國王及轉輪王由戒為因因失果亡故云亦失等比丘及尼等既失於戒報入三惡豈得為人證於次位故云亦失比丘比丘尼等十發趣等者列失次位前四是因佛性常住妙果者妙覺之果也佛性常住亘於始終今對極位謂佛性常住家果故云妙果亦如仁王不明等覺次明墮三惡中毀禁不同故報入三惡聞法奢促也父母慈育恩深三寶救護之極可恃可怙既不聞名恃怙無地故偏舉也劫者時也成住壞空各二十增減一箇增減為一小劫二十增減為一中劫八十增減為一大劫以是等者結勸三等下指廣二者初勸學次指廣本此經廣本有八萬威儀品也次明四十八輕簡異十重故得輕名非無過累故名為垢於中為三初結前生後次別釋三總結初如文次釋為五初三十為三次二九為二初十又二初釋次結勸指廣初釋為十初不敬師長戒菩薩理應謙卑敬養一切有情況於師長輕慢違行之甚故制居首別具四緣一是師長二知是三故起輕慢四身心不敬便犯就文為三初標名勸受次既得下示行令持三而菩薩下止作結犯初文國王即人中粟散王也轉輪即鐵銅等聖王也鐵輪王一天下銅輪王二天下銀輪王三天下金輪王四天下文武百官此等貴位若不受戒鬼神不護何以統御蒼生故勸應先受等言諸佛歡喜者順諸佛律儀義當咸歡喜次文言上座等者僧中上首善御大眾亦當師義和上阿闍梨略如前釋同學上座名大同學同一正見名為同見同一行者當名為同行而菩薩下止作結犯言憍心等者自高為憍輕他曰慢二名癡由止孝順故憍慢也以自等者舉重況輕應賣身以酬近成之澤況生輕慢故結犯也七寶者一金二銀三瑠璃四頗梨五赤珠六車𤦲七瑪碯百物者通舉所有也若不爾者若不孝順恭敬供養等耳第二不飲酒戒酒是惛狂之藥重過由此而生故制罪也別具四緣一是真酒二真酒想三無重病緣四入口便犯律中不通誤飲此文乃制故就文為又二初標名舉過制令止惡次若故下遺制結犯初言酒器者盛酒空器也空器尚犯況勸酒耶獄出報生雜類乃至蛐蟮故云無手教人等令飲尚乃不應何況自飲故並結犯結犯可知第三食肉戒菩薩理忘身濟物何容反食眾生身分故制罪也別具三緣一是有情之肉二起肉想三入口便犯就文為二初標名彰過制令止惡次若故食下遣制結犯第四食五辛戒菩薩所居身口香潔反食薰穢賢聖遠之是故制犯別具四緣一是五辛二五辛想三無重病緣四食便犯就文為二初標人列名制令止惡次若故下違制結犯初文一大䔉二革葱三薤四蘭葱五興渠次結犯如文第五不教懺悔戒菩薩愍物應舉過示人令其改往務存清潔用先正道下救黎元上維聖法以報佛恩為益甚故制令慎別具五緣一是犯戒之境二知彼所犯三無別違緣四作覆藏心五共同法事便犯就文為二初標名列事制作次而菩薩下止作結犯五戒者一不殺二不盜三不邪婬四不妄語五不飲酒食肉終身制五名為五戒八戒者一不殺二不盜三不婬四五同上六不坐臥高廣大床七不著花香瓔珞及油塗身八不自作樂及故往觀聽此八戒隨受長短若全若分並皆得也加捉錢寶及過中食即十戒也毀禁者犯二百五十等七逆如下釋八難者一地獄二餓鬼三畜生四北州五長壽天六世智辨聰七諸根不具八佛前佛後此八是果果由因剋見所犯因可令懺悔其因者何謂毀戒墮獄因慳貪餓鬼因無慚畜生因為求人間長壽持三歸五戒即北州因為求天樂持八戒等即長壽天因不為解脫集學世俗防護三業即世智辨聰因折損有情身分毀謗正法諸根不具因不思惟修習大小觀法生佛前佛後因應學佛慈悲示令改往萬行宗趣三德為依若自若他標心五悔懺悔居其首舉一攝諸故云應教懺悔次文同住者同處也貪利等同名同僧利養布薩者此云淨住餘文可見第六不供給請法戒諸佛所師所謂法尊人重法進道卑心而反踞傲輕慢人法失道之本莫不因茲故制犯也別具四緣一見大乘解行之人二知是三故起慢心四不供養請法便犯就文為二初標名敘事勸作次止作結犯初文邑者村也故管仲相齊三十家為一邑三時者小食中食及非時漿等日食三兩金等者舉重呪輕末代知法替補佛處波崙啟髓於無竭善財忘疲於法界況捨金等意令重法情深舉為況耳三時者一日之中分初中後若不下止作結犯如文第七懈怠不肯聽法戒初心菩薩觸事面牆理須四方尋師學道而反住處有講不聰日夜抱迷身心越逸空納信施當報非他故制犯也別具四緣一自不解法二有講大乘處三自知有四故不聽受便犯就文為二初標人法列處而勸聽受即制作成持次若不下止作結犯前後例知初文云有講法者通標戒定慧法毘尼下別列毘尼即律多詮戒學經詮定慧即大三學次文可知第八背正向邪戒菩薩大士佛性為心背大乘習學邪小罪逾七逆外道為儔故制犯也別具四緣一是大乘戒定慧法二作彼想三言乖心背四捨圓學偏便犯就文為二初標心口背正次而受持下舉過結犯初文言常住經律等者俱是大乘詮實相理名常住也文言惡見者二乘空邊之惡外道有邊之惡並名為惡故涅槃經迦葉自敘未聞圓常四德之前名邪見人邪豈非惡而受持三字冠下諸句受持一切禁戒者非正律儀鷄狗等戒不為解脫並名邪見邪見多含故云一切等第九不瞻病苦戒菩薩之人大悲為體見病不救彼此傷慈退失菩提良由於此別具四緣一是病苦二病苦想三自無病等之緣四嫌心捨去便犯就文為二初標名敘事制作次而菩薩下止作結犯初言八福田者三寶為三父母為五六病人七曠路穿井八津濟造橋聖人四果及和上等並僧寶攝故大乘經中菩薩二乘並名僧也此從所濟尤要不從福田濃淡亦如法華罵佛罪輕毀人罪重有待之身對讚毀緣心易轉故次文可見第十畜諸殺具戒害生之器名為殺具藏舉收攝故名為畜菩薩常應捨諸所有反畜殺具擬損眾生日夜增罪名惡無作是故制也別具四緣一是殺具二知是三無開緣四故畜經日便犯就文為三初標名列事制止次舉重況輕三違制結犯初言刀杖等者本為害生作者是也但是殺器皆不得畜故云一切次而菩薩下舉重況輕律云以怨除怨怨終不除唯有解怨怨乃息耳怨若未害誠心敬養若已被害自達宿緣怨怨相報酬之反故殺父母制不加報若故下違制結犯如是下結勸指廣言六品者梵網大本有六六品恐是品名以彼品中明六根等六六法故名六六品彼猶廣釋是故指之第二二十為二初釋次結勸指廣初文自十初通國使命戒第十一傳信往還名通國使命命即使也󱌫上人之命故名為使菩薩理應靜緣進業善和諍訟慈救為懷今乃通致四方使命交戰既成邪命殊乖道儀是故制也別具四緣一二國二軍二為利養等三傳言彼此四二國交戰便犯就文為二初標人列過興師者謂將師也次而菩薩下舉況結犯言國賊者合會相殺義之如賊第十二傷慈販賣戒菩薩資身理須如法不違慈救今販賣人畜市易棺材招世譏嫌深乖道望故制犯也別具四緣一是非法之物二知是三興易四事成便犯就文為二初標名顯過次舉過結犯初言良人奴婢者二類不同他人劫來傳傳興販若劫者盜戒所收六畜者牛馬猪羊鷄犬且據家養者為言次若故下結犯如文第十三無根重罪謗他戒闕見聞疑名為無根重罪加誣稱之為謗菩薩運懷互相讚美使法門光顯勝德外彰今反加誣塵黷賢善外招譏醜惱境非輕故制犯也別具八緣一前人無所犯事二知無犯三無見聞疑四知無見聞疑五起惡心六心加誣重罪七有所對境八言章了了便犯就文為三初標名顯過次教起對治三舉過結犯初言惡心者妬賢嫉能非為利益並名為惡良人等者外相無惡曰良內心調柔為善大乘戒定智慧之法自軌軌他受持讀誦解說書寫並名法師曾蒙訓誨三尊七證依止上經並師僧攝末代佛法付囑國王大臣官長貴勢之人外護之恩常須頂荷願行相資及晷無忘寧容謗說次於父母下教起對治孝順於尊慈悲於下既稟佛戒於師僧等類若六親故云父母等謂和上同父母闍梨如伯叔兄弟等三而反下舉過結犯墮不如意處者地獄別名也說謗於他令意減損名不如意此即因也當報三途自意不如即是果也第十四放火燒戒火性焚蕩損物非輕也既已非時寧容故放所以制犯別具五緣一是山林二知是三起惡心罪四非開時五故放便犯就文為三初標名列過次不得下正制止惡三若故燒下違制結犯初又二初列無主物初言惡心者報酬嫉財畋獵等也為護生命有情無情此時興盛故制時也次若燒下列有主物約損財邊不論時節二三如文第十五化法違宗戒授人軌範名為化法乖本所學故曰違宗大士弘願須授大乘使群生反源三寶無贊今反教邪小陷溺前人情過不輕是故聖制故淨名云以大悲心讚于大乘念報佛恩不斷三寶然後說法別具四緣一對前緣二起惡心三教邪小法四前人領受便犯就文為二初標名敘事制教大乘次而菩薩下舉過結犯初言自者從也始從佛弟子終至一切也使發菩提心者通初心也次列三位略十地等並應令知故云一一等次文可見第十六規利倒說戒因法求財名為規利前後不次名為倒說虛己濟物菩薩本懷順教宣愓無違聖旨今乃反規財利倒說真乘出自胸矜妄稱佛教既招罪釁自陷陷他故制犯也別具四緣一有求法之人二自解大法三為利養四倒正法便犯就文為三初標名制學次見後下教用化方三而菩薩下舉過結犯初言好心者緣理發心自他兼濟名為好心先制集學菩薩律儀故云大乘等次令敷演訓物故云廣開解義味所詮之旨為義義理適神名味次教用化法中先令為說苦行意在使其重法輕生非謂即捨身命燒身臂指若即捨身法為誰說次然後下教令為其說法儀式言次第者圓乘階位行解宛然不同暗者言無修證既迷真俗三學失儀犯說非犯非犯說犯以空為有現有言空順物乖聖意在苟求即非次第非次名倒故結犯也言謗三寶者說三寶空背鱠經屏皆因於此謗豈過之第十七恃勢求財戒託附官威名為恃勢乞索取物名曰求財菩薩理應給濟群有不惜身命無悋纖毫今反依附勝人強乞財物逼惱前境不顧所宜是故聖制別具六緣一自為名利二親近王等三恃勢四逼惱求財五前人強與六領受便犯就文為二初標名列過次都無下舉過結犯初言自為等者求名利擁己也惡求者邪命自活並名為惡求無厭足故曰多求次文言無慈心者於境生惱名無慈心不從佛教少欲知足名無孝順第十八無知為師戒索非所解名曰無知妄稱物軌故云師也菩薩理應藏名隱德庶事推仁今反不學無知詐為師範自累累人故聖制也別具四緣一性非暗鈍二故不習學三隱愚詐智四自為他師便犯就文為三初標名制學次而菩薩下示其過非三一一下舉過結犯初文通制三學故云十二部經次日夜下別制誦戒十二部經者新名十二分教謂大小教各有其分開權顯實無非一圓十二分也一修多羅此云法本即長行直說也二伽陀此云不重頌即孤起偈如深達罪福相等是也三本事梵云伊帝目多伽即說他因緣事也四本生者梵云闍陀伽即佛自說因時生事五未曾有者梵云阿浮陀達磨即佛現神變眾生驚駭而得此名六因緣者梵云尼陀那因事制戒因問而為說也七譬喻者梵云阿波陀那八祇夜此云重頌頌長行也九優婆提舍此云論議問答往復也十方廣者梵云毘佛略即廣平之理也十一無問自說梵云優陀那十二授記梵云和伽羅那故知此戒結華嚴經通具十二思之可知佛性之性者解理即佛性佛性即我性故云也戒之本源故偏舉耳次文言偈者如前略釋因緣者如十重等各有因緣三舉過結犯如文離間賢善戒第十九稟性柔和名為賢善乖隔彼此故云間善和諍說訟菩薩所宜今反離間欺謗妨癈正修故聖制也別具四緣一是賢善二起兩舌離間之心三傳言往來四前人領解便犯言比丘者乞士破煩惱怖魔始終名比丘也第二十不行救生戒別具四緣一見殺生二無慈心三有死亡衰厄四有如法法師不請講解便犯就文為二初標名敘事次若不下止作結犯初又二初明非親慈救次若父母下明慈濟六親初言一切地水等者謂眾生身皆稟四大過現雖殊所稟無別故殺彼今之四大即是殺我過去之故身也餘二如文次如是下結勸指廣如文第三三十為二初別釋次結勸指廣初文自十第二十一無慈報酬戒行乖與樂名曰無慈故心復怨名稱報酬也菩薩理應怨親平等常懷忍辱無捨慈悲今乃復酬以暢嗔恚沈淪苦海累劫怨酬何名出家入道之士故聖制也別具四緣一是怨境二起嗔心三興方便四酬竟便便犯就文為三初標名舉過制止次尚不下舉輕況重三而出家下舉過結犯初言殺生報生者殺命長生永乖乖佛教旨怨息無由故云不順孝道次文言尚不等者出家制不得畜在家開畜不得非理打罵起業況故等者正況復酬既一切男女是我父母及我故身今乃以殺相酬義當於迹故通云七重外加一輕垢也三結犯中有本無出家字天宮云據梵網大本合有凡發大心稟菩薩戒並名出家菩薩故淨名云夫出家者為無為法等第二十二輕慢法師戒訓誨有軌名為法師故不虔恭名為輕慢菩薩理應輕生重法雪山從鬼請天帝拜畜為師慢如高山雨水不停早如江海萬流歸集今棄其所知觀其種姓失大法利故聖制也別具四緣一新學無知二他卑有德三自恃生慢四不往諮受便犯前明現講不聽此制不別諮受就文為三初標名舉過次其法師下出所慢之境三而新學下舉過結犯初言有智等者解知世法文無再覽故云聰明曾有職任而云高貴當世聖族名為大姓了達經史稱之大解招世財食名為大福饒財下釋大福義以此下總結慢意以猶用也用此聰明乃至大福而生憍慢次文可見三結犯中言第一義諦者圓常之理為教行本故偏舉之教行無依非好師也第二十三輕人僻說戒菩薩理應謙虛攝物不憚劬勞今乃依倚勝人恃勢輕物故制犯也別具四緣一自稱大乘二新學請問三恃勢輕慢四不好為答便犯就文為三初明求法之人次若法師下明自恃之相三而新學下舉非結犯初文中初明時節故云佛滅度後發圓三聚四弘之心是以言好言於諸等者示其勝境故經云敬像如真佛得福亦復然於佛像前自制要期領納戒品名為自誓好相者如下明之便得受戒者得好相竟即自受三歸自宣懺悔自受十戒自牒羯磨但出自口與師為異言若現前等者明從師身有戒故不須好相餘二如文第二十四捨真集偽戒菩薩理應依於了義棄凡小之瓦礫取如意之寶珠今反背真集偽障道尤故制犯也別具三緣一有大乘二不修學三集邪小便犯就文為三初總標名列出不集之法次而捨下舉譬顯於捨正學邪三是斷下舉非結犯初言正見等者正見能知之智正性即所緣之境正法身者境智不二應物現形無非正法故經云吾今此身即法身也大乘所詮宗極於此從因至果無出三身故舉不學勸令修習次文者無作道品七科法門譬於七寶自此之外非圓實道並名邪見由不體權是故結犯達權即實順佛化儀四悉適時正助合行邪正理一則非犯限經云以方便生是菩薩解三結犯中言斷佛性者理性體遍於偏圓由心隔異捨此學彼行三因性而不現行故為斷性德天然常住不變何斷之有今從修得結非成犯第二十五不善和眾戒制御法侶行藏得名所名為和眾統領乖戒而云不善既為眾生須合軌儀守護資財善和諍訟今反訓誘非法乖各僧徒是故聖制別具三緣一身為眾主二無慈護心三令眾不和及損三寶物便犯就文為三初標列眾主次應生下制令依法而反下違制結犯初出時節即如來滅後遺法住持要藉眾主故偏舉之一傳教之人謂說法主二住持人謂行法主三綱維處眾謂僧房主四引導內外修治塔寺謂教化主五傳授禪要謂坐禪主六領眾遊方謂行來主次文二意一制令和眾二制守財物三結犯中由無法訓眾乃令自他不用而用名為無度自無盜心但結輕垢若其潤己及三寶混和亦同聲門互用得重第二十六待賓乖式戒凡是釋侶方外之賓衣鉢自隨己法界為主之法接待有方庶得解其疲勞資給闕乏今乃知事越僧法眾利不均同師之義永乖十方僧次徒設損財失法是故聖制具四緣一先住僧房等二有出家菩薩僧三知是四不供給獨受利養便犯就文為三初舉同類人處次先住下制令供給依次差請三而先住下舉非結過初文五處一僧坊中即出家菩薩所住之處二舍宅城邑即在家菩薩所住之處亦是俗家有僧居處三國王宅者即王家中四乃至者謂非常居處一夏同住住處既多不可遍說故云乃至五大會中謂設會處見後來菩薩皆須接待次文中初制迎送供給初明有物事事給與次明無物割肉賣身謂傭力資給等賣身通在家出家二眾賣於男女多局在家若有等者制同利養故言有利養分等三結犯中違教不仁故喻畜生非求聖果之徒云非沙門沙門桑門西國出家之通號也四姓出家同稱釋種既乖法式釋門不收故云非釋種姓第二十七別受他請戒佛性平等僧貴和同財利無偏如水乳合今別受請令施不均自獲侵奪之愆施主失平等之福彼此俱損是故聖制故應供行經云受別請者定失四果七劫不見佛五百大鬼遮其前五百大鬼隨其後為僧寶中有佛化僧四道果僧菩薩之僧七賢僧凡夫僧欲令四方施主得如是制不得受別請也別具四緣一身在眾二施主別請三受四取物便犯就文為二初明不應之意次自己用下舉過結犯初言屬十方現前僧也言八福田者聖人即四果等并及師僧寶攝僧雖是八中之一義含多種之人佛亦示在僧中故云諸佛僧即父母十方病僧通有物分不出法及橋并三福田者十方僧物義不該彼但通於五故云及八福田中乃至父母病人物次結犯者十方人多又無盜心犯輕垢耳第二十八別請僧戒凡求勝福須託僧次良田情無曲私施有平等今乃別請知己簡棄餘人非唯闕法供之通心蓋是俗中之曲廗彼此我招過是以制之別具六緣一自是施主二設眾會三有僧眾四故別請五行親六取物便犯若僧次外及他力所逼要令別請無犯就文為三初列請僧之人應求示導次知事下正明請法三若別下違制結犯初文舉其三類犯局二眾一切檀越不受戒人順教得福違則無罪次文言即得十方賢聖僧者心普理通一攝一切言而世人等者故優婆塞戒經云鹿子母別請五百羅漢鹿子令阿難送食與佛佛問阿難鹿子僧次請一人不阿難言癡人雖請五百羅漢不如佛次一人第三結犯中言是外道法者佛法之外名外道法非外外也律約聲聞開受別請故知七佛並約聞菩薩無別請法七佛者皆在此土應化示迹百劫之內長壽諸天咸所曾見多引為證欲使信者有所憑故謂過去九十劫初一佛名毘婆尸亦名維衛中間諸劫無佛至第三十一劫有二佛出一名尸棄亦名式二名毘舍浮亦名墮葉此第九十一賢劫千佛應出四佛已過一拘留孫二拘那含牟尼三迦葉四釋迦第二十九邪命自活戒邪法活命故云邪命有四種一方邪謂通國使命二維邪謂醫方卜相三仰邪仰觀星宿四下邪謂種植根栽五穀等類菩薩理應慈心愍物諸有所作福不唐捐如何為利邪求兼行惡術不淨活命無慈損生下信心上乖聖旨所以制犯別具三緣一為利養二習惡妓術三所為事訖便犯就文為三初標邪命之心二反賣下列邪命之事三都無下舉非結犯初如文次文初列邪命方法坐居店肆眩惑於人名販賣男女亦有賣男色與於女也自手作食者惡觸非法自磨自舂者壞生兼惡觸此並下邪隨類淨之則通自手避譏謙故占相等者占色相聲判釋祿命因捨正歸邪求官護職或自染習損壞道儀或為人解夢說凶噵吉令其邪倒求神禱鬼或占胎內是男是女呪謂呪咀左道為利損物殯命術即邪術符書厭禱禁斷勝緣或動道俗並是維邪及仰邪攝術通星像故言功巧者書畫彫剋泥素竹木緣務妨道故調鷹下次列惡伎縫合鷹眼令喫氈毛等使其調順以擬畋獵和合百種等毒藥非一言百損命害物通得毒名蛇毒者取於蛇毒以傷物命生金銀毒者藥名也謂生金銀即是毒也蠱毒者世相傳云取百種虫蛇置一甕中相食強者即名為蠱故有猫等不同並損物命亦下邪攝三結犯如文第三十時月媒嫁戒持戒如護明珠今反謗說空媒嫁男女致令年三月六行殺盜非違法慢時長自他惡是故聖制別具四緣一惡說空二通致男女三是年三月六之時也四自他行殺盜等便犯自行雙結二罪為他之因但結輕垢就文為三初總標犯境次於六齋日下出所犯之時三作殺生下違制結犯初言惡心者說無三寶也內無信心執空行惡委博養生故云詐現親附次出行在有中之相故云為白衣等次文中言六齋日者初八十四十五二十三二十九三十智論問曰何故六齋日制受八戒答是惡鬼奪命不吉之日故劫初聖人相教令持齋受戒避八凶衰四天王經中說此之六日使者太子及四天王自下觀察若持齋戒孝順父母上白帝釋諸天心悅增益天眾減損脩羅鬼神遠去住處安穩若不爾者諸天不悅言減損諸天修羅盛天地本起經說劫初有異梵子修外道行於此六日割肉出血以著火中過十二歲為天王所責願生惡子當時火中有八鬼出身黑眼赤有大光明一切鬼神皆從此生故劫初聖人制此六日持齋受戒善生經云是外道祠祀之日也年三長齋月者正月是眾生現生之初五月是興盛之中九月是欲藏之始又世傳云天帝分月判四天下正月南天二月西天三月北天四月東天五月南天乃至九月還至南天雖未見正教深有其理三結犯如文次如是下結勸指廣言制戒品者大本之中有此品也次明二二九為二初九又二初正釋次結勸指廣第三十一不行救贖戒菩薩發心慈救為本況見尊危輕心棄捨內闕孝心外乖慈愍故制犯也別具四緣一見三寶等在危二生知見想三無慈愍心四不救贖便犯就文為三初標名約時列危難事言父母者諸佛菩薩能生法身故彼形像即父母形像而菩薩下制作成持三若不下違制結犯並如文第三十二畜造非滅戒菩薩畜造須合軌儀內有仁慈外無侵害今反畜造非法之物販賣與人自他增過故制犯也別具四緣一是非法物二恃勢三惡心四故畜販賣便犯就文為二初標名列不應之事次若故下違制結犯初有六一販賣殺具二畜輕秤小斗三因勢取財四害心繫縛人畜五破壞成功六長養猫狗此之六物並能損害故制畜用財物入手屬前盜戒今從不應故結輕垢結犯如文三十三觀聽惡作戒菩薩理應靜處思微執持聖典今反觀聽非法身行惡作乖法招譏故制犯也別具三緣一有所對事二惡心視聽三見聞便犯就文為三初標能犯之心二觀一切下舉過防禁三若故下違制結犯初言惡心者不為和解慶快無明名惡心也次文多意初觀鬪者鬪謂鬪打俱通身口軍陣兵將即王者軍劫賊等鬪即賊等軍若自若教若試若戲並不得觀故云等也亦不得下止聽音樂若他為供養順世觀聽無染不犯不得下止雜戲也樗蒲四數圍碁可知波羅塞戲者西國兵戲二人各使二十玉象此方亦有畫板為道以牙為子諍得要路即為勝也彈碁者以指彈碁子得遠為勝六博者只雙六也拍毬者趯毬打毬也亦云拍毬其義一也擲石者時云擲石者時云擲扡投壺者投錢杖等於彼孔中入者為籌牽道者時云圍直二人相對各十二子直三則敗故名牽道八道行成者八道交絡行當如城也爪鏡等者止邪術也西國術師以藥塗爪中現吉凶也芝草等者此等三事以呪呪之知吉凶故髑髏者西國外道打人頭骨決知死生因緣等此方亦有事髑髏神說世休否卜筮者決疑也並是邪術誑惑人心世世染習無益自他故制犯也盜賊使命者為賊所使助成盜事從助緣邊故結輕垢若成盜業理在重收三違制結犯如文三十四繫念小乘戒菩薩之心四弘無間是非污雜大道難期故制犯也別具三緣一不勤護大二緣念小宗三捨大忻小一念便犯就文為二初標名立制次若起下違制結犯初言護持等者護即守護持謂念持持有二種由止惡故戒體無缺名為止持順教而修令戒光潔名為作持二持名戒皆由護成故三業俱運名護持禁戒故約四儀制身心六時讀誦以禁口法雨外資心緣理性堅固難動故喻金剛大小等持如浮囊也涅槃經云譬如有人帶持浮囊欲度大海爾時海中有一羅剎來乞浮囊初則全乞乃至微塵悉皆不與此譬大小等持之相分段變易二死深廣譬如大海證三德果猶如彼岸戒浮囊無缺彼岸有期損如針孔愛見之水漸入身心因小致大六道輪迴喪失慧命名沒海而死如草繫比丘者顯成上義為護輕遮殉命不毀故莊嚴論中賊盜王物遇見比丘恐露其事自商議云我聞比丘不壞生草牽向路傍以草縛之王出遊獵說偈問云我觀此比丘肥壯而多力以何因緣故草繫不轉側比丘答言我觀此草時此草甚微脆我若轉側時恐違如來制王乃解放發願護法念念不去心者捨也心心相續不捨剎那緣一體三寶發四弘誓願故云常生等次結犯中言外道者二乘即外道也圓道之外故名外道三十五不發十願戒菩薩發願使心不退行有旨歸故不發願而制犯也別具二緣一不發願二發而癈忘便犯就文為三初標名總舉大數故云一切次孝順下別列十願三若一切下違制結犯如文次別列中孝順父母師僧為二三願得好師友四願常教我大乘五願常教我十住六願常教我十迴向八願常教我十地九願使我開解如法修行十願堅持佛戒堅持佛戒通於初後故知十願因果具足妙覺是所期之極修證究竟故略不列既備自行因果自利利他即具化他能所開解修行何法不具一期化法咸攝其中是故誡勸剎那不捨故云念念不去結犯如文三十六對境無誓戒前之十願勸令通發今對境起行要制身心舉能作難事而顯持令識毀禁之陋故別別於境對治楚毒之言遂得此事知非持心相續人情多怠無誓結犯別具三緣一對治起過信施等境二不興別誓三雖發速忘便犯就文為三初標名結前生後次作是下列出別誓三而菩薩下違制結犯初結前持佛禁戒者生後次文自有一十三文初對色境立猛火刀山誓制於身業次五對信心供養境誓制身口業次一對信心禮敬珍寶境鐵鎚破身誓重制於身業次五對五塵制言於意業後一總身口咸願成佛道如文次五對四事者衣服為一飲食湯藥為二房舍為三臥具為四一對施臥具臥熱鐵地誓四對施湯藥百鉾刺身誓五對施房舍投熱鐵鑊誓次一如文次五對五塵中對見色心刀鉾挑目誓二對聞聲心千錐攙耳誓三對嗅香心千刃割鼻誓四對嘗味心千刀斷舌誓五對觸細滑心利斧斬身誓故覺意三昧內約六根對於六塵外約六作謂行住坐臥語默作作於此等心達即法界六度具足法界無著即布施不傷空有即持戒忍於二邊不辱中道即忍辱不雜有無名精念念趣中名進即精進法界體寂即禪定寂常照即智慧六度互融即三十六一念具足名曰持心即是今文不破戒義次願一切皆成佛道即四弘之一一須三資即攝於四何者不斷煩惱焉能度他經云若自有縛能解彼縛無有是處不學法門暗於藥病不願成佛度生不盡餘三互具准此作之此是大士本懷對治之最故列居後冠前三十七故入難處戒身為道本藉以進修既有難緣故入妨道招世譏謗是以制犯此有五行一二時頭陀二遊方緣三坐禪四安居五布薩一一別具四緣成犯一是難處二知有難三為修行四故入便犯就文為四初明遊止所應二若行下列出難處三一切下制不應入四若見違制結犯初文又二初略舉三行時節道具不列說戒遊方次而菩薩下別釋五行夏居攝坐禪也初言二時頭陀者二時不寒不熱頭陀遊方無有妨損冬寒夏熱但可坐禪頭陀西音此云抖藪抖藪十二種過令成三德四分律中具列十二衣二表成解脫德遮成惡故食四表成般若德資慧命故住處六表成法身德是所依故衣二者一但三衣二糞掃衣食四者常乞食不作餘食法一坐食一摶食處六者一蘭若此云寂靜二塚間三樹下坐四露地坐五隨坐六常坐並緣佛性之性三觀圓修等破三惑空觀破見思即般若德成報身假觀破塵沙即解脫德成應身中觀破無明即法身德成法身雖三而一即一而三十二頭陀理無異轍言結夏安居者要期此住也多制出家菩薩在家菩薩必無他緣安居亦善應云菩薩大士一心念我假名菩薩某甲今依僧伽藍乃至某甲宅前三月夏安居四月十六日已後應云後三月夏安居房舍破壞修治故對首人報言依誰持律者答言和上此見濫用法界安居者既乖真教人法俱非以法界為所安何須用結今文令安乃成徒設壞亂聖法非魔何謂火燧者出火物也古因燧人出火故名出火之物為火燧也故論云攢燧改火次別釋中言十八種物者三衣為一經律各為一佛菩薩像各為一餘名可見經律者得法華意開權顯實妙理無殊今從能開即大乘經律言布薩者此云淨住不限多少故下至一人不同聲聞眾法𢩁四若對首心念亦同此文聞鍾入堂等說偈並同聲聞無乞歡喜維那浴籌時改羅漢為菩薩敬白諸佛子等合掌志心聽此南閻浮提大唐國某州某縣某寺僧伽藍所我本師釋迦牟尼佛遺法弟子出家在家菩薩二眾等自惟生死長劫乃由不遇無上慈尊今生若不發出離之心恐還流浪故於是日同崇三寶渴仰大乘共宣傳菩薩戒藏以此功德資益天龍八部唯願威光自在皇帝聖化無窮大子諸王福延萬葉師僧父母常保安樂見聞隨喜宿障雲消惡道三途災殃自殄迴此功德誓出娑婆上品上生阿彌陀佛國諸佛子等諦聽此菩薩戒藏三世諸佛同說三世菩薩同學眾中有未發菩提心未受諸佛大乘戒者出諸佛子等諦聽眾中未發菩提心未受諸佛大乘戒者已出汝等從今身至佛身於其中間能捨邪歸正發菩提心斷惡修善持菩薩戒行菩薩行不諸佛子等諦聽眾中誰小小者收護諸佛子等諦聽外有清淨大菩薩摩訶薩入諸佛子等諦聽眾中小者已收護外有清淨大菩薩摩訶薩已入內外寂靜無諸難事堪可行籌廣為布薩我假名菩薩比丘某甲為眾行籌作布薩事眾當一心念作布薩唯願上中下座各次第如法受籌諸佛子等諦聽次行在家菩薩籌諸佛子等諦聽此一住處一布薩出家菩薩若干人在家菩薩若干人各於佛法中清淨出家和合布薩上順佛教中報四恩下為含識各念阿彌陀佛一切普誦敬白大眾眾請比丘某甲為眾誦戒某甲比丘梵音戒師昇高座我假名菩薩比丘某甲誦戒畢各說自慶偈云諸佛出世第一快聞法奉行歡喜快大眾和合寂滅快眾生離苦安樂快戒師禮謝云我假名菩薩比丘某甲稽首和南敬謝大眾眾差誦戒多不如法惱亂大眾願眾知慈施以歡喜言各各披九條等制令出家菩薩設不曾受聲聞律儀若受菩薩戒亦異辨三衣加法受持非制重著三衣條品受法同聲聞但云菩薩一心念我假名菩薩比丘某甲為異言一一如法者總結五行故云一一如法謂住處無細虫無梵命等難也次列出難處中總有十二初惡國界者二國交戰也二國王者不信三寶也三土地高下者出入危險也四草木深邃者為虫獸所依也五師子六虎七狼八水九火十風十一劫賊十二毒蛇三制不應入中言一切者略列如上廣不可盡凡能損害並名為難故云一切言乃至者不言遊方布薩坐禪初舉頭陀越取夏坐故云乃至結犯如文三十八眾坐乖法戒入道清眾時異邪徒不以俗年為尊卑但用戒法為前後崇釋文之義軌摧世流之慢幢以受戒為真生故先受為長別具三緣一身在眾中二知受時節三坐不依次便犯就文為四初標名總列次莫如下舉外人為誡三我佛法中下重示所制之法四而菩薩下違制結犯初言次第等者若先小後大一切俱開若先大後小在大則大在小則小又此方大小無分亦宜順於時處比丘等者此等不同若其出家則內二眾自分先後故云王子出家與庶人同類若其在家於外二眾而為次第王家男女在家亦然不分即真而俗非謂男女依戒雜坐餘三如文三十九不勸修福講解利生戒大乘威力難可思議非唯資益冥途固能救現危難不為講解幽顯無聞失利處深是故聖制別具五緣一解講大法二無諸難緣三遇安危境四無慈救心五不為講解便犯就文為三初制勸自他修於福業次而菩薩下制利生修於智業三而新學下違制結犯初文先列四事一建立僧房二山林園田三立作佛塔塔謂藏聖身骨之處供者福多同不殿堂形貌安處故阿含經明梵尼尸比丘毘婆尸佛時以歡喜心執火照塔後值釋迦身體光明二十八天身光不及又十二因緣經云八人應起塔謂佛菩薩支佛四果輪王佛塔八層已下漸減乃至初果二層後分云輪王無級四果四級支佛五級佛十三級亦云支提即無舍利者也今從最勝藏佛舍利故云佛塔四立安居坐禪處所一切等者總結示立處也凡是一切可行道處皆應如上立僧房等四以為道緣是故制之次制講利生中又二初標名總勸所見有情皆須利樂故云應為一切等經詮定慧二學律即戒學菩薩律儀既是通途利生故舉三學令說三身三德戒學即法身定學即解脫慧學即般若若疾病下別列所講之境於中為三初對報障勸講所猶通通皆有故亦總舉經律謂報身疾病王國干弋寇賊競興生緣喪死師長亡化忌晨七七若自若他皆應講說大乘令觀報陰即法身德則用法身而為對治次齊會下於利衰境即對煩惱障勸講凡是齊會永福之處行人遠歸親賓相遇治生經求及遭水火惡風黑色所吹船舫無有的瘼或在江河大海值羅剎鬼煩悶逼切唯專佛性之戒開解義理令觀煩惱即般若德故云此經律也即用報身而為對治乃至下第三對業障勸講煩惱既多不可說盡略列三五續舉業障故云乃至一切等者總舉也三業之因殺盜等別故云一切三報者一切之業並有三報此身造業即此身報名為現報此身造業次生受報名為生報此世造業二三生後方受其報名為後報身在八難名八難業犯於七逆名七逆業或在牢獄為他拘繫手足故云杻械等三業毒並多若單若雙或約一人或約七人若疾病者即殺業也此等不同並是業報無逃避處亦局講戒令觀結業即解脫德故大乘三藏並詮三身對治從別故文所列有別有通若能順教利樂有情感聖冥加解脫眾難設未感聖但害肉身自他臨終聞薰成種當當值佛莫不因茲故制菩薩常令講說大乘經律三德之義而新覺下結犯行解未具並名新次如是下第二結勸指廣中梵怛梵壇聲相近此云默擯惡口惱僧故加此罰彼品之中廣明斯是故指之自下大段第五明斯義是故中又二初正釋次結勸第四十為師簡擇戒菩薩利生有緣便應何容千里求請反起嗔惡之心弘誓有乖故制犯也別具五緣一自解戒法二前人求受三彼無七遮四反起惡心五不即為受便犯就文為三初標名立制列出不應簡擇之人二應教下制應簡擇業報衣服三但解下舉是顯非違制結犯初如文次文又三初簡示衣色青謂空青石青等黃即黃褐赤謂乾陀色黑謂屋塵黑色等紫土色此等五色互相參染名不正色凡是所著皆令染壞故云一切次若欲下令簡業障言七逆者於五逆上加殺和上及阿闍梨出佛身血者今末代雖無此事若毀塔壞寺焚燒經像亦是其類破羯磨轉法輪僧者佛滅度後雖無別邪羯磨破正羯磨及破初轉四諦之理而為遮礙亦此流類耳聖人者四果僧也三出家下示於正法大小律儀並同斯制若淨名經中時二比丘禮維摩詰足乃是聞法致敬法華經中不輕菩薩禮拜四眾蓋是觀性平等表示法身忘犯利物非佛所制此中乃是菩薩恒式不得妄引他文言佛制禮俗三舉是顯非違制結犯如文第四十一為利作師戒自行若立方可化人今乃無所知詐言能解志希名利不為益他自墜陷他是故制犯別具四緣一內實無知二外求他境三為貪名利四授菩薩戒便犯就文為三初標名示其正解次若不下出無知相三而菩薩下違制結犯初犯初言七遮者七逆障戒故名為遮言犯十戒等者教懺悔法十戒即十重也言三世千佛者謂禮過未及現在千佛過去莊嚴劫中始自華光如來終至毘婆尸佛未來星宿劫中始自日光如來終至須彌相佛現在賢劫之中始自俱留孫佛終至樓至如來言種種異相者或聞空中聲言毘尼藏或得印臂作滅罪字等便得滅罪者遮性俱滅若依小乘作法懺悔性罪不滅如婬盜殺妄等性本是惡名為性罪如飲酒等佛制令持違制故犯名為遮罪凡是性罪受與不受犯即獲罪持即得福若其遮戒不受犯無罪故受戒之人於性戒上各加一遮遮犯性罪故遮戒上唯護一遮持則德遍虛空犯則遮性雙結懺乃違制復本清淨負財負命果地仍酬故知小乘性罪不滅問遮戒不受持得福不答隨對一境持得一福不同於受起增上心羯磨言下遍法界發故經云寧可一時發一切戒不可一時犯一切戒又瓔珞云有犯者名菩薩無犯者名外道今從大果觀相改往雙遣故令懺滅言若無好相乃至亦不得滅者明曾受後退菩提心及造增上十惡犯於十重此二失戒之人并中下心而犯十重不失戒人懺不見相罪亦不滅名為無益既非七遮並許重受故云而得增受天宮云撿梵網下卷云亦不得滅戒字誤耳是故菩薩得重重受而無捨法言失戒者善戒經云有二因緣失菩薩戒如上列除此二緣乃至他世流轉四趣戒體恒在言對首等者對菩薩僧可滅惡者請為懺主云菩薩專志我某甲今請菩薩為犯輕垢懺悔主願菩薩為我作懺悔慈愍故次正懺悔菩薩專志我某甲為故不聽大乘法等犯輕垢罪今向菩薩發露懺悔懺悔則安樂不懺悔不安樂憶念發露知而不敢覆藏願長老憶我清淨戒身具足清淨布薩自責汝心應生厭離言一一好解者於前七遮十重四十八輕分別解釋故云一一等若不下次示無知相暗教相大乘經律三學並昧故云不解大乘等暗於圓理故云不解第一義諦不解二字通冠於下暗於大乘次位故云不解習種性等言習種性者習以成性即是發趣十住位也二長養性者分別藥病長養化導梵網下卷有性種性因前習性以成此性云性種性並十行位三不可壞性及道種性即十迴向位此位深極故喻金剛而不可壞能見中道種性四正法性亦名聖種性即十地中聖道現前故名為正此約行布歷別名目若圓教位具如華嚴初發心住八相成道得法身本名雖同別義並圓融四十二位皆破界外障理微細無明具如法華玄等解釋言其中多少等者暗於觀法行相也若別若圓智斷不同傳為多少十住空觀為入十行假觀為出故云出入十禪支者根本四禪三乘通修偏圓無隔故須善解婆娑問云禪支十八實體有幾答云但十餘名同故初禪五支一覺二觀三喜四樂五一心麁心名覺細心分別名觀悅心名喜悅身名樂能令心王專一名一心初二是對治喜樂是利益一心支者為二所依二禪四支一內淨二喜三樂四一心無前覺觀之根淨名內淨是對治支餘三名同准倒初禪三禪五支一捨二念三慧四樂五一心離喜不悔名捨愛念三禪名念解知之心名慧此二對治餘二名同例前可知四禪四支一不苦不樂二捨三念四一心捨心相應內心中容異於三禪名不苦不樂此一利益餘三名同例前可見今略標寶體故云十支謂初禪五支二禪一支三禪三支四禪一支觀法既多故云一切行法此結行相也一一等者總結不解教理位行也三違制結犯第四十二為惡人說菩薩律儀戒戒律名祕藏不妄授人將恐邪外之徒見文昧旨暗於通塞謬生謗說無益自他是故制犯別具四緣一對邪惡人二知是三為利養四隨說一戒便犯就文為三初標名立制次是惡人下明不肯受戒之過三而菩薩下違制結犯初言於未受等者問既言未受菩薩戒者並不得說若俗其類蓋多今時誦說咸無甄簡斯犯者眾此義如何答佛意多含今應從義地持既云欲受戒者先為說相令預觀察能持不能持即是通為信心未受者說又出家二眾初稟四分律儀若人若教咸皆勸發上品之心為無上菩提求三聚淨戒三聚淨戒何法不攝小乘既無三聚義咸已發圓菩提心法乃隨人五篇通于大小涅槃菩薩聖行廣列十戒五支故知此土僧尼四分律儀並是菩薩之戒法華開顯人法咸圓殊途同歸何小之有但無謗說誦說俱開若爾不須互受答互受乃增其條品心體義無重發形俱無作約世現行彼彼業體道共之戒橫竪一也遍法界發為橫他世他不亡名竪言千佛大戒者總舉賢劫之數也邪見者外道惡人之外平常不信名為邪除國王者王設邪見亦乃開之恐疑誣說於法損害也次明不肯受戒之過通舉邪外等名惡人不信不受無慚無愧如畜生也雖有心而無識義同無心故譬木石內法無分故名外道無圓正見名為邪人三違制結犯言七佛者一切諸佛同稟此戒從近略舉故言七佛第四十三故毀禁法戒菩薩律儀乘戒兩具二死舟檝彼岸津梁今反自犯加復毀之或云惡說空無持無犯或云諸佛方便怖入不信冥扶戒神潛衛此良田稊稗戒海死屍謗方等收愆逾七逆隨所犯外別制斯戒別具四緣一信心受戒二有所對境三故起毀心四隨毀一戒便犯就文為二初標名呵責次若毀下違制結犯初又三明不消世利次五千下明鬼神呵責三一切世人下明舉世嫌罵初文二失一失現信施二盜王水土為過去國土所捨地水與持戒者無戒輸稅不得盜名今戒稅俱盜行盜飲故諸鬼神呼為大賊次鬼神呵責者戒全利物神護鬼敬今既毀犯神去鬼欺故有五千遮前而罵賊惡其行來掃後而滅蹤殄其所止三舉世嫌罵次違制結犯並如文第四十四不敬經律戒解不孤然依教而得法身父母諸佛所師經卷所在之三寶具矣身有微解責彼私恭解從教生於教輕忽自他失敬功福沈淪故制罪也別罪也別具四緣一有佛經律二不寫傳持三不生尊重四安處卑微便犯就文為四初標名勸持次剝皮下示書寫法三常以下勸盛持供養四若不違制結犯初如文剝皮等者先舉難行而誡心如大論云樂法梵志於十二年遍閻浮提求知聖法而不能得時世無佛法佛法亦盡有婆羅門言我有佛偈若實樂者當以與汝答言實樂婆羅門言若實樂者當以皮為紙以骨為筆以髓為水以血為墨即如其言書得佛偈偈云如法應修行非法不應行今世及後世行法者安穩木皮下次舉易行以勸寫三勸盛持中言七寶者或七中之一或具於七為經函等無價香華者唯貴為珍乃言無價故法華云此香六銖價直娑婆世界等四結犯如文第四十五不化眾生戒菩薩弘願誓度無邊隨所見聞勸發道意故經云不說菩提名為殺者道牙損滅莫不因茲故制犯也別具三緣一對所化境二不起慈悲三捨不勸導便犯就文為三初標能化之心遍拔眾苦故云大悲次入下對境立誓三是菩薩下違制結犯初如文次文又三初示見人令受歸戒次若見下示見雜類令發道心三而菩薩下示令總勸凡是有情咸發道意初言三歸者佛法僧寶為世良田若不歸之無由得脫故法句經如佛在世時天帝釋知命將終應受驢報歸依於佛禮拜之頃其命便終託彼驢陰母驢鞚斷踏破坏器被陶師打胎落即還入天帝身未逾食頃天帝便活殯命之而起歸依尚脫斯報況復長時故先勸示令授三歸次授十戒三歸是十戒之體故也餘三如文第四十六說法乖式戒說法利人意在弘益尊卑有軌彼此虔誠今乃趣爾宣揚威儀失緒自他輕忽法水難停故制犯也別具三緣一對聽者二非床座三隨說結犯就文為三初標能說之心具如法華大慈悲為室柔和忍辱為衣諸法空為座舉一攝三故云大慈悲若入下示說儀式如希孝順父母者示令勸他尊重說教之人敬順師教者示令勸他恭順師所說教西國外道多事火神專注禮敬念念相續故舉此事比敬人法三其說法下違制結犯第四十七立制滅法戒有力之人受佛付囑既能稟戒應護三寶庶得佛法長存為五乘之軌導今乃恃勢立制非法違佛付囑乖受本心致令日隱舟沈蒼生眼滅是故制犯別具四緣一信心受戒二自恃高威三立非法制四損滅佛法便犯就文為三初標有戒之人言四部者比丘等四皆有力能滅法者次自恃下出非法制制於如法比丘四拘繫帳籍闕於剃髮出家已出家者不得習學決疑修福但為營理俗務故云不聽出家乃至非法非律三而菩薩下違制結犯第四十八自破內法戒菩薩理應依於正法諸有所作動合聖懷今乃附傍勝人苟求名利妄說佛法應制云聽所損尤甚故得罪也別具二緣一自為名利二於王等前妄說佛法戒便犯就文為三初明能破人法次若受下舉是況非三若故下違制結犯初言橫與等者於王等前妄說佛戒曲順王心云佛聽許枷禁打縛僧尼故云橫與作繫縛事等如師子等者如師子蓮華面經云佛告阿難譬如師子命終之後若空若水若陸所有眾生不食彼師子肉唯師子身自生諸虫自食師子之肉阿難我之佛法非餘能壞是我法中諸惡比丘之所破壞外道天魔雖破佛法人多□信是故云非內眾毀破人多生信譬如自食次舉是況非中言如念一子者如母念子以命從之如事父母使無譏謗父母能生生身佛戒能生法身惡謗傷心痛之何及是故舉於三百鉾刺及入地獄百劫受苦而比聞毀一言而況等者自作教他他因破法以他望自自因他緣故云因緣逆佛教法云無孝順結犯如文次如是下第二結勸如文諸佛子下第三總結為三初標數汝等下等第二勸持過去下第二勸學諸佛子下第三大段流通為二初流通一經次流通一品初又四初勸誦次正流通三明利益四各三初勸誦三者初標名數三世下第二舉三世諸佛皆誦我今下第三舉釋迦自誦舉此二文為勸之由汝等次正流通三文者初勸流通之人應受持下次明流通之相流通下第三約時對機明流通事得見下第三利益中三文者初明值聖次世世下明離苦三當生下明得樂我今下第四大眾奉持三文者初舉自勸他次如無相下指廣言無相者應是天王名為相從天目品也此等諸文連前九戒是故至此方指廣耳三三千下大眾受持言三千學者謂三千界所學之者有本言士天宮云人誤改之撿梵網者字為正略舉一化故云三千時坐聽者舉此南洲亦有戒本無此一段文不周足前勸奉後受持故爾時下第二流通一品四初結說心地二總結十處三明所明所說之法四大眾奉持四文各二初文二者初明此土釋迦說竟次舉千百億釋迦為例從摩醯下第二總結十處二者初此釋迦所說十處次千百億下明千百億所說十處略舉三種通收十也言十處者初坐金剛座說十世界海二至帝釋宮說十住三至焰天說十行四至兜率說十向五至化樂說十定六至他化說十地七至初禪說十金剛八至二禪說十忍九至三禪說十願十至四禪中說我本源蓮華藏世界心地法門品一切下第三明所說之法二者初別列五藏次如如下總結初言一切佛心藏者戒法即心心眾生三無差別名為佛心佛心遍攝具如法華實相之心具百界千如故名心藏心喻如地能持萬物故云地藏此心即戒戒具定慧含藏三德名為戒藏依圓菩提四弘十願於輕重戒一一修行願願互融戒戒相攝一切行願無不歸之故大論云能以少施小戒出過聲聞辟支佛上故名無量行願藏也因果等者謂因中佛性常住藏也果上佛性常住藏也所言因者因於戒法入十發趣乃至等覺名之為因妙覺為果若因若果佛性常住行願無減名因果佛性常住藏也何者緣理持戒佛性為心依正一如色香中道中道法界不變名常毘盧遮那遍一切處豈非藏耶法性僧性一體無殊並可言藏何者覺心名佛離染名法無諍名僧故淨名云佛即是法法即是眾故涅槃云言佛性者猶如虛空非內非外若內外者云何得名一切處有其義若是不得妄引大論佛法二性分張有無誤將涅槃權對迦葉除牆壁瓦礫以之為難具如金錍論中委述次總結中言如如者總結上文咸歸一理理無差異故曰如如如如者結上之法一切結能說之人即釋迦及千百億釋迦也問上列諸藏有五藏何差別答前三屬性德三因後二屬修得三因理性覺智名佛心藏即是了因如木中火能照用之性理性正因法身之體遍而不動猶如大地如木中火天然熱性理性戒藏從斷惑邊即解脫德對於緣因如木中火熟食之性無量等者願即了因願由智發故行即緣因萬行之緣斷惑自在故佛性常住常即是正因法體遍故應知以修了性以性發修修性不二如木出火內外無殊對修未修不分而分各分三性分而不分咸通初後應約六位方免濫疑一切有性具理三因解三不昧名字三因觀三無間入五品位觀行三因獲淨六根入圓十信相似三因破界外惑入圓初住乃至等覺四十一位分證三因妙覺無上究竟三因理如故通事異故六初心理是而無疑究竟妙覺而無濫千百億下第四大眾奉行二者初明千百億世界機緣受行次若廣下指廣敘曰明曠生地洲屬天台縣隣章安洲毘括務天台五葉繼踵三洲豈無宿曾見聞今方忻遇者自幸髯之歲問道東南弱冠之年名住剡邑圓具纔畢北面於國清海冠憑從師常閏既逾一紀施途故園人處荒蕪悲傷屬因唯經唯戒答乎地恩故以書之被當時也諸有闕略他疏委尋同聲見聞推功有本願大師道眼遙鑒丹心值佛聞經以為杖託耳大曆十二年二月初一日於台洲黃嚴縣三章寺記之略釋十如義相以據外性以據內主質為體功能為力造作為作習因為因助因為緣習果為果報果為報初相為本後報為末初後相在為究竟等天光王品者從菩薩名以目品也問序列十處多重者何答初重總敘臺葉共列十處次爾時下至亦復如是示第一生八相十處入天宮即是昇兜率十處所說即轉法輪入胎住胎出胎並下生攝出家成道即七相耳略無涅槃次吾今下至清淨略列餘生十處正明此世化方故知番番示成正覺並歷十處攝諸有緣至舍那所受菩薩藏及為他上說佛心地乃至涅槃方名反頓部在初故略四味問此結華嚴處會不等何耶答經度不盡廣略有殊是以今文長彼化樂及初二三四禪五處華嚴云不離本座此云起說聖化難測隨機見述
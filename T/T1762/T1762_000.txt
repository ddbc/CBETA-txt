原夫諸佛憫念群迷隨機施化雖歸元無二而方便多門然於一切方便中求其至直捷至圓頓者莫若念佛求生淨土又於一切念佛法門之中求其至簡易至穩當者莫若信願專持名號是故淨土三經並行於世而古人獨以阿彌陀經別為日課豈非有見於持名一法普被三根攝事理以無遺統宗教而無外尤不可思議也哉古來註疏代不乏人世遠就湮所存無幾雲棲和尚著為疏鈔廣大精微幽谿師伯述圓中鈔高深洪博蓋如日月中天有目皆覩特以文富義繁邊涯莫測或致初機淺識信願難階故復弗揣庸愚再述要解不敢與二翁競異亦不敢與二翁強同譬如側看成峯橫看成嶺縱皆不盡廬山真境要不失為各各親見廬山而已將釋經文五重玄義第一釋名者此經以能說所說人為名佛者此土能說之教主即釋迦牟尼如來乘大悲願力生五濁惡世以先覺而覺後覺無法不知無法不見故名佛也說者悅所懷也佛以度生為懷眾生機熟佛為應時說法令得度脫故悅也阿彌陀者即所說彼土之導師以四十八願接信願念佛眾生令生極樂世界永階不退者也梵語阿彌陀此云無量壽亦云無量光以要言之功德智慧神通道力依正莊嚴說法化度一一無量聊舉壽命光明二事以為言端耳經者訓法訓常一切金口所宣通名為經今對佛說阿彌陀五字即是通別合為題也教行理三各論通別廣如台藏所明自應尋之茲不繁述第二辨體者諸大乘經皆以實相為正體何謂實相即現前一念心之自性是也吾人現前一念心性不在內不在外不在中間非過去非現在非未來非青黃赤白非長短方圓非香非味非觸非法覓之了不可得而不可言其無具造百界千如而不可言其有離一切緣慮分別相而緣慮分別亦非離此實相別有自性離一切語言文字相而語言文字亦非離此實相別有自性以要言之離一切相即一切法唯其離一切相故無相惟其即一切法故無不相無相無不相故不得已強名實相實相之體非寂非照而復寂而恒照照而恒寂照而恒寂強名為常寂光土寂而恒照強名清淨法身又照而恒寂強名法身寂而恒照強名報身又性德寂照強名法身修德寂照名報身又修德照而恒寂名為受用身修德寂而恒照強名應化身當知寂照不二性修不二身土不二無非實相實相無二亦無不二是故舉體作依作正作法作報作自作他乃至能說所說能度所度能信所信能願所願能持所持能生所生能讚所讚二無非實相正印之所印也第三明宗者宗是修行之要徑會體之樞機而萬行之綱領也提其綱則眾目皆張挈其領則襟袖隨至故次體之後應須辨宗此經以信願持名為修行之宗要非信不足以啟願非願不足以導行非持名妙行不足以滿其所願而證所信是故經中先演極樂依正以生信次勸應當發願以導行次示七日持名以徑登不退信則信自信他信因信果信事信理願則厭離娑婆欣求極樂行則執持名號一心不亂信自者信我現前一念之心本非肉團亦非緣影竪無初後橫絕邊涯終日隨緣終日不變十方虛空微塵國土元我一念心中所現之物我今雖復昏迷倒惑苟能一念回心決定得生自己心中本具極樂更無疑慮是名信自信他者信彼釋迦如來決無誑語彌陀世尊決無虛願六方諸佛廣長舌決無二言隨順諸佛真實教誨決志求生更無疑惑是名信他信因者深信散亂稱名猶為成佛種子何況一心不亂安得不非生淨土因是名信因信果者深信淨土上善聚會皆從念佛三昧得生譬如種瓜得瓜種豆得豆亦如影必隨形響必應聲決無虛棄是名信果信事者深信只今現前一念不可盡故所以依心所現一切十方世界亦不可盡實有極樂國土在十萬億土之外最極清淨莊嚴不同莊生寓言是名信事信理者深信極樂國土雖在十萬億土之遠而實不出我只今現前介爾一念心外以吾現前一念心性實無外故又復深信西方若依正若主伴皆吾現前一念妙明真心中所現影全事即理全妄即真全修即性全他即自我心遍故佛心亦遍佛心遍故一切眾生心性亦遍譬一室千燈光光互遍重重交攝不相妨礙是名信理如此信已則娑婆即自心所感之穢而自心穢理應厭離極樂即自心所感之淨而自心之淨理應欣求厭穢須捨至究竟方無可捨欣淨須取至究竟方無可取故妙宗鈔云取捨若極與不取捨亦非異轍今設不從事於取捨但尚不取不捨即是執理廢事既廢於事理亦非圓若達全事即理則取亦即理捨亦即理一取一捨無非法界故次信之後而明願也言執持名號一心不亂者名以召德德既不可思議故名號亦功德亦復不可思議名號功德不可思議故使散亂稱名為佛種況執持至一心不亂安有不徑登不退者乎然諸經所示淨土要行萬別千差如觀像觀想禮拜供養五悔六念等一一行成皆生淨土而惟此持名一法收機最廣下手最易故釋迦慈尊於此經中無問自說特向大智舍利弗拈出可謂方便中之第一方便了義中無上了義圓頓中最極圓頓故古人云明珠投於濁水濁水不得不清佛號投於亂心亂心不得不佛也信願持名以為一乘真因四種淨土以為一乘妙果舉因則果必隨之故以信願持名為經正宗至於四種淨土之相詳在妙宗鈔及梵網玄義茲不具述俟後消釋依正文中當略點示耳第四明力用者往生不退為力用往生有四土各得論九品今且略明得生四土之相若執持名號未斷見思者隨其或散或定自於同居土中分三輩九品若執持名號至於事一心不亂見思任運先落者則生方便有餘淨土若執持名號至於理一心不亂豁破無明一品乃至四十一品則生實報莊嚴淨土亦名分證常寂光土若無明斷盡則是上上實報亦是究竟寂光也不退有四義一念不退二行不退三位不退四畢竟不退一念不退者破無明顯佛性徑生實報分證寂光二行不退者見思既落塵沙亦破生方便土進趨極果三位不退者帶業往生在同居土蓮華托質永離退緣四畢竟不退者不論至心散心有心無心或解或不解但令彌陀名號一歷耳根或六方佛名或此經名字一經於耳假使千萬劫後畢竟因斯度脫如聞塗毒鼓遠近皆喪又如食少金剛決定不消也第五教相者此是大乘菩薩藏攝又是無問自說徹底大慈之所加持能令末法多障有情依斯徑登不退故雖經法滅盡之後仍以悲心弘願特留此經住世百年廣度含識譬如阿伽陀藥萬病總持絕待圓融不可思議華嚴之奧藏法華之祕髓一切諸佛之心要菩薩萬行之司南皆不出於此矣設欲廣為歎述窮劫莫盡有智者自當知之入文為三初序分二正宗分三流通分此三分者名為初善中善後善闕一不可序分如人之首五官具存正宗如人之身臟腑無闕流通分如人之手足運行不滯故智者大師釋法華經初品作序中十五品半為正後十一品半皆為流通又一時迹本二門各分三段則法師訖安樂行五品皆為迹門流通蓋序必總提一經之綱領而流通則法施方不壅於來世其關繫殊非淺小後人不達才見經文稍涉義理便一概判入正宗致使序及流通不過如八寸三帽子一頂草鞋一雙而已安所稱初語亦善中語亦善後語亦善也哉初序分二初通序二別序初中二初標法會時處二引大眾同聞今初如是我聞一時佛在舍衛國祇樹給孤獨園如是標信順我聞標師承一時標機感佛標教主舍衛國祇樹給孤獨園標說經處也如是者實相妙理古今不變名如依實相理念佛求生淨土決定無非曰是我聞者阿難了知實相之理非我非無我不壞假名故仍稱我耳根發耳識親聆圓音如空印空故名為聞一時者時無實法特以師資道合終竟一會說聽周足故名一時佛者自覺覺他覺行圓滿人天大師故名為佛舍衛此云聞物中印度大國之名波斯匿王所都也祇樹給孤獨園者匿王太子名為祇陀此云戰勝匿王大臣名須達多長者此翻給孤獨給孤長者布金買園供佛及僧餘有少地未布祇陀感歎不復取價施此少地故並存二名也二列大眾同聞三初聲聞眾二菩薩眾三天人眾聲聞最居初者一是出世相故二是常隨從故三佛法賴僧傳故菩薩眾居中者一以相不定故二以不常隨故三表中道義故天人眾列後者一是世間相故二凡聖品雜故三明外護侍從法應爾故初聲聞眾又三初明類標數二表位歎德三列上首名今初與大比丘僧千二百五十人俱與者共義大比丘者受具足戒出家人也比丘是梵語含三義故不翻一乞士義謂一鉢資身無所蓄藏專求出要二破惡義謂正慧觀察破煩惱惡不墮愛見三怖魔義謂發心受戒羯磨成就魔即怖也僧者具云僧伽此翻和合眾理和則同證無為解脫事和則有六種所謂身和同住口和無諍意和同悅見和同解戒和同修利和同均也千二百五十人者三迦葉波兄弟師資共千人舍利弗目犍連師資二百人耶舍長者子等五十人皆佛成道未久先得度脫感佛深恩故為常隨眾也二表位歎德皆是大阿羅漢眾所知識大阿羅漢是表位眾所知識是歎德阿羅漢含三義一應供義即乞士果二殺賊義即破惡果三無生義即怖魔果復有慧解脫俱解脫無疑解脫三種不同今是無疑解脫故名大也又實是法身大士示作聲聞證此淨土不思議法故名大也從佛轉輪廣利人天故為眾所知識三列上首名長老舍利弗摩訶目犍連摩訶迦葉摩訶迦旃延摩訶拘絺羅離婆多周利槃陀伽難陀阿難陀羅睺羅憍梵波提賓頭盧頗羅墮迦留陀夷摩訶劫賓那薄拘羅阿㝹樓馱如是等諸大弟子德臘俱尊故名長老舍利弗此云鶖鷺子亦云身子母身端正眼如鶖鷺從母得名也聲聞眾中智慧第一摩訶目犍連此云大采菽氏神通第一摩訶迦葉此云大飲光身有金色光明頭陀勝行第一傳佛心印為西土初祖摩訶迦旃延此云大文飾南天竺婆羅門種論議第一摩訶拘絺羅此云大膝即舍利弗之母舅答問第一離婆多此云星宿無倒亂第一周利槃陀伽此云繼道因根鈍故調息悟道僅持一偈入定演說辯才無盡義持第一難陀此云喜佛之親弟儀容第一阿難陀此云慶喜佛之堂弟復為侍者多聞第一羅睺羅此云覆障佛之太子密行第一憍梵波提此云牛呞宿世惡口感此餘報受天供養第一賓頭盧此云不動尊者之名頗羅墮此云利根尊者之姓久住世間應末世供福田第一迦留陀夷此云黑光為佛使者教化第一摩訶劫賓那此云房宿知星宿第一薄拘羅此云善容壽命第一阿㝹樓馱或云阿那律陀此翻無貧又翻無滅又翻如意亦佛堂弟天眼第一如是等諸大弟子者結略指餘也此等諸大弟子本是法身大士亦作聲聞為影響眾今於此會同聞淨土攝受功德則能得第一義悉檀之益任運增道損生自淨佛土復名當機眾矣二菩薩眾并諸菩薩摩訶薩文殊師利法王子阿逸多菩薩乾陀訶提菩薩常精進菩薩與如是等諸大菩薩并者承前聲聞眾而言之菩薩摩訶薩此云大道心成就有情乃悲智雙運自他兼利之稱文殊師利此云妙吉祥亦云妙德佛為法王菩薩紹佛家業名法王子菩薩眾中智慧第一自非勇猛實智不能證解淨土法門故最居初阿逸多此云無能勝即彌勒菩薩之名當來下生成佛現在居等覺位正以究竟嚴淨佛國為其要務故次列之乾陀訶提此云不休息曠劫修行不暫停故常精進者自利利他無疲倦故與如是等諸大菩薩亦結上例餘也此等深位菩薩亦必求生淨土以不離見佛不離聞法不離親近供養眾僧乃能速疾圓滿菩提故三天人眾及釋提桓因等無量諸天大眾俱及者亦上文聲聞菩薩言之釋提桓因此云能為主即忉利天王主四天下者也等者下等四王上等夜摩兜率化樂他化乃至色無色界故云無量諸天又云大眾俱者謂八部修羅人非人等無不與會無非淨土法門所攝之機也通序竟二別序發起序也淨土妙門甚深不可思議無人能問故佛自唱彼土依正名字而為發起又佛智鑒機無有錯謬見此大眾應聞淨土妙門而獲四益故不俟人問便自發起如梵網下卷自唱位號云我今盧舍那等智者大師亦判作發起序例可知也爾時佛告長老舍利弗從是西方過十萬億佛土有世界名曰極樂其土有佛號阿彌陀今現在說法淨土法門三根普攝絕待圓融不可思議甚深難信故特呼大智慧者而與之言以非第一智慧不能直下無疑故也從是者從此娑婆世界也西方者橫亙直西標所示現之處也過者超越也十萬億者千萬曰億今又積億至十萬也佛土者三千大千世界通為一佛所化名一佛土且以此土言之一須彌山東西南北各一洲同一日月所照同一小鐵圍山所遶名一四天下千四天下名小千世界千小千名中千世界則有百萬須彌四洲日月及小鐵圍千中千界名為大千世界則有十萬須彌等故名三千大千世界過如此等佛土共十萬億之西方是極樂世界也問何故極樂定在西方答此非善問假使極樂在東汝又須問何故在東豈非戲論況自娑婆視之則極樂在西倘自十一萬億佛土視之則極樂又在東矣何足致疑有世界名曰極樂者序依報國土之名也過去現在未來遷流名世東西南北四維上下方隅為界既示依報則必竪約三世以辨時劫橫約十方以定疆隅故稱世界言極樂者梵語須摩提此翻極樂亦翻安養亦翻安樂亦翻清泰乃永離眾苦第一安隱之謂具如下文廣釋然佛土有四各分淨穢所謂凡聖同居土五濁重者則穢五濁輕者則淨方便有餘土析空拙度證入者穢體空巧度證入者淨實報無障礙土次第三觀證入者穢一心三觀證入者淨常寂光土分證者穢究竟滿證者淨今正指同居淨土亦即橫具上三淨土也其土有佛號阿彌陀者序正報教主之名也佛是通名阿彌陀是別名梵語阿彌陀此云無量壽無量光等亦如下廣釋佛有三身名論單複法身單者指所證理性報身單者指能證功德智慧化身單者指所現相好色像法身複者一自性清淨法身二離垢妙極法身報身複者一自受用報身二他受用報身化身複者一示生化身二應現化身又一佛界化身二隨類化身雖辨單複三身實則非一非三而三而一不縱橫不並別離過絕非不可思議今云阿彌陀佛正指同居土中示生化身仍復即報即法故令聞名必得不退也今現在說法者簡非過去已滅亦非未來未成正爾說法度生故應發願往生親覲說法速成正覺也復次有世界有佛現在即勸信序也世界名極樂即勸願序也佛號阿彌陀即勸持名妙行序也復次阿彌陀序佛也說法序法也說法必有聽眾序僧也佛法僧同一實相序體也從此起信願行序宗也信願行成必得往生見佛聞法序用也唯一佛界為所緣境不雜餘事序教相也文略意周矣初序分竟二正宗分二初廣陳彼土依正妙果以啟信二正勸眾生發願持名以成因信願持名一經要旨信願為慧行持名為行行得生不得生全由信願之有無品位高下全由持名之深淺故慧行為前導行行為正修如目足並運也初文為二初陳依報國土妙二陳正報主伴妙初又二初總標名義二別釋莊嚴今初舍利弗彼土何故名為極樂其國眾生無有眾苦但受諸樂故名極樂娑婆苦樂相雜苦是苦苦逼身心故樂是壞苦不久住故不苦不樂是行苦性遷流故彼土永離三苦不同此土對苦之樂乃名極樂蓋凡聖同居淨土五濁輕故無分段八苦但受不病不死自在遊行天食天衣上善聚會等樂方便有餘淨土體觀既巧故無沈空滯寂之苦但受遊戲神通等樂實報莊嚴淨土一心圓證故無隔別不融之苦但受無礙不思議樂寂光淨土究竟平等故無法身滲漏真常流注之苦但受稱性圓滿究竟樂也二別釋莊嚴四初明地樹莊嚴二明池樓華色莊嚴三明天樂華雨莊嚴四明法音莊嚴今初又舍利弗極樂國土七重欄楯七重羅網七重行樹皆是四寶周匝圍繞是故彼國名為極樂欄楯以嚴際畔羅網以嚴空界行樹以嚴露地各言七重者表七科道品皆是四寶者表常樂我淨四德周匝圍繞者彼土佛及菩薩并諸聲聞其數無量則有無量住處亦有無量七重欄楯羅網行樹遍滿彼國處處莊嚴不可窮盡故云周匝圍繞也同居淨土此等莊嚴則是增上善業所感亦是圓五品觀所感以緣生微妙五塵為體方便淨土此等莊嚴則是即空觀智所感亦相似三觀所感以妙真諦無漏五塵為體實報淨土此等莊嚴則是妙假觀智所感亦分證三觀所感以妙俗諦無盡五塵為體常寂光土此等莊嚴則是即中觀智所感亦是究竟三觀所感以妙中諦稱性五塵為體欲令易解作此分別得意為言四土莊嚴一一無非因緣生法一一無不即空假中下皆倣此不復繁述問同居方便實報三土得言欄楯行樹池樓華雨等一切莊嚴常寂光土既惟理性何得亦有此等莊嚴答一一莊嚴無非全體理性一一理性具足無量莊嚴方是諸佛究竟依果若謂寂光不具勝妙五塵何異小乘所證偏真法性二明池樓華色莊嚴又舍利弗極樂國土有七寶池八功德水充滿其中池底純以金沙布地四邊階道金銀瑠璃玻瓈合成上有樓閣亦以金銀瑠璃玻瓈硨磲赤珠瑪瑙而嚴飾之池中蓮華大如車輪青色青光黃色黃光赤色赤光白色白光微妙香潔舍利弗極樂國土成就如是功德莊嚴七寶池者金銀等七寶所成之池不同此方土石所成也八功德者一澄淨二清冷三甘美四輕軟五潤澤六安和七除饑渴八長養諸根也充滿其中者不同此方或時枯竭或時汎濫也池底純布金沙者不同此方惟是污泥也池邊階道四寶合成者不同此方惟是磚石也陛級名階坦途名道重屋名樓岑樓名閣亦以七寶嚴飾不同此方惟是土木丹青也蓮華大如車輪者輪王金輪大四十里且舉華之最小者言若據觀經及寶積無量壽會則大小品類實不可量青色名優鉢羅黃色名拘勿頭赤色名鉢頭摩白色名芬陀利色必有光蓋由淨業所感不同此方之華有色無光也又極樂蓮華光色無量此經亦略言耳微妙香潔是略歎蓮華四德結云成就如是功德莊嚴者明上來所說種種莊嚴皆是阿彌陀佛大願大行稱性功德之所成就故能普遍莊嚴四種淨土普攝十方三世一切凡聖令往生也三明天樂華雨莊嚴又舍利弗彼佛國土常作天樂黃金為地晝夜六時雨天曼陀羅華其土眾生常以清旦各以衣裓盛眾妙華供養他方十萬億佛即以食時還到本國飯食經行舍利弗極樂國土成就如是功德莊嚴諸天所作微妙樂音恒無間斷故云常作天樂七寶所嚴清淨地界體是黃金故云黃金為地初日分後日分名晝三時初夜分中夜分後夜分名夜三時故云晝夜六時然彼土佛及菩薩各有身光眾生生者亦有身光常明不闇不假日月光明安分晝夜或以華開鳥鳴為晝華合鳥棲為夜或雖實無晝夜且順此方常習假說晝夜耳曼陀羅者天華之名此云適意亦云白華從空而下故名為雨眾生者上自等覺下至凡夫衣裓者盛華之器眾妙華者即所雨天華明其非止曼陀羅一種而已應如法華經所明四華以表住行向地四因位也供養他方佛者即表真因會趨極果果德無所不遍也僅言十萬億者且據極樂去此娑婆十萬億土意顯得生極樂國已欲還供釋迦彌勒皆不難耳若據彌陀神力所加則何遠不到哉即以食時還到本國者明其神足自在不假逾時也飯食經行者既云食時故云飯食念食則食自至不俟造作安排食畢則鉢自去不勞洗拭收舉故但經行寶地任運進修而已凡聖同居淨土其樂已自如此況即於彼土又可橫超方便實報寂光其樂又當何如四明法音莊嚴又二初別明二種法音二結歎功德成就初中二初化鳥音二風樹音初又二初正明法利二徵釋伏疑今初復次舍利弗彼國常有種種奇妙雜色之鳥白鶴孔雀鸚鵡舍利迦陵頻伽共命之鳥是諸眾鳥晝夜六時出和雅音其音演暢五根五力七菩提分八聖道分如是等法其土眾生聞是音已皆悉念佛念法念僧種種奇妙雜色之鳥言其多且美也且寄此間所愛賞者以言其似舍利即鶖鷺及白鶴孔雀鸚鵡四種皆此地所有人所共珍迦陵頻伽此云妙音未出㲉時已有音聲超眾鳥故此地所無共命鳥一身兩頭識別報同亦此地所無西土雪山等處有此二種然皆不可比於極樂奇妙眾鳥特言其似而已言晝夜六時出和雅音則知淨土亦不以鳥棲為夜當知實無晝夜假說晝夜良以蓮華化生之身本無昏睡不假夜臥故也五根五力等者三十七道品也不言四念處四正勤四如意足者文省略耳三十七品通於四教四念處者一身念處二受念處三心念處四法念處四正勤者一已生惡法令斷二未生惡法不令生三未生善法令生四已生善法令增長四如意足者一欲如意足二進如意足三心如意足四思惟如意足五根者信進念定慧也信正道及助道法名信根行正道及諸助道善法勤求不息名精進根念正道及諸助道善法更無他念名念根攝心在正道及諸助道善法中相應不散是名定根為正道及諸助道善法觀於苦等四諦名慧根五力者信根增長能破疑惑破諸邪信及破煩惱名信力精進根增長破種種身心懈怠成辦出世大事名精進力念根增長破諸邪念成就一切出世正念功德是為念力定根增長能破亂想發諸事理禪定是為定力慧根增長能遮通別諸惑發真無漏是為慧力七菩提分者亦名七覺分一智慧觀諸法時善能簡別真偽不謬取諸虛偽法名擇法覺分二精進修諸道法時善能覺了不謬行於無益苦行常勤心在真法中行名精進覺分三若心得法喜善能覺了此喜不依顛倒之法而生歡喜住真法喜名喜覺分四若斷除諸見煩惱之時善能覺了除諸虛偽不損真正善根名除覺分五若捨所見念著境時善能覺了所捨之境虛偽不實永不追憶名捨覺分六若發諸禪定之時善能覺了諸禪虛假不生愛見妄想名定覺分七若修出世道時善能覺了常使定慧均平或心沈沒當念用擇法精進喜三覺分以察起之或心浮動當念用除捨定三覺分以攝持之調和適中名念覺分八聖道分者亦名八正道分一修無漏行觀見四諦分明名正見二以無漏心相應思惟動發覺知籌量為令增長入大涅槃名正思惟三以無漏慧除四邪命攝諸口業住一切正語中名正語四以無漏慧除身一切邪業住清淨正身業中名正業五以無漏慧通除三業中五種邪命住清淨正命中是為正命六以無漏慧相應勤精進修涅槃道名正精進七以無漏慧相應念正道及助道法名正念八以無漏慧相應入定名正定此等道品若依生滅四諦而修即藏教道品若依無生四諦而修即通教道品若依無量四諦而修即別教道品若依無作四諦而修即圓教道品藏道品名為半字法門淨土濁輕似不必用為小種先熟者或暫用之通教道品名大乘初門三乘共稟同居淨土多應說之別教道品名為獨菩薩法同居方便二種淨土亦多說之圓教道品名為無上佛法有利根者於四淨土應皆得聞也結云如是等法者等前念處正勤如意足等餘一切四攝六度十力無畏無量法門也雖諸佛法三十七品收無不盡而為機緣不等或作種種開合名義不同以要言之隨所欲聞無不演暢故能令聞者皆生念佛念法念僧之心所念三寶亦有別相一體乃至四教義意之不同如餘經論廣明二徵釋伏疑舍利弗汝勿謂此鳥實是罪報所生所以者何彼佛國土無三惡道舍利弗其佛國土尚無惡道之名何況有實是諸眾鳥皆是阿彌陀佛欲令法音宣流變化所作恐有疑曰既是淨土何有眾鳥故今釋曰非罪報所生乃彌陀欲令法音宣流故變化作此諸鳥耳問既云無惡道名則白鶴孔雀等獨非畜生道名耶答既非罪報所生則一一名字皆詮如來究竟功德所謂究竟白鶴究竟孔雀等無非性德美稱豈更名惡道哉問佛欲法音宣流隨所化現皆可何必化作眾鳥答有四悉檀因緣一者凡情喜此諸鳥順情而化之令歡喜故二者鳥尚說法令聞之生善故三者鳥能說法不於眾鳥起下劣想對治分別心故四者鳥即彌陀化作不異彌陀法身令悟法身平等無所不具亦無所不造故二風樹音舍利弗彼佛國土微風吹動諸寶行樹及寶羅網出微妙音譬如百千種樂同時俱作聞是音者自然皆生念佛念法念僧之心眾鳥法音是化作有情聲風樹法音是化作無情聲情與無情同宣妙法皆是阿彌陀佛願力所成種智所現皆是吾人淨業所感唯識所變佛心生心互為質影如眾燈明各遍似一全理成事全事即理全性起修全修在性讀者亦可深長思矣奈何舍此淨土而別談唯心淨土甘墮鼠即鳥空之誚也哉初別明二種法音竟二結歎功德成就舍利弗其佛國土成就如是功德莊嚴重重結歎欲令聞者深信而不疑也初陳依報國土妙竟二陳正報主伴妙二初明教主妙二明眷屬妙初中二初總徵二別釋今初舍利弗於汝意云何彼佛何故號阿彌陀二別釋二初約光明釋二約壽命釋今初舍利弗彼佛光明無量照十方國無所障礙是故號為阿彌陀心性寂而常照故為光明今徹證心性無量之體故光明無量也十方三世諸佛皆悉徹證心性全體皆悉照十方國無所障礙皆可名無量光而由因中願力不同各隨因緣以立別名今佛昔為法藏比丘所發四十八願曾有光明恒照十方之願故今果成如先所願也法身光明竪窮橫遍故無量報身光明稱真法性故無量此則佛佛道同若夫應身光明則有或照一由旬者或照十旬百旬千旬者或照一世界者或照十百千世界者惟彌陀普照十方無量世界故別名無量光然三身不一不異為令眾生得四益故強作此分別耳二約壽命釋又二初正明主伴壽皆無量二兼示成道已經十劫今初又舍利弗彼佛壽命及其人民無量無邊阿僧祇劫故名阿彌陀猶云彼佛及其人民壽命皆無量無邊阿僧祇劫蓋西域每用倒文故也心性照而常寂故為壽命今徹證心性無量之體故壽命無量也法身壽命無始無終故無量報身壽命有始無終故無量此亦佛佛道同皆可名無量壽應身則隨願隨機延促不等今以法藏比丘四十八願曾有佛壽無量及人民壽命亦無量之願故今果成亦如先願別名無量壽也此則實有限量特以人天莫數名無量耳然三身既不一異則應身亦可即是無量之無量矣問佛壽無量可也人民壽命胡得亦無量耶答佛本願力不思議故信願持名功德不思議故信願持名是正因緣佛本願力是增上緣二兼示成道已經十劫舍利弗阿彌陀佛成佛已來於今十劫前文既明彌陀現在說法此文又明未來壽命無量故今更明過去成佛已經十劫也然法身本無成與不成不應論劫報身因圓果滿名成應身為物示生名成皆可論劫又法身因修德顯亦可論成論劫報身別無新得應身如月印川亦無成與不成亦復不應論劫然諸佛成道各有本迹本地並不可測且約西方極樂示成之迹則成佛十劫即是三身一成一切成亦是非成非不成而論成也問唯識論云過去未來皆非實有今胡得云過去十劫未來無量耶答過去未來非現非常所以不可執為實有亦復豈可執為定無且現在一剎那法唯識論中縱許有實體用豈不言其無間即滅不容稍停又何甞執為定實定常須知對今現在故說過去成十劫而過去已滅寧別有十劫堆積何地猶未化耶又復對今現在故說未來壽命無量而未來未至寧別有無量劫預貯何地漸次來耶須知時劫無性故三世當體全空而無性原非斷滅故時劫差別宛爾雖復差別宛爾並是現前一剎那中所現影子故曰十世古今始終不離於當念也思之初明教主妙竟二明眷屬妙又二初聲聞菩薩妙二生者不退妙今初又舍利弗彼佛有無量無邊聲聞弟子皆阿羅漢非是算數之所能知諸菩薩眾亦復如是舍利弗彼佛國土成就如是功德莊嚴問往生論云二乘種不生何故彼佛仍有聲聞弟子答定性二乘不迴向菩提不發大願則不得生若先習小行臨終迴向發願則便得生雖得生已小習先熟佛順其機為說小法彼尋證果旋即向大不終滯於小也是故不同此土藏教聲聞直俟法華開會方得入圓應是通教聲聞或是別教七住先斷見思故名阿羅漢耳蓋藏通二教不聞他方佛名今既得聞彌陀名號信願往生總屬別圓二教之所攝矣聲聞菩薩不可算數並是彌陀因中大願大行所致故云成就如是功德莊嚴二生者不退妙又舍利弗極樂國土眾生生者皆是阿鞞跋致其中多有一生補處其數甚多非是算數所能知之但可以無量無邊阿僧祇說阿鞞跋致此云不退而有三義一位不退證入聖流不墮凡地故二行不退恒欲度生不墮二乘地故三念不退心心流入薩婆若故若約此土則藏初果通見地別七信圓初信名位不退通菩薩別十行圓十信名行不退別初地圓初住名念不退今淨土中則雖五逆十惡十念成就帶業往生居下下品者例皆得三不退以淨土無退緣故又一生淨土則皆壽命無量任運進修直至一生補處觀彼十方世界何處無佛何處機熟便往示現成佛故一生補處甚多非是算數所能知也初廣陳彼土依正妙果以啟信竟二正勸眾生發願持名以成因三初勸發願二勸立行三總結勸今初舍利弗眾生聞者應當發願願生彼國所以者何得與如是諸上善人俱會一處前既舉彼土依正妙果以勸深信今更勸聞而信者隨應發願以求往生信願二種即是往生淨土之要領也何者若不聞有極樂依正之名或復為說而不肯信則不得名為聞今既得聞便屬別圓二教初機故教之以發菩提願蓋彼國雖通四土然既在此娑婆三界之外又非二乘所證偏空涅槃境界故但肯發願求生即屬別圓二教弘誓所攝以既不求人天福報又不求聲聞緣覺非是菩提大願而何設使或求人天或求趨寂則非生彼國之願矣故此願生彼國之願從深信生合此信願的為淨土指南而下文執持名號乃為正行若信願堅固縱使臨終十念一念亦決得生若無信願縱使將此名號作个語頭持至風吹不入雨打不濕如銀牆鐵壁一般亦萬無一得生淨土之理修淨業者不可不知也所以者何下徵釋應當發願往生之故得與如是諸上善人俱會一處指前文所說無數阿羅漢無數諸菩薩乃至無數一生補處人也苟無大信大願何得與此諸上善人會一處哉大本阿彌陀經亦以發菩提願為要正與此同二勸立行舍利弗不可以少善根福德因緣得生彼國舍利弗若有善男子善女人聞說阿彌陀佛執持名號若一日若二日若三日若四日若五日若六日若七日一心不亂其人臨命終時阿彌陀佛與諸聖眾現在其前是人終時心不顛倒即得往生阿彌陀佛極樂國土生淨土者即得不退又與諸上善人俱會一處如此不可思議橫超法門故非善根福德尠少者所能生也菩提正道名為善根即是親因種種助道施戒禪等名為福德即是助緣聲聞獨覺菩提名少善根人天有漏福業名少功德皆不可生淨土唯以信願執持名號則一一聲中皆悉具多善根福德縱令散心稱名善根福德亦不可量況一心不亂哉故使感應道交文成印壞彌陀聖眾不來而來親承接引行人心識不往而往托質寶蓮也善男子善女人者不揀在家出家不論貴賤老少亦復不拘六趣四生但得聞佛名者即是多劫善根成熟即五逆十惡亦皆名善男女也聞說阿彌陀佛即聞慧執持名號即思慧一心不亂即修慧阿彌陀佛是萬德洪名以名可德罄無不盡故即以執持名號而為正行不必更涉觀想參究等行至簡易至直捷也聞而信信而願乃肯執持不信不願與不聞等雖亦得為遠因不名聞慧執持則念念憶佛名號故是思慧然有事持理持事持者信有西方阿彌陀佛而猶未達是心作佛是心是佛但以決志願求生故如子憶母無時暫忘名為事持理持者信彼西方阿彌陀佛是我心具是我心造即以自心所具所造洪名而為繫心之境令不暫忘名為理持一日乃至七日者剋期辨事也利根一日即得不亂鈍根七日方得不亂中根或二三四五六日不定又利根即能七日不亂鈍根僅能一日不亂中根或六五四三二日不定持至一心不亂便成修慧也一心亦有二種謂不論事持理持持至伏除煩惱乃至見思先盡皆名為事一心又不論事持理持持至心開見本性佛皆名為理一心事一心則不為見思所亂理一心則不為二邊所亂不為見思所亂故感變化身佛及諸聖眾現在其前心不復起娑婆界中三有顛倒即得往生同居方便二種極樂世界不為二邊所亂故感受用身佛及諸聖眾現在其前心不復起生死涅槃二見顛倒即得往生實報寂光二種極樂世界當知執持名號雖復簡易直捷仍復至頓至圓以一念相應即一念佛念念相應即念念佛不勞觀想不必參究當下圓明無餘無缺上上根人終不能踰其閫下下根人亦可臻其閾可謂橫該八教豎徹五時所以徹底悲心無問自說且深歎其難信也問臨終佛現寧保非魔答修心之人不作佛觀而佛忽現非本所期故名魔事念佛見佛已是相應況在臨終非致魔時何須疑慮問七日不亂約平時耶約臨終耶答約平時也問若約平時則假如有人七日不亂之後更復起惑造業亦得生耶答若果得一心不亂之人決無更復起惑造業之事問大本十念寶王一念約平時耶約臨終耶答十念通於二時若晨朝十念則屬平時若十念得生則與觀經十聲稱名是同但約臨命終時一念則但約臨終時問既十念一念並皆得生何故此經要須七日答若無平時七日工夫安有臨終十念一念縱令觀經所明下品下生五逆十惡之人現世不曾修行竝是夙因成熟故感臨終得遇善友聞便信願如此等事萬中無一豈可不預辨資糧乃僥倖於萬一哉問西方去此十萬億土何得即生答十萬億土並不出我現前一念心性之外以心性本無外故又仗佛力接引何難即生問既判信願屬慧行持名屬行行則執持名號應是助行何名正行何得一一聲中皆悉具多善根福德答依一心說信願行非有先後亦非定三蓋無願無行不名真信無行無信不名真願無信無願不名真行今全由信願而持名號故一一聲中信願行三皆悉圓具所以名多善根福德因緣觀經所謂稱佛名故於念念中除八十億劫生死之罪此之謂也若使善根福德不多安能除罪如此之大問臨終念力猛切故能除多劫罪平日至心稱名亦除罪否答譬如日出群闇自消稱佛洪名萬罪自滅問散心稱名亦能除罪并往生否答亦必除罪不定往生必除罪者名號功德真實不可思議故不定往生悠悠散善難敵無始積罪故良由吾人無始劫來所造生死重罪假使重罪有體相者盡虛空界不能容受故雖從生至死百年之中一一晝夜彌陀十萬一一聲中盡滅八十億劫生死重罪然所滅罪猶如爪土所未滅罪如大地土惟能念至一心不亂則如健人突圍而出非復三軍所能制耳問既不定生稱名何益答一稱佛名便為成佛種子猶如金剛終不可壞故佛世有一老人欲求出家五百聖眾以道眼觀皆謂從無善根不肯剃度後至佛所佛即度之弟子問佛因緣佛言此人於無量劫前入山採薪為虎所逼上樹避之虎復繞樹跑哮以怖急故失聲稱南無佛今此善根成熟值我得道非諸二乘道眼所能知也由此觀之法華方便品中所明若於過去佛所散亂稱名皆已成佛豈不信哉伏願若緇若素若智若愚於此簡易直捷無上圓頓法門勿視為難而輒生退諉勿視為易而漫不策勤勿視為淺而妄致藐輕勿視為深而弗敢承任蓋所持之名號真實不可思議能持之心性亦真實不可思議持一聲則一聲不可思議持十聲百聲乃至無量無數等聲則聲聲皆悉不可思議故也二總結勸舍利弗我見是利故說此言若有眾生聞是說者應當發願生彼國土佛眼所見究盡明了以信願而執持名號的確是多善根福德以此善根福德因緣的確能感佛及聖眾來迎的確能生四種極樂世界是為不可思議功德之利故殷勤再勸發願往生以願能導行故也二正宗分竟三流通分信願行三一經之要旨備矣此無上法門甚深難信故既無問自說以為發起復引六方諸佛廣長舌相同為證明以廣流通若非流通之力何能使妙法筌蹄不壅於來世圓頓心要永傳於未聞也哉文分為五初引六方諸佛稱讚勸信流通二重徵名解釋勸信流通三約已今當生勸願流通四引諸佛稱讚難事敦信流通五大眾歡喜信受流通初中六初東方六上方唐譯十方當知文有詳略義無增減也今初舍利弗如我今者讚歎阿彌陀佛不可思議功德之利東方亦有阿閦鞞佛須彌相佛大須彌佛須彌光佛妙音佛如是等恒河沙數諸佛各於其國出廣長舌相遍覆三千大千世界說誠實言汝等眾生當信是稱讚不可思議功德一切諸佛所護念經承上正宗分中廣讚阿彌陀佛依正莊嚴勸人信願持名徑登不退此於出世大功德利之中尤為不可思議故不惟我釋迦如來讚歎舉凡六方諸佛無不異口同音讚歎也言不可思議者略有五意一橫超三界不俟斷惑故二即於西方橫具四土非由漸證故三但持名號不假禪觀諸方便故四一七為期不藉多劫多生多年月故五持一佛名即為諸佛護念不異持一切佛名故阿閦鞞此云無動餘皆可知佛有無量德應有無量名隨機立名或取因或取果或性或相或行願等雖偏舉一隅仍各具四悉隨一一名顯所詮德劫壽說之亦不可盡但可意解而已東方虛空不可盡故世界亦不可盡世界不可盡故現住世間諸佛亦不可盡略舉五名以等恒河沙數諸佛如此諸佛各出廣長舌相說誠實言勸信此經而眾生猶不生信頑冥極矣言廣長舌相者尋常之人三世不妄語則舌能至鼻藏頭果佛三大阿僧祇劫久不妄語故舌薄而廣長出可覆面今證大乘淨土妙門所以遍覆三千大千世界用表言必誠實決非虛謬也此經正名稱讚不可思議功德一切諸佛所護念經羅什法師順此方好略之機故但譯云佛說阿彌陀經玄奘法師取捨兩楹故又譯云稱讚淨土佛攝受經當知亦是文有詳略義無增減二南方舍利弗南方世界有日月燈佛名聞光佛大焰肩佛須彌燈佛無量精進佛如是等恒河沙數諸佛各於其國出廣長舌相遍覆三千大千世界說誠實言汝等眾生當信是稱讚不可思議功德一切諸佛所護念經三西方舍利弗西方世界有無量壽佛無量相佛無量幢佛大光佛大明佛寶相佛淨光佛如是等恒河沙數諸佛各於其國出廣長舌相遍覆三千大千世界說誠實言汝等眾生當信是稱讚不可思議功德一切諸佛所護念經問無量壽佛即是極樂世界阿彌陀佛否答即是亦可不是亦可即是亦可者佛無我相為度眾生不妨自讚如釋迦亦自讚故不是亦可者十方同名諸佛無量非止一佛名為無量壽故四北方舍利弗北方世界有焰肩佛最勝音佛難沮佛日生佛網明佛如是等恒河沙數諸佛各於其國出廣長舌相遍覆三千大千世界說誠實言汝等眾生當信是稱讚不可思議功德一切諸佛所護念經五下方舍利弗下方世界有師子佛名聞佛名光佛達磨佛法幢佛持法佛如是等恒河沙數諸佛各於其國出廣長舌相遍覆三千大千世界說誠實言汝等眾生當信是稱讚不可思議功德一切諸佛所護念經下方者此界水輪金輪風輪之下復有下界非非想天等乃至重重無盡不可說不可說也達磨此云法餘可知六上方舍利弗上方世界有梵音佛宿王佛香上佛香光佛大焰肩佛雜色寶華嚴身佛娑羅樹王佛寶華德佛見一切義佛如須彌山佛如是等恒河沙數諸佛各於其國出廣長舌相遍覆三千大千世界說誠實言汝等眾生當信是稱讚不可思議功德一切諸佛所護念經上方者此界非非想天之上復有上界風輪銀輪及三界等重重無盡不可說不可說也問既六方各有諸佛亦必各有淨土何故偏讚西方答令初機易標心故又彌陀本願勝故又與此土眾生偏有緣故又念彌陀一佛即為念無量佛生西方一淨土即為遍生無量淨土故若淺位人知西方勝於餘方便可決志專求若深位人知西方即攝十方即具四土亦不必捨西方而別求華藏蓋若謂西方是權華藏是實西方則小華藏則大者全墮眾生遍計執情以不達權實一體大小無性故也初引六方諸佛稱讚勸信流通竟二重牒名解釋勸信流通舍利弗於汝意云何何故名為一切諸佛所護念經耶舍利弗若有善男子善女人聞是經受持者及聞諸佛名者是諸善男子善女人皆為一切諸佛之所護念皆得不退轉於阿耨多羅三藐三菩提是故舍利弗汝等皆當信受我語及諸佛所說阿耨多羅此云無上三藐三菩提此云正等正覺即大乘果覺也此大乘經獨詮簡易直捷圓頓心要又諸佛名字竝詮無上圓滿究竟萬德故聞經受持及聞諸佛名者皆為諸佛所護念皆得不退大菩提也問聞經受持護念不退可矣但聞佛名豈亦得護念不退耶答此義有局有通所言局者如占察經云若雜亂垢心雖復稱誦我之名字而不名為聞以不能生決定信解但獲世間善報不得廣大深妙利益若到一行三昧則成廣大微妙行心名得相似無生法忍乃為得聞十方佛名此亦應爾故須聞是經已受持此經所示執持名號之法持至一心不亂方得聞諸佛名方為一切諸佛所護念也所言通者諸佛慈悲不可思議名號功德亦不思議故一聞佛名不論有心無心若信若謗皆成緣種譬如入栴檀林若拜若打皆染香氣況佛度眾生不簡怨親恒無疲倦苟聞佛名佛必護念又何疑焉然據金剛般若三論皆云根熟菩薩方為佛所護念准位須在別地圓住蓋是惟約自力故必入同生性乃可護念今仗他力故相似位即蒙護念即能圓得三種不退下至一聞佛名亦於同體法性有資發力亦得遠因終不退也聞名功德如此之大釋迦及六方佛同所宣說可不信乎三約已今當生勸願流通舍利弗若有人已發願今發願當發願欲生阿彌陀佛國者是諸人等皆得不退轉於阿耨多羅三藐三菩提於彼國土若已生若今生若當生是故舍利弗諸善男子善女人若有信者應當發願生彼國土已發願者即已生今發願者即今生當發願者即當生正顯依信所發之願願無虛發必剋果也非信則不能發願雖信而不發願亦不能生故殷勤再勸發願願者信之券而行之樞尤為要務舉願則信行在其中矣問今發願者但可當生何得云若今生答此亦二義一通約一期名今則現生發願持名臨終決定得生淨土是今發願即今生也二局約剎那名今則一念相應一念生念念相應念念生妙因妙果不離一心如秤兩頭低昂時等何俟娑婆報盡方育寶池只今信願持名便非娑婆界內人矣極圓極頓難議難思惟有大智方能諦信四引諸佛稱讚難事敦信流通又二初引諸佛同讚二自結歎難信今初舍利弗如我今者稱讚諸佛不可思議功德彼諸佛等亦稱讚我不可思議功德而作是言釋迦牟尼佛能為甚難希有之事能於娑婆國土五濁惡世劫濁見濁煩惱濁眾生濁命濁中得阿耨多羅三藐三菩提為諸眾生說是一切世間難信之法諸佛功德智慧雖皆平等而施化則有難易於淨土成菩提易於濁世成菩提難為淨土眾生說法易為濁世眾生說法難為濁世眾生說漸法猶易說頓法尤難為濁世眾生說餘頓法猶易說此淨土橫超頓法尤難為濁世眾生說淨土橫超頓修頓證妙觀已自不易說此無藉劬勞修證但持名號徑登不退奇特勝妙超出思議第一方便更為難中之難以是一切九法界世間所難信故所以名為甚難希有之事而十方一切諸佛無一不稱揚讚歎推我釋迦偏為勇猛也劫濁者濁法聚會之時見濁者五利使邪見增盛所謂身見邊見見取戒取及諸邪見昏昧汩沒故名為濁煩惱濁者五鈍使煩惑增盛所謂貪瞋癡慢疑煩動惱亂故名為濁眾生濁者見煩惱所感麁弊五陰和合假名眾生色心竝皆陋劣故名濁命濁者因果竝劣壽命短促乃至不滿百歲故名濁二自結歎難信舍利弗當知我於五濁惡世行此難事得阿耨多羅三藐三菩提為一切世間說此難信之法是為甚難信願持名萬修萬去永離五濁圓淨四土如此妙法真實難信故不惟諸佛稱讚即自亦歎其甚難設非大悲弘誓塵劫熏心何能行此難事也哉此而不信辜負慈尊甚矣四敦信流通竟五大眾歡喜信受流通佛說此經已舍利弗及諸比丘一切世間天人阿修羅等聞佛所說歡喜信受作禮而去法門不可思議難信難知故無一人能發問者佛智鑒機知機已熟故無問自說令得四益既得聞已如時雨化故歡喜信受也身心怡悅名為歡喜毫無疑惑名之為信領持不忘名之為受感大恩德投身歸命名為作禮依教修一往不退名為而去經云末法之中億億人修行罕有一得道者惟依念佛得度嗚呼今正是其時矣捨此不可思議法門其何能淑旭於初出家時亦以宗乘自負藐視教典妄謂持名法門不過曲為中下後因大病發意西歸嗣復研求妙宗圓中二鈔及雲棲疏鈔等書始知念佛三昧實稱無上寶王方肯死心執持名號萬牛莫能挽也適吾友去病大士久事淨業欲令此經大旨辭不繁而即炳著命余述此要解余正欲普與法界有情同生極樂理不可却舉筆於丁亥年九月二十有七脫󱡐於十月初五凡九日而告成所願一句一字咸作資糧一見一聞同階不退或信或疑皆植道種或讚或謗等歸解脫仰惟諸佛菩薩攝受證明同學友人隨喜加被西有道人蕅益智旭閣筆故跋時年四十有九
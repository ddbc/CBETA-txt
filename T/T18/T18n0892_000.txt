如是我聞一時薄伽梵住一切如來身語心金剛喻施婆倪數祕密中祕密出生妙三摩地時彼世尊從是三摩地起讚言善哉善哉金剛藏菩薩摩訶薩奇哉金剛薩埵大薩埵三昧耶薩埵悉從大悲空智金剛大菩提心之所開示爾時金剛藏菩薩聞是語已即白佛言世尊云何金剛薩埵云何大薩埵云何三昧耶薩埵唯願世尊為我解說佛告金剛藏菩薩金剛者謂不可破壞薩埵者謂三有一性勝慧相應是名金剛薩埵謂於大智勝味充滿是名大薩埵謂常行三昧是名三昧耶薩埵時金剛藏菩薩重白佛言世尊空智金剛者於如是名云何攝受云何名空智何等名金剛佛告金剛藏菩薩空智者謂即大悲空智金剛者體即勝慧以勝慧方便成就儀軌於彼見聞有大力能種種成辦謂降伏禁止或却他軍及瑜儗尼如其正理生住因緣以識智成辦如其出現諸佛聖賢是為空智最初出生行相又復於大悲性如是解脫則於縛性縛遍能了知悉皆解脫所以者何彼勝慧性及所知性悉非性故彼空智性亦非性故以本然智決諸疑網照解諸法本然不起時金剛藏菩薩重白佛言世尊如是空智云何而有血脈之相佛告金剛藏菩薩彼血脈相有三十二種是名三十二菩提之心又此漏法於大樂處總有三種謂羅羅拏辣娑摩阿嚩底羅羅拏者即勝慧自性辣娑拏者謂善方便阿嚩底者是中說離能取所取又此三種即是住持不動清淨智月彼三十二種血脈者謂一者不可破壞二者微妙色相三者天四者左邊際五者短六者酤摩惹七者性八者施迦九者過失十者阿尾吒十一者本母十二者設哩嚩梨十三者清涼十四者焰熾十五者羅羅拏十六者辣娑拏十七者阿嚩底十八者量十九者青色二十者平等二十一者因二十二者相應二十三者喜二十四者成就二十五者煗二十六者蘇末他二十七者轉二十八者欲二十九者忿怒三十者迦多演尼三十一者童子三十二者施設是名三十二種血脈之相復次金剛藏菩薩白佛言世尊此何因緣有如是相佛告金剛藏菩薩謂欲成熟三有遠離一切能取所取以諸方便了別性相為持戒者分別解說諸佛賢聖智慧方便三身三業及伊鑁摩野謂伊者佛眼母菩薩鑁者摩摩枳菩薩摩者白衣菩薩野者多羅菩薩又復法身輪者具八輻相報身輪者具十六輻化身輪者具蓮華相六十四葉大藥輪者具三十二幅建此輪者如是次第有四剎那謂莊嚴果報作觀離相依四聖諦謂苦集滅道依四真實謂身真實智真實持明真實聖賢真實有四歡喜謂喜勝喜離喜俱生喜等依四種律謂上座部大眾部正量部一切有部日月時分晝夜增減謂於八時有十六分三十二點六十四刻如是一切四種最初贊拏梨明妃從彼臍輪發大智火焚棄五蘊以佛眼母焚燼諸漏除妄因緣故施一切地上飲食真言曰唵阿吽發吒莎賀佛言唵阿者作一切法出生門故五如來種子者所謂捫盎𡁠陵龕吽空智金剛心真言曰唵禰嚩畢祖嚩惹囉吽吽吽發吒莎賀佛言一切真言句首當安唵字次置吽發吒字後用莎賀字阿閦如來真言曰唵遏葛拶吒多波野設莎賀佛言一切瑜儗尼種子字遏阿壹翳嗢污哩梨嚕盧伊愛鄔奧暗惡二臂明王真言曰唵怛懶路歌叱波各吽吽吽發吒莎賀四臂明王真言曰唵入嚩囉入嚩囉毘喻吽吽吽發吒莎賀六臂明王真言曰唵吉胝吉胝嚩惹囉吽吽吽發吒莎賀加持真言曰唵阿吽淨地真言曰唵犖叉犖叉犖叉吽吽吽發吒莎賀禁止真言曰唵吽莎賀發遣真言曰唵龕莎賀忿怒真言曰唵紇陵莎賀降伏真言曰唵吽莎賀鉤召真言曰唵枯莎賀又降伏真言曰唵捫莎賀信愛真言曰唵酤嚕梨紇哩莎賀佛言若天旱時欲請雨者先建曼荼羅用寒林線絣量界道於壇中心以寒林中五色粉骨作白粉炭作黑粉甎作赤粉雄黃作黃粉陬羅葉作緣粉粉畫空智金剛大明王八面四足一十六臂面各三目作忿怒相踏阿難陀龍王復以香泥捏造阿難陀龍王像其龍王及妃種子字並用朴堊以五甘露沐浴散黑色花次以龍華樹汁塗之復以象眵塗龍王頂上於黑月十四日取黑牛乳盛滿器中令黑色童女合青色線於壇西北隅開一小池以阿難陀龍王安彼池中然後阿闍梨依法厲聲無間誦此請雨真言曰唵苦嚕苦嚕渴痆渴痆末娑末娑渴吒渴吒枯吒野枯吒野阿難多閦婆葛囉野那誐提鉢多曳呬呬嚕嚕紺薩鉢多播多羅誐耽那誐那歌哩沙野末哩沙野誐哩惹野扑扑扑扑扑扑扑扑吽吽吽莎賀誦此真言若時不雨即當倒誦此呪降霔大雨又若不雨令彼龍王頭破七分如蘭香梢若欲止雨取寒林衣置於坐下誦此真言即能止雨止雨真言曰唵阿哩也設摩舍那畢哩夜野吽吽吽發吒復次成就法謂降伏他軍速令破壞當用畫石為末入五甘露以斷鐵草和合為丸加持誦此真言曰唵嚩惹囉葛哩多哩呬嚩惹囉野吽吽吽發吒應先誦此真言一十萬遍或一百萬遍得成就已即用前藥丸畫缾器頂悉令周匝無使斷絕即得他軍速皆破壞若欲成就底羅紺法當用末羅摩子白色曼度迦華及斷鐵草阿閦毘藥於日蝕時和合作鉞斧形踏兩足下誦此真言曰唵嚩惹囉酤吒囉播吒野播吒野吒吒吽吽吽發吒莎賀誦此真言一百萬遍即得成就一切聖賢尚不違越何況破壞焰摩羅界復次成就法若欲作諸瘧病於阿哩迦樹葉上用唧多迦毒辣藥書彼設覩嚕名字棄擲稻糠火中誦此真言曰唵呬嚩惹囉入嚩囉入嚩囉設咄籠勃籠吽吽吽發吒莎賀誦此真言一阿庾多即得成就若欲成就開摩黏法於自臍輪作是觀想或於腹上觀想成辦然後乃見摩黏自開若欲作信愛法於月八日分詣無憂樹下著赤色衣食未捺那果以肝摩唧歌樂汁塗於額上誦此真言曰唵阿目計弭紇哩嚩施婆鑁覩娑賀誦此真言一阿庾多無令間斷即得成就若欲制止日月當用阿闍梨飯作日月狀置金剛水中誦此真言曰唵嚩惹囉哩葛摩左羅摩左羅底瑟吒底瑟吒呬嚩惹囉野吽吽吽發吒莎賀誦此真言七百萬遍即得日月制止於彼晝夜無能分別又金剛喻沙多成就法於日後分令一具相童女以諸香華供養念此真言一百八遍然後用油沐浴取多羅樹汁塗於童女大拇指上及用此真言加持即時應現乃問三世之事時彼童女隨問為說誦真言唵那誐囉那誐囉又成就法尾盧野尾盧野誦此真言時象即犇走曼摩曼摩誦此呪時虎即犇走底梨野底梨野誦此呪時熊即犇走伊梨弭梨扑扑誦此呪時蛇即犇走佛告金剛藏菩薩如我往昔亦以是法調伏護藏醉象悉令犇走此遨哩明妃設嚩哩明妃金剛拏吉尼即無我義彼地行空行鉤召發遣悉相應故最初觀於慈次即觀於悲第三當觀喜一切處學捨初空性菩提第二集種子三成辦形像後當觀字義現前觀囉字成熾盛日輪於彼日輪中吽字金剛業又復觀杵形牆網悉周遍先觀沒哩多成法界智者行人坐其上自體即空智自心想囉字成輝曜日輪於中觀吽字惠方便自性青色大忿怒金剛吽歌囉以內心真實猶若金剛杵又復觀吽字出生忿怒相謂大悲金剛猶如青蓮色此大悲金剛或如日暉色見彼若虛空當如是信解持諸莊嚴具供養八明妃遨哩鹿郎蹉陬哩摩痆器尾多梨者水渴三摩哩藥卜葛西獻杵設嚩哩六味贊拏哩音樂供養於本尊努弭哩歌舞彼妙樂大樂隨日月晝夜住是種子中說如是有情勝歡喜自性轉現大神通廣覆虛空壇漸略一心中悉成忿怒相青色日輪中眼紅曼度迦髮纏金色髻用五印莊嚴輪環及瓔珞手釧金色帶表五佛清淨說此名印契見彼忿怒相十六童女形左手持金剛及彼葛波羅朅椿誐亦然右手青色杵應詣寒林中成就本所尊口誦吽迦囉八明妃圍繞隨其方便說自身即寒林四臂謂四魔令降伏清淨應誦於吽字色相如前說彼左第一臂手執葛波羅以天阿修羅盛甘露充滿次右第一臂手執金剛杵次左第二臂及右第二手般若蜜多教或即佛形像次三面六臂左手持甘露右手或日月彼最初青色臂相如前說都無有是相清淨波羅蜜彼左第一臂手執三戟叉次右第一臂手執金剛杵左第二臂鈴右第二執刀餘左右二臂金剛星伽羅以二種和合佛像般若教或復左右手刀及葛波羅應於空寂處成辦三界事先於自心及自種子出生黑色熾然光焰左手執鉤右手期剋如佛住三界中鉤召八大明妃隨其供養本尊先以唵字得一切如來灌頂即以彼佛成空智明王相持五甘露成辦五如來賢瓶作五種灌頂當灌頂時散眾名華及欝金香擊鼓歌詠供養金剛部佛眼母等而能成辦空智三界加持於四威儀如彼聖賢當如是知一切法自性於此悉皆無謂非色非聲即無聞無見及非香味觸亦無能觸等善解瑜伽者非心非所緣於諸母姊妹亦應常供養彼努弭明妃如那胝染師贊拏哩明妃猶若淨行女勝慧方便中依供養儀軌如其不分別當覲策親近若非祕密者當獲如是苦墮咩拏賊中履猛火地上此五部印呪說為解脫因而復說此印名金剛祕密謂金剛蓮華事業如來寶說如是五部為最上大悲金剛努彌印蓮華舞亦然事業為染師如來清淨女寶部贊拏哩此五印決定如來部亦然總略而分別去即如來行來即吉祥座以勝慧相應是如來所說開說為六種總略唯五部後復有三事謂身語意業又說此五部即五蘊自性如是出生身是說為此部無所觀聖像亦無能觀者無真言住處成五種自性大毘盧遮那及阿閦如來不空成就佛寶生無量壽梵王尾瑟拏及與大自在一切眷屬等故真實開示梵王成正覺尾瑟努信愛大自在吉祥一切常安住廣大真常樂開悟令愛樂如是自身中出生諸賢聖是人有福智猶如薄伽梵自在熾盛等具足六種德又如佛世尊破諸煩惱魔亦如大智母出生諸有性勝慧諸姊妹能分別顯現復如染師女作歌詠舞戲念彼如染師親近諸眾生說彼如女人出生諸功德歌詠如勝慧旋轉成大悲說努弭明妃故不受諸觸於彼諸聖賢說多種稱贊當畫曼拏羅行相如前說如其以指縛或作掣開印於彼靜思惟隨應成觀行獲如是妙樂於自常受用淨盡生老門說名安樂定爾時佛告金剛藏菩薩言我今復說最上到彼岸行於此先行畢竟成辦由是成就金剛空智彼修觀者當如是行謂頂想寶輪耳帶寶鐶手串寶釧腰垂寶帶足繫寶鐸及妙臂釧頸嚴寶鬘衣虎皮衣甞五甘露又修觀者為於空智作相應故此五色相平等和合亦無分別以無量相即一色相是故分別了不可得於一樹下或塚壙間乃至夜分空寂舍中清淨安住而作觀想於佛智慧隨有悟入如是勝行乃可為說又若樂求成就如是行故應以廣大莊嚴詣阿闍梨為極悲愍求灌頂法於如是行隨其攝受彼阿闍梨為作開悟於金剛部觀想本尊而作部主設復於別部中出生菩提種智亦令安住有為隨其攝受謂金剛歌舞事業等令生歡喜令生喜已於金剛嬉戲因是解脫由作舞故引金剛步而能隨證三摩呬多輪者表阿閦如來鐶者無量壽如來頸上鬘者寶生如來手寶釧者大毘盧遮那如來腰寶帶者不空成就如來於是色相而生念住金剛渴椿誐杖者表勝慧相奎樓鼓者即善方便故瑜伽行者瞋業清淨住金剛歌詠者真言清淨又復不應為求利養作是金剛歌舞事業是故瑜伽者當如是行飲食醫藥隨樂服行而常真實護持不為老死之所逼惱又瑜伽者作髮髻冠以吽字儀軌持五佛葛波羅或五指量作葛波羅器已以雙寶帶繫髮冠中即是勝惠方便自性又瑜伽者灰塗髮線作絡腋衣以奎樓鼓聲而作念誦觀想金剛渴椿誐杖而為勝惠於金剛葛波羅觀想念誦知貪瞋癡極可畏故於戲論事悉能遠離設復睡眠速應勤策於所行行勿懷疑惑捨是身已修平等觀於福非福如實尋伺是故非施亦非受者又諸飲食如其所得而自受用於美不美無堅執取亦無分別此應食者不應食者如是伺察又於同行阿闍梨所不起分別是可往者不可往者有學弟子為說正智令得成就於自師尊常行禮敬無令因是退失成就墮無間獄及慚恧事亦復如是諸有自性悉是大悲相應之行護魔等事勿妄施設真言靜慮常修出離諸三昧門而求解脫於所作行悉妙相應而得現前決定同彼勝天爍迦羅主如師子王於彼處處不生怖畏設於飲食而生愛樂修瑜伽者不應迷亂而常發悲愍心因是利樂諸眾生故佛告金剛藏言祕密印品我今當說為修習瑜伽者恭敬問訊得生勝解無復疑惑謂示一指為印二指為印或以左大拇指捻無名指為印捻小拇指為印捻中指為印示方所為印示無名指為印示頸處為印示所著衣為印示三戟叉為印示胸臆為印示髮際為印示地為印示輪為印示顰眉為印示解脫學處為印示額為印示頸後為印示足心為印示金剛嬉戲為印我說修瑜伽者為對治時印所印處而能善解大悲空智示獻華鬘手者即延請義及住三昧耶戒於餘積集不應遠離而常依止最上境界是故修瑜伽者一切所作應知密印復次金剛藏白佛言世尊於何等處而求成就佛言當有一十二處遠離魔事為所尊重餘不復說何等十二一者惹藍馱囕國歌摩嚕國或酤羅山清淨園林二者摩羅鑁國或信度河城三者蒙牟尼國俱摩羅鉢吒國及天后城四者酤羅城阿哩母城虞那哩河及呬末河五者訶梨國藍婆國韶國金色城或鹹海中六者迦陵誐國洲子國彌佉羅國矜羯那國九者鼙羅嚩城廣大聚落十者善行城憍薩羅城泯陀城俱摩羅布哩城十一者眾所樂處或大海邊十二者華果園林清淨池沼佛告金剛藏言我今為廣利益諸眾生故為瑜伽者於金剛空智儀軌日月時分我今當說取黑月分於第八日或十四日建曼拏羅以諸幢旛莊嚴寶伎於七日中施妙飲食起大悲心恭敬供養設惡來者倍生憐愍勿復於彼生下劣想令魔得便不能成就是故於此常勤悲念諸有所作畢竟成就應如是知於晝夜分以慧決擇無復餘事無非時食不起邪思於他善惡勿樂宣傳觀察他身如護已有修瑜伽者應善籌量乃至身分飲食不雜亂出生語誠實所有真言印契皆住吉祥呬嚕歌義吉祥者謂不二智故呬者空性本因故嚕者離染勝莊嚴故歌者無所住故如是修瑜伽者設復毀戒然彼眾生亦常信敬以有智故於金剛葛波羅悉相應故復次相應輪我今當廣說最先空界中作如是觀想其次輪壇內出生諸聖眾又於輪圍角觀想大風輪水輪如其次火大亦復爾出生正法輪清涼無病惱八葉具臺蘂如三角壇相曠寂一心中布諸賢聖位如彼淨月輪是中安種智後以日覆之集二種大樂住於月色相及與日時分以二種相應遨哩善稱讚月大圓照智及餘平等性或幖幟本尊及種子法位說名妙觀察唯諸作用中名成所作智及清淨法性彼五智次第觀想如是說又修瑜伽者於日月時分及金剛薩埵繫念悉平等文字出生身住吽發吒義彼薩埵影像等真實出生作意而觀想如前幖幟輪以摩尼妙光惠方便自性一切速成就爾時佛告金剛藏菩薩言彼日月時分者謂以勝惠而能揀擇最初遨哩明妃者分別色相而各有異於中五位安五明妃即五蘊自性修瑜伽者當如是觀初帝釋方安金剛明妃次燄魔方安最初遨哩明妃於水天方安嚩哩明妃酤尾羅方安金剛拏吉尼明妃中方安無我明妃於次外院安八明妃所謂遨哩明妃陬哩明妃尾多哩明妃渴三摩哩明妃十葛西明妃設嚩哩明妃贊拏哩明妃弩弭尼明妃於上下方安空行明妃及地居明妃住大悲空智輪者悉於三有從自觀想之所變現此諸明妃皆以黑色大忿怒相用前五印之所莊嚴各有一面面安三目左右二臂執持寶刀及葛波羅器前五印者即是輪鐶寶釧寶鬘寶帶以五佛清淨故即五印清淨此諸明妃已如上說無我明妃右執寶刀左持葛波羅器及金剛渴樁誐杖衣虎皮衣立蓮華上足如舞勢智光熾盛如大火聚髮髻金色微忿怒相執寶刀者為斷一切慢過慢等葛波羅器者為破四魔令善成就金剛渴樁誐杖者即空智性及諸方便於此儀軌觀想輪法成就者最初觀想黑色第二赤色第三黃色第四綠色第五青色第六白色然於六分觀想相應亦復厭離謂出生次第非出生次第於此二種平等依止是金剛部隨其生滅所說法故諸佛世尊說是空界蓮華種智觀想三摩鉢底及妙樂輪如是次第為自領納從菩提心如是觀想出生聖賢是二種輪悉俱生故所說勝惠出生義故所說方便士夫用故後於勝義世俗二種分別彼二種輪者說勝惠輪如妙樂故是中於無量義分別有四是四種者即俱生分出生次第一者喜謂於此先行少分妙樂有進求故二者勝喜於此相應漸令增勝說妙樂故三者離喜於此妙樂厭離諸根息除貪染無眾生可喜愛故四者俱生喜一切平等真實觀想故又此妙樂具諸方便唯勝喜中如實遠離餘不復說於非有中無可得故於他了知身所有福尊重稱歎方便附近諸薄德人彼少睡眠若飲若食為境思念及餘一切如其所見於上中下平等一味真實觀想勿應於下劣品少略句義於最上品而作觀想於中品者離此二種如是六根諸有動息淨盡無餘共所修作等彼一味彼妙樂輪等同開示真實觀想如是所說出生三有及諸世間如我所見一切觀照是故於三摩呬多畢竟修習於此成就無復疑惑設於大印畢竟進求觀想世間諸所作意悉非觀想觀諸法智亦非觀想諸所動植枝葉蔓草及自他身一切色相是大妙樂悉非有性於自所得成就觀想所生業用如王者尊隨自取捨一切無礙貪瞋嫉妬及我慢等諸所愛樂乃至十六分中不及其一以智慧方便自性出生諸法及彼三世猶若虛空如來所說彼妙樂輪於一剎那而得降伏於自境界悉能棄捨諸了悟智及語言道加持次第唯用趣向一切智智自他了知地水火風及餘空等於剎那頃悉能破壞天上人間乃至地際於剎那頃皆同一相離諸分別不為自他之所侵撓成就持明諸業用等設復於生死中而常清淨譬如河流亦如燈炷於晝夜中真實不斷彼無智者於是儀軌徒設疲勞此世他世無能成就佛告金剛藏言清淨品我今當說由說是清淨一切無疑惑一一賢聖位後當分別說五蘊五大種六根及六處無知煩惱闇自性悉清淨謂自身領納及餘他所作說妙樂相應境界等清淨故佛善巧說一切性清淨時金剛藏菩薩白佛言世尊為何等清淨佛言於色等境觀想遠離能取所取所謂眼取色耳取聲鼻取香舌取味身取觸意取妙樂應知是等無餘親近是即清淨說金剛明妃即色蘊清淨遨哩明妃即受蘊清淨嚩哩明妃即想蘊清淨金剛拏吉尼明妃即行蘊清淨無我明妃即識蘊清淨外第二重四方上下成就清淨者謂帝釋方遨哩明妃即色境清淨焰魔方陬哩明妃即聲境清淨水天方尾多梨明妃即香境清淨酤尾羅天方渴三摩哩明妃即味境清淨下方地行明妃即觸境清淨上方空行明妃即法境清淨又地行空行二種明妃從是輪回涅槃自性之所出生外第二重四隅成就清淨者謂伊舍那方十葛西明妃即地大清淨火天方設嚩哩明妃即水大清淨迺哩底方贊拏哩明妃即火大清淨風天方弩彌尼明妃即風大清淨一十六臂者即一十六空清淨四足即四魔清淨八面即八解脫清淨三目即三金剛清淨說金剛空智者即瞋清淨嚩哩明妃即貪清淨金剛拏吉尼明妃即嫉妬清淨遨哩明妃即兩舌清淨金剛明妃即癡清淨如是蘊等清淨出生次第彼於是法棄捨真實無能成就則為蘊等之所纏縛若於世間癡闇真實了知即於是縛而得解脫是故非色非聲非香非味非觸非法亦非世間心清淨故即一切清淨佛告金剛藏言復次弟子灌頂曼拏羅法如其次第我今當說修瑜伽者先清淨地或殊妙園林菩薩聖賢得道之處以吽字儀軌作警覺已然後於殿閣中以五寶末或米粉末粉畫最上大曼拏羅其壇作三肘三指量或增四指量指明者入已於五部出生乃至童子亦應親近是輪壇中先令弟子以帛覆面及為說此難得親近希有之相如是平等作用境界自他領納悉能棄捨於有無性遠離塵染等若虛空以智慧方便染無染等眾生緣力最上文字諸所安住一切觀照又彼世間有性無性之所建立及餘所有我人眾生色者受者命者士夫補特伽羅如是諸有自性悉幻化相時會聽者於金剛藏及一切如來前歡喜踴躍作是唱言我於喜最上喜離喜如是三種世間色相悉無所得及俱生喜無復疑惑時金剛藏讚言善哉善哉是中非貪非離及彼中間皆不可得如是俱生喜遠離三種說名正覺佛言金剛藏而知喜等三種遠離如現浮雲猶成幻化於俱生喜如睡夢覺破一切相得無分別瑜伽印契悉能成就以我四方曼荼羅放熾盛光明而調御之四門樓閣珠纓半纓雜色交映無量間錯莊嚴八柱以金剛線平等相應種種妙華燒香塗香及妙燈明八大賢瓶殊妙莊嚴於彼瓶中插波羅葉吉祥樹枝入五寶末上妙繒㲲繫覆瓶項隨自本尊作第九賢瓶殊妙相應如前嚴飾線及智線應善抨量於輪壇所誦一洛叉及阿庾多數所誦真言如前已說又瑜伽者先擇淨地施諸飲食作護已身如其所見觀想處所於自壇中示灌頂法供養祈請皆如上說內外兩重善巧安布遨哩明妃如次紛畫先於東方粉畫寶刀南西北方四維上下亦復如是時金剛薩埵清淨澡浴身塗妙香華鬘珠寶極勝莊嚴勇猛決定引離茶步入阿闍梨大曼拏羅兩稱吽字作勇猛勢復誦呬呬字辟除怖畢與二臂空智金剛相應然後為說真實平等清淨智相不壞他教息除輪轉於無所觀無能觀者無取無不取離二相故又瑜伽者諸有飲食無復淨穢不生癡厭無有三毒兩舌嫉妬慢過慢等若冤若親心無所動何意於中得生我相自性清淨本然故爾彼金剛拏吉尼等與是妙樂身諸色相悉無所動金剛藏白佛言世尊云何五大種佛言是菩提心之所容受觸堅硬法即是地大彼濕潤性即是水大彼溫熱性即是火大彼動轉性即是風大說妙樂性即是空大此五大種能為繫縛若於妙樂發俱生喜說是自性一切所作是即持戒以大悲方便之所相應設不護魔粉布輪壇猶於色相心心平等佛告金剛藏言顰眉顧視名忿怒眼二目向左顧視名信愛眼向右顧視或二目仰視並鉤召眼二目平視或視鼻準上觀出息或屏氣並信愛用觀入息鉤召用說鬼宿日觀乳木樹名信愛用以金剛杵止草木動並息災鉤召用於六月分修習相應成就無礙以佛神力不思議故得成就已令諸眾生入佛知見不應降伏作損惱事又此三昧不應分別得大罪咎諸所作事乃至語言畢竟利益若於眾生少分損害如是法印不能成就服三昧藥者住歌詠舞戲三摩呬多是所對治自他飲食如五甘露又說是相於七日中應知成就離喜過失或有殊妙言音眼目修淨身出妙香影長七步大身人來見是相已即知聖賢修瑜伽者觸彼少分得剎那頃作持明仙我今於十二廣大儀軌中略說酤羅菩薩於諸眾生速疾成就信愛之法從紇哩字觀想本尊紅色四臂手執弓箭持優鉢羅華及蓮華鉤如是觀想於三界中而為信愛於剎帝利誦真言十萬遍宰官誦一百遍於世間眾生誦一萬遍諸天誦二十萬遍阿修羅七十萬遍藥叉傍生誦一俱胝如其所說住清淨相諸佛世尊金剛堅固之身普能攝受作曼拏羅及護摩時於彼晨朝承事佛像作加持已觀想諸佛遍滿虛空隨屬本尊入已心內於真言行應當善解種種供養皆從吽字出生彼彼真言曰唵嚩日囉補瑟閉阿吽薩嚩訶唵嚩日囉度閉阿吽薩嚩訶唵嚩日囉禰閉阿吽薩嚩訶唵嚩日囉喭提阿吽薩嚩訶唵嚩日囉迺尾儞阿吽薩嚩訶獻阿伽水儀軌次第如前已說我今復說成就護魔法息災圓爐白色廣一肘半深等半增益四方黃色廣二肘深一肘降伏三角黑色廣十指深五指信愛紅色鉤召如信愛同忿怒與降伏同息災用脂麻增益用酪降伏用羯諾迦木忿怒用棘木信愛鉤召並用紅優鉢羅華火天歡喜真言曰唵阿枿那曳摩訶帝惹薩哩嚩歌摩鉢囉娑馱各歌嚕拏也訖哩多薩埵囉他遏悉銘散儞呬都婆嚩阿枿那也嚩喝那怛鑁儞尾索叱部多枲呬嚩日囉酤駄布𡁠底那那囉怛那馱哩馱底哩阿母酤㰠曼拏朗栗契多莎哩覃拶嚩鉢囉哩覃拶娑提耽枿𢴉賀咩部葛阿枿弭奢悉野他歌梨薩哩嚩悉提酤嚕薩嚩彌獻閼伽水真言曰唵𠺁吽鑁斛龕囕淨水真言曰唵梨梨吽恪獻食真言曰唵探探復次金剛藏言世尊於諸法海云何為求成就者略說如是本尊色相佛言為於無我明妃或吉祥呬嚕迦一剎那頃知彼安住及於廣大清淨儀軌若時若處最初修習是故略說復次持真言者一心成就三摩呬多於已住舍或夜時分發勤勇心以勝慧相應觀想吉祥呬嚕迦像澡浴塵穢著新淨衣以旃檀香塗瑩手足嚼荳䓻齒木及妙香果無非時食如佛世尊求出離想親近智者觀想行人於剎那頃忽起異相於所持明心難調柔爾時行者不應止息決定精勤趣求成就佛告金剛藏言我說禪定心能壞煩惱毒求成就者極善籌量於一月分心存聖像離諸攀緣或一日中相續觀想隨其所辦得大果利所有輪轉自他二利非餘方便速能修習於所持明而常現前求成就者如是煩惱迷醉憂悲病苦熾然三毒說剎那頃如實相應而得不墮五無間處設有屠膾卑賤醜陋身不具足造惡業者思求成就應修十善尊重愛樂密護根門是人決定離瞋慢習而得成就三摩呬多設此時分於祕密行乃至法印未得成就自然得是持明智者或瑜儗尼而來為說攝受某印執金剛杵利益眾生或得廣大莊嚴具相童子以悉囉訶香和合龍腦以菩提心加持散之應當一心觀彼聖像彼或為說十善等法知實明了得彼成就無復疑惑或勝那哩及自眷屬亦應觀想若天若人阿修羅緊那羅夜叉女等彼亦領解自所行行當生信敬勿起邪思瞋怒色相復次金剛藏言世尊於無我理已具足說復何印所印處二種成就佛言如來大悲隨所應現具相明妃住蓮華族捨幻化相而能照解勝惠方便二種生滅是二邊際非生非滅即真實性又此滅處處無有性滅無盡故瑜伽生滅次第如是又修觀者從戲論生如夢所作了如幻覺實無戲論是中所說如曼拏羅現諸色相和合出生灌頂大印及大妙樂如是了知唯大威力青黃赤綠及黑白色行非行等勝惠方便二種相因說金剛薩埵有妙樂性於曼拏羅餘無作用時金剛藏白佛言世尊是大妙樂自所相應出生次第若非有性復何所用佛言快哉大士以信除疑我說世間身所妙樂能觀所觀如華有香華性若無香不可得身相妙樂亦復如是於性無性如佛知覺癡暗無知及餘怯弱悉能破壞彼金剛喻沙三摩地極妙樂行唯一體相為佛實藏我所說法聞自功德信順世出世間為調御者離喜俱生喜等即我自性如以燈明破諸黑暗三十二相八十種好皆樂輪之所安住彼相若無是義非有於諸聖天不應棄捨是故覺非有性色亦無性諸相非相皆勝妙樂又諸世間自他色相悉俱生故心相清淨即名還滅若於本尊相應出生威儀色相及安住處如彈指頃而執著者譬少毒藥能害多命知彼毒已還能壞毒又於分別而強分別以清淨有破煩惱有如風病人食摩沙豆發病愈風名顛倒藥於相決定而常尋伺而為分別一切法性譬如有人少水入耳還以水取又諸眾生貪火所燒為諸惡業之所纏縛我以方便為說貪火而令解脫如若有人為火燒烙還炙以火即以是貪令斷貪縛而不能知是顛倒觀想者是人名為佛法中外道又蓮華部相應分別此五大種觸堅硬性而生執著對治癡法是即地界毘盧遮那如來為菩提心之所容受色身業用是即水界阿閦如來水地相搖熱觸生火對治貪熾是即火界無量壽如來思惟餘部有動轉相對治嫉妬是即風界不空成就如來於此妙樂而生愛樂即虛空相對治兩舌是即空界寶生如來此五大種於剎那頃心能了知等同一味是故於勝喜中分別貪等五火與大妙樂同一本性有十殑伽沙數如來眾同是一部於是一部復有百萬無數大俱胝部是勝喜中得如是部復次宣說一切金剛儀軌瑜儗尼方便灌頂戒謂分別剎那飲食喜等諸佛如來安住鑁字正等一相得灌頂成就復次金剛薩埵白佛言世尊如是鑁字云何說為拏吉尼戒如來為調御師願為我說如其次第佛言是中鑁字唯一體性最上莊嚴為阿賴耶諸佛寶藏於初喜等分別剎那住妙樂智謂莊嚴果報作觀離相修瑜伽者於四剎那正行當如是知莊嚴者即初喜中方便為說種種理事果報者謂即勝喜知妙樂觸作觀者謂即離喜我所受用為說尋伺離相者即俱生喜遠離三種貪與無貪及彼中間復次灌頂阿闍梨以四種祕密觀想次第發清淨心熙怡顧視知具福慧滅除煩惱於諸眾生因緣成熟為說四種澡沐灌頂以二手執金剛鈴杵其灌頂者面目熙怡莊嚴色相以大拇指無名指施設種種供養已為說攝受大印知彼弟子是大種族遠離瞋恚及我慢習調御教誨執金剛杵隨其本尊說灌頂作用相應契印見自師尊恭敬供養如佛世尊具大寂靜於此金剛瑜伽出生成就印法不應分別又應如我以大威力於生死泥拔濟沈溺作大歸救爾時弟子執金剛杵以盡世甘美廣大飲食燒香塗香幢幡寶鐸及妙華鬘是等供養於種種勝喜妙樂剎那遠離乃至菩提最後邊際持金剛杵利諸含識又為弟子說大悲智安住一切是身非身無有二相觀動植等皆幻化相輪壇方便畢竟無疑諸同學者如己眷屬時金剛藏白佛言世尊云何名諸佛身最上輪壇如其次第為我除疑佛言是曼拏羅者堅固菩提心作大施會如虛空輪清淨境界應知是名金剛瑜伽蓮華部義時金剛藏復白佛言世尊持何等戒住何三昧佛言一者不應殺害眾生當共一心如護己有二者無不與故取他人翫好三者無欲邪行知本性空故四者無虛妄語世出世間發最上願時諸瑜伽者於佛世尊作如是言云何名根境云何十二處何等名蘊界復何為自性佛言根有六謂眼耳鼻根與身舌意等內外根癡俱以金剛解脫又境有六塵謂色聲香味及與觸境界并法界自性是名為六境即前根境二翻名十二處五蘊謂色等及大悲行性如是根境識說名十八界是故瑜伽者於此能悟了彼自性不生真實無妄失一切盡知解猶如水中月又如撚箭手云何生火相是火非箭出亦非撚人手諸相盡度量俱時無所得又此所生火非假亦非實是故諸法中應如是作意爾時無我明妃而為上首與一切金剛拏吉尼等俱持五甘露相應供養世尊金剛薩埵已飲金剛甘露味現大威神發歡喜心語汝金剛拏吉尼等我此真實極為祕密供養禮敬一切佛已於金剛本性我今開示時諸明妃得大歡喜右膝著地合掌恭敬聽佛所說佛言如得飲食於美不美勿生厭離澡浴塵穢無起淨想設復不修禪定不誦呪句不捨睡眠不護根門於五淨食平等服行一切眷屬心無愛著無怨親想木石塑像不行禮事於世間法悉能遠離又於剎帝利婆羅門吠舍戍陀羅等不樂親近穢行旃陀羅皮作廁人等亦不遠離或以摩粘及藿香葉毒辣藥等酸醎苦淡及香美味殘觸飲食以菩提心不二智故世間少分無不食者又得自然生酤蘇摩華置蓮華器中入尸利沙及星伽拏藥而為甘露以寒林灰塗身著雜色弊衣畢利多華結鬘嚴飾復次金剛藏言六根清淨故即一切境界廣大清淨世尊豈不說此諸根清淨是大勇健身所甲冑金剛藏白佛言世尊諸聲聞人所不能知是大三昧耶佛語決定如剎那頃離諸煩惱如來於四種教理不作是說云何名方便說佛言金剛藏汝一心聽我今為大心者以方便說大三昧耶如說摩黏即果實義如說彌羅即鉤召義如說珂吒畢利珂喃即去來義如說阿薩爹婆囉喃即珠寶義如說曼拏嚕即鼓音義如說努囉努囉即薄德人如說歌陵惹囉即福善人如說𩕳抳𤚥即無觸義如說葛波羅即蓮華器如義底望鉢多即飲食義如說摩羅頂即菜食義如說兀探即四平等義如說母多羅即妙香義如說悉羅紺即自然生義如說輸葛囉即造作義如說末娑即白色義如說瑜即相應義如說謨羅紺即金剛義如說酤羅紺即蓮華義如說酤覽即部類義如說嚩囉拏即有分別無分別義於佛五部亦如是說如說努彌即金剛部如說那胝即蓮華部如說贊拏梨即是寶部如說挼惹多即如來部如說辣惹計即羯磨部如說母陀羅即妙成就義又修觀者得金剛水成就作供養已而自服行佛言金剛大薩埵我為汝說非彼一切但應尊重而攝受之於此金剛空智灌頂大真實句三昧方便勿妄宣說得大罪咎畢竟無疑或為鬼昧怨賊侵嬈瘧病蠱毒乃至是人速趣命終設復有人於此三昧如世醫王及佛導師於是方便亦勿為說彼不動使者及四大明妃發大忿怒是名一切儀軌中義爾時金剛藏而為上首與一切金剛拏吉尼心生疑惑得大憂惱而白佛言世尊前行品中說金剛歌舞成就者云何為歌舞云何本尊灌頂於何等印說瞋等作用又真言品說無我明妃種子者云何種子從何出生金剛部品說三十二血脈之相談彼清淨唯願世尊為我除疑佛言金剛歌舞者所謂酤羅以哩胝阿冒羅蒙母抳哩哥酤羅佉吉畢吒斛末惹伊葛嚕尼吉阿伊路羅怛呬左羅渴惹伊誐遲摩野拏畢惹阿伊喝隷歌陵惹囉鉢抳阿伊訥努嚕末𡁠阿伊拶烏三摩葛芻哩悉羅歌葛卜嚕羅伊阿伊摩羅伊印馱拏娑隷怛呬婆嚕呵壹阿伊畢陵渴拏契吒葛陵諦戍馱戍馱奴惹抳阿伊抳囕戍盎枿左拏尾阿伊耽呬𡁠薩囉嚩阿尾鉢抳阿伊未隷野𡁠翁努嚕末吒伊𩕳抳未多馨末惹阿伊哩金剛舞者於呬嚕迦相勿應忘念心生愛樂相續觀想又金剛明妃及瑜儗尼等如諸佛母是金剛歌舞而常真實護持自身及餘眷屬此諸世間所持誦處能生信愛是故於此極生尊重如月愛相勿復疑惑時金剛藏白佛言世尊是俱生喜自性何所棄捨而能出生一切相應譬若虛空無有窮盡佛言如是如是如汝所說金剛藏言云何菩提心出生方便佛言謂此輪壇以自威力加持次第名菩提心出生方便世非世俗有二種相如俱那花處白月影世間妙樂亦復如是謂佛菩薩如是任持信解輪迴無復涅槃所說色聲等是輪迴受等是輪迴根等是輪迴瞋等是輪迴即以是法而名涅槃謂無癡是涅槃無迷亂是涅槃清淨是涅槃若非世俗菩提心以具相童子是上種族性行調柔殊妙莊嚴以悉羅訶香和合龍腦及妙飲食隨分供養於自他身成就義利又金剛蓮華而作相應出生次第不應遠離以蓮華器或白螺貝而作甘露如是正理有大力能即無我明妃以大印曼拏羅住臍輪中從阿字音自性及彼提字說是勝慧出生相應次第非長短方圓而俱生喜如是出生受用妙樂及與大印而得成就彼色聲香味觸法界自性智慧方便及大妙樂即彼輪壇五智自性謂大圓鏡智平等性智妙觀察智成所作智清淨法界此無我明妃法界本性如我為曼拏羅王等無有異復次金剛藏言於輪壇觀想道如其出生諸佛聖賢唯佛世尊先為我等說是戒相佛言先於身中住阿字門金剛蓮華大印方便學處此內外戒我今開示以阿字理趣祕密三摩鉢底令煩惱縛外不現起了知法報化三身輪及大樂輪義如是住心意喉頂出生無量諸佛聖賢彼化身輪依上座部律出變化身法身輪者依一切有部律宣說法故報身輪者依正量部律為所受用一切飲食味故大樂輪者依大眾部律住妙樂故世尊分別四種不動果等以勝慧業而作教誡是法輪者如其受用說無所動而得大果於妙樂輪具大力能有士夫用相應出生清淨果報是等義類說名聖胎為遊止處若人心離貪等設處胎藏如被法服觀所生母即諸佛母慈愍訓育曲躬禮敬如親教師猶我往昔順生世間從阿字輪出生㰠字圓頂潔膚若苾芻相又眾生十月始生地上我於爾時滿十地行大自在位故阿字門積集眾生如佛無疑爾時無我明妃等聞佛語已心生疑惑得大恐怖悶絕躄地時會見已語金剛明妃等言是地水火風空此五大種唯佛知覺時無我明妃如夢所聞從地而起白言世尊如是眾生云何為諸垢染之所覆藏能除是等名正覺者世尊如是真實無有虛妄佛言如無智人飲枿囉拏藥極生惛醉若離癡愛是即解脫若人於金剛空智信樂多聞了知出離方便斷無明縛不生執取於天人阿修羅地獄餓鬼畜生起大覺悟無眾生相當成正覺又糞穢諸蟲常樂自體而尚不知有天人等樂此覺性者隨心所現非餘世界得成正覺設旃陀羅諸殺業者是人無智愚夫執著不知是行為極癡冥於六趣中發行取有支之所輪轉若於金剛空智得是方便除我慢習清淨境界得無上道於此勝行成就無疑說卜葛西明妃是即地界彼堅硬體是即癡義佛言身依心出生若於餘處定不可得是故毘盧遮那如來部說設嚩哩明妃是即水界彼濕潤性本尊理趣佛言心依身出生若於餘處不應現起是故阿閦如來部說贊拏哩明妃是即火界即貪理趣佛言說貪愛火以赤色為自相由貪起兩舌故寶生如來部說努彌尼明妃是即風界本尊理趣佛言由貪故起嫉妬不空成就如來部如是邀哩明妃陬哩明妃尾多哩明妃渴三摩哩明妃亦如上說於金剛空智如是住持三摩鉢底復次無我菩薩於平等相為利眾生請問末隣大供養真言句時金剛薩埵於諸眾生令護他命為作障者一切頻那夜迦說末隣大供養明曰唵印捺野摩惹羅惹剎普嚩嚩喝尼嚩喻囉剎贊捺蘇惹摩捺嚩鉢多羅鉢多梨遏吒薩鉢伊喃末隣蓬惹仍伽補澁波度波莾娑尾覲喃盎喝歌惹薩嚩娑達侃底枯尼譬痆枿捺唵遏歌嚕牟抗薩哩嚩達哩摩拏摩󰍕那庾怛半那怛嚩多唵阿吽發吒薩嚩賀如是末隣大供養明善解瑜伽者供養一切部多等得大吉祥若求信愛護世諸天生大歡喜若作降伏速破冤敵若作鉤召能遣諸魔若作息災增益得大富樂相續不斷復次金剛藏言如來先說地行空行明妃我今不知當何部主佛言為身語意三密輪中以我住處及無我菩薩住上中下此中開示部有三種五種或開六種即五如來為對治彼貪瞋愚癡兩舌嫉妬又於五種隨其次第觀想出生金剛薩埵清淨妙樂又三種者即如來部蓮華部金剛部為對治彼貪瞋癡等又復一部謂阿閦如來金剛威德現忿怒相對治瞋法爾時空智大金剛王開示一切本尊一切自性身曼拏羅住極妙樂金剛心種子出生一切自相曼拏羅王一十六臂八面四足帶髑髏鬘現忿怒相執持五印得大無畏時無我菩薩白如是言我先不知是曼拏羅一十五位眷愛種智願為我說時金剛王如是嗟咨持葛波羅擲金剛杵摧伏魔已說是如前曼拏羅輪四隅四門及金剛線珠纓半纓無量雜寶間飾莊嚴以我吽阿字種智放青色熾盛光焰出生八面一十六臂足踏四魔現忿怒相帶髑髏鬘及妙瓔珞得大無畏住日輪中立如舞勢頂戴善巧金剛杵黑色忿怒以灰塗身口誦吽發吒字入樂寂靜離煩惱縛妙三摩地正面大黑色右面如白色俱那華左面紅色大忿怒相上面笑容餘四面並青黑色共二十四目如是相續復入樂嬉戲三摩地從喭字門出生遨哩明妃住於東門復入滿他那相應三摩地從尊字門出生陬哩明妃住於南門為護門者復入金剛蓮華相應三摩地從鑁字門出生尾多哩明妃住於西門復入破大煩惱闇三摩地從紺字門出生渴三摩哩明妃住於北門為壞魔者從奔字門出生卜葛西明妃住伊舍那方復入滿他那相應三摩地從商字門出生設嚩哩明妃住火天方從贊字門出生贊拏梨明妃住羅剎方從農字門出生努彌尼明妃住風天方為樂忿怒者爾時空智大金剛王復虛空性三昧忽然不現彼四大種明妃以種種金剛歌詠供養地大遨哩明妃曰善哉金剛王速起大悲意欲護諸眾生不應住空性水大設嚩哩明妃曰起空空智主住空非利樂為求成就者不應住空性火大贊拏梨明妃曰云何住空性而不見方所我請大悲尊速成諸利樂風大拏彌尼明妃曰我知空智心身從幻化有不斷大悲者勿作如是意時空智大金剛王復從吽阿字種智出現大金剛身柔軟智相莊嚴殊妙作勇猛勢忿怒微笑得大無畏內懷悲愍希有寂靜勝味理趣現九種舞戲左右一十六臂各各持一大蓮華器所謂地水火風日月多聞天王及焰摩天主象馬渴囉牛馲駝意生師子猫兒足履地上作期剋天阿修羅勢遨哩明妃右手握寶刀左手持磨竭魚陬哩明妃右手持奎樓鼓左手持嚩囉賀尾多哩明妃右手掌龜左手執蓮華器渴三摩哩明妃右手持蜃龍左手執蓮華器卜葛西明妃右手持師子左手執鉞斧設嚩哩明妃右手掌比丘像左手持錫杖贊拏哩明妃右手持八輻輪左手執犁具努彌尼明妃右手執金剛杵左手作期剋印復次金剛藏菩薩是諸明妃右半跏趺立如舞勢二臂三目竪忿怒髻皆用如前五印莊嚴遨哩明妃黑色陬哩明妃紅色尾多哩明妃黃赤色渴三摩哩明妃綠色卜葛西明妃帝青珠色設嚩哩明妃珂月色贊拏哩明妃虛空青色努彌尼明妃具種種色又諸明妃足履八魔謂梵釋那羅延大自在吠濕嚩多尾怛那乃哩底毘摩質多羅天等各以最上供具於金剛部生適悅心尊重供養復次無我菩薩問言是大祕密及信愛法鉤召諸龍天阿蘇羅以何等真言期剋摧伏諸難調者時金剛王答如是言汝聽我說是妙樂輪諸佛菩薩我及餘處不妄開示若有如實金剛薩埵等於是真言無少悋惜如是慇懃當為汝說先以熾盛華鬘周遍間錯粉布曼拏羅已於金剛藏為授灌頂用上妙黑色脂麻厲聲加持念發吒一萬遍於空智金剛相應即得鉤召一切念十萬遍是人諸有所作於瑜伽相應離諸疑惑即說真言曰唵尾捺喃阿𩕳載嚩哩馱贊涅哩訥普始耽鉢室左捺瑟吒那那曳底氷吳哩馱計設末哩多摩泥拶覩哩吻設底泥怛囉野怛捺弩數痆設普惹野訖哩瑟拏薺牟怛嚩補熾葛播羅摩賴歌馱哩尼阿馱摩怛骨嚕囉唧多野阿哩提耨能瑟致哩尼摩囉野摩囉野歌囉野歌囉野怛哩惹野怛哩惹野戌沙野戌沙野薩鉢多娑誐囉那滿馱滿馱那誐瑟吒歌那屹哩恨拏屹哩恨拏設咄嚕那喝訶呬醯虎呼奚孩胡󰴅憾憾郝發吒薩嚩訶復次無我菩薩聞是智所至處相應起適悅意問是最上堅固祕密妙曼拏羅爾時大智調御師生大歡喜住三摩呬多以金剛蓮華大相應門而自粉畫其曼拏羅一重四門四峯樓閣五色界道金剛智線正等相應周遍光明種種嚴飾八大賢瓶如次粉畫以寶末或五粉末寒林塼炭末中位畫八葉蓮於臺蘂中粉畫白色三分葛波羅相伊舍那方畫師子火天方苾芻像乃哩底方畫輪風天方金剛杵東門寶刀南門奎樓鼓西門畫龜北門畫龍明妃色相已如前說是名八種幖幟中位白色畫善巧金剛杵別置一瓶名曰最勝頸繫妙繒插鉢羅嚩吉祥樹枝入五寶末及五穀等一切圓滿廣說如真實攝曼拏羅儀軌當如是知入是曼拏羅者觀想八種大明如十二或十六童子相瓔珞妙繒殊勝嚴飾謂惹那末仡哩訥呬多末仡尼摩摩寫末哩耶摩覩末仡尼是名八種大明修瑜伽者先以龍腦水散灑供養已於是八種速獲成就復次曼拏羅中以上妙法食及妙衣服為解脫故以金剛蓮華歌詠舞戲而供養之如實相應然後於中夜分引諸弟子入火壇中除去面衣視曼拏華所隨處為作灌頂爾時灌頂阿闍梨如其為說別別行相稱讚供養亦說是為牟尼如來清淨學者如是遠離貪等邊際顯示真實於諸儀軌少分開示復次無我菩薩問言彼金剛相應作供養已一剎那頃云何如是說名本尊以偈答曰是法非三世非輪迴涅槃無自亦無他斯最上大樂如人自舉手拇指及無名二指竪相捻二報斯決定如本無是相云何生有想設後智生時如啞所受夢此最勝邊際由遠離貪故依空實際中是即名空智復次五印我今當說謂頂相寶輪者唯常敬禮教授阿闍梨及自師尊耳寶鐶者不樂聞說持金剛者及自師尊一切過失麁惡語故頸寶鬘者唯常誦持大明呪故手寶釧者乃至不殺蠕動諸眾生故腰寶帶者遠離一切欲邪行故以五佛印常所印身是則清淨復次空智金剛畫像儀式我當開示求成就者受三昧耶戒彼工畫師亦受三昧畫像繒帛清淨細密擇去髮毛以蓮華器成五彩色於像㡧下畫自師尊或先以絲線加持供養如其大小織作㡧樣復以廣大三昧耶相應加持於黑月分十四日或空寂舍中日分時起勇悍心以上味法食服妙繒綵為解脫故眾寶嚴飾住是三昧者設飲食已不須漱滌塵穢故作淨相然後求一具相童子性行調柔眾所愛敬住於左邊散妙香華為成就者復次書寫愛持我今當說用樺皮葉等長十二指書此經者亦令受三昧耶戒用最上香墨或復刺血以骨為筆又此經及前㡧像或不受三昧耶戒及餘惡人若令見者不能成就乃至他世墮諸惡趣又此經法而常頂戴或置餘部大乘經中密令護持復次飲食我今當說或眼目修廣如是人來於曼拏羅所以上味法食而供養者於諸義利而獲成就或塚壙間清淨山林眾所住處及大海岸如是飲食布座九位以虎皮為座或寒林衣中位分布空智金剛諸瑜儗尼等隨知方隅安虎皮座以三昧耶食或供王者饌一心供養於眷屬曼拏羅廣大成就又復用一蓮華器滿中盛酪作蓮華印契手奉自師尊作大禮敬取已自食獲大福報求成就者當如是恭敬復次於世俗相擇法弟子我今當說身不狹長亦不矬陋不白不黑如蓮華敷具諸相好或出入息如青蓮香身腋汗濡如出微妙栴檀沈水悉羅訶等及妙華香智者如實應善觀察又復尊重不樂戲笑出言慈愛意慮寂靜髮紺殊妙諸相具足於如是法器速獲成就時無我菩薩問言於俱生喜及自本誓云何奉行佛言謂常行三昧無諸過失金剛空智及自師尊大悲憐愍生勝族中執金剛鈴誦持深法復次無我菩薩重白佛言是惡人輩多諸弊惡云何教授佛言應先布薩淨住律儀教授經法瑜伽觀行大毘婆沙及中論等一切真言理趣如實知已然後為說吉祥金剛空智復次欲作降伏法者向佛如來及自師尊先作白已如其所見極惡眾生毀佛形像破滅聖教令生意樂作彼觀想頂踵顛倒是人首飾速生顫動行道路中思入火聚心火種子應時現行如是見已剎那降伏是大儀軌不須護摩及印縛法三昧呪句隨念成就又此所說清淨最上最勝祕密於其成就不應分別得大罪咎猶如大寶光明鬘聚於此通達或未通達及不相應悉生愛樂若於三寶功德著世五欲是不清淨譬如得淨甘露轉成毒藥眾生輪迴及佛彼岸體無二故復次聽我所說於祕密乘出生行相謂信愛眼者即大悲所生身黑色者慈心所現四足者四攝事所生八面者八解脫所生一十六臂者一十六空所顯五印者即五如來所生忿怒相者摧伏諸難調者所起乃至皮骨脂肉血脈等相即四明妃七等覺支及四真諦所生諸八部真言曰唵阿吽發吒薩嚩賀復次金剛薩埵說諸法律儀持念境界我今開示禁止法用乳汁以水精為念珠信愛法用璨拏摩藥以赤栴檀為念珠二種降伏法並用悉羅訶香以木槵子或水牛角為念珠忿怒法用白米飯以真珠為念珠鉤召法用四種妙香以末囉多木為念珠發遣用麝香或自止出入息以碼碯為念珠又求雨法及忿怒法並真珠為念珠復次於此薩埵部中安住是謂八輻輪或般若波羅蜜多梵夾求成就者無名指節如九鈷杵黑色相者於阿閦如來部而為本尊手如輪相大白色者毘盧遮那如來部而為本尊如蓮華文紅色相者無量壽如來部而為本尊如寶劍相大綠色者不空成就如來部而為本尊如妙寶珠金色相者寶生如來部而為本尊淡黃色者金剛薩埵部而為本尊修瑜伽者或無是相具大知見慈心相應不生悔慢即諸如來之所建立時無我菩薩聞是說已得大了悟作諸供養於勝園林寂靜方所而自安住若諸求成就者依如上說飲食衣服及諸法具清淨莊嚴常修禮敬悉獲如來廣大成就爾時金剛藏菩薩說灌頂四種伽陀曰善哉金剛阿闍梨普令攝受諸學者執大金剛大妙鈴安住金剛大壇界以我祕密灌諸頂由灌頂故心所持如佛菩提大導師成就無邊真法子哀愍哀愍大薩埵極哀愍故受供養善巧無邊色相中隨其意樂皆圓滿金剛輪圍若虛空離諸塵染體清淨是稱慈父解脫門斯大智中希少分加持金剛蓮華真言曰唵鉢訥摩蘇珂馱囉摩訶囉誐蘇龕捺捺拶覩囉喃捺婆摩葛尾說吽吽歌哩也酤嚕薩嚩彌唵嚩惹囉摩訶按沙拶覩囉難捺拏野各渴誐目鎧葛囉素那他吽吽歌哩閻酤囉薩嚩彌尸囉細唵歌囕緊拶梨計阿歌犖復說伽陀曰若不知空智超勝諸儀軌希求染欲心順世間輪轉彼彼部出生隨現諸色相是故瑜伽者供養悉明了若親近一切彼成就吉祥迴向大深心自他俱利樂
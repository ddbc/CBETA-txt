厥元由顯興灼灼踰日光德積甚巍巍勝於帝王種諸天及神仙專精暴露成多學博眾義咸皆禮最安天人龍鬼神在世而精進奉迎於世尊三界無等倫濟以無比慧生死懼了除佛正法眾僧是三德無踰當觀此道眼諦說平等法意採宣尊教猶如出甘露或有專修行觀察於世俗眾閙若干種生死之不安沈溺于世根猶朽車沒泥不能自拔濟當從經典要亦如採諸花愍世是故演專聽修行經除有令至無於是當講修行道經生死老病憂結啼哭諸不可意眾惱集會專修行者在家出學欲令究竟清淨之法志不轉還遂至甘露眾患為絕其無救護無所依仰唯當棄捨一切諸求是故修行欲離惱者常當精進奉行此經即說頌曰墮生老死而憂惱身心所興有眾苦欲得濟度不復還學修行道莫有厭何謂無行何謂為行云何修行云何修行道其無行者謂念淫怒欲害親屬諸天國土弊友毀戒習惡麁言聽于不善不好學問自輕自慢興有著想起邪計常貪樂有身所居之處習近女色放逸懈怠而著情欲不離怒癡多緣眾求人捨遠避縱恣自是放心睡疑失于精進常懷恐怖根門不定追逐眾事多於言語無有節度思樂長路反論邪說樂說戾事順逐非法遠于道義是謂無行此於無為而不可行於是頌曰瞋恚貪欲念害命常有樂身不淨想邪智反順若干瑕佛說是輩不可行何謂可行不起瞋恚不念加害親近善友奉戒清淨言輒以道受教學問不自輕慢念計無常苦空非身處於可居不習女色除其放逸常志精進滅於塵勞少食知節救攝身行宿夜覺悟斂心不忘無有狐疑不懷恐怖寂定根門無有眾緣所說輒正平等解脫樂于閑居所觀如諦所未獲法當以懷來諸可逮法堅持不忘歡心採取法化之要於諸衣食而知止足志存經道而無厭極習計非常不樂世間穢食諸想也無為之道所為寂然如是輩法近於無為是謂可行行在何許謂之泥洹於是頌曰戒淨志樂無我想唯聽經義隨善友所見審諦如教行佛說此則無為道諸可所趣眾法念定若干意無苦厭是為講說德所聚攝定諸根是謂行何謂修行云何為行謂能順行修習遵奉是為修行其修及習是謂為行何謂修行道專精寂道是為修行道其彼修行而有三品一曰凡夫二曰學向道三無所學也所謂凡夫修行新學舊學未成為此輩說修行道經其不學者以為通達何所復論彼所以謂修行道地經寂然而觀云何寂觀趣於沙門四德之果云何四德謂為有餘泥洹之界云何有餘謂其當至無為之界云何當至無為之界謂眾苦本一切除盡是故行者欲捨一切劇苦之惱常當專精不興異行不傷教禁修建寂觀假使行者毀戒傷教不至寂觀唐捐功夫譬如有人鑽木求火數數休息而不專一終不致之既不獲火唐勞其功其懈怠心欲求無為譬猶亦然於是頌曰常得寂然行於定當捨憍慢及輕戲以奉修行莫毀失譬如冥夜開目行如是行者見所趣智慧若斯精進前奉于正化未曾懈乃致靜漠無為道徹覩眾玄微妙事觀採大德所說教此經洪訓名寂觀吾鈔眾經以演說從若干經採明要立不老死甘露言耳所聽聞明者行清淨之慧除垢冥入於寂然若日光譬如月行照眾星已獲度世當受教是盛無量如秋月恭奉羅漢而稽首能仁如空頭面禮歸命巍巍獲甘露除世根芽種種欲生若干種之果實欣樂憂慼為諸枝佛解五陰而本無當觀眾經從其原修行道者當復觀身五陰之本色痛想行識是謂五陰也譬如有城若干家居東西南北合乃為城色亦如是亦不一色為色陰也痛想行識亦復如此非但一識名為識陰彼有十入或色觀法是為色陰也八百痛樂名之痛陰想行識陰各有八百乃名為陰解五陰本亦當如斯於是頌曰色痛想行識五陰之所起譬如有大城若干家名色非一色為色凡有十色入痛樂有八百想行識亦爾慧人解此法若干乃名陰分別知非一行者之所念合集眾事而相連用離慧言捨佛教習於愚癡不了了譬如有樹多枝葉其五觚生而分布無巧便種亦如是當了五陰為若斯黠人解慧明知此所以生長有姓地所講法言如蜜塗比丘譬蜂採華味猶若蓮華之開剖其慧覺了勝日出佛復超越勝蓮花佛之清潔無所著是故稽首歸命尊其相淡然達無礙寂寞無想而得定未曾有退還墮落而以救濟至無為秉意將導而示現教訓群萌如己行以愍傷吾是故說乃為當來眾生類其修行者當解五陰相云何各知五陰之相有光明為色有像相亦復為色手所獲持亦名為色若示他人亦復是色也習樂為痛不樂不苦亦復是痛是為痛想也識相為想若男若女及餘眾物是曰思想有所造作名之為行若作善行若作惡行亦不善惡是謂為行曉想為識善不善亦非有善亦非不善曉是為識如是各了五陰之相於是頌曰色者不安多瑕穢佛說經教實如應如其所言隨順行分別五陰若干相而以甘露滅盛火消除五陰諸苦本其慧光明喻日光三界普奉吾亦歸佛能仁尊深慧力解了清淨之智黠順其所知而現義採佛法教隨應說當分別解聽其講今者導彼順定意別了五陰本所興博引眾義善思之其修行者當分別了五陰行本何謂曉了五陰之本譬如四衢墮貫真珠有人見之意中欣然欲往斂取其人目見真珠之貫謂應色陰愛樂可意是謂痛陰初始見之識是貫珠名為想陰其人生意欲取貫珠是為行陰分別貫珠是為識陰如是五陰如是五陰如一貫珠一時俱行造若干行若從心出如一貫珠同時俱興退從五陰一切諸人亦復如是目所見色五陰皆從如是耳聲鼻香舌味身更心法心中四陰為無色陰如是為別五陰之本於是頌曰無極之德分別說如其所講經中義貪欲者迷不受教吾今順法承其講明智之無世尊要調順無低獲其際已超境界無邊岸稽首世尊稱無量所講猶日明照弟子若茲了知于塵勞除畏如萎華其覩諸起滅了五陰成敗願稽首彼佛聽我說尊言修行道者當知五陰成敗之變何謂當知五陰成敗譬若如人命欲終時逼壽盡故其人身中四百四病前後稍至便值多夢而覩瑞怪而懷驚恐夢見蜜蜂烏鵲鵰鷲住其頂上覩眾住堂在上娛樂身所著衣青黃白黑騎亂䭷馬而復嗚呼夢枕大狗又枕獼猴在土上臥夢與死人屠魁除溷者共一器食同乘遊觀或以麻油及脂醍醐自澆其身又服食之數數如是見蛇纏身倒掣入水或自覩身歡喜踊躍拍髀戲笑或自覩之華飾墮灰以灰坌身復取食之或見蟻子身越其上或見嚼鹽狗犬獼猴所見追逐各還嚙之或見娶婦又祠家神見屋崩壞諸神寺破夢見耕犁犁墮鬚髮或時牙齒而自墮地又著伍白衣或見己身倮跣而行麻油塗身宛轉土中夢服皮草弊壞之衣夢見他人乘朽敗車到其門戶欲迎之去或見眾花甲煎諸香親屬取之以嚴其身先祖為現顏色青黑呼前捉抴數作此夢遊丘塜間拾取華瓔及見赤蓮華落在頸墮大河中為水所漂夢倒墮水五湖九江不得其底或見其身入諸叢林無有華果而為荊棘鉤壞軀體以諸瓦石鎮其身上或見枯樹都無枝葉夢緣其上而獨戲樂在於廟壇而自搏舞或見叢樹獨樂其中欣欣大笑折取枯枝束負持行或入冥室不知戶出又上山嶽巖穴之中不知出處復見山崩鎮己身上悲哭號呼或見群象忽然來至躡蹈其身夢見土塵坌其身首或著弊衣行於曠野夢見乘虎而暴奔走或乘驢狗而南遊行入於塜間收炭爪髮自見其身戴於枯華引入大山閻王見問於是頌曰處世多安樂命對至乃怖為疾所中傷逼困不自在心熱憂惱至見夢懷恐懼猶惡人見逐憂畏亦如是其人心覺已心懷恐怖身體戰慄計命欲盡審爾不疑今吾所夢自昔未有以意懅故衣毛為竪病遂困篤震動不安譬如猛象群眾普至踏蹈芭蕉病轉著床其譬如是窮迫無計便求歸醫昆弟族親見困如此遣人呼醫所可遣人體多垢穢衣被弊壞或手爪長戴裂繖蓋其足履決木跂屣破乘朽壞車顏色正黑兩眼復青而數以手摩抆鬚髮所可駕牛或青或黑又有正白急急呼醫捉來上車於是頌曰人行遊觀時唯樂無益事放恣於所欲未曾念於醫體適有疾病困篤著床席然後乃請醫欲令療其疾於時其醫以意察之病者必死所以者何見此怪應視來呼人服色語言持壞繖蓋鬚爪毛亂又其日惡若四日六日十二日十四日以此日來者皆為不祥醫即不喜以觝星宿失於良時神仙先聖所禁之日醫心念言雖值此怪星宿吉凶或可治療所以者何雖有病者方便消息本命未盡想當除愈若對至者不能令差以是言之不必在善日星宿吉凶是故慧人不從曆日而求良時神仙常言當求方便或風寒病命未盡者儻有橫死是者可治設命應盡無如之何雖爾往而治之猶勝不行醫念此已即起欲去於是頌曰譬如有二人俱發行入海或有到彼岸或而中斷絕墮于疾病海其譬亦如是儻時從病差而有更死者於是其醫已到病家則有惡怪便聞𣧑聲亡失焚燒破壞斷截剝撥掣出恐殺曳去發行拘閉當以占之不可復療以為死已南方狐鳴或聞烏梟聲或見小兒以土相坌而復裸立相挽頭髮破甖瓶盆及諸器物見此變已前省病人困劣著床於是頌曰醫則占視病者相驚怖惶惶而不安或坐或起復著床煩懣熱極如燒皮醫覩如是便心念言如吾觀歷諸經本末是則死應面色惶懅眼睫為亂身體萎黃口中涎出目冥昧昧鼻孔騫黃顏彩失色不聞聲香脣斷舌乾其貌如地百脈正青毛髮皆竪捉髮搯鼻都無所覺喘息不均或遲或疾於是頌曰面色則為變毛髮而正竪直視如所思舌強怪已現病人有是應餘命少少耳疾火之所圍如焚燒草木復有異經說人終時諸怪之變設有洗沐若復不浴設燒好香木櫁栴檀根香花香此諸雜香其香實好病者聞之如燒死人骨髮毛爪皮膚脂髓糞除之臭也又如梟鷲狐狸狗鼠蛇虺之臭也病者聲變言如破瓦狀如咽塞其音或如鶴鴈孔雀牛馬虎狼雷鼓之聲其人志性變改不常或現端政其身柔軟或復麁堅身體數變或輕或重而失所願此諸變怪命應盡者各值數事不悉具有於是頌曰覩見若干變眾惱趣逼身志懷於恐怖遭厄為若斯人性敗如此身變不一種猶如竹葦實自生自然壞今我所學如所聞知人臨死時所現變怪口不知味耳不聞音筋脈縮急喘息不定體痛呻吟血氣微細身轉羸瘦其筋現麁或身卒肥血脈隆起頰車垂下其頭戰掉視之可憎舉動舒緩其眼童子甚黑於常眼目不視便利不通諸節欲解諸根不定眼口中盡青氣結連喘諸所怪變各現如此於是頌曰其病惱無數血脈精氣竭如水嚙樹根當愍如拔裁於時醫心念言有如此病必死不疑古昔良醫造結經文名曰於彼除恐長耳灰掌養言長育急教多髯天又長蓋大首退轉燋悴大白最尊路面調牛岐伯醫徊扁鵲如是等輩悉療身病於是頌曰於彼之等類尊法梵志仙正救所有果及餘王良醫此為主成敗博知能度厄愍以經救命猶如梵造法復有其醫主治耳目名曰眼眴動搖和鬪鈴鳴月氏英子篋藏善覺調牛目金禿梟力氏雷鳴是上醫名主治耳目於是頌曰眼眴醫之等造合藥分明除疾之瑕冥如日滅諸冥復有瘡醫治療諸瘡名曰法財稚弟端政辭約黃金言談是為瘡醫等於是頌曰其有能療治百種之瘡痍能除眾厄疾如以脚平地法財所以出於世造經書正為治瘡病令眾離患難復有小兒醫其名曰尊迦葉耆域奉慢速疾是等皆治小兒之病於是頌曰譬如有蒼頭捐務除貢高故生於世俗愍傷治小兒此尊迦葉等行仁以正法哀念童幼故則作於醫經復有鬼神醫名曰戴華不事火是等辟除鬼神來嬈人者於是頌曰諸宿轉周行人生猶亦然主有所恐怖而多有危害造立是經者悉為解其患如佛以正法除愚令見明正使合會此上諸醫及幻蠱道并巫呪說不能使差令不終亡於是頌曰造作罪塵勞勤苦懷眾惱病痛亂其志多垢命日促為病所漂沒死證見便怖天帝諸神等不救安況吾醫心念言曼命未斷當避退矣便語眾人今此病者設有所索飯食美味恣意與之勿得逆也吾有急事而相捨去事了當還故興此緣便捨退去於是頌曰命欲向斷時得病甚困極與塵勞俱合罪至不自覺怪變自然起得對陰熱極正使執金剛不能濟其命是時病家大小男女聞醫所說便棄湯藥及諸呪術家室眷屬宗黨比隣親厚知識悉來聚會圍遶病者悲哀啼哭觀念病困譬如屠家群中捕猪牽欲殺之餘猪悉聚驚怖側耳聽聲惶懅愕視譬如猛虎群中搏牛餘牛見之驚怖而走或入山巖或投深谷又入樹間跳騰哮吼譬如魚師持網捕魚餘魚見之怖散沈竄石岸草底又如蒼鷹臨其眾鳥有所爴取餘鳥見之各散飛去其人如是無常對至其身壞散家室親屬念當別離悲哀若斯命臨欲斷閻王使者自然來至其到見縛鐵箭所射上生死船罪所牽引即欲發去家室繞之放髮悲慟塵坌其面目哀泣歎息涕淚流面皆言痛哉奈何相捨椎胸欝𢛡稱歎病者若干德行心懷懊惱於是頌曰人其疾苦困身冷消離熱室家悉聚會舉聲而悲哀造業更苦樂如蜂採華味心遂受憂慼并惱一宗門其人疾病如是身中刀風起令病者骨節解有風名科斷諸節解有風名震令筋脈緩有風名破骨消病人髓有風名減變其面色眼耳鼻口咽喉皆青出入諸孔斷絕破壞㓟剝其身復有一風名曰止脇令其身內及膝肩脇背脊腹齊大小之腸肝肺心脾并餘諸藏皆令斷絕有風名旋令其肪血及大小便生藏熟藏所食不通寒熱悉乾有風名節間令諸支節或縮或伸而舉手足欲捉虛空坐起煩憒有時笑戲又復大息其聲懇惻節節以斷筋脈則緩髓腦為消目不見色耳不聞聲鼻不別香口不知味身冷氣絕無所復識心下尚煖魂神續在挺直如木不能動搖於是頌曰其刀風起時身動多不安眾緣普皆至悉不自覺知身遭若干惱命乃為窮盡譬如弓弩弦緩急不可用爾時彼人其心周匝所有四大皆為衰落微命雖在如燈欲滅此人心中有身意根其生存時所為善惡即心念本殃福吉凶今世後世所可作為心悉自知奉行善者面色和解其行惡者顏貌不悅其人心喜面色則好當知所歸必至善道其面色惡心念不善則趣惡道如有老人而照淨鏡皆自見形頭白面皺齒落瘡痍塵垢黑醜皮緩脊僂年老戰𤴨設見如是還自羞鄙閉目放鏡吾已去少衰老將至心懷愁憂已離安隱至於窮極素行惡者臨壽終時所見惡變愁慘恐怖深自剋責吾歸惡道定無有疑亦如老人照鏡見身知為衰至於是頌曰金寶等所作巧拙成不同設有行惡者沈沒於深淵已沒雖更生顧視無所依如為水所漂臨死亦若斯其有行善為有三輩攝身口意淨修眾德以法為財臨壽終時心懷喜踊吾定上天譬如賈客遠行治生得度厄道多獲財利還歸到家心悅無量又如田家犁不失時風雨復節多收五穀藏著篅中意甚歡喜如困病得愈得畢償債中心踊躍亦復如是猶蜂採花以用作蜜積德亦爾其意大悅我定上天於是頌曰其有學正士積累行真法以度於眾患自致得明道譬如閑居者高山望其下彼人命盡時見善道若斯爾時其人命已盡者身根識滅便受中止譬若如稱隨其輕重或上或下善惡如是神離人身住於中止五陰悉具無所乏少死時五陰不到中止中止五陰亦不離本也譬以印章以用印泥印不著泥亦不離之如種五穀苗生莖實非是本種亦不離本如是人死精神魂魄不齊五陰亦不離本也隨本所種各得果報其作德者住善中止履行惡者在罪中止唯有道眼乃見之耳處於中止而有三食一曰觸軟二曰心食三曰意識在中止者或住一日極久七日至父母會隨其本行或趣三塗人間天上行惡多者在中止中見大火起圍遶其身猶如野火焚燒草木塵雨其形見烏鵰鷲惡人之類爪齒皆長面目醜陋衣服弊壞頭上火然各執兵仗為所撾棒矛刺刀斫心懷恐懼欲求救護遙見叢樹走往趣之爾時即失中止五陰入刀劍樹泥犁之中墮地獄者神見若此於是頌曰迷惑如醉象違失聖法教染濁如潦水心憒亂若斯常捐於正道放心入邪徑此人遭眾苦命終墮地獄行小惡者見火煙塵繞滿其身及為師子虎狼蛇虺群象所逐又見故渠泉源深水崩山大㵎心懷怖懅赴趣其中爾時即失中止五陰墮畜生處見是變者知受獸身於是頌曰習癡捨慧便或醉墮冥道惡口常麁言喜行撾捶人又為犯罪殃樂為不善事如是無慈者生於畜獸中罪若微者周匝四面有熱風起身體欝蒸自然飢渴遙見人來皆持刀杖矛戟弓箭而圍遶之望見大城意欲入中適發此心即失中止所受五陰生於薜荔其見如是變當知墮餓鬼中於是頌曰剛弊喜譖人遠戒不順法犯禁穢濁事貪󰮁而獨食墮於膿血處飢餓煩惱極當知此輩人定入為餓鬼清修德善涼風四來其風甚香若干種熏雨其身上諸妓樂音相和而鳴瞻視園觀樹木花果而悉茂盛發意欲往即時便失中止五陰精神自然上忉利天於是頌曰習法歸聖道種福業生天妓樂以自娛遊諸花樹間美豓玉女眾端正光從容常觀心欣悅居止太山頂行不淳一或善或惡當至人道父母合會精不失時子應來生父母德想而俱同時等其母胎通無所拘礙心懷喜躍而無邪念則為柔軟而不𢤱悷無有疾疹堪任受子不為輕慢亦無反行順其正法不受濁污即捐一切瑕穢之塵其精不清亦不為濁中適不強亦不腐敗亦不赤黑不為風寒眾毒雜錯與小便別應來生者精神便趣心自念言設是男子不與女人共俱合者吾欲與通起瞋怒心恚彼男子志懷恭敬念於女人瞋喜俱作便排男子欲向女人父時精下其神忻歡謂是吾許爾時即失中止五陰便入胞胎父母精合既在胞胎倍用踊躍非是中止五陰亦不離之入於胞胎是為色陰歡喜之時為痛樂陰念於精時是為想陰因本罪福緣得入胎是為行陰神處胞中則應識陰如是和合名曰五陰尋在胎時即得二根意根身根也七日住中而不增減又二七日其胎稍轉譬如薄酪至三七日似如生酪又四七日精凝如熟酪至五七日胎精遂變猶如生酥又六七日變如息肉至七七日轉如段肉又八七日其堅如坏至九七日變為五皰兩肘兩髀及其頸項而從中出也又十七日復有五皰手腕脚腕及生其頭十一七日續生二十四皰手指足指眼耳鼻口此從中出十二七日是諸胞相轉成就十三七日則現腹相十四七日生肝肺心及其脾腎十五七日則生大腸十六七日即有小腸十七七日則有胃處十八七日生藏熟藏起此二處十九七日生髀及󰈷腸骸手掌足趺臂節筋連二十七日生陰臍乳頤項形相二十一七日體骨各分隨其所應兩骨在頭三十二骨著口七骨著項兩骨著髀兩骨著肘四骨著臂十二骨著胸十八骨著背兩骨著臗四骨著膝四十骨著足微骨百八與體肉合其十八骨著在兩脇二骨著肩如是身骨凡有三百而相連結其骨柔軟如初生瓠二十二七日其骨稍堅如未熟瓠二十三七日其骨轉堅譬如胡桃此三百骨各相連綴足骨著足膝骨著膝踝骨著踝髀骨著髀臗骨著臗脊骨著脊胸骨著胸脇骨著脇脣骨著脣項頤臂腕手足諸骨轉相連著如是聚骨猶若幻化又如合車骨為垣牆筋束血流皮肉塗裹薄膚覆之因本罪福果獲致此無有思想依其心元隨風所由牽引舉動於是頌曰其五骨積聚隨心輕放恣在身現掣頓猶如牽拽蛇前世所造行善惡所興法譬如人行路或平或荊棘二十四七日生七百筋連著其身二十五七日生七千脈尚未具成二十六七日諸脈悉徹具足成就如蓮華根孔二十七七日三百六十三筋皆成二十八七日其肌始生二十九七日肌肉稍厚三十七日纔有皮有像三十一七日皮轉厚堅三十二七日皮革轉成三十三七日耳鼻脣指諸膝節成三十四七日生九十九萬毛孔髮孔猶尚未成三十五七日毛孔具足三十六七日爪甲成三十七七日其母腹中若干風起有風開兒耳目鼻口或有風起染其髮毛或端正或醜陋又有風起成體顏色或白赤黑有好有醜皆由宿行在此七日中生風寒熱大小便通於是頌曰是身筋纏裹諸血脈所成不淨盛腐積水洗諸漏孔虛覆心使然巧偽而合成機關如木人求之甚難得三十八七日在母腹中隨其本行自然風起宿行善者便有香風可其身意柔軟無瑕正其骨節令其端正莫不愛敬也本行惡者則起臭風令身不安不可心意吹其骨節令僂邪曲使不端正又不能男人所不喜也是為三十八七日九月不滿四日其兒身體骨節則成為人於是頌曰人在身九月則具諸體脈骨節皆成就滿足無所乏腹中漸自辦稍稍而成長期至悉具足如月十五日其小兒體而有二分一分從父一分從母身諸髮毛頰眼舌喉心肝脾腎腸血軟者從母也爪齒骨節髓腦筋脈堅者從父也於是頌曰人體相連綴皆由父母生若干之節解因緣化成立依而致顏色悉當為衰耗眾材合起車計體猶亦然作前有二事立身譬若斯因從父母報然後乃得生其小兒在母腹中處生藏之下熟藏之上男兒背外而面向內在左脇也女子背母而面向外處在右脇也苦痛臭處污露不淨一切骨節縮不得伸捐在革囊腹網纏裹藏血塗染所處逼迮依因屎尿瑕穢若斯其於九月此餘四日宿有善行初日後日發心念言吾在園觀亦在天上其行惡者謂在泥犁世間之獄至三日中即愁不樂到四日時母腹風起或上或下轉其兒身而令倒懸頭向產門其有德者時心念言我投浴池水中遊戲如墮高床華香之處也其無福者自發念言吾從山墮投於樹岸溝坑溷中或如地獄羅網蕀上曠野石㵎劍戟之中愁憂不樂善惡之報不同若此於是頌曰如投燒熱火亂煙來圍繞放逸果所致處形若沸湯苦樂之所由皆因罪福成在在生所作受身各如是其小兒身既當向產又墮地時外風所吹女人手觸煖水洗之逼迫毒痛猶如瘡病也以是苦惱恐畏死亡便有癡惑是故迷憒不識本來去至何所也適生在地血纏臭處鬼魅來繞姦邪所中飛屍所觸蠱道癲鬼各伺犯之如四交道墮一叚肉烏鵄雕狼各來諍之諸邪魅鬼欲得兒便周匝圍遶亦復如是宿行善者邪不得便設宿行惡眾邪即著兒初生時因母乳活稍稍長大因食得立於是頌曰在於胞胎時遭若干苦惱既生得為人其痛有百千諸根已成就因出危脆身有生必老死是為最不真兒已長大揣哺養身適得穀氣其體即時生八十種蟲兩種在髮根一名舌舐二名重舐三種在頭名曰堅固傷損毀害一種在腦兩種在腦表一名𧎴咮二名耗擾三名憒亂兩種在額一名卑下二名朽腐兩種在眼一名舌舐二名重舐兩種在耳一名識味二名現味英兩種在耳根一名曰赤二名復赤兩種在鼻一名曰肥二名復肥兩種在口中一名曰搖二名動搖兩種在齒中一名惡弊二名凶暴三種在齒根名曰喘息休止捽搣一種在舌名曰甘美一種在舌根名曰柔軟一種在上齗名曰來往一種在咽名為嗽喉兩種在瞳子一名曰生二名不熟兩種在肩一名曰垂二名曰復垂一種在臂名為住立一種在手名為周旋兩種在胸一名額坑二名廣普一種在心名為班駁一種在乳名曰湩現一種在臍名為圍繞兩種在脇一名為月二名月面兩種在脊一名月行二名月貌一種在背胸間名為安豐一種在皮裏名為虎爪兩種在肉一名消膚二名燒樹四種在骨名為甚毒習毒細骨雜毒五種在髓名曰殺害無殺破壞離骸白骨兩種在腸一名蜣蜋二名蜣蜋󰀯兩種在細腸一名兒子二名復子一種在肝名為𡁬喍一種在生藏名曰帔𢗡一種在熟藏名為太息一種在穀道名為重身三種在糞中名曰筋目結目編髮兩種在尻一名流下二名重流五種在胞名為宗姓惡族臥寐不覺護汁一種在髀名為撾杖一種在膝名為現傷一種在踝名為鍼󰀯一種在足指名為燋然一種在足心名為食皮是為八十種蟲處在人身晝夜食體於是頌曰從頭髮下至足遍中蟲消食人計念之為瑕穢譬喻比如濁水從己生反自殘如刀怨患害人常來齧傷其身若流水侵兩岸其人身中因風起病有百一種寒熱共合各有百一凡合計之四百四病在人身中如木生火還自燒然病亦如是本因體興反來危人及身中表八十種蟲擾動其身令人不安豈復況外諸苦之惱也計身如是常有憂患凡夫之士自謂為安不聞不解所以者何不見諦故於是頌曰髮毛諸爪齒心肉皮骨合精血寒熱生髓腦脂生熟諸寒涕唾淚大小便常漏非常計不淨愚者謂為珍計念人身覆以薄皮如合棗奈皮甚薄少耳以為蓋之人而不知假使脫皮如困鈍肉何可名之為是人身骨節相拄如連鐵鎖諦見如是尚不足蹈況復親近而目視之於是以偈而歎頌曰計本為瑕穢譬如臭爛屍亦如諸塵垢體蟲俱復然亦如畫好像會當歸腐敗以諦見本無安可附近之計人在世所作禍福不盡其壽亦有中夭而死傷者譬如陶家作諸瓦器或始破者向欲刀治坏時破者或塼上破或下時破或著地破或拍時破或坏燥破或陶中破或熟破者或移時破者或用破者設使不用久久會破也人亦如是有初發意向來未至死者或有二根胎如生酪有如熟酪息肉段肉具足六情或不具足而有死者向欲生時又適墮地一日百日一歲十歲學業死者二十三十四十五十從一歲死至到百歲雖復長壽會當歸盡也如是五陰計本皆空展轉相依須臾有起須臾有滅舉足下足而皆無常愚癡之人不聞不知反計有身從少至老皆謂我所呼為一種不知非常之變也修行道者思惟計之從是致是無是則無何謂從是致是者因本之行所作殃福故致死亡而在中止至于胞胎精神處之形如薄酪息肉段肉稍至堅肉因有六根六根具足則便出生從少小身及至中年乃到老病當復歸死其五陰轉於生死之輪常如川流無有休息一切皆空譬如幻化如是顛倒至于老病死譬如有大城西門失火從次燒之乃到東門皆令灰燼計東門火非是初火也然其燋燃不離本火也人亦如是從本因緣隨其禍福當觀如此從是有是也何謂無是則無也無有凶福及餘塵勞則不歸死已不歸死不在中止設無中止何從有生已不有生其老病死何由而有也計生死流本末如此修行道者當觀五陰所從成敗於是頌曰明識諸慧義心淨如月盛秉志而專一愍哀三界人如蓮花於水甘美柔軟上口之所宣說聽者則欣達分別演本起了之歸滅盡能仁悉究竟以愍眾生故吾從佛經中省採而鈔取因佛之講說故造修行經賈人行曠野飢渴於厄道導師救護之將至水果處以無為之道消滅諸垢毒積安得等心稽首佛世尊本船在巨海向魚摩竭口其船入魚腹發慈以濟之向沒之頃間度人及珍寶知無數百千終始之苦樂超越諸先聖其德如太山道智踰日光奉願稽首慧修行道者當棄瞋恚常奉慈心或有行者但口發願令眾生安不曉何緣救濟使安雖有此言柔軟安隱不為慈心平等定故修行道者莫為口慈或修行者發意念慈欲安一切眾生之類有此慈心亦為佳耳非是道德具足之慈也欲行大道莫興此慈於是頌曰設使學道士心口言念慈則自尠安隱亦獲薄福祐譬如師治箭失墮火燒之安能使其箭成就而可用修行道地建大弘慈當何行之設修行者在於暑熱求處清涼然後安隱在氷寒處求至溫暖然乃安隱如飢得食如渴得飲如行遠路疲極甚困而得車乘然後安隱如見住立而得安坐如疲極者得臥安隱如人裸形得衣弊蓋如身有垢沐浴澡洗心大忻歡隱定寂然若干種苦各得所便身志踊躍得諸安故執心不亂所可愛敬親親恩愛父母兄弟妻子親屬朋友知識皆令安隱一切眾生諸苦惱者亦復如我身得安隱十方人民悉令度脫身心得安欲使二親宗族中外悉令安隱次念凡人等加以慈普及怨家無差特心皆令得度如我身安設使前念十方人民中念怨家其心儻亂初始之心不能頓等怨家及友中間之人者當作是觀我所懷結憎於怨家此心已過今已棄捨更甚愛之念如父母及身妻子亦如宗親敬之如是不復懷恨察其本源五道生死或作父母家室妻子兄弟朋友但其久遠不復識念以是之故不當懷怨於是頌曰當發行慈心念怨如善友展轉在生死悉曾為親族譬如樹生華轉成果無異父母妻子友宗親亦如是修行道者心自念言假使瞋恚向於他人則為自侵也如木出火還自燒身若如芭蕉生實便枯如騾懷駒還自危身吾亦如是設懷瞋恚自侵猶然有起瞋恚向他人者儻用此罪墮於蛇虺或入惡道諦觀如是不當懷惡若憎於人當發慈哀於是頌曰其有從瞋恚怨害向他人後生墮蛇虺或作殘賊獸譬如竹樹劈芭蕉騾懷妊還害亦如是故當發慈心其修道者當行等慈父母妻子兄弟朋友及與怨家無遠無近等無憎愛及於十方無量世界普以慈向未曾增減有如此行乃應為慈於是頌曰其行慈心者等意無憎愛不問於遠近乃應為大慈等心行大哀乃至三界人行慈如是者其德踰梵天其修道者成具慈心火所不燒刀刃不害毒亦不行眾邪不得便於是頌曰刀刃不能害縣官及大怨邪鬼諸羅剎蛇虺雷霹靂師子并象虎及餘諸害獸一切不敢近無能中傷者修道習慈行當如是夜寐安隱寤已歡然天人宿護未曾惡夢顏色和悅衣食不乏生於梵天所在之處常端正好眼目白黑分明身體柔軟少於疾病而得長壽諸天恭敬所趣得道佛所稱歎消於塵勞逮不退轉以獲安隱至無餘界而得寂度皆由慈心於是頌曰其有行慈者端正衣食豐眾人皆宗仰長壽明如日臥覺行止安神天悉擁護生梵諸天敬世尊所稱歎是故修道當行慈心於是頌曰其行慈心向一切除諸瞋害是謂慈今吾已現眾德本觀察佛經而抄說諸所當覺了分別悉解之覩諸過去佛明達為若斯用正等覺故是故號為佛明智及天龍莫不歸命奉教化諸部界除去眾瑕穢化惡窈冥者令心獲光明得安脫諸苦除去眾恐怖願稽首彼佛歸命於最勝佛降於不調象吼如雷震秉志聲普聞悉出永蒙度愚癡而自恣奔走如暴雨象名為檀鉢以制伏貢高及諸龍神王懷毒眼出火佛以善化救其身常寂然解脫而無礙今吾願稽首歸命寂然勝世尊之足下覩魔懷恚毒變化普為火戴山齎兵仗持刀及矛戟蛇虺擎大樹欲來危世尊諸鬼神普至不懼亦不懅其毛如錐刀周匝而圍繞計數甚眾多不以為恐畏亦未曾驚疑而無諸愚癡已棄諸畏難願歸命最勝其行道者若在閑居及於屏處儻懷恐怖衣毛為竪當念如來功德之善形像顏貌及法眾僧思其戒禁分別解空知為六分十二因緣奉行慈哀假使恐怖若念此事無所復畏於是頌曰或以恐怖而躄地不能自正立於法教令堅住持戒法如風吹山不能動譬如彼蜂採花味吾抄諸經亦如是其文甚少所安多欲除恐怖故講是本失於寶珠墮之于大海即時執取器耗海求珠寶精進不以懈執心而不移海神見如此即出珠還之適興此方便休息意天王超至大寶山不以為懈惓能究竟本無稽首無所著所願而不轉歸命禮最勝如龍王蟠結端坐亦如是求道以精進大力起得佛獨步於七日能忍化女人稽首彼至尊信見而不轉其行道者心設自念在於生死不可稱計習婬怒癡已來甚久人命既短又復懈怠安能一生除盡諸瑕乎若有此念當作是觀譬如故舍初無居者若干之歲冥不燃燈執火而入冥即消索也雖為久習塵垢眾毒以有智慧諸瑕則滅所以者何智慧力強愚癡劣故於是頌曰欲求道義莫懈怠以得法利離衰耗承佛光明之智慧除婬怒癡悉永盡誰能奉斯順道如是唯有信者精進智慧無諂有志爾乃順行何謂為信見知萬物皆歸無常所可受身悉為憂苦三界悉空一切諸法計皆無我解如此者是謂為信於是頌曰其行修道者計知世不安萬物盡非常其受身皆苦三界悉為空一切法無我所在能受行是故謂有信設有吾我想則為顛倒人能解了悉空即當知是佛獲致甘露道覺了如是者無有能動搖此乃謂為信修行道者何謂精進假使行者專精空無心不捨離是謂精進設野火燒稍來近座并燒衣服上及首目心當念言火燒我頭正使燋燃骨肉皮肌令我身死終不捨行所以者何雖燒吾身為不足言其內體中婬怒癡火展轉生死三惡道中燒我身來無央數世未得究竟至於道德雖燒一身不足為救但當力濟婬怒癡火已得滅度不復退還已無有身則無內外諸火之患此婬怒癡不可輕滅譬如以糠欲消銅鐵終不能也執心堅強一切方便乃可除盡婬怒癡病於是頌曰其有專精於道德當爾之時莫惜身譬如有象洗其身沐浴適淨復臥土假使急厄來及已雷電霹靂不以驚譬如萎華人不惜捐棄塵勞當如是修行道者何謂智慧曉了寂定時知當觀時知察慧時知受法時了知定意正受之時亦知遲疾從定起時分別己心所有善惡譬如良醫知腹中病也當制其心莫令放恣譬如健象墜向溝井將養之者以御抑之不令墮落修行道者制斷外著亦當如是知心因緣諸想所奉譬如明者知食所便又如宰人知君主意所嗜可否也了知方便一切解脫進止所趣猶如金師別金好醜設行道者離於明智不了道趣心懷恐懼以是為非以非為是則不成慧其行道者設得一禪至第二禪則自畏懼謂為失禪不知轉寂也心自念言咄哉迷設本有善應而念反失心便移走也在歡喜悅離於定意則自限心而不得前懷疑如此便為失禪謂成不成謂不成為成云何了知禪定之意專心秉志入第一禪心在滅定適作是行入第二禪所以迷者久習俗事未知正諦及諸漏盡用不了諦志在所漏故也求第二禪不能制心則不具禪是故行者當知此非也設行者明不作是迷則不失禪斯謂智慧於是頌曰假使曉了身諸法則知其意所歸趣方便制止心所趣譬如鐵鉤調白象其有明了解定意分別寂觀亦如是常以智慧無猶豫住於道德如法教修行道者云何不邪謂不諛諂其心質直專精行道敦信守誠設使在行而不為行諸所塵勞不可之事悉向法師說其瑕疹譬如病者而有疾苦悉當為醫至誠說之法師觀察行者志意應所乏短為其說法於是頌曰行者懷質直其心無諛諂承受法師教斷諸塵勞垢安隱善清淨專精勤修道奉經如佛教遵法猶戰鬪假使行者情欲熾盛為說人身不淨之法有三品教一曰身骨如鎖支拄相連二曰適受法教便觀頭骨三曰已了是觀復察額上係心著頭假使瞋怒而熾多者為說慈心慈有四品一曰父母宗親二曰中間之人無大親踈三曰凡人眾庶四曰以得是行等施慈心護於怨家仁心具足則除九惱及與橫瞋分別此義雖有親厚則遠離之何謂九惱而橫瞋者一曰心自念言此人本曾侵抂我二曰此人後儻侵我三曰今復欺我四曰過去之時抂我親友五曰後儻復侵我親友六曰於今現復欺我親友七曰其人前時敬我怨家八曰後儻復敬九曰於今現復敬之雖有是心悉當棄捨何能令人不侵己身但當自守不侵人耳是我宿罪不善之報致此惡果也吾親友本亦有罪故致此患也及吾怨家素與彼人宿舊親親又有福德令人敬耳三品九惱不足懷恨何謂橫瞋未曾相見見便恚之即當思惟此人未曾侵抂我身今亦無過復且無失何故懷惡視他人乎其發惡心橫加於人還自受罪譬如向風揚塵還自坌身也修行道者不能滅恚令不起者此輩之人不入道品如坏盛水不能致遠也能制恚者如水澆火則無所害是應修行入於道律以是之故雖遭苦惱刀鋸截身莫起瞋恚如燒枯樹無有恨心況復瞋恚向精神者於是頌曰等觀於己身凡人怨無異棄捐諸九惱立志不橫瞋制心不懷恨如枯樹無恚修行道地者如是無瑕穢修行道者設多愚癡當觀十二因緣分別了之從生因緣而有老死設不來生則無終始於是頌曰不癡則無生已除老死患覩本無有始何從致衰盡原因六情興多亂故致癡從癡有結網轉成愚冥癡修行道者設多想念則為解說出入數息喘息已定意寂無求於是頌曰數息求止及相隨覩正諦想心便止本性淨者奉如是獨坐多想不成行修行道者設多憍慢為說此義人有三慢一曰言我不如某二曰某與我等三曰我勝於某有念是者為懷自大當作此計城外塜間棄捐骨鎖頭身異處無有血脈皮肉消爛當往觀此貧富貴賤男女大小端正醜陋枯骨正等有何殊別本末終時肉衣皮裹血潤筋束衣服香花瓔珞其身譬如幻化巧風所合因心意識周旋而行至於城郭國邑聚落出入進止作是觀已無有憍慢本無觀者見於塜間及一切人等而無異於是頌曰其有豪富貴乘駕出城遊及散棄塜間計之等無異閑居處樹下若有作是觀執心而行道慢火不能燒法師說經觀察人情凡十九輩以何了知分別塵勞爾乃知之何謂十九一曰貪婬二曰瞋恚三曰愚癡四曰婬怒五曰婬癡六曰癡恚七曰婬怒愚癡八曰口清意婬九曰言柔心剛十曰口慧心癡十一者言美而懷三毒十二者言麁心和十三者惡口心剛十四者言麁心癡十五者口麁而懷三毒十六者口癡心婬十七者口癡懷怒十八者心口俱癡十九者口癡心懷三毒於是頌曰其有婬怒癡合此為三毒兩兩而雜錯計便復有四口柔復有四口癡言癡四世尊之所說人情十九種何而知人有貪婬相文飾自喜調戲性急志操怱怱性如獼猴而多忘誤智詐淺薄無有遠慮舉動所為不顧前後造作不要多事恐怖多言喜啼易詐易伏安隱易解不耐勤苦得小利入大用歡喜忘失小小而甚憂慼聞人稱譽歡喜信之伏匿之事悉為道說體溫多污皮薄身臭毛髮稀踈多白多皺不好長鬚白齒起行喜淨潔衣好著文飾莊嚴其身喜於薄衣多學伎術無所不通數行遊觀常喜含笑綺飾奉戒性和敬長見人先問巧黠妍雅性不佷戾慚愧多慈分別好醜取與交易柔和多哀多所恩惠於諸親友放捨施與所有多少不與人爭所惠廣大觀顧身形所作遲緩了知世法悉能決斷若見好人敬而重之覺事翻疾工於言語黠慧言和多有朋友不能久親少於瞋恚尊敬長老臥起行步而不安詳雖學于法愛欲財物親屬朋友捨不堅固結友不久聞色欲事即貪著之說其惡露尋復厭之易進易退以是之故為貪婬相於是頌曰卒暴輕舉如獼猴常歡喜笑又喜啼得利大喜失甚憂多於言語易降伏志惑怱怱而驚恐自喜易詐信人語志性多忘無遠慮好按戒法而有慧貪視於色志善施綺顧其身敬朋友舒緩體溫為多污喜信慚軟而有勇於法財色及親友不可便踈尋即悔諸所造學即能得雖疾知之速忘失花飾莊嚴其衣服所作不要而敬老智者敬之有學志通達能明而和解常喜出城行遊觀美於言語亦樂聽利口便辭能分別所處臥坐不忍久柔軟性至誠輕事不顧後志卒不耐苦朋友好惠施憎長鬚喜短自喜然而臭巧黠多皺白奉戒慧無礙見人先問訊衣薄面齒淨有慈易從事起行不惜財別知人行慈易教不很戾佛說性如是為應貪婬相當何以觀瞋恚之相解於深義不卒懟恨若怒難解無有哀心所言至誠惡口麁󰉕普懷狐疑不尋信之喜求他短多寤少寐多有怨憎結友究竟仇讎難和所受不忘無有怨驚人怖不懼多力反復不能下屈多憂難訓身體長大肥項大頭廣肩方額好髮勇猛性強難伏所可聽受遲鈍難得既受得之亦復難忘若失法財所欲親友永無愁顧難進難退以是知之為瞋恚相於是頌曰志性剛強深解義普疑於人求長短少於睡眠難屈伏性曚難學亦難忘能忍勤苦叵觸近無所畏錄不卒瞋身口相應難諫曉勇猛有力而剛強少恐尠友多怨憎少安有反身廣大所可作為不追悔棄法財反不顧念一捨所親不思之未曾還變亦不伏勤力精進修大事佛說是輩為瞋相云何察知愚癡之相謂性柔軟喜自稱譽無有慈哀破壞法橋常而閉目面色憔悴無有黠慧愛樂冥處數自歎息懈惰無信憎於善人常喜獨行寡見自大作事猶豫不了吉凶不別善惡若有急事不能自理又不受諫不別善友及與怨家作事反戾弊如虎狼被服弊衣身體多垢性不自喜鬚髮蓬亂不自整頓多憂嗜臥多食無節人倩使之而不肯作不倩不使而更自為當畏不畏不當畏者然反畏之當憂反喜當喜反憂應哭而笑應笑而哭設有急事使之不行適去呼還不肯反顧常遭勤苦強忍塵勞有所食噉不別五味言語多笑喜忘重語嚙舌舐脣然而噤齘行步臥起未曾安隱舉動作事無所畏難不知去就佛說是輩為愚癡相於是頌曰弱顏愚無慈強額而自舉眼目不視眴燋焠數歎息獨行然無信嫉賢及懈息常憂多狐疑不別諸善惡體面多塵垢不知善惡語作事多憒閙不能自究竟所倩使不肯不使而反行當畏而不畏不畏而反畏應喜而反憂應憂而反喜當哭而反笑當笑而反哭貪飲食無飽不別反怨讎志性喜佷戾無慧遭苦惱鬚髮常蓬亂無信喜居冥不別知五味多臥如虎狼寡見而貢高齧舌而舐脣弄口而喜齗所語而多笑臥處而不安諸急事難進呼還而突前性爾為癡相何謂婬怒癡相向所說婬怒癡是也婬癡怒癡相亦如是其與一切塵勞合者是謂婬怒癡相於是頌曰其處於塵勞與婬怒俱合當觀婬怒相是為癡無慧一切前所說貪欲諸垢穢有婬怒愚行則知不離癡何謂口欲心欲者語言柔軟順從不違身所不欲不加於人言念輒善安隱可意譬如好樹其華色鮮果實亦美口欲心欲亦復如此於是頌曰其語常柔和順從言可人言行而相副心身不傷人譬如好花樹成實亦甘美佛尊解說是心口之婬相何謂口欲心怒者口言柔軟而心懷毒如種苦樹其花色鮮成果甚苦言柔懷毒亦復如是於是頌曰其口言柔軟而心懷毒害視人甚歡喜相隨而可親口言而柔順其心內含毒如樹華色鮮其實苦若毒云何知口欲心癡者言語柔和其心冥冥不能益人亦不欺損譬如畫瓶視表甚好裏空且冥口欲心癡亦猶如此於是頌曰口言有柔和而心懷冥癡當知此輩人口婬而心愚觀其口如慧心中冥如漆外好如畫瓶其內空且冥何謂口欲而心怒癡所言柔軟念善尠少性不調順或復念惡有時不念善惡不別其性難知譬如甜藥雜以鹹苦不可分別其有口欲而心怒癡亦復如此於是頌曰其有口言欲心懷諸怒癡譬如醍醐蜜雜以辛苦鹹何謂口麁而心婬者語言剛急中傷於人眾所憎惡不欲見之無有敬者譬如父母訶教子孫雖口剛急而心猶愛譬如瘡醫破洗人瘡當時大痛久久除愈心甚歡喜其有口剛而心婬者亦復如是於是頌曰有現口言急而心懷婬欲譬如夏日熱其光照冷水何謂口剛而心怒者口言麁󰉕所可懷念無有慈善不欲人利譬如苦藥復和以毒設飲病人吐之不服設飲消時則害人命其口剛急而心怒者亦復如是於是頌曰其口言急無親敬心念弊惡而懷毒常喜侵枉於他人當觀此輩行雜毒何謂口麁而心癡者言常剛急惡加於人舉動所作心不自覺不念人善亦不念惡譬若有賊拔刀恐人而不能害如是行者知為口急而心愚癡於是頌曰口言剛急心不害喜恐於人無所加譬如拔刀無所施口麁心癡亦如是何謂口麁心懷三毒者口言剛急或善於人又復加惡乍念不善亦不能惡譬如大吏捕得盜賊其下小吏恐責其辭又復有吏誘進問之其次小吏鞭杖拷之又復有吏不問善惡亦不拷責是謂口麁而懷三毒者於是頌曰口言而剛急其心懷三毒志性如是者不善不為惡行跡若斯者名之中間人勤苦及安隱是事雜錯俱何謂口癡而心欲者無所別知人與共語都無所解不曉善惡義所歸趣心常自念當何以益加於人也至於趣事如所思念不失本要譬如冥夜興雲降雨其口癡心欲亦復如此於是頌曰其有口癡而心婬口所言說不了了如龍興雲而不雷口癡心婬亦如是云何為口癡心剛不能施善亦不加惡常心念言以何方便中傷於人設得便者輒危害人譬如以灰覆於炭火行人躡上便燒其足口癡心怒亦復如是於是頌曰口癡而心剛不柔無惡言常懷惡加人不念人善利所言不了了藏惡在於心如灰覆炭火設躡燒人足何謂口癡而心懷冥不能以善加施於人亦不加惡心亦不念他人善惡無所增損所以者何無勢力故譬如火滅以灰覆之若持枯草及𤍜牛屎積著其上手觸足蹈無所能燒而不成熟所以者何無所堪任口癡心冥亦復如是於是頌曰其口有癡愚而心懷闇冥都不能念惡亦不能念善不能成辦事亦不不為能如暴中炊煮無所能成熟何謂口癡心懷三毒口無所犯不益於人少所中傷晝夜思念以何方便中傷於人又復心念云何饒人或心念言不損益人譬如故瓶盛淨不淨而蓋其口不見其裏發口則現口癡心懷三毒亦復如此於是頌曰作性喜反戾口言不了除而懷婬怒癡盛滿以臭穢譬如大故瓶受諸淨不淨不能益於人亦都無所損其為法師以此十九事觀察人情而為說法其婬相者云何解說為講法言習欲多者墮於地獄餓鬼之中然後得出復作婬鳥鸚鵡青雀及鴿鴛鴦鵝鶩孔雀野人獼猴設還作人多婬放逸輕舉卒暴仁當察此曼及人身觀知罪垢惡露不淨莫習婬欲於是頌曰其多習婬色憍慢速目燒在人若畜生地獄餓鬼中生彼還自害塵勞火見燒欲令解脫此隨行故說是設多瞋者隨其行跡而為說法犯眾瞋恚墮於地獄餓鬼之道從惡處出當作毒獸鬼魅羅剎反足女鬼溷鬼之類又作師子虎狼蛇虺毒蟲蚊虻蚑蜂百足之蟲設從此道還在世間形貌醜陋人所不媚常當短命而多疾病身體不完以是之故殃罪分明常奉慈心除其瞋恚於是頌曰人多懷瞋恚眾共所憎惡坐是墮惡道多病不安隱墮鬼及毒獸既作人下賤能行慈心者即除瞋恚冥設多愚癡為說此法曚冥興盛死墮地獄餓鬼之路若在畜生則作癡獸謂牛羊狐犬騾驢猪豚之屬設還人道性不決了少眼根弱當多疾病六情不完生於夷狄野人之中從冥入冥以是教之觀十二緣除愚冥本於是頌曰多習愚癡者諸根不完具生於牛羊中然後墮地獄假使修學人願度此惡道欲得脫其冥當觀十二緣設多婬怒當行二事觀其不淨又奉慈心若多婬癡為講二事空無及慈設怒癡盛為說二事導以慈心并了癡本於是頌曰行慈觀不淨攻治婬怒癡教色諸愚者十二緣不明若人瞋恚盛及癡甚除冥當為講慈心十二因緣本若有口婬而心欲者為說無常空寂之義也心怒口恚唯講慈仁也口癡心冥講十二緣其餘四種眾病備具一者口婬心懷三毒二者口怒婬恚癡具三者口愚內懷三垢四者有人淳懷三毒其解法師當為此輩說法教化令其寂然觀因緣本所以者何是輩種類塵勞淳厚積諸罪殃而自纏裹雖為現法不見聖諦唯當教之諷誦勸進緣是之故專在誦務塵勞轉薄雖不獲道可得上天於是頌曰其有行犯婬而心瞋恚癡當教諷誦經及勸使為福塵勞雖興盛緣是除罪蓋因斯之方便然後得生天譬如有人修治樹園地高下之坵墟平之溉灌以時拔去荊棘穢草蘆葦邪生諸曲橫出不理皆落治之棄著垣外令其順好樹木無礙根生滋茂皆悉護之令不折傷以是之故樹木轉大花實興盛其修行者受法師教除婬怒癡欲想諸穢以是之故行遂長成至于得道於是頌曰其樹木曲戾邪出不順生荊棘諸瑕穢悉落治令政以若干方便修理乃得成修行治法樹奉經亦如是除諸婬怒癡受師百千教滅去諸瑕穢如園師修樹法師說經察以四事何謂為四一曰博學而得至道二曰懷來以道其於學問不能論義三曰博學道德未得成就四曰無知無道復有四法一曰初由法師從其啟受知義解法二曰雖解其義不能微妙三曰分別淺法不能至深四曰不知其義亦不曉了如是學法所習唐苦譬如兩人俱不曉泅墮深水中欲相免濟反更溺死如盲牽盲欲有所至中道迷惑竟不能達不知義者亦不曉慧而欲說法欲有所救亦復如是於是頌曰譬如人博學眾善無央數已得度無極若人越大海若人淨如諦而無有智慧但可取其要不能獲深義若習入道者隨順不違律以能敬受教如是有反復譬如近尊者必當獲大利其學修行道所求義必進但解進其義而不能微妙如人食空羹而無有飯具從師諮受義不了妙如是不能解大道不至正真慧設使不入道不能分別說則不解於慧無義不了了如盲欲御盲不能致所趣無義亦無慧譬之亦其然其修行者計有三品一曰或身行道而心不隨二曰或心行道而身不從三曰修道身心俱行也何謂身行而心不隨假使行者結跏趺坐政直端心譬如柱樹未曾動搖而現此相內心流逸色聲香味細滑之念所更不更而普求之其心放逸不得自在譬如死屍捐在塚墓虎狼禽獸飛鳥狗犬狢爭食之身定內亂亦猶其然斯為修行道德地者身定心亂於是頌曰結加趺端坐不動如太山其心內迷散情猶象墮淵如是修行者身定而心亂譬若樹狂花不成果而落何謂修行道地者有心在道而身不從身不端坐成四意止是時心定而身不安於是頌曰假使心性自調和住四意止無他相是時則名四意止雖身不定心不亂修行道地何謂身心而俱定者身坐端正心不放逸內根皆寂亦不走外隨諸因緣也當爾之時身心端定都不可動以此知之身心等定於是頌曰其身心俱定內外不放逸寂然加趺坐如柱定難傾見於生死諦如水漂岸樹身心而相應疾成道得果修行道地專精於道而不動轉如是寂滅速至泥洹於是頌曰講說若干之要義如乳石蜜和食之其無諛諂能承法則以佛教自調順修行道地以何方便自正其心吾曾聞之昔有國王選擇一國明智之人以為輔臣爾時國王設權方便無量之慧選得一人聰明博達其志弘雅威而不暴名德具足王欲試之欲知何如故以重罪欲加此人勅告臣吏盛滿鉢油而使擎之從北門來至於南門去城二十里園名調戲令將到彼設人持油墮一渧者便級其頭不須啟問於是頌曰假使其人到戲園承吾之教不棄油當敬其人如我身中道棄油便級頭爾時群臣受王重教盛滿鉢油以與其人兩手擎之甚大愁憂則自念言其油滿器城里人多行路車馬觀者填道譬如水定而風吹之其水波揚人亦如是心不安隱退自念言無有一人而勸勉我言莫恐懅也是器之油擎至七步尚不可詣況有里數耶此人憂憒不知所湊心自懷懅於是頌曰覩人象馬及車乘大風吹水心如此志懷怖懅懼不達安能究竟了此事其人心念吾今定死無復有疑也設能擎鉢使油不墮到彼園所爾乃活耳當作專計若見是非而不轉移唯念油鉢志不在餘然後度耳於是其人安行徐步時諸臣兵及眾觀人無數百千隨而視之如雲興起圍繞太山於是頌曰其人擎鉢心堅強道見若干諸觀者眾人圍繞而隨之譬如江海興大雲當爾其人擎鉢之時音聲普流莫不聞知無央數人皆來集會眾人皆言觀此人衣形體舉動定是死囚斯人消息乃至其家父母宗族皆共聞之悉奔走來到彼子所號哭悲哀其人專心不顧二親兄弟妻子及諸親屬心在油鉢無他之念於是頌曰其子啼泣淚如泉若干種泣哭嘆父心懷怖懅不省親專精秉志而持鉢眾人論說相令稱噭如是再三時一國人普來集會觀者擾攘喚呼震動馳至相逐躄地復起轉相登躡間不相容其人心端不見眾庶於是頌曰眾人叫喚不休息前後相逐不容聞而擎油鉢都不觀如雹雨空無所傷觀者復言有女人來端正姝好威耀光顏一國無雙如月盛滿星中獨明色如蓮華行於御道像貌巍巍姿色踰人譬如玉女又若忉利天王之后字曰護利端正姝好諸天人民莫不敬重於今斯女昭昭如是能八種舞音聲清和聞者皆喜於是頌曰舉動而安詳歌舞不越法其心懷歡喜感動一切人歌頌聲則悲其身而逶迤不疾亦不遲被服順政齊七種微妙音奇述有五十三處而清淨宮商節相和身從頭至足莊嚴寶瓔珞語言而美雅猶若甘露降爾時其人一心擎鉢志不動轉亦不察視觀者皆言寧使今日見此女顏終身不恨勝於久存而不覩者也彼時其人雖聞此語專精擎鉢不聽其言於是頌曰巧便而安詳其舞最巧妙一切人貪樂譬如魔之后能動離欲者何況於凡夫來往其人邊擎鉢心不傾當爾之時有大醉象放逸犇走入於御道眾人相謂今醉象來踏蹴吾等而令橫死此為魃魅化作象形多所危害不避男女身生瘡痍其身麁澁譬若大髀毒氣下流舌赤如血其腹委地口脣如垂行步縱橫無所省錄人血塗體獨遊無難進退自在猶若國王遙視如山暴鳴哮吼譬如雷聲而擎其鼻瞋恚忿怒於是頌曰大象力強甚難當其身血流若泉源踏地興塵而張口如欲危害於眾人其象如是恐怖觀者令其馳散破壞兵眾諸象犇逝一切覩者而欲怖死能拔大樹踐害群生雖得杖痛無所畏難於是頌曰壞眾及群象恐怖人或死排撥諸舍宅犇走不畏御名聞於遠近剛強以為德憍慢無所錄不忍於高望爾時街道市里坐肆諸賣買者皆懅收物蓋藏閉門畏壞屋舍人悉避走又殺象師無有制御瞋惑轉甚蹈殺道中象馬牛羊猪犢之屬碎諸車乘星散狼藉於是頌曰諸坐肆者皆蓋藏傷害人畜碎車乘覩見如是閉門戶狼藉如賊壞大營或有人見懷振恐怖不敢動搖或有稱怨呼嗟淚下又有迷惑不自覺知有未著衣曳之而走復有迷誤不識東西或有馳走如風吹雲不知所至也中有惶懅以腹拍地又人窮逼張弓安箭而欲射之或把刀刃意欲前挌中有失色恍惚妄語或有懷瞋其眼正赤又有屏住遙覩歡喜雖執兵仗不能加施於是頌曰於斯迷怖懅亦有而悲涕或愕無所難又有執兵仗愁憒躄地者邈絕不自知獲是不安隱皆由見醉象彼時有人曉化象呪心自念言我自所學調象之法善惡之儀凡有八百吾觀是象無此一事吾今當察從何種出上種有四為是中種下種耶以察知之即舉大聲而誦神呪於是頌曰天王授金剛吾有微妙語能除諸貢高羸劣能令強彼人即時舉聲稱曰諸覺明者無有自大亦不興熱棄除恩愛承彼奉法修行誠信之所致也象捐貢高伏心使安說此往古先聖二偈言婬泆及怒癡此世三大憍誠道無諸垢眾熱為以消用彼至誠法修行亦如是大意供象王除惑捨貢高爾時彼象聞此正教即捐自大降伏其心便順本道還至象厩不犯眾人無所嬈害其擎鉢人不省象來亦不覺還所以者何專心懼死無他觀念於是頌曰見象如暴雨而心未曾亂其雨雖止已虛空亦不悅其人亦如是不省象往還執心擎油鉢如藏寶不忘爾時觀者擾攘馳散東西走故城中失火燒諸官殿及眾寶舍樓閣高臺現妙巍巍展轉連及譬如大山無不見者烟皆周遍火尚盡徹於是頌曰其城豐樂嚴正好宮殿屋舍甚寬妙而烟普熏莫不達火熾如人故欲然火燒城時諸蜂皆出放毒齧人觀者得痛驚怪馳走男女大小面色變惡亂頭衣解寶飾脫落為烟所熏眼瞳淚出遙見火光心懷怖懅不知所湊展轉相呼父子兄弟妻息奴婢更相教言避火離水莫墮泥坑爾乃安隱於是頌曰愁憂心懷不自覺家室親屬及僕從乘諸象馬悲哀出言有大火當避捨爾時官兵悉來滅火其人專精一心擎鉢一渧不墮不覺失火及與滅時所以者何秉心專意無他念故於是頌曰有眾人迷惑如鳥遇火飛其火燒殿舍烟出如浮雲頭亂而驚怖避烟火馳走一心在油鉢不覺火起滅是時五色雲起天大雷電於是頌曰既興大霧非時雨風起吹雲令純陰虛空普遍無清天猶暴象群雲如是爾時亂風起吹地興塵沙礫瓦石填於王路拔樹折枝落諸華實於是頌曰風起揚塵而周普興雲載水無不遍暴風忽冥不相見雷電俱降無不驚彼時大雲而焰掣電霹靂落墮孔雀皆鳴天便放雨墮於諸雹雖有此變其人不聞所以者何專念油鉢於是頌曰其放逸象時猶如大雲興墮雹失火風拔樹壞屋舍其人不覩見何善誰為惡不覺風雲起但觀滿鉢油爾時其人擎滿鉢油至彼園觀一渧不墮諸兵臣吏悉還王宮具為王說所更眾難而人專心擎鉢不動不棄一渧得至園觀王聞其言則而歎曰此人難及人中之雄不顧親屬及與玉女不懅巨象水火之患雷電霹靂吾聞雷聲愕然怖懅雖有啟白不省其言或有心裂而終亡者或有懷駒而傷胎者人民所立悉不自覺雖遇眾難其心不移如是人者無所不辦心強如斯終不得難地獄王考能食金剛其王歡喜立為大臣於是頌曰見親族泣涕及醉象暴亂雖遭諸恐難其心不移易王覩人如此心堅定不轉親愛而弘敬立之為大臣爾時正士其心堅固雖遭善惡及諸恐難志不轉移得脫死罪既自豪貴壽考長生也修行道者御心如是雖有諸患及婬怒癡來亂諸根護心不隨攝意第一觀其內體察外他身痛痒心法亦復如是於是頌曰如人擎油鉢不動無所棄妙慧意如海專心擎油器若人欲學道執心當如是意懷諸德明皆除一切瑕若干之色欲而興於怒癡有志不放逸寂滅而自制人身有病疾醫藥以除之心疾亦如是四意止除之心堅強者志能如是則以指爪壞於雪山以蓮華根鑽穿金山則以鋸斷須彌寶山其無有信不能精進而懷諛諂放逸喜忘雖在世久終不能除婬怒癡垢有信精進質直智慧其心堅強亦能吹山而使動搖何況而除婬怒癡也故修行者欲成道德為信精進智慧朴直調御其心專在行地於是頌曰直信而精進智慧無諛諂是五德除瑕離心無數穢採解無量經自覺斯佛教但取其要言分別義無量功德住覺高巍巍猶如學術依靜居智慧川流善寶形願稽首禮大山王從天上來下知趣而不惑佛生不胞胎不入亦不出不更諸苦惱不著不顛倒德重無所著歸命度生死修行道者或懷懈怠謂法微妙難曉難了不可分別當識苦本斷除諸習證於盡滅修念道術譬如有人而取一髮破為百分還續如故令不差錯是事甚難不乎答曰甚難甚難可以幻化諸藥神呪續髮如故泥洹之道不以此事而成立也雖不能致於道證者當有方便於是頌曰常健精進向脫門欲覺了此難復難勤力勸樂而無退如深穿地得泉水當作是觀速疾成就莫如泥洹不從他求自因心致從他人得乃為難耳由己勤獲何所難乎當作斯計唯以諦觀誘進其心如誘小兒呼之至前來取手物而食噉之小兒來至一一擘指而無所得世人如是所見顛倒無常謂常苦謂為樂非身謂有身空謂為實捨四顛倒作本無觀爾乃為順佛之教誡於是頌曰人不曉本無常計樂謂淨譬如以捉捲用以誘小兒於是人顛倒而有吾我想當為現光曜如冥中燃燈吾有頭髮不能常久亦非淨潔弗安無我以是觀之一切皆然勸發其心如明眼人執炬而行入於空室觀之無人亦無所覩審諦見者亦復如是察色之本見無常苦無吾非身虛妄見者而反自縛解空觀者有何難乎現可見聞得道迹者往還不還及無所著得平等覺此等斯人吾亦是人此等成道我身何故獨不獲乎修行道者勸心如是捨四顛倒專於行地於是頌曰髮毛爪骨肉及諸像色形眾來惑心法五陰之所亂無常苦不安無我不清淨身如空丘舍明者觀如是佛在巴質樹天帝奉百味又在舍衛城波斯匿供養比蘭若設飯麥飯雖甘味皆等意受之稽首無所著雖食此飯已弗著不以色亦不造憍慢棄捐諸貢高所在受供養如越大曠路不以為甘美是故稽首禮爾時修行當觀飯食設百種味及穢麥飯在於腹中等無有異舉食著口嚼與唾合與吐適同若入生藏身火煮之體水爛之風吹展轉稍稍消化墮於熟藏堅為大便濕為小便沫為涕唾藏中要味以潤成體此要眾味流布諸脈然後長養髮毛爪齒骨髓血肉肪膏精氣頭腦之屬是外四大養內五根諸根得力長於心法起婬怒癡欲知是者是揣食之本由是而起於是頌曰計無央數諸上味墮在腹中而無異於體變化等不淨故行道者不貪食雖當飯食不求於肥趣欲支命譬如大官捕諸飛鳥皆剪其翅閉著籠中日擇肥者以給官厨時諸飛鳥日日稍減中有一鳥心自念言肥者先死若吾當肥亦死如前設不食者便當餓死今當節食令身不肥亦莫使羸令身輕便出入無礙不為宰人所見烹害羽翼可得漸漸生長若從籠出便可飛逝從意所至修行道者亦計如是食趣安身令體不重食適輕便少於睡眠坐起經行喘息安隱尠大小便身依於行婬怒癡薄其修行者當作是觀吾不貪身除諸情欲此身非要骨鎖相支今此身中但盛不淨無有堅固譬如怨家無益羅網常懷怨賊而傷親友當消息之供養奉事譬如王者當以如何遵承佛教坐起經行令無災患常觀污露具知多穢將養其命趣得行道如有親屬不可棄捨身亦如是沐浴飯食衣被蓋形如愛一子常將護之不令寒溫飢渴之苦非為蚊虻蚤蝨所齧如有逆賊收閉牢獄獄吏考治若干種榜卿為前後劫盜誰物家居所在盜何所藏與誰同伴魁師黨部耶五毒治之氣絕復蘇即自思惟以何方便得脫榜笞心便開解對獄吏首遠計某國大長者子名曰禁戒前後所偷皆著彼所居止其家共行竊盜是吾伴侶獄吏聞之收長者子與前賊共同一牢中俱繫鐵靽時長者子家有餉來便自獨食不分與賊賊大瞋怒張目嚙齒汗出嘆息欲興惡意令長者子不濟其命況乃獨食今我自在則當逼之不獨飲水何況獨食其長者子少小驕樂不忍須臾不行左右欲至舍後便報賊言共至廁上其賊報言在卿所至吾不能行時長者子逼急窮極謂其賊言無過於子子橫牽吾閉在刑獄今欲小起反不相從乎設不共繫終不相報吾假相犯卿便說之以當省過而謝其罪時賊答曰子實無過吾橫相牽卿眷屬多欲自免罪不見考治蒙得飲食故相枉耳仁有餉來而反獨食永不相分故不相從時長者子則報賊言解子所恨從今以往終不相失若有餉來先當飯子然後自食曼我命存願到舍後使身氣通賊乃隨之後日餉來便勅婢使所持飯來先奉親厚所食之餘爾乃給我時婢奉教輒如其言使人還歸具啟長者長者聞之心懷恚怒明日詣獄謂其子言卿生豪族反與逆賊惡人從事而與親厚都不覺知此橫牽汝閉在牢獄其子報言父所言是不敬此人以為親厚也具知是賊耳我欲小行逼不相從身重腹脹眼反耳聾頭痛背裂脅肋欲拔胸懷氣滿喘息欲斷心意煩亂迷不自覺諸節欲解骨體疼痛命欲窮絕惡對在上汗出短氣而賊語我卿能隨吾如病從醫爾乃可耳先以飯我然後自食吾當相從用貪身命故為親厚也如長者子具知此賊為怨家也用窮逼故於外示現若如親厚而內踈薄知四大寄非常之物四事增減輒無安隱如蛇虺毒如幻野馬水月山響解身如是其行道者亦復解此曉知五陰皆為怨賊趣以衣食將養其體令不危害夙夜專精如救頭然非以懈廢得成道德至於無為度于三界始終之患其修行者婬怒癡薄設不習塵無所嬈害未成道德非見聖諦自謂獲矣如是行者自誡心意放之在於色聲香味細滑之念著於五陰所作未辦設心不隨五陰蓋者則知得道若其心亂隨諸情欲即還恐懅當更精進如牧牛者牧牛于澤其牛犇突踐他禾穀牧牛者恐怖其主覺之牽將歸家以杖捶治明日復出還在牧上陽如不視知復犯他禾稼不也時牛心念牧者不見復食他苗其主見之便復撾榜牛後恐畏不敢復犯行者如是自誡五根不隨情欲則知道成也若從六衰即還自制觀三塗之苦生死之難晝夜精勤勝前萬倍所未獲者當令成就已得成就令不放逸設使有人撾罵行者爾時修道當作是觀所可詈詈但有音聲諦惟計之皆為空無適起即滅譬如文字其名各異一一計字無有罵聲譬如一盲目無所見正使百盲亦無所覩罵亦如此一字不成正百千字亦悉空無設使父母家室親里共稱譽我亦復皆空當作是觀譬如夷狄異音之人雖來罵我譬如風響是聲皆空假使行者坐於寂定人來撾捶刀杖瓦石以加其身當作是觀名色皆空所捶可捶悉無所有本從何生誰為瞋者向何人怒我宿不善得致此患設無名色無緣遭厄我若欲瞋報其人者眾怨甚多不可悉報譬如毒蛇及與百足蚤蝨蚊虻蚑蜂之屬是輩嬈人無以加報假使能除外諸憂患安能辟除其內體中四百四病八十種蟲以是之故當伏內心滅諸垢穢寂定其志故謂修行其修行者假使睡眠當念無常不久趣死想於眾苦生死之惱澡手盥面瞻視四方夜觀星宿以自御心棄捐懈怠不思臥寐若睡不止當起經行假令不定當移其坐想欲見明雖心中冥思惟三光令內外明於是頌曰當念生死苦觀罪覩四方省視外光影內心求照明滅壞睡眠冥若日消除闇如是雖閉目所見踰開者其修行者常思見明晝夜無異分別大小是非所趣遠行普學無所不博思惟如是則得道眼所見平等無有彌延及淨居天於是頌曰雖為眠目常如開禪定所見踰天眼普視世間眾生類徹達天上無不見其修行者已成道眼悉見諸方三惡之處譬如霖雨一旦晴除有明眼人住於山頂觀視城郭郡國縣邑聚落人民樹木花實流水源泉師子虎狼象馬羊鹿及諸野獸行來進止皆悉見之於是頌曰譬如明鏡及虛空霖雨已除日晴明有淨眼人住高山從上視下無不見又觀城郭及國邑其修行者亦如是覩見世間及禽獸地獄餓鬼眾生處修行如是覩三千界見人生死善惡所趣是之名曰所達神通於是頌曰雖有甘露無上味見三千世德踰彼其修行道隨佛教疾得神通無罣礙佛皆普見一切淨愍傷眾人故說此決終始根令速度以無極義而分別識慧為轂寂應緣無所罣礙順正道其有轉此道法輪稽首轉輪大聖族察省若干之伎樂設有悲哀心正等聞諸天人地獄聲叉手稽首尊淨性其修行者適成天耳便得徹聽亦無煩憒譬如有人掘地求藏本規索一并得餘藏行者如是本求天耳徹聽隨從悉聞天上世間之聲於是頌曰計彼修行者興法以善權精勤得天眼覩天上世間徹聽自然生所聞亦無限如人地求藏自然得餘寶譬如夜半眾人眠寐一人獨覺上七重樓於寂靜時聽省諸音妓樂歌舞啼泣悲哀撾鼓之聲修道所見亦復如是心本寂靜遙聽地獄啼㘁酸苦見聞餓鬼及與畜生天上世間妓樂之音是為天耳神通之證於是頌曰如夜眾庶皆眠寐一人起上七重樓靜心而聽一切人妓樂歌舞之音聲其修道者亦如是天耳徹聞諸音聲其在三界諸形色悉曉了知其語言從無央數大經義我得其餘服甘露譬如人病服良藥今演世尊天眼教智慧為牙善根元經法成華德為果解脫示現立不動今吾歸命佛大樹從億百生殖善根昔無限世寂梵行識百千億本宿命佛覺意強歸心定假使修行心自念言吾從何來致得人身以天眼視明心徹覩本生為人若在非人譬如有人從一縣邑復至一縣識前往反坐起之處也修行如是自念本生所歷受身名姓好惡壽命長短飲食被服皆悉識之彼沒生此此終生彼如是之比知無央數所更生死是號曰識本宿命神通於是頌曰以天眼覩曰修行知無數劫所歷生皆見過去可受身譬如乘船自照面佛所生處悉識念吾觀諸經而鈔取是為號曰昔所更以慧之心採至要不可計哀宣知眾所趣念自覩心所思是非定放逸志所懷至意解了無量智而除諸瑕穢願歸尊最勝其修行者以天眼視人及非人是非善惡端政醜陋徹覩心行所明窈冥喜瞋恚者其心如斯志和悅者當所趣矣於是頌曰天眼之徹視見諸人非人覩察眾顏色亦覩心所念知其意本元何緣獲此行其修道悉省懷瞋及和悅譬如有人坐於江邊見水中物魚鼈黿鼉及無央數異類之蟲修行如是覩眾生心所念善惡了了無疑是名神通知他人心所念善惡於是頌曰覺眼明了心清淨因修道行而獲斯知他心念所思想猶如見樹根枝葉譬如賈客欲得水精之珠便入江海則得此寶并獲真珠金剛珊瑚硨磲馬瑙修行如是棄于睡眠專心在明則得天眼并獲天耳神足自知己所從來見他人本是故修行當習覺明於是頌曰如以一事入江海而獲無數大珍寶修行如是除睡眠天眼聽飛識本末修行若斯志寂定今吾所宣如佛教見無量色踰天眼覩眾生心念是非其忍辱力踰於地柔軟安和過於水秉志堅固如須彌越於人民超虛空深慧過於江如海無瞋恨其德莫能及願稽首最勝其心而懷道諸天所嗟歎執心而一定非以為歡喜彼調柔等意非以所增減明德無輕戲吾願稽首禮假使修行心有輕戲便當思惟愁慼之法會當歸死未得度脫無常之法非歡喜時所有恩愛會當別離於是頌曰無數諸川流滿若耶氾水未度死河法耗亂反歡喜無量之恩愛不久當別離非常之惡對各追隨罪福其修行者心自念言吾儻命終不成道德亦未向道或恐犯逆不隨法教入于三塗不得免濟無底之患墮眾邪見得無迷惑復更胞胎將無積骨若如太山或恐斷頭血如江海或值涕泣淚如五河與父母別妻子無常兄弟死亡憂惱無量於是頌曰尚未得成道不斷恐死原當更百千難當復入胞胎未除憂慼根遇眾無量惱不得歸聖道三塗自然開修行自念宿夜恐懼儻墮禽獸非法之處常懷害心轉相奪命無有羞恥從冥入冥已墮此患難復人身一錢投海求之可得已失人身難得於此於是頌曰貪婬所蓋怒癡冥欲杖所驅無羞慚以入畜生之雲霧而墮此苦復人難行者自念我身將無墮於餓鬼曾聞其人執持瓦器盛以涕唾膿血及人穢吐以為飲食遍行乞匃於是頌曰以不淨之器瓦杅而不完盛膿血涕唾服之如飲水貪餮常鬪諍𣧑罪之所致作行如是者則墮餓鬼道修行自念我身將無墮於地獄曾聞罪人適共相見則懷瞋恚欲還相害手爪鋒利若如刀刃自然兵杖矛戟弓箭瓦石也當相向時刀戟之聲若如破銅兵仗碎壞刀矛交錯若如羅網罪人見此心懷愁憂於是頌曰是輩諸罪人在地獄相害意欲得兵仗應心皆獲之刀刃持相害如水羅網動猶夏日中熱刀刃炎如是或有恐怖不自覺知又有稱怨而懷毒恚欲相害命以此為樂遂興諍鬪轉相推撲還相傷害節節解之頭頸異處或刺其身血流如泉刀刃在體痛豈可言刀瘡之處火從中出或身摧碎譬如亂風吹落樹葉有臥在地身碎如蔑須臾之間身復如故於是頌曰挽髮相扠蹋展轉相牽曳罪人會共鬪苦惱無央數恐怖更相加當爾時大戰譬若拔叢樹相推壓如是爾時罪人須臾平復涼風四來吹令如故也守獄之鬼水灑人上已活且起過惡未盡故使不死聞獄鬼聲即起如故於是頌曰以水灑其身涼風來吹之爾時獄罪人又聞守鬼言罪人身壞碎即活而有想塵勞罪未盡當復受考治爾時罪人住轉復相見即懷瞋恚口脣戰慄眼赤如血腸胃脫落戰鬪如故結怨以來其日固久身體傷壞墮地流血譬如濁泉身體平復復從地起相害如故於是頌曰墮於地獄中勤苦不可言相害懷大恐宿罪之所致數數而見害還復活如故惡意反相向種罪無休息於此世間人喜造為殺害在於想地獄受罪如本行是故同行人久長處罪獄相奪命無數死復生如故住世犯罪者墮於想地獄譬如芭蕉樹適壞旋復生罪人若墮黑繩地獄彼時獄鬼取諸罪人排著熱鐵之地又持鐵繩及執鐵鋸火自然出拼直其體以鋸解之從頭至足令百千段譬如木工解諸板材於是頌曰守獄之鬼受王教鐵繩拼身以鋸解其鋸火然上下徹撲人著地段段解守鬼又以斧斫其身斤鑿并行譬如木工斫治材木或令四方而有八角治罪人身亦復如是於是頌曰守鬼罪人惡行會斧鑿斤鋸及與繩劈解罪囚如木工譬如有人新起屋時獄守鬼火燒鐵繩互槩其身截肌破體徹骨至髓脇脊髀脛頭頸手脚各令異處於是頌曰考治百種痛在於黑繩獄皮剝以斧解見斫如起舍各支解其身血出如流泉骨肉別異處酷痛叵具言閻王之守鬼破其身如此彼過罪未盡膿血流若斯其有墮在合會地獄罪垢所致令罪人坐鐵釘釘其膝次復釘之盡遍其體身碎破壞骨肉皆然諸節解脫各在異處其命欲斷困不可言自然有風吹拔諸釘平復如故更復以釘而釘其身如是苦惱不可計數百千萬歲於是頌曰以無央數百千釘從空中下如雲雨碎其人身若磨麵本罪所致遭斯厄次雨鐵椎及復鐵杵黑象大山鎮其身上如擣甘蔗若笮蒲萄髓腦肪膏血肉不淨皆自流出於是頌曰黑象鐵杵大石山笮以鐵𨋶碎其身見地獄鬼皆懷懅破碎其身如甘蔗以鐵𨋶輪而笮其身如壓麻油置著臼中以杵擣之於是頌曰獄吏無慈仁以鐵𨋶杵臼困苦於罪人如笮麻油人爾時罪人遙覩太山見之怖走入廣谷中欲望自濟而不得脫適入其谷轉相謂言此山多樹當止於斯時各怖散在諸樹間山自然合破碎其身於是頌曰以積眾罪殃己之本所造彼時諸罪人悉入於山谷適入山谷已彼山自然合碎罪人身時其聲甚悲痛害牛羊猪鹿飛鳥既無加哀奪人命在合會獄痛無數危他人身獲此惱又遙見火燒罪人謂言此地平博草木青青譬如琉璃當往詣彼爾乃安隱即行逆火坐樹木間四面火起圍繞其身燒之毒痛㘁哭悲哀東西南北走欲避此火輒與相逢不能自救於是頌曰爪髮自然長色變燒炙痛風吹體舌乾見獄吏怖懅無數眾罪人為焰之所燒煙熏火燔之如蛾入燈中又復遙見鐵葉叢樹轉相謂言彼樹甚好青草流泉共行詣彼無數百千諸犯罪人悉入樹間或坐樹下或有住立或睡臥寐熱風四起吹樹動搖劍葉落墮在其身上剝皮截肉破骨至髓傷脇胸背截項破頭於是頌曰多所依信害眾生墮于地獄謂有活熱風四起落鐵葉譬入于鬪傷如是爾時鐵樹間便有自然烏鵲鵰鷲其口如鐵以肉血為食住人頭上取眼而食破頭噉腦於是頌曰彼人前世時依信而害生以鐵落身上解解而斷截烏鵰甚可畏四面來擊人住頭而脫目發腦而食之於是鐵葉大地獄中便自然生眾狗正黑或有白者走來喚吼欲擊罪人罪人悲哭避之而藏或有四散或怖不動狗走及之便捉罪人斷頭飲血次噉肉髓於是頌曰張口齒正白吼鳴聲可畏吐舌而舐脣強逼傷害人以刀傷其身鳥獸所食噉苦毒見惱害坐依信殺生爾時罪人為狗所噉烏鳥所害恐怖忙走更見大道分有八路皆是利刀意中自謂生草青青有若干樹當往詣彼行利刀上截其足趺血出流離於是頌曰其人受經律破壞於法橋見有順戒者而強教犯戒逐之入長路刀刃截其足足下皆傷壞窮極不自在爾時遙見諸刺棘樹高四十里刺長尺六其刺比緻自然火出罪人心念彼是好樹種種花實皆共往詣到鐵樹間於是頌曰遙見鐵樹葉枝柯甚高遠利刺生皆鋸或上或向下其罪人及見謂為是果樹宿命罪所致殃垢之所犯爾時有羅剎顏貌可畏爪髮悉長衣被可惡頭上火出捉持兵仗來撾罪人勅使上樹罪人恐懼淚出交橫悉皆受教其刺下向皆貫彼身傷其軀體血出流離於是頌曰體大色如炭麁穬惡目張獄王使持杖皆撾擊此人前世積罪殃愚喜犯他妻自言我宿過血流刺傷身爾時罪人為守鬼所射箭至如雨啼泣悲哀呼使來下刺便上向貫軀如炙復喚使上罪人叉手皆共求哀歸命惡鬼願見原赦於是頌曰從刺樹上來下已獄王守鬼逆刺害為箭所射而叉手求哀可愍欲免罪時獄守鬼聞見求哀益以瞋怒復重撾刺更遣使上體悉傷壞啼㘁還上於是頌曰獄王守鬼而撾刺求哀欲脫鬼益怒時諸刺貫身悉傷勅使還上復如故彼鐵樹邊有二大釜猶若大山守鬼即取犯罪之人著鐵釜中湯沸或上或下譬如人間大釜之中煮于小豆而沸上下又於鑊湯若千萬億年考治毒痛於是頌曰設得為國長橫制於萬民以至地獄界考治百億年墮于鑊湯中在釜而見煮以火燒煮之譬若如煮豆從鐵釜脫遙見流河轉相謂言彼河洋洋而有威神水波興降眾花順流兩邊生樹其葉青青蔭彼河水底皆流沙其水清涼往詣飲水洗浴解疲兩邊生棘罪人不察入彼河水悉是沸灰於是頌曰其人前世害水蟲血肉皆落遺骨腦本謂涼水反沸灰甚深而熱沸踊躍罪人墮在沸灰地獄髮毛爪齒骨肉各流異處骸體筋纏隨流上下適欲求出守鬼鉤取臥著熱地風起吹之體復如故獄鬼問曰卿所從來欲何所湊罪人答曰不審去來計從若干百千億歲飢不獲食以飢渴故守鬼取鉤鉤開其口以燒鐵團又以洋銅注其口中燒罪人咽腹內五藏悉爛腸胃便下過去毒痛甚不可言過惡未盡故不死也去河不遠有二地獄一名曰呌喚二名大呌喚以鐵為城樓櫓百尺埤堄嚴牢悉以鐵網覆蓋其上罪人相謂此城大好共往觀之適入中已心自念言已脫恐難無復眾惱歡喜跳𨄈皆稱萬歲或面拍地或仰面臥或睡眠擗破傷面者四垣從外自然有火燒諸樓櫓埤堄眾網及門悉然城內皆火燒罪人身展轉相見譬如然炬猶若掣電亦如散火焚體毒痛譬如火箭射象呌喚苦痛叵言積百年已東門乃開時無央數百千罪人悉走趣門適至便閉相排墮地如大樹崩轉相鎮壓若如積薪過惡未盡故令不死於是頌曰至恐怖懅呌喚獄求救護故而到彼如大積薪以火燒罪人如是相積燒若斯燒毒痛呌喚走四散常畏於獄鬼恐怖而懷懅若受於所寄抵突不肯還閉在呌喚獄惡罪受毒痛受無央數之苦酷為火所燒甚困厄遭無量惱不可言罪人呌喚大呌呼爾時罪人脫出呌喚獄次入阿鼻摩訶地獄守鬼尋即錄諸罪人五毒治之挓其身體如張牛皮以大鐵釘釘其手足及釘人心拔出其舌百釘釘之又剝其皮從足至頭於是頌曰挓身如牛皮鐵釘而釘之兩舌之所致鐵釘壞其舌剝身皮曳地若如師子尾如是計數之受苦不可量於是守鬼錄取罪人駕以鐵車守鬼御車以勒勒口左手執御右手持杖撾之令走東西南北罪人挽車疲極吐舌被杖傷身破壞軀體而皆吐血躃地傷胸於是頌曰罪人駕之以鐵車獄鬼驅之令犇走撾搒其身而吐血如馬戰鬪被矛瘡若無有信輕善人自犯罪惡謂應法凶罪引之入阿鼻受無央數諸苦毒阿鼻地獄自然炭火至罪人膝其火廣大無有里數爾時罪人發於邪念反從曲道謂是好地即入火中燒其皮肉及筋血脈適還舉足平復如故於是頌曰時炭火然至于膝既自廣長復風吹罪人行上然爛皮捨正入邪罪如斯得離此獄去之不遠有沸屎獄廣長無數其底甚深罪人見之謂是浴池轉相語言彼有浴池中有青蓮五色之華當共往洗飲水解渴悉皆入中沈沒至底中有諸蟲其口如鐵鍼以肉為食鑽罪人身壞破肌膚從足鑽之乃出頭上眼耳鼻口皆有蟲出本罪未竟故令不死於是頌曰罪果所致受毒痛爾時罪人阿鼻獄苦痛噭喚而懊惱挓其身體鐵釘之沸屎臭不淨廣長無數量惡露皆在彼其底而甚深犯罪無一善墮此閻王獄斯諸罪人輩鍼󰀯蟲噉之在炭火獄及阿鼻并一切瑕沸屎中墮於流河罪所興宿殃所致故不死於是有二獄名燒炙烳煮彼時守鬼取諸罪人段段解之持著𨫼上以火熬之反覆鐵鏟以火炙之於是頌曰已到于大苦在燒炙烳煮罪中殃差者則識本行惡以刀段段解破壞令無數用鏟燒炙之著𨫼上熬之在燒炙烳煮可惡為瑕惱無數人見酷如厨作肉羹設害於賢者投之大火中其犯戒壞法洪象見蹈踐作人性剛弊常喜害眾生所食無所擇生城守獄鬼修行道者心自念言吾身將無以此之比墮八罪獄及十六部又吾前世無數生來更斯惡道假令不能究竟聖道當復入中譬如有人犯於逆惡王勅邊臣明旦早時矛刺百瘡日中刺百向冥刺百彼人一日被三百瘡其身皆壞無一完處體痛苦惱甚不可言雖有此痛比地獄惱百千萬億無數之倍不可相喻地獄之痛甚苦如是也於是頌曰自犯眾惡牽致斯毒痛見考而可憎覩此苦惱當諦思常勤精進速成道其修行者立是學地當除歡喜堅固其心若志輕舉當自制止譬如御者將御馳車於是頌曰喻若燒炭火未曾有休息常遭此苦痛晝夜酷無量以利諸矛戟見刺百倍痛計此眾惱害不比獄毛痛其修行者心自念言吾身今者未脫此患不當歡欣如是自制不復輕戲若斯立者則能專行入于善法行者爾乃戰慄驚恐夙夜不違其法於是頌曰覩衰耗若斯如樹果自傷且觀罪塵勞積之如太山見是穢濁苦人犯墮惡道專精在修行棄歡及調戲觀於惡道窈冥苦而佛經法照如日以厭眾患順講此依鈔經卷除輕慢承慧得度眾道成清為流其智常飲此服以法甘露厥水而無盡猶穿漏不斷願歸智慧種道德已具足其以羸弱者承學意自達造度定意使立志法禪思其佛天中天行權善方便現無量智慧身心歸稽首假使修行發羸弱心心自念言我得善利脫乎八難得閑居自在吾已逮遇一切智師而有歸命其法無欲眾僧具成吾已梵行種道而有成者或向道者眾人墮邪我順正道餘人行反吾從等行今吾不久為法王子天上人間難戒德香不匿其功德得不惱熱爾乃安隱服解脫味日當飽滿獲救濟安度於惡路無有恐懼乘于寂觀入八道行到無恐難趣泥洹城以是自勸遵奉精勤於是頌曰修行設羸弱常僥遇法利吾得歸世尊正法及眾僧方便歡喜心以勸羸弱意常專思遵奉是謂為修行初學及道成人雜如叢樹以離於邪徑便立在正路戒德以為香譬如林樹熏忽然而解脫得道則普現而從佛生經法樹因眾要鈔如採華正法須臾有懈怠欲令自勉故說是各自名人物悉知其本號曉眾生微苦如蓮花根絲以審諦觀故無有吾我想人上不計身願禮無著尊其光照於世如炬明冥室厥心之所覩一切無固要我歸命彼覺其心行平等察諸天及人普見如空無設修行者有吾我想而不入空則自剋責吾衰無利用心罣礙不順空慧樂吾我想憂慼自勉誘心至空或誡其志誘之向之因至本無三界皆空萬物無常有是計者諫進其心令不放逸於是頌曰其不解空有我想志則動起如樹搖勸誘厥心向空無不久當獲至本淨譬如國王而有俳兒其俳母終持服在家王欲聞說使人召之王欲相見俳自念言吾有親老適見背棄今王嚴急若不往者當奪我命或見誅罰母雖壽終無他基業宜當應之不違尊命陽作俳戲得王歡心強自伏意制於哀慼不復念母則自莊嚴和悅被服便往奉現外陽嘲說令王歡喜退自思念遭於母喪心中悲慼如火燒草嗚呼痛哉何忍當笑適罹重喪竊畏國王即制哀心如水澆火遂復俳戲稍忘諸憂戲笑益盛令王踊躍其修行者亦當如是誘進道心使解空無除吾我想因是習行遂入真空於是頌曰譬如王有俳身遭重憂喪陽笑除憂慼心遂歡喜悅修行亦如是稍誘心向空照耀近慧明志定不動轉是故行者當順空教設誡其心或中亂者起吾我想則自思惟譬如有人合集草木以用作栰欲渡廣河其水急暴漂而壞栰吾誘進心從來積日勤苦叵言亂志卒起違其專精有吾我想於是頌曰譬如合集草木栰山川江河漂之壞愛欲之河急如是意念于寂則向空譬如夏月熱燋草木得霖雨時便復茂生五穀豐盛吾思惟空則無吾我設不思惟便興身想於是頌曰譬如於彼霖雨時諸枯草木悉茂生設使修行思惟空則捐吾我無想念修行自念吾所以坐欲求滅度實事叵求設有我者可方求之而我本空無有吾我今欲分別身之本無我何所是寧有身乎於是頌曰其處我想解乃覺常諦觀之為本無設使隨俗不自了若如冥中追于盲其修行者退自思惟有身成我衣食供養有餘與他是為吾我計本悉空假使有難先自將護然後救他若捨身已復有餘患則當追護人一切貪皆由身興無復他討是故知之身為吾我於是頌曰諸貪財色皆為身設有恐難先自護永不顧人唯慕己是故俗人為吾我修行自念當觀身本六事合成何謂為六一曰地二曰水三曰火四曰風五曰空六曰神何謂為地地有二事內地外地於是頌曰地水火風空魂神合為六身六外亦六佛以聖智演何謂身地身中堅者髮毛爪齒垢濁骨肉皮革筋連五臟腸胃屎穢不淨諸所堅者是謂身地於是頌曰人身積之若干種髮毛爪齒骨皮肉及餘體中諸所堅是則謂為內身地彼修行者便自念言吾觀內地是我身不神為著之與內合乎身合為異吾我別乎當觀剃頭下鬚髮時著於目前一一分髮百反心察何所吾我設一毛我安置餘者若毛悉是斯亦非應為若干身又除鬚髮從小至長亦難計量若持著火燒其髮時身便當亡髮從四生一曰因緣二曰塵勞三曰愛欲四曰飲食計是非身則無吾我鬚髮眾緣合我適有一髮墮地設投於火若捐在廁以足蹈之於身無患在於頭上亦無所益以是觀之在頭在地等而無異於是頌曰頭上雖多髮增減亦無異設除及與在亦不以為憂諦觀察是已則無有吾我是故分別了各各無有身假使彼髮為吾我者如截葱蕜後則復生以是計之當復有我所以者何其葱蕜者自毀自生一切皆空非吾無我假使鬚髮與神合者如水乳合猶尚可別設使鬚髮有吾我者初在胎中受形識時都無髮毛爾時吾我為在何許後因緣生以是知之髮無吾我髮生不生若除若在計無有身以是觀之草苗及髮一無有異於是頌曰假使鬚髮有吾我便當可見如葱蕜身猶芻草剉斬之觀體與草等無異其修行者思惟如是本無有吾今不見我曉了若斯不懷狐疑如髮無我一切亦然髮毛爪齒骨肉皮膚悉無所屬諦觀如是地無吾我我不在地於是頌曰身髮種類無吾我分別體內百千段於中求之無有身譬如入水而求火其修行者心自念言吾求內地都無吾我當察外地儻有吾我依外地耶何謂外地與身不連麁強堅固離於人身謂為土地山巖沙石瓦木之形銅鐵鉛錫金銀鍮石珊瑚虎魄車磲馬瑙琉璃水精諸樹草木苗稼穀物諸所積聚於是頌曰山巖石瓦地樹木及餘諸所有形類其各離身眾殖生是則名曰外地種其修行者觀於外地則知內地無有吾我所以者何內地增減則有苦安尚無有身何況外地當有體耶設有破壞斷截燒滅墾掘剝裂不覺苦痛寧可謂之有吾我乎故外內地皆無所屬等而無異於是頌曰譬如內地無吾我何況在外而有者以觀無我等無異省之同空而不別何謂為水水為在我我為在水水有二事內水外水何謂內水身中諸軟濕膩肪膏血脈髓腦涕淚涎唾肝膽小便之屬身中諸濕是謂內水於是頌曰肝膽諸血脈及汗肪之屬涕淚諸小便身中諸濕者散體有柔軟與神不相連通流遍身中是謂為內水其修行者涕唾在前諦觀視之以木舉之我著此乎假使依是日日流出棄捐滅沒將定在外不計是我亦不護之假使木擎有吾我者盛著器中以何名之如是觀者諦知無身所以者何計於形體無有若干以此之比水種眾多水則無我內外亦爾於是頌曰假使我如水水消我則滅如身水稍長我者亦應爾如棄體中水不貪計是身諦觀如是者則無有吾我其修行者復更省察已見內水無有吾我當觀外水為有我耶我依水乎何謂外水不在己者根味莖味枝葉花實之味醍醐麻油酒漿霧露浴池井泉溝渠澇水江河大海地下諸水是謂外水於是頌曰地上諸可名水者及餘眾藥根莖味與身各別不相連是則謂之為外水其修行者諦觀外水分別如是而身中水尚無吾我有所增減令身苦痛何況外水而有身乎設有取者於己無損若有與者於身無益以是觀之此內外水等而無異所以者何俱無所有於是頌曰身中諸水無吾我設有苦樂及增減如是外水豈有身苦樂增減而無患今當觀察諸火種火有我耶我著火乎何謂為火火有二事內火外火何謂內火身中溫暖諸熱煩滿其存命識消飲食者身中諸溫此為內火於是頌曰身中諸煖消飲食溫和存命諸熱者是則體分及日光斯謂名之為內火其修行者當作等觀身中諸溫或熱著頭或在手足脊脇腹背如是觀者各各有異計人身一不應有我諦視如是則無所屬是為內火於是頌曰分別計人身心察火無我所處若干種各各不見我其修行者便自思惟吾求內火則無有身當觀外火為有我乎我依火耶何謂外火與身不連謂火及炎溫熱之屬日月星宿所出光明諸天神宮地岸山巖鑿石之火衣服珍琦金銀銅鐵珠璣瓔珞及諸五穀樹木藥草醍醐麻油諸所有熱是謂外火於是頌曰日月炎火及星宿下地諸石光熱者及餘一切諸溫暖是則名曰為外火其修行者思惟外火所覩如是則知外火不可稱數火有二事有所燒煮火在草木不焚草木所處各異設外火中有吾我者則不別異以故知之外火無身亦不在彼內火外火俱而無異所以者何等歸于空於是頌曰所以有此火唯燒熱炊熟山巖諸石子所積聚如是各各所在異熾然不一時外火為若斯是故知無我今當觀察諸所風氣為有我耶我在風耶何謂為風風有二事內風外風何謂內風身所受氣上下往來橫起脇間脊背腰風通諸百脈骨間之風掣縮其筋力風急暴諸風興作動發則斷人命此謂內風於是頌曰載身諸風猶機關其斷人命眾風動喘息動搖掣縮體是則名曰為內風其修行者當作是觀此內諸風皆因飲食不時節起及餘因緣風不虛發風若干種步步之中各各起滅於彼求我而不可得以是言之求於內風而無吾我於是頌曰人身動風及住風計若干種從緣起此各殊異非有我是故內風而無身其修行者心自念言今求內風則無有我當復察外何謂外風不與身連東西南北暴急亂風飄風冷熱多少微風興雲之風旋嵐動風成敗天地及持水風是謂外風於是頌曰四方諸風及寒熱旋嵐之風亦成敗持雲塵清并飄風是則名曰為外風其修行者觀風如是則自念言外風不同或大或小或時中適或時盛熱持扇自扇若有塵土而拂拭之急疾飄風則逝驚人旋嵐之風立在虛空天地壞時拔須彌山兩兩相搏皆令破壞舉下令上飄高使墮相𢴤碎壞皆使如塵計身有一無有大小外風既多又復大小觀內外風等無差特所以者何俱無所屬於是頌曰若使執扇除汗暑人身中風及旋嵐虛空眾風亦無我是則名曰為外風其修行者皆能分別了此四大雖爾未捨不解身空所在作為輒計有身亦言有吾以觀本無計內四種及外四種俱等無異色痛想行識則為猗內亦無所猗所以者何其心意識而不在內痛想行識亦不與身四大相連於是頌曰當觀察此四種分其無慧者常懷疑色痛行識不連內安當相著外四種其修行者假使狐疑當觀本原能解其根則知如審譬如種樹而生果實非是本子亦不離本一切如是因獲四大如有五陰則在胞胎成心精神形如濁酪則生息肉稍稍而成小兒之身從少小身便至中年是若干種本從胎起既成就身非初合身亦不離初始從胎精稍稍成形至于中年精神所處四大種之變漸漸日長以觀本無則無有我等無差特四種法爾精神所處漸漸成軀其無精神亦轉長大於是頌曰內由心生實如樹從子出心如樹因果外種亦如是其身法亦然因心念眾想厥外種無意安能有眾想譬如外種或有出金後有工師或出銅鐵或出鉛錫或出銀者或出鍮石車磲馬瑙琉璃水精珊瑚虎魄碧英金剛金精眾寶其於外種出如是輩琦璝珍異計身內種胎中始生若二肉摶名為眼相其目中光有所見者名曰為睛目中黑瞳因于內睛得見外形內外相迎然後為識識何所興謂痛想行若如從目生痛想行耳鼻口意亦復如是內外諸種等亦無異從內諸種心痛想行本從內起不由于外於是頌曰有護於外種用出金銀故內種亦如是二肉摶成眼從眼根覩色因色而成識由心起眾想內自在號識其修行者儻有是疑所謂內種頗有踰者所謂內中之內或自覺言朦瞑之人不聞不了其心反耶入於貢高所見身者則是吾所我為有體我或在內觀他人身亦如是也所覩如斯不能起踰佛解人身四大五陰及諸衰入因號之身我所他人計此內外凡俗言耳如俗所言吾欲從之設不從者儻有諍訟學道之人未曾計形於是頌曰我寧有勝乎能超內我耶愚騃亦如是無慧隨邪見言語有增減凡俗所說耳智慧除如是分別無特異其修行者見知了了成清淨慧設使內種是我所者常得自在當制訶之進退由人所以知之無我者何不得自在慼於衰老鬚髮自白爪長齒落面皺皮緩顏色醜變筋脈為緩肉損傷骨風寒熱至相錯不和膿血濁亂計外四大亦復如是或有掘地山崩谷壞地水火風或增或損用不自在是故無身由此知之內外諸種無吾非我於是頌曰生老病死至猶尚不自在外地亦如此崩掘常增減內眾事成身外種亦若干如實正諦觀則知無吾我修行自念我心云何從久遠來四大悉空反謂我所譬如夏熱清淨無雲遊於曠澤遙見野馬當時地熱如散炭火既無有水草木皆枯及若沙地日中炎盛或有賈客失眾伴輩獨在後行上無傘蓋足下無履體面汗出唇口燋乾熱炙身體張口吐舌劣極甚渴四顧望視其心迷惑遙見野馬意為是水謂為不遠似如水波其邊生樹若干種類鳧鴈鴛鴦皆遊其中我當至彼自投坑底復出除身垢熱及諸劇渴疲極得解爾時彼人念是已後盡力馳走趣於野馬身劣益渴遂更困頓氣乏心亂即復思惟我謂水近走行有里永不知至此為云何本之所見實是何水吾自惑乎遂復進前日轉晚暮時向欲涼不見野馬無有此水心即覺之是熱盛炎之所作耳吾用渴極遙見野馬反謂是水於是頌曰遙見日盛炎謂是流水波以渴困極故意想呼是河時暮遂向涼更諦察視之乃知是野馬吾惑謂為水修行自念吾本亦然渴於情欲追之不息著終始愛還自燋然迷守疑想癡網所蓋野馬見惑吾從久遠唐有是心貪著于我謂是吾所今已覺了所覩審諦身所想見斯已除矣今覩六分無有吾我觀一毛髮永不見有況於體中毛孔諸物解身一毛有若干說況當講論一切地乎於是頌曰自觀其身謂有我愚渴見炎亦如是知此六分非我所有是心者諸合德其修行者當復思惟愚者不明發心生想是吾斯我彼意所念眾想邪行初起謂念後起謂行思是然後心中風動令口發言倚四大身計吾有我是事皆空無吾無我唯是陰種諸入之根是故有身因號名人男子丈夫萌類視息載齒之種志從內動因風有聲令舌而言譬如大水高山流下其震動暢逸行者聞之亦如深山之嚮呼者即應人舌有言本從心起亦猶如是於是頌曰依倚諸種想眾法本從邪思起意念因長成身有言說出若干義如山川其修行者當復自念是四種身無吾無我轉相增害譬如有人財富無數而有四怨四怨念言此人大富財寶不呰田地舍宅器物無量奴婢僕使無所乏少宗室親友皆亦熾盛吾等既貧復無力勢我輩不能得報此怨當以方便屈危斯人當以何因成其方計常親近之乃可報怨爾時四怨詐往歸命各自說言我等為君趨走給使以當奴客所欲作為願見告勅其人即受悉親信之令在左右四怨恭肅晚臥早起悚慄叉手諸可重作皆先為之不避劇難爾時富者見彼四怨恭敬順從清淨言和卑下其心意甚愛之謂此四人是吾親親莫踰卿者所在坐席輒歎說之是吾親友亦如兄弟子孫無異是輩所興有可作為吾終不違有是教已食飲同器出入參乘於是頌曰親近無數便除慢不逆命卑下如家客順意令歡喜怨安能行此是等為本讐在世有嫌結依之如親友爾時富者親是四怨心未曾踈然後有緣與斯四人從其本城欲到異縣自共竊議此人長夜是我重讐今者在此墮吾手中既在曠野無有人民此間前後所傷非一也今斯道路離城玄隔去縣亦遠前後無人邊無候望亦無放牧取薪草人射獵之者也今正日中猛獸尚息況人當行今垂可危於時四怨捉富者髮抴之著地騎其胸上各陳本罪一怨言曰某時殺我父第二人言卿殺我兄第三人言汝殺我子第四人言汝殺我孫今得卿便段段相解當截其頭解解斬之自省本心曾所作不皆思惟之今汝亡命至閻羅獄爾時富者爾乃覺耳是我怨家反謂親親初來附吾吾愛信之食飲好樂不為悋惜視之如子吾所欲得悉著其前久欲害我我不覺耳今捉我頭撲之在地陳吾萬罪截吾耳鼻及手足指剝皮斷舌今諦知卿是我仇怨於是頌曰其人相隨來怨家像善友口軟心懷毒如灰覆盛火現信無所持剝吾如屠羊其人心乃覺是怨非親友修行如是等觀此義吾本自謂地水火風四事屬我今諦察之已為覺知是為怨家骨鎖相連所以者何身水增減令發寒病有百一苦本從身出還自危己也若使身火復有動作則發熱疾百一之患本從身出還復自危也風種若起則得風病百一之痛也地若動者眾病皆興是為四百四病俱起也是四大身皆是怨讐悉非我許誠可患厭明者捐棄未曾貪樂於是頌曰火本在於木相揩還自然四種亦如是不和危其身明人常諦觀省察其本原是內四大空此怨何為樂其修行者自思惟念吾觀四種實非我所當觀空種為何等類空者有身身為有空何謂空種空有二事內空外空何謂內空身中諸空眼耳鼻口身心胸腹腸胃孔竅臭穢之屬骨中諸空眾脈瞤動是輩名為內空也於是頌曰如蓮華諸孔體空亦如斯骨肉皮動瞤身內空無異其修行者當作斯觀身中諸孔皆名曰空不從此空而起想念不與空合所以者何意從心起意意相續本從對生其意法者當自觀心觀他人心心無亦空無所依倚以三達智察去來今皆無所有若干方便省於內空永不見身是故內空而無吾我於是頌曰觀於內種何所在永不得我如毛塵是故身空心意識譬如冥影但有名其修行者當作是觀已見內空悉無所有當復觀外為何等類為有我我依之耶何謂外空不與身連無像色者而不可見亦不可獲無有身形不可牽制不為四種之所覆蓋因是虛空分別四大而依往反出入進退上下行來屈申舉動下深上高風得周旋火起山崩日月星宿周匝圍繞得因而行是為外空於是頌曰不見其色像能忍無罣礙眾人因往還屈申及動作眾水所通流日月風旋行山崩若火起是謂為外空其修行者諦觀如是而身內空尚非吾所況復外空而云我乎執心專精內外諸空等無有異所以者何無有苦樂故也不可捉持無有想念已無心意無有苦樂不當計我於是頌曰是身中諸空計體了無我何況於外空當復計有所察於內外空悉等無差異以不與苦樂離於諸想念今當觀察心神之種心有我我依心神耶何謂心神心神在內不在外心依內種得見外種而起因緣神有六界眼耳鼻口身心之識也彼修行者當作是知目因色明猶空隨心以是之故便有眼識於是頌曰因內諸種大及外眾四分如兩木相鑽火出識如斯耳鼻身口意分別成六事色為罪福主是名曰諸識其眼識者不在目裏不在外色色不與眼而合同也亦不離眼從外因色內而應之緣是名識於是頌曰譬如取火燧破之為百分而都不見火觀火不離木其諸識之種計之亦若斯因六情有識察之不可分譬如有王上在高樓與群臣百僚俱會未為王時在於山居為仙人子群臣迎之立為國王未曾聽樂聞鼓箜篌琴瑟之聲其音甚悲柔和雅妙得未曾有顧謂群臣是何等聲其音殊好於是頌曰如仙人王在閑居來在人間聞琴聲其王爾時問群臣是何音聲殊乃爾群臣白王大王未曾聞此音耶於是頌曰群臣報王曰王未曾聞耶如王見試者臣不宣惡言王告群臣言吾身本學久居雪山為仙人子其處閑居與此差別以故不聞於是頌曰王以本末為臣說止在閑居法為樂遊于獨處故不知不能分別此音聲爾時傍臣前啟王言大王欲知是名曰琴於是頌曰王未曾聞此不解音所出臣言人中尊是者名曰琴王告傍臣便取琴來吾觀之何類即受勅命則持琴來王告之曰吾不用是取其聲來傍臣報曰是名曰琴當興方便動作功夫乃有聲耳何緣舉聲以示王乎於是頌曰其王有所問群臣尋答曰其聲不可獲無有自然音王問群臣興何功夫而令有聲群臣白王此名曰琴工師作成既用燥材加以筋纏以作成竟復試厥音令不大小使其平正於是頌曰治用燥材作斯琴覆以薄板使內空復著好絃調其音然後爾乃聲悲和臣啟王曰鼓琴當工巧節相和不急不緩不遲不疾知音時節解聲麁細高下得所又既曉賦詠歎詠之聲歌不失節習於鼓音八音九韶十八之品品有異調其絃之變三十有九於是頌曰其音而悲和宣暢聲逸殊四部聲柔軟能歌皆通利曉了詩賦詠若如天伎樂得如是人者鼓琴乃清和群臣白王如斯師者調琴絃聲爾乃悲快如向者王之所聞聲已滅盡矣不可復得設人四方追逐其音求之所在而不可獲王謂群臣所謂琴者無益於世無有要矣是謂為琴令無數人放逸不順為是見欺迷惑於人取是琴去破令百分棄捐于野於是頌曰若干功夫成其音是為虛妄迷惑俗假使無鼓聲不出煩勞甚多用是為其修行者作是思惟譬如彼琴興若干功爾乃成聲眼亦如是無風寒熱其精明徹心不他念目因外明所覩色者無有遠近色無細微亦不覆蓋識非一種因是之緣便有眼識於是頌曰如琴若干而得成聲從耳聞心樂之無有眾病目睛明設無他念名眼識所從因緣起眼識者其緣所合無常苦空非我之物因從眼識而致此患設有人言有常樂命是我所者是不可得此為虛言安可自云眼識我所以是知之身無眼識也眼識無常心諸所想亦復如是審諦觀者知其根本一切諸法皆非我所譬如御車摘取芭蕉之樹一葉謂之為堅在手即微次第擿取至其根株無一堅固亦不有要安能令剛也修行如是從初發意時觀其毛髮為是我所為在他所審觀如是察其髮頭一切地種水火風空并及精神視察無身如吾曾聞日入夜冥有人獨行而無有月光遂至中半遙察見樹謂之為賊如欲拔刀張弓執戟危我不疑心懷恐怖不敢復前舉足移動志甚愁慼惱不可言天轉向曉星宿遂沒日光欲出爾乃覺知非賊是樹其修行者當作是觀我自往昔愚癡所蓋謂有吾身及頭手足脇脊胸腹諸所合聚行步進止坐起言語所可作為稍稍自致學問曉道智慧聰明愚癡之冥遂為淺薄爾乃解了無有吾我骨鎖相連皮革裹纏因心意風行步進止臥起語言有所作為於是頌曰有人冥行路望見樹謂賊愚人亦如是見身計有我明無吾我人積眾事成體骨鎖諸孔流因心神動風吾曾聞之昔有一國諸年少輩遊在江邊而相娛樂以沙起城或作屋室謂是我所各各自護分別所為令不差錯作之已竟中有一子即以足觸壞他沙城主大瞋恚牽其頭髮以拳打之舉聲大叫某壞我城仁等願來助我治罪眾人應聲悉往佐助而撾治之足蹈其身汝何以故壞他人所作其輩復言汝破他城當還復之共相謂曰寧見此人壞他城不其有効者治罪如是各自在城而戲欣笑勿復相犯於是頌曰小兒作沙城觸之皆破壞戲笑而作之謂為是我所各各自懷心是吾城屋界而已娛樂中如王處國宮爾時小兒娛樂沙城謂是我所將護愛之不令人觸日遂向冥各欲還歸其心不戀不顧沙城各以手足蹋壞之去而歸其家於是頌曰小兒積沙以為城在中娛樂盡黃昏日適向冥不戀慕即捨其城歸還家其修行者當作是觀吾未解道計有吾我恩愛之著普護身色老病將至無常對到忽盡滅矣今適捨色心無所樂以智慧法分別散壞四大五陰今已解了色痛想行識諸入之衰皆非我所如今五陰非身所有過去當來現在亦然其觀生死以如是者便能具足得至脫門欲求空者順行若斯於是頌曰其有習欲者不捨恩愛著普自將護身如人奉敬親若離於情欲如月蝕光伏知身如沙城不復計吾我其修行者見三界空不復願樂有所向生何謂無願而向脫門所有境界婬怒癡垢假使起者制而不隨是謂無願而向脫門無想如是已了是者謂三脫門其修行者所以專精唯欲解空於是頌曰三界不見我所覩皆為空安能復求生一切不退還設心常思念無想無願空如在戰鬪中降伏除怨賊觀五陰本無依倚在人身過去及當來現在亦如是積聚勤苦身一切悉敗壞明者觀五陰如水之泡沫若得無想願覩三界皆空致三脫安隱悉度眾苦惱見吉祥不遠如掌中觀文是謂為沙門無有終始患省察覺佛諸經法為求解脫永安隱義深廣演說總哀令行者解多講空其心清淨如流泉與比丘俱猶德華免苦慧安若涼風長養佛樹願稽首應時得寂定如山不可動明觀等如稱除瑕令無穢以經義寂觀照曜現世間斂心自歸命稽首三界尊其修行者或先得寂而後入觀或先得觀然後入寂習行寂寞適至於觀便得解脫設先入觀若至寂寞亦得解脫何謂為寂其心正住不動不亂而不放逸是為寂相尋因其行心觀正法省察所作而見本無因其形相是謂為觀譬如賣金有人買者見金已後不言好醜是謂為寂見金分別知出某國銀銅雜者識其真偽紫磨黃金是謂為觀如人刈草左手獲草右手鎌刈其寂然者如手捉草其法觀者如鎌截之於是頌曰其心無瑕穢不動名曰寂若心遍省者斯號謂法觀手捉草應寂鎌截之為觀以是故寂然微妙得解脫其修行者觀人身骸在前在後等而無異開目閉目觀之同等是謂為寂尋便思惟頭頸異處手足各別骨節支解各散一處是謂為觀此骨鎖身因四事長飲食愛欲睡眠罪福之所緣生皆歸無常苦空非身不淨朽積悉無所有是謂為觀取要言之見而不察是謂為寂分別其無是謂為觀於是頌曰見諸骨鎖不察省心不濁亂是謂寂分別其體頭手足發意欲省是謂觀其修行者何因專精求入寂然無數方便而逮於寂今取要言而解說之因二事致一惡露觀二曰數息守出入息何謂為不淨觀初當發心慈念一切皆令安隱發是心已便到塜間坐觀死人計從一日乃至七日或身膖脹其色青黑爛壞臭處為蟲見食無復肌肉膿血見洿視其骨節筋所纏裹白骨星散甚為可惡或見久遠若干歲骨微碎在地色如縹碧存心熟思隨其所觀行步進止臥起經行懷之不忘若詣閑居寂無人處結跏趺坐省彼塜間所見屍形一心思惟於是頌曰欲省惡露至塜間往到塜間觀死屍在於空寂無人聲自觀其身如彼屍其修行者設忘此觀復往重視還就本坐作無常觀出入進止未曾捨懷夙夜不懈一月一秋復過是數專精不廢經行坐起寢覺住止若獨若眾常不離心疾病強健當以著志不但以此無常苦空非身為定也所觀如諦不從虛妄於是頌曰察因緣觀若忘者重到塜間觀視之不但專觀無常苦不轉其心省如見如在塜間所見屍形一心思念初不忘捨觀身亦然觀死人形及吾軀體等無差特若見他人男女大小端正好醜裸形衣被莊校瓔珞若無嚴飾一心察之死屍無異用不淨觀得至為寂爾時修行常察惡露譬如眾流悉歸于海於是頌曰我身死屍及大小見其惡露等無異心常專精未曾捨譬如眾流入巨海爾時修行心自念言已是自在心不違我不復為惑即時歡喜以能甘樂致於奇特竪立秉志不復隨欲若見女人謂是骨鎖非為好顏察知審諦本所習欲以為瑕穢離於情色不造眾惡是第一禪棄捐五蓋具足五德離諸思想遠眾欲惡不善之法其心專念靜然一定而歡喜安行第一禪是謂為寂淡然之法求之若此因惡露觀於是頌曰志自在如弓心心相牽挽觀女人皮骨制意不隨欲離瑕心清淨身脫於眾惡在世得自在歡喜得禪定是第一禪續在穿漏諸漏未盡如是行者住第一禪故為凡夫計佛弟子故立在外未盡應入室如外仙人遠離於欲終始不斷非佛弟子修行如是求第一禪甚亦難致其餘三禪稍前轉易譬如學射遙立大准習久乃中習不休息工則析毛初學一禪精勤乃致其餘三禪學之則易於是頌曰其學第一禪精勤甚難致其餘三禪者方便遂易坐譬如學射法初始甚難中已能中大准閉目破一毛若第一禪寂然致故是凡夫當訶教非佛弟子在界外已離愛欲似仙人其修行者已得自在順成四禪欲得神足觀悉見空省諸節解眼耳鼻口項頸脇脊手足胸腹及諸毛孔若如虛空作是觀已自見其身解解連綴如蓮花本猶根諸孔觀如虛空然後見身譬如革囊漸察如是便離形想唯有空想已得空想無復色想或習空想續見其體但無所著也欲覩身者則自見之欲不覩者則亦不見欲覩虛空則而見之欲不覩者則亦不見體心俱等意在其內如乳水合心不離身身不離心堅固其志以心舉身令去其座專心在空如人持稱令稱鎚等正安銖兩斤平已後手舉懸稱修行如是自擎其形專心念空於是頌曰其有修行者神足飛如天觀身諸骨節毛孔皆為空已離不計吾專念想樂空如大稱量物舉身亦如是其修行者習行如是便得成就初舉身時去地如蟣轉如胡麻稍如大豆遂復如棗習舉如此至于梵天乃到淨居諸天之宮通徹須彌無所拘礙入地無間出而無孔遊於空中坐臥行住身上出火身下出水身上出水身下出火從諸毛孔現若干光五色之耀如日明照能變一身以為無數化作牛馬龍象騾驢駱駝虎狼師子無所不現發意之頃普遊佛界旋則尋逮是神足界通達之變是神足者因四禪致其四禪者因不淨觀數息致之是故修行當念惡露數息思定於是頌曰因習學輕舉如風無罣礙身踊至梵天悉觀諸天宮飛行在虛空如雲無禁制入地如入水在空如處地從身自出火若如日光明身下雨其水如月降霜露專精得神足自在無所礙欲得捫梵天自恣何況餘欲至他方界輕舉即能到釋擲金剛疾往返亦如是自在而變化能見無數形如釋娛樂幻樂神足亦然遊于佛經甘露池亦如大象入華泉總說其義如本教故歎詠是致神足其威神耀如日光德炎巍巍過天帝顏色端正如月滿消除眾冥滅諸垢口說法言如甘露出語姝妙歎十善篤信合俱歸最尊願稽首佛無等倫觀採諸經如入海以獲禪定無穿漏敢可計數佛弟子是故稽首最勝安其修行者自惟念言何謂無漏至第一禪何謂名之世尊弟子若修行者在禪穿漏當發是心我得一禪故為穿漏以穿漏行第一之禪得生梵天在上福薄命若盡者當墮地獄餓鬼畜生及在人間計此之輩雖在梵天諦視比丘不免惡道凡夫之類也所以者何未解脫故於是頌曰設使始學得漏禪其修行穿如漏器雖生梵天當復還如雨綵衣其色變譬如國王有一大臣而犯重事先考治之五毒並至却乃著械閉在深獄令衣弊衣給以麁食草蓐為床莫令家人得入相見使房近廁臭穢之處吏受教已即承王命考治如法其人往時有小功夫施恩於王王思念之遣告獄吏放出其人恣之四月自在娛樂與眷屬俱而相勞賀竟四月已還著獄中於是頌曰譬如有臣犯王法王念故恩使出獄恣意所欲相娛樂然後還閉著獄中獄吏受教如王勅告其人得脫沐浴服飾與諸群從俱出遊觀五欲自恣雖相娛樂心退念之今與群從五欲自恣云何捨是當還就獄三時歎息當復考治著於弊衣麁食臥草與小人俱共止一處何一痛哉當為蚤蝨蚊虻見食在中可惡夏則盛熱冬則慘寒鼠夜鳴走冥冥如漆垢穢不淨流血覆地頭髮遼亂考治百千或有劓耳而截鼻者或斷手足穢濁不淨若在塚間惱不可言當與此輩瑕穢俱處於是頌曰竟夏四月其臣念與親愛俱而歡樂夏當還獄諸考治遭厄之惱不可量當復更見諸罪繫囚其犯禍者作事不道而婬盜竊劫人男女焚燒人家及諸穀積以毒害人喜行輕慢或殺男女及為屠牛掠諸丘聚縣邑城郭念國家惡當復見此五毒搒笞手脚耳鼻為血所塗或見斫頭瘡痍裂壞膿血漏出或被重考身體腫起無數之蠅皆來著身在地臥極若如鴻𩋵或新入獄面目手足悉爛傷腫煌煌燋悸愁不可言住不敢動或羸瘦而骨立顏色醜陋譬如餓鬼或久在獄以氣肥腫頭亂爪長或有在中日日望出或有自念我在獄中無有出期不復悒悒其新來者或見絞殺或考或擊或口受辭或以結形或與死人同一床褥或牽出之臥著溷上或行道地不大見考於是頌曰惡人甚眾多瑕穢可憎惡與愚而俱止譬如與屠膾啼呻哭淚下苦如鬼同家是大臣愁憂何忍重入獄此諸罪囚在刑獄中各各談說國王盜賊或說穀米飲食之屬華香伎樂男女之事或說山海行故之事或說他樂搏掩之事或嗟歎王所積之行或說王惡治國不政賊來攻伐如是失國或言王崩當有新立而出大赦夫人懷軀如是在產獄囚得脫若城失火多所焚燒獄門得開我等則脫或共議言若見瑞怪烏鵲來鳴倚獄門住獄戶作聲夢見上堂及上高山又入龍宮墮蓮花池乘舟渡海自觀不久免一切苦於是頌曰諸犯王法者談語自勸勉聚會心歡喜希望得解脫如群牛投谷墮厄井如是時大臣思此無福人甚愁時臣思念我當云何而復聞此盜賊言談或有相教若獄吏問當作是答極重考治不過二七日體轉狎習不復大患假使取身段段解之刀在頂上勿妄出言我犯斯過莫說其處藏匿之家勿牽引人某是伴黨或誘問者復莫信之獄卒恐汝慎無為伏若見考治勿得驚懅於是頌曰展轉相勸勉教人下辭法思念獄吏問以何答其言大臣眷屬俱復念獄眾苦習於諸五欲而心懷憂惱獄囚相謂卿等不見人捨父母兄弟親屬不惜身命遠其本國行於荊棘竹木叢樹坵荒嶮難不顧其身入海求財吾等不歷勤勞之苦而致寶物以是之故當忍考掠令不失財使他人得於是頌曰賊劫他人財所獲非己有念當不惜命失財更遭厄臣自念言吾何忍見獄卒住前叫嚾呼之而自說言我以織女三星陂蘭宿生屬地獄王二十九日夜中半生卿不聞吾初墮地時國有眾患擾動不安興諸怪變空有崩音地為震動東西望赤四方忽冥鵰鷲烏鵲狐狼野獸鵄梟在塚間生噉人肉鬼神諸魅鳩桓溷鬼反足女神悉共欣悅此獄卒生正為我等假使長大多害男女從在獄塚間我等當得死人血肉及脂髓腦以為食飲以是之故吾等護子令壽命長我初生時以有此救故不畏人於是頌曰無有慈哀言剛急其人無故懷怨結念獄卒言臣意悲雖快娛樂憂此惱獄卒說言吾有便手無所不搏無有比倫安有勝乎吾身前後以此便手殺無央數男子女人又斷手足耳鼻及頭以手挑眼不用刀刃住立諸囚擎博攊摨麁弶懸頭竹篾勉窟在於榜床五毒治之布纏其指油塗火燒膏灌髮上放火然之草纏其身以火焚之臠臠割體問其辭對決口截唇剝其面皮口嚼其指譬如噉菜若鞭榜人竹杖革鞭獄卒喜踊以針刺指繩絞脇腹纏頭木梢於是頌曰臣不念樂恐還獄如是考治甚可畏獄卒數來說刑罪有此憂者不為安獄卒又言我無憎愛不喜遊觀聽歌音聲設有死罪榜鼓兵圍詣於都市吾悉斬頭雖有勇猛軍陣督將豪貴高尊畏我便手猶碎象牙剛強逆賊輕慢善人我皆絞頸父母兄弟親屬涕泣求哀一時吾不聽之又一子父嚾呼跳𨄈乃如虎鳴吾折伏之令無有聲於是頌曰臣與群從相娛樂思念獄卒說罪刑譬如人飲淳清酒或有醉喧又歡喜獄卒又言吾有惡氣眼中毒出張目視人胸裂頭劈譬如氷裂男女見我莫不懷懅雖有人形作鬼魅行在於獄戶說是已竟便即還去甫當更是眾惱之患雖在宮殿五欲自娛安以為樂於是頌曰如是之苦惱不淨瑕穢困誰當以歡欣安隱無憂患如罪囚臨死求花戴著頭從王得假然當復還受榜其修行者自惟念言從梵天還當歸惡道在胞胎中處熟藏上生藏之下垢污不淨五繫所縛於是頌曰修行得漏禪獲此適中半則生在梵天不能久常安心中念如是命盡歸惡道如人假出獄限竟還受考譬如小兒捕得一雀執持令惱以長縷繫足放之飛去自以為脫不復遭厄欲詣果樹清涼池水飲食自恣安隱無憂縷遂竟盡牽之復還續見捉惱如本無異修行如是自惟念言雖至梵天當還欲界勤苦如是於是頌曰譬如有雀繩繫足適飛縷盡牽復還修行如是上梵天續還欲界不離苦修行自念我身假使得無漏禪爾乃脫於勤苦畏道號曰佛子所在飲食不為癡妄以脫猶豫在于正道得第一禪徑可依怙入正見諦於是頌曰已得第一禪無垢廣在行猶終始難脫當精進得道修行自念觀眾善惡乃致一禪本從骨鎖而獲之耳其形無常苦空非身因四事生於是頌曰其第一禪因身致解四大成一心行無常苦空脫吾我觀如是者常精進修行思惟所用察心其心之本亦復非常苦空非身以四事成皆從因緣轉相牽引而由禍福心想依之形歸無常苦空非我從四事成如我受斯五陰之體空無所有十二因連去來今者亦復如是欲界諸陰色界無色之界陰想若斯悉為羸弱見三界空其根本深及邪無正震動然熾覩無陰者皆為寂然志在恬怕趣於無為無他之念逮於泥洹爾時心行和順不剛修行於是以見審諦便成阿那含不復動還究竟解脫欲界之苦於是頌曰其心思想悉和順志所依倚因厥身了五陰本去來今皆見空無謂聖賢修行自念我身長夜為五陰蓋臭處不淨所見侵欺譬如搏掩兇逆之子取瓶畫之中盛不淨封結其口以花散上以香熏之與田家子汝持此瓶至某園觀中盛石蜜及好美酒住待吾等我各歸家辦作供具相從飲食堅持莫失顧卿勞價田家子信抱瓶歡喜心自念言今當自恣飲食娛樂至其園觀不得令蠅而住其上遂待經時過日中後腹中飢渴怪之不來憂慼難言日欲向暮上樹四望不見來者下樹復持須留眾人遂至黃昏心自念言度城門閉眾人不來今此石蜜美酒畫瓶已屬我矣當以賣之可自致富先應甞視便淨澡手開發瓶口則見瓶中皆盛不淨爾乃知之諸博掩子定侵欺我修行如是已覩聖諦乃自曉了從久遠來為是五陰所侵欺於是頌曰生死載眾身五陰所侵期常更歷苦樂謂有我人壽修行五樂欺然後自見侵如人得畫瓶發之知不淨譬如導師有饒財寶為子迎婦端正姝好無有不可甚重愛敬不失其意須臾相離自謂如終爾時國中道路斷絕計十二年無有來者後多賈客從遠方至住在比國休息未前道師語子卿往詣彼市買來還子聞父教愁憂不樂如箭射心語親友言卿不知我親愛于妻今父告我遠離捨之當行賈作適聞是命我心僅裂今吾當死自投於水若上高山自投深谷於是頌曰年少親敬婦愛欲甚熾盛思父之教命志懷大憂慼心惱而欲死云何離愛妻其子意甚痛如捕山象靽親友聞言即報之曰所以生子典知家門四向求財以供父母假使不勞以何生活設在天上尚不得安況於人間耶既聞父命得眾人諫即悲淚出兩手椎胸便嚴發行於是頌曰親友知識悉共諫則受父教莊嚴行為欲所傷如被箭心懷思婦甚恨恨心常念婦未曾離懷往至買裝即尋還國行道歡喜今當見之如是不久也朝暮思婦適到家已問婦所在於是頌曰賈作治生行往返心常懷念所重妻已到家中先問之吾婦今者為所在其婦念夫心懷愁憂宿命薄祐稍得困疾命在呼吸而體即生若干種瘡膿血流出得寒熱病復得癲疾水腹乾竭上氣體熱面手足腫無央數蠅皆著其身披髮羸瘦譬如餓鬼臥在草蓐衣被弊壞於是頌曰其夫一心獨所愛宿命之殃而薄祐得無數疾臥著床離於好座而在地於是夫入家問人吾婦所在婢既慚愧淚出悲泣而報之曰唯賢郎婦在某閣上尋自上閣見之色變未曾有也此顏醜惡不可目覩諸所愛欲恩情之意永盡無餘無絲髮之樂悉更患厭不欲復見於是頌曰觀察顏色不貪樂譬如屍死捐塚間羸瘦骨立無肌肉如水沒沙失色然其修行者亦復如是患厭愛欲發污露觀求致寂然於是頌曰其修行者已離欲厭於五樂亦如是如人見婦病眾瘡無央數疾臥著床何謂修行數息守意求於寂然今當解說數息之法何謂數息何謂為安何謂為般出息為安入息為般隨息出入而無他念是謂數息出入何謂修行數息守意能致寂然數息守意有四事行無二瑕穢十六特勝於是頌曰其修行者欲求寂當知安般出入息無有二瑕曉四事當有奇特十六變何謂四事一謂數息二謂相隨三謂止觀四謂還淨於是頌曰當以數息及相隨則觀世間諸萬物還淨之行制其心以四事宜而定意何謂二瑕數息或長或短是為二瑕捐是二事於是頌曰數息設長短顛倒無次第是安般守意棄捐無二瑕何謂十六特勝數息長則知息短亦知息動身則知息和釋即知遭喜悅則知遇安則知心所趣即知心柔順則知心所覺即知心歡喜則知心伏即知心解脫即知見無常則知若無欲則知觀寂然即知見道趣即知是為數息十六特勝於是頌曰別知數息之長短能了喘息動身時和解其行而定體歡悅如是所更樂曉安則為六志行號曰七而令心和解身行名曰八其意所覺了因是得歡喜制伏心令定自在令順行無常諸欲滅當觀此三事知行之所趣是十六特勝何謂數息若修行者坐於閑居無人之處秉志不亂數出入息而使至十從一至二設心亂者當復更數一二至九設心亂者當復更數是謂數息行者如是晝夜習數息一月一年至得十息心不中亂於是頌曰自在不動譬如山數出入息令至十晝夜月歲不懈止修行如是守數息數息已定當行相隨譬如有人前行有從如影隨行修行如是隨息出入無他之念於是頌曰數息意定而自由數息出入為修行其心相隨而不亂數息伏心謂相隨其修行者已得相隨爾時當觀如牧牛者住在一面遙視牛食行者若茲從初數息至後究竟悉當觀察於是頌曰如牧牛者遙往察群在澤上而護視持御數息亦如是守意若彼是謂觀其修行者已成於觀當復還淨如守門者坐於門上觀出入人皆識知之行者如是係心鼻頭當觀數息知其出入於是頌曰譬如守門者坐觀出入人在一處不動皆察知人數當一心數息觀其出入意修行亦如是數息立還淨何謂數長適未有息而預數之息未至鼻而數言二是為數長於是頌曰尚未有所應而數出入息數一以為二如是不成數何謂數短二息為一於是頌曰其息以至鼻再還至於臍以二息為一是則為失數何謂數息而知長其修行者從初數息隨息遲疾而觀察之視忖其趣知出入息限度知之是為息長數息短者亦復如是於是頌曰數息長則知息還亦如是省察設若此是謂息長短何謂數息動身則知悉觀身中諸所喘息入息亦如是何謂數息身和釋即知初起息時若身懈惰而有睡蓋軀體沈重則除棄之一心數息數息還入亦復如是何謂數息遭喜即知若數息時歡喜所至息入如是何謂數息遇安即知初數息時則得安隱息入如是何謂數息心所趣即知起數息想觀諸想念入息如是何謂心柔順數息即知始起息想分別想念而順數息息入亦爾何謂心所覺了數息即知初起息想識知諸觀而數息息入如是何謂數息歡悅即知始數息時若心不樂勸勉令喜以順出息入息如是何謂心伏出息即知心設不定強伏令寂而以數息入息如是何謂心解脫即知若使出息意不肯解化伏令度而數出息入息如是何謂數息見無常即知見諸喘息皆無有常是為出息入息如是何謂出息無欲即知見息起滅如是離欲是為觀離欲出息即知入息如是何謂觀寂滅數息即知其息出時觀見滅盡是為觀寂出息即知入息如是何謂見趣道數息即自知見息出滅處覩是以後心即離塵以離無欲棄於三處志即解脫將護此意是為數息出息入息如是為十六將勝之說行者所以觀出入息用求寂故令心定住從其寂然而獲二事一者凡夫二者佛弟子何謂凡夫而求寂然欲令心止住除五陰蓋何故欲除諸蓋之患欲獲第一禪定故何故欲求第一之禪欲得五通何謂佛弟子欲求寂然所以求者欲得溫和何故求溫和欲致頂法見五陰空悉皆非我所是謂頂法何故求頂法以見四諦順向法忍何故順求法忍欲得世間最上之法何故求世最上之法欲知諸法悉皆為苦因得分別三十七道品之法何故欲知諸法之苦欲得第八之處何以故志第八之地其人欲致道跡之故何謂凡夫數息因緣得至寂然心在數息一意不亂無有他念因是之故從其數息得至寂然從其方便諸五陰蓋皆為消除爾時其息設使出入常與心俱緣其想念入息如是若出入息觀察所趣是謂為行心中歡喜是謂忻悅其可意者是謂為安心尊第一而得自在是為定意始除五蓋心中順解從是離著何謂離著遠於眾想愛欲不善之法行也如是念想歡喜安隱心得一定除斷五品具足五品因其數息緣致五德得第一禪已得第一禪習行不捨一禪適安堅固不動欲求神通志于神足天眼洞視天耳徹聽知從來生知他心念恣意自在譬如金師以紫磨金自在所作瓔珞指環臂釧步瑤之屬如意皆成已得四禪自在如是此為五通何謂佛弟子數出入息而得寂然其修行者坐於寂靜無人之處斂心不散閉口專精觀出入息息從鼻還轉至咽喉遂到臍中從臍還鼻當省察之出息有異入息不同令意隨息順而出入使心不亂因是數息志定獲寂於是中間永無他想唯念佛法聖眾之德苦習盡道四諦之義便獲欣悅是謂溫和如人吹火熱來向面火不著面但熱氣耳其火之熱不可吹作當作是知溫和如斯何謂溫暖法未具足善本凡有九事有微柔和下柔和勝柔和有中有中中有勝中有上柔和有中上有上上柔和知彼微柔和下柔和是謂溫和之善本也其中下中中中上是謂法頂之善本也其下上中上上上柔和是謂為諦柔和法忍上中之上是謂俗間之尊法也是九事善本之義故是俗事諸漏未盡修行若得溫和之行執數息想因此專念息若還者意隨其息無他之念若息出者知息往反心入佛法及在聖眾苦習盡道如在溫和其心轉勝是謂頂法若如有人住高山上觀察四方或上山者或有下者或入聖道或入凡夫地其修行者已得頂法入凡夫地甚可憂之譬如山水流行瀑疾起曲橫波有人欲渡入水而泅欲至彼岸迴波制還令在中流既疲且極遂沈波水沒在其底其人心念定死不疑岸邊住人代之憂慼修行如是已得明師夙夜覺悟結跏趺坐麁衣惡食坐於草褥困苦其身作行如是反為生死流波所制投于恩情不能專一沒於終始眾想流池安得道明是故行者當代憂愁譬如導師多齎財寶歷度曠野嶮厄之路臨欲到家卒遇惡賊亡失財物眾人悒悒也當為修行懷憂如是譬如田家耕種五穀子實茂盛臨當刈頃卒有雹霜傷殺穀實唯有遺草其人憂愁修行如是已得頂法入凡夫地當為悒悒得頂法已而復墮落或遇惡友念於愛欲不淨為淨淨為不淨喜遠遊行不得專精或遇長疾或遇穀貴飢匱困厄不繼糊口或念家事父母兄弟妻息親屬或坐不處憒閙之中已得頂法未成道果衰老將至心遂迷惑怱得困病命垂向盡曾所篤信佛法聖眾苦習盡道永不復信當習于定而反捨之當觀不觀精進更懈本所思法永不復起以是之故從其頂法而退墮落何謂頂法而不退還如曾所信日信增益如本定心遂令不動所觀弗失常察精進轉增于前所思念法專精不捨以是之故不退頂法修行如是因其專精而心想一各各思惟究竟之法初未曾動不念新故如是即知出息有異入息不同出入息異令其心生見知如此無所畏想是謂為中中之上而得法忍心無所想而作是觀前意後意未曾錯亂分別察心云何往反是謂上中之下柔順法忍設使其心愛於專思志不移亂是謂上中柔順之法其忍何所趣順趣順四諦如審諦住心以如是遂至清淨是謂為信雖爾獲此未成信根以得是信身口心強是謂精進尚未能成精進之根志向諸法是謂有心未成念根以心一志是謂定意未成定根其觀諸法分別厥義是謂智慧未成慧根計是五法向于諸根未成道根有念有想尚有所在而見有遶未成定意是謂上中之上世俗尊法其修行者當知了之色起滅處痛痒法意觀起滅本察其因緣過去當來行無願定隨入脫門察生死苦計斯五陰即是憂患無有狐疑爾時則獲解苦法忍已見苦本便見慧眼除于十結何謂為十一曰貪身二曰見神三曰邪見四曰猶豫五曰失戒六曰狐疑七曰愛欲八曰瞋恚九曰貢高十曰愚癡棄是十結已獲此心則向無漏入於正見度凡夫地住于聖道不犯地獄畜生餓鬼之罪終不橫死會成道跡無願三昧而行正受已向脫門未起惡法則不復生諸惡自盡未起法念當使興發所興善法令具足成心已如足隨其所欲是謂自恣令志專一是謂自在定意從是次第信念精進觀察護命是謂為信思惟其行是謂自恣三昧專精于道而獲神足假使修行身口心強是謂精進定意之法志專心識是謂意定欲入道義是謂察誡定意以是之緣致四神足已獲神足是謂信根身心堅固謂精進根所可思法是為意根其心專一是謂定根能分別法而知所趣是謂智慧根以是之故具足五根其信溫和是謂信力精進力意力寂意力智慧力亦復如是成就五力能及諸法則心覺意分別諸法是謂精求諸法覺意身心堅固是謂精進覺意心懷喜踊得如所欲是謂忻悅覺意身意相依信柔不亂是謂信覺意其心一寂是謂定覺意其心見滅婬怒癡垢所志如願是護覺意以是之故七覺意成設使別觀諸法之義是謂正見諸所思惟無邪之願是為正念身意堅固是為正方便心向經義是為正意其心專一是為正定身意造業是三悉淨爾乃得成八正道行此八正道中正見正念正方便計是三事屬觀其正意正定是二事則屬寂然是觀寂二如兩馬駕一車乘行若無漏心不專一法遍入三十七品之法以是具足此三十七法便解知苦如是之比即得第二無漏之心爾時思惟如今欲界五陰有苦色界無色界同然無異是謂知苦隨忍之慧則成就建第三無漏之心已得是行用見苦故除十八結已過色界超無色界順宜慧者即得第四無漏之心已獲四無漏心便度三界勤苦之瑕即自了之吾已度患無有眾惱為得度苦則自思惟苦本何由恩愛之本而生著網從久已來習此恩愛遭患于今永拔愛根則無眾惱已離恩愛欣樂可意何從而有是謂解習斷除法忍是為第五無漏之心除於欲界諸所習著則捐七結便為知拔欲界諸患是謂第六無漏之心修行自念色界之本本從何興諦觀其元從欲而起樂出恩愛可意而悅是為第七無漏之心以有此行度於色界其無色界十二諸結心隨習慧是為第八無漏之心是謂八義佛之初子爾時心念吾見三界以除苦習於欲無愛是謂安隱則樂寂滅可意甘之是為滅盡法慧之忍斯為第九無漏之心已獲此義見本滅盡於欲界除七結之縛是為第十無漏之心則自念言若不著色及無色界此謂為寂是為第十一無漏之心則除十二諸結之疑已度此患即得滅盡之慧是為第十二無漏之心爾時自念得未曾有如佛世尊解法乃爾因斯道義知欲界苦則棄捐之知從習生則離於習得至盡滅因此得入法慧道忍是為第十三無漏之心爾時以道覩於欲界則棄八結去是然後會當獲此興隆法慧是為第十四無漏之心應時心念得未曾有以是道行解於色界無色之苦而除諸習證於盡滅是為第十五無漏之心道從其志除十二結於色無色界除是結已則興道慧是為第十六無漏之心應時除盡八十八諸結當去十想結所以者何如從江河取一渧之水究竟道義如江河水其餘未除如一渧水即成道跡會至聖賢七反生天七反人間永盡苦本其修行者以是之比拔眾惱根斷生死流心則欣悅已度三塗不犯五逆離於異道遇其所知不從外道悕望榮冀眾祐之德不更終始七反之患未曾犯戒見無數明晝夜歡喜譬如有人避飢饉地至豐賤國脫嶮得安繫獄得出如病除愈心懷喜踊修行如是因安般守意則得寂滅欲求寂然習行如是於是頌曰覺了睡眠重懈怠分別身中息出時修行息入念還得是謂身息成其行眉間白毛相其明踰日光猶鵠飛空中遠近無不見其身如師子超越天帝象肩胸而廣姝願稽首佛尊臂肘平正而滿足世尊之臍如水洄髀膝𨄔腸若金柱當歸命佛而稽首其目長好如蓮華體著毛髮猶孔雀心常住止在寂然我願歸命超眾仙其修行者何謂為觀若至閑居獨處樹下察五陰本見如審諦苦空無常非身之定色痛想行識身則本無五十五事無可貪者亦無處所於是頌曰以行忍辱得法觀察五陰本所從興覩見過去來現在分別喻說五十五何謂五十五事是身如聚沫不可手捉是身如海不厭五欲是身如江歸於淵海趣老病死是身如糞明智所捐是身如沙城疾就磨滅是身如邊土多覩怨賊是身如鬼國無有將護是身如骨背肉塗血澆是身如髓筋纏而立是身如窮士淫怒癡處是身如曠野愚者為惑是身如嶮道常失善法是身如㙛冡百八愛所立是身如裂器常而穿漏是身如畫瓶中滿不淨是身如溷九孔常流是身如水瀆悉為瑕穢是身如幻以惑愚人不識正諦是身如蒜燒毒身心是身如朽屋敗壞飲食是身如大舍中多蟲種是身如孔淨穢出入是身如萎華疾至老耄是身如露不得久立是身如瘡不淨流出是身如盲不見色本是身如宅四百四病之所居止是身如注漏諸瑕穢眾垢所趣是身如篋毒蛇所處是身如空拳以欺小兒是身如塚人見恐畏是身如蛇瞋火常燃是身如癲國十八結所由是身如故殿死魅所牽是身如銅錢外現金塗皮革所裹是身如空聚六情所居是身如餓鬼常求飲食是身如野象懷老病死是身如死狗常覆蓋之是身如敵心常懷怨是身如芭蕉樹而不堅固是身如破船六十二見為之所惑是身如婬蕩舍不擇善惡是身如朽閣傾壞善想是身如喉痺穢濁在內是身無益中外有患是身如塚而無有主為婬怒癡所害是身無救常遭危敗是身無護眾病所趣是身無歸死命所逼是身如琴因絃有聲是身如鼓皮木裹覆計之本空是身如坏無有堅固是身如灰城風雨所壞歸老病死以是五十五事觀身瑕穢是身欺詐懷無反覆不信親厚哀之反捨無有親踈譬如夢幻影嚮野馬忽然化現若如怨家常恭敬之奉事供給而求可意沐浴櫛梳飲食衣被安床臥具隨所便宜牽人向窮老病死患於是頌曰常飲食此身五欲令自恣求安如親友諦省是怨仇無救無所護常懷無反復牽人至患害入生老病死人死已後皆當爛壞犬獸所食或有見燒枯骨散地因無數法當觀斯身譬如癰瘡若如箭鏃在體不拔猶若死罪都市之處察體眾惱生在終沒有所貪著名曰為色觀身為軟所遭安危名曰痛痒有所了知名曰為想心念為行分別諸趣名曰為識於是頌曰計之眼色主所觀是身獲致因本緣柔軟之等以成行以無色心察眾德譬如江河邊有潢池眾象入中澡浴飲水食噉池中青蓮芙蓉莖華則復退還其時跡現在於泥沙大小廣長有射獵人牧牛羊者擔薪負草道路行者見其足跡言大群象經過此地雖不見象但覩其跡則知群象經歷是間無想之陰痛痒行識所更為軟想行識然於是頌曰如江河邊地沙中有行足以見象遊跡如有群象過如是計細滑至于法識念多所而照現起滅之因緣如是無色眾想之念皆依倚色然後有色法譬如兩束葦相倚立於是頌曰無色多所倚有色依無色如枝著連樹名色亦如是其無色法依有色分別有色則亦無倚無色之著如先有鼓然後出聲聲之與鼓各異不同鼓不在聲聲不在鼓名色如是各異不合轉相依倚乃有所成其無色陰不得自在非己力興譬如二人一人往盲一人生跛欲詣他國盲者目冥永無所見不知所趣跛無兩足不能遊行盲者謂跛吾目無見有足能行而目甚冥不識東西卿又跛掘不能行來既有眼明見其進退行步所趣今我二人轉共相依欲詣他國跛騎盲肩則而發去非跛威力非盲之德色法如是非獨能立無色亦然展轉相依於是頌曰思惟諸法非獨成其有色法無色然在於世間轉相依譬如盲跛相騎行其名色者轉相依倚譬如鼓音如弓絃箭而相恃怙不合不別萬物如是從因緣成無有力勢不得自在悉從緣起見事乃興修行若斯而察法本知有起滅本無所有忽自然現則復滅沒無生則生無起則起皆歸無常於是頌曰五陰常屬空依倚行羸弱因緣而合成展轉相恃怙起滅無有常興衰如浮雲身心想念法如是悉則壞其修行者常以四事觀其無常一曰所生一切萬物皆歸無常二曰其所興者無有積聚三曰萬物滅盡亦不耗減四曰人物悉歸敗壞亦不盡滅以是之故不生者生不盡者盡見諸萬物當作是察起滅存亡以斯觀者無所不知悉能覩見靡所不了於是頌曰人物雖有生不積聚不滅亦不捨眾形雖沒而不滅雖終相連續皆從四因緣觀萬物如是超越度終始假使修行專自思念東西南北所有萬物皆歸無常擾動不安適起便滅莫不趣空始生已來無常之事老病死患常逐隨身作是觀者不著三處不樂四生無住五識其心不入九神所居設使更生則除三結一曰貪婬二曰犯戒三曰狐疑則成道跡趣於無為譬如流江會歸于海於是頌曰觀萬物動起念之悉當過愛欲之所縛一切皆無常欲得度世者悉捨諸欲著是名曰道跡流下無為然其修行者所觀如是自察其身則是毒蛇假引譬言若城失火中有富者為眾導師見舍燒壞甚大愁憒心自念言作何方計出中要物則退思之吾有一篋中有眾寶在某屋藏好明月珠上妙珍物而皆盛滿價數無極其餘無計心懷恐懼適欲前行畏火見燒貪於寶物不顧身命突前入火至寶藏篋邊有蚖篋爾時導師既畏盛火烟熏其目心中憒憒不自覺知不諦省察誤取蚖篋挾之走出賊隨其後追欲奪之適見賊追則而馳走賊逐不置遙咄呼言如是及卿傷害殺汝設使捨篋便有活望假令不捨命在不測導師見賊逼之欲近念失財寶又不濟命則更思之我當解篋取中要者以著懷中置餘退去爾乃安隱則開篋視唯見毒蛇乃知非寶是蛇蚖耳修行如是已逮道諦見一切形皆猶毒蛇以是之故得至于觀欲求觀者當作是察於是頌曰譬如熾火然人遽出要器反挾於蚖篋謂是珍寶物發篋見弊惡毒蚖盛滿中其時便即棄爾乃知非寶修行計如是諦觀計本無以解於四諦覩身如四蚖作是行諦觀常思念道德以逮得無為除苦乃獲安自度入脫門免他諸瑕穢是故分別說觀察無常法勇猛於善力面光如金華神足超疾風自遊所至方身德成無極調順能忍辱佛樂戒定安眾歸願稽首行步庠序無冥塵其德無底所願安佛無等倫常無著願歸命尊莫能喻佛執巧便法為弓以此降伏邪怨敵除盡塵勞眾瑕垢願歸命佛一心禮其修行者已得道跡見諸五樂皆歸無常不能盡除所以者何用見色聲香味細滑之念於是頌曰已得成就為道跡思智慧解五樂無覩愛欲界如怯馬心不著色續未斷譬如梵志子淨潔自喜詣於舍後卒污其指行語金師指污不淨以火燒之金師諫曰勿發是心有餘方便除此不淨灰土拭之以水洗之設吾火燒卿不能忍火之毒痛自觸其身更甚于前梵志子聞即懷瞋恚便罵金師莫以己心量度他人自不能忍謂人不堪吾無所欲用手有垢不敢行路畏人觸我吾儻近人而身有學三經之本及知六藝學於談語了知所應能相萬物分別其義次第章句識於三光天文地理學六十四相知人祿命貧富貴賤安處田宅曉百鳥之語預知災變覩彼他國多有怨賊欲危此土當時日災風雨失度有變星出美人青絳別于男女牛馬雞羊之相預知五穀旱澇貴賤識其星宿進止舉動別其水旱衰耗多少占有大水若所破壞見日月蝕出入之變若有懷軀別其男女曉知軍法戰鬪之事深知古今覩了五星熒惑所處十二之時晝夜百刻能曉醫道風寒熱病瘡痍少小以何療之知日月道所從由行其色所變皆為何應山崩地動星隕之怪諸宿所屬而奉天神古人學術皆能別之無不開通占彗星出當計何瑞曷因不淨著吾手指勿得停久當隨我言除其指穢也金師聞之燒鉗正赤以鑷彼指年少得熱痛不能忍掣指著口金師大笑謂年少言卿自稱譽聰明博學採古知今無不開通清淨無瑕於今云何持不淨指含著口中年少報曰不遭痛時見指不淨適遇火毒即忘指穢道跡如是本長夜習在愛欲瑕須臾之間離於情欲適見好色婬意為動所以者何諸根小制未得盡定於是頌曰已見色欲本所習雖使解義至道跡頭戴想華續聞香如江詣海志欲然道跡自念我身不宜習于婬欲如餘凡夫說情欲穢樂於無欲滅盡然熾習污露觀晝夜不捨習如是者婬怒癡尠得往來道一返還世斷勤苦原已得往還於諸愛欲無起清淨婬怒癡薄心尚未斷因有惱患譬如男子有婦端正面貌無瑕以諸瓔珞莊嚴其身夫甚愛敬雖有是色婬鬼非人也唯人血肉以為飲食有人語夫卿婦羅剎肉血為食夫不信人數數語之夫心遂疑意欲試之夜佯臥出鼾聲如眠婦謂定寐竊起出城詣於塚間夫尋逐後見婦脫衣及諸寶飾却著一面面色變惡口出長牙頭上焰燒眼赤如火甚為可畏前近死人手摑其肉口齧食之夫見如是爾乃知之非人是鬼便還其家臥於床上婦便尋還來趣夫床復臥如故其夫見婦莊嚴瓔珞面色端正爾乃親近假使念之在於塚間噉死人肉心即穢厭又懷恐怖得往還道若見外形端正殊好婬意為動設說惡露瑕穢不淨婬意為滅於是頌曰變化人身如脫鎧作婬鬼形詣塚間便噉死屍如食飯夫爾乃知是羅剎得往還道者心自念言吾於欲界三結已薄其餘尠耳逮望聖諦見愛欲之瑕多苦少安不宜習欲如凡眾庶志在情欲若如蒼蠅著於死屍吾何方便除婬怒癡令滅無餘得盡漏禪然後安隱如淨居天於是頌曰已得於往還修行一反生則見欲不可習之未永斷婬欲火雖熾不能危其心以作惡露觀增欲如羅剎譬如有人在於盛暑不能堪熱求扇自扇慕水洗浴往來如是見婬怒癡以為甚熱念求不還道於是頌曰成二吉祥道行未永除欲以得無漏禪行即梵天同其身諸有熱水冷以除之往求不還道獲此則清涼爾時修行作惡露觀永脫色欲及諸怒癡諦見五陰所從起滅滅盡為定知見如是便斷五結而無陰蓋得不還道不退還世以脫愛欲無有諸礙婬鬼之患於是頌曰以脫愛欲疾病困常惡露觀除諸患永離恐畏遠苦安成不還道等第三即獲清涼無有眾熱若覩色欲常見不淨則知瑕穢譬如遠方有估客來若當疲極二十九日冥無月光夜半來到城門復閉繞至南牆下有汪水天雨之潦也解裝住邊死屍人形鷄狗象畜蛇蟲之屬悉在水中或沈或浮百千萬蟲跳𨄈身中髮毛浮出城內掃除及漏穢水悉歸此汪於是頌曰譬如城傍有大水不可目察況飲者遠方人來值門閉眾共止住此池邊時眾人中或有遠客初未曾至於此國土不識是非疲極既渴脫衣入洗恣意飲水飽滿臥出於是頌曰其人初來詣此國入於水浴除諸熱祭祠水神飲解渴甚大疲極因臥寐明日早起天向欲曉疲解覺已見於水中惡露不淨或有捨走閉目不視或自覆鼻又欲強吐爾乃知水垢穢不淨於是頌曰已得第三道見欲樂不安入禪定無患覩欲如瑕水爾時修行樂於禪定省于愛欲如彼估客惡不淨水譬如嬰兒自取屎弄年小長大捨前所戲更樂餘事年適向老悉捨諸樂以法自樂修行已得不還之道亦復如是見諸生死五道所樂猶小兒戲也轉更精進欲脫終始不樂求生於是頌曰譬如有小兒在地弄不淨年遂向長大捨戲轉樂餘修行亦如是求獲度三界爾時遂精進具足成四道譬如遠國有眾估人從東方來止城外園時彼城中有一諂人多端無信詐作飲食華香異服往詣導師前問起居多賀遠至道路無他飢渴日久始乃奉面今與小食垂哀見受導師即納又有更啟寧可入城吾有大舍中有好殿具足細滑舍有井泉溷廁別異諸樹行列器物備有願屈威光抂德入城說此欺竟即捨之去於是頌曰有人懷諂欺見遠眾估客奉迎供導師飲食後說曰吾身有一殿高大樂巍巍其人無誠信詐語便捨去爾時城中有大長者悉聞彼人詐欺導師即自出迎謂導師言莫信彼人居止其堂穢濁澇水在其堂後屎尿惡露普流趣前以是之故不可止頓導師聞之答長者曰堂雖有臭可設方便燒香散華以除其穢於是頌曰長者懷親念故往詣導師語之斯堂邊有臭穢不淨導師聞此言則反答之曰雖臭施方便燒香散眾花爾時長者謂導師曰當復有難諸弊惡蟲皆在其中以肉血脈而為飲食假使飢者穿卿囊裏齧壞裝物導師答曰吾當給之隨其所食令不穿物於是頌曰多有弊蟲處在堂須肉血脈而為食我能供給隨所乏導師以此答長者長者報導師其堂四角有四毒蚖兇害喜諍不可近附以何方便而安此蚖導師答曰吾能曉之施藥神呪令無所犯於是頌曰有四毒蚖在其堂弊惡懷害欲相危以若干藥及神呪能除毒蚖所懷結於是長者復謂導師又有大難牆之故基如是當崩壁垣傾危不可依怙導師答曰設有此難吾不能處亦無方便令不崩危所以者何儻有危敗有失命之難於是頌曰設堂久故欲崩壞假使傾覆不可護導師則報長者曰有是恐懼吾不處彼時導師具聞說堂諸難之瑕又自目覩心即遠離不肯居之也不還如是聞世尊教審知聖諦不樂生死終始之患於是頌曰已得不還離眾苦修行則求無量安不慕生死如毛髮譬如導師不處堂解喻堂者謂人身也穢濁水者謂九瘡孔常出不淨蟲滿水者謂身中八十種蟲常食軀中肉血骨髓者也平地治牆者謂供養身給以飲食其四蚖者謂身四大地水火風堂朽故危晝夜欲崩者謂老病死其修行者晝夜方便欲免眾難其導師者謂不還道修行專精聽世尊教覩於三界皆見熾然目所察形悉歸無常不離朽敗譬如導師見大堂危於是頌曰蚖蛇而懷毒弊惡叵觸近各處在四角謂人身四大朽敗欲傾危謂身有增減常遭眾苦惱老病死窮道城中諛諂人以喻漏禪智其人入貪欲恩愛之罣礙持禁戒長者謂師無著哀常救濟修行使度眾苦難譬如大估客中有導師者佛子服甘露以得無著道師為行者講苦空非常身諦覩於三界擾動而不安當求一心至無學地諦見無著於是頌曰佛愍眾生演能濟一切苦吾察佛諸經歎說無學地其王放醉象兇害牙甚利諸龍懷毒氣皆化令調伏救護眾恐難逮得常自在十力佛無終吾禮及弟子諸天龍神奉大聖吉祥人民皆歸命悉以恭敬得度脫眾聖所宗願稽首其修行者已在學地不樂終始已無所樂不貪三界超色無色斷一切結志念根力及諸覺意見滅為寂是謂永定覩觀如是離色無色遠戲自大於是頌曰心已住學地曉了諸學意制於生死畏滅恐無所樂眾患盡無餘所見如審諦除戲及自大消癡亦如是修行自念當知今時已成羅漢得無所著諸漏永盡修潔梵行所作已辦棄捐重擔逮得己利生死則斷獲平等慧超出溝塹鋤去穢草無有穿漏成聖賢幢已度彼此於是頌曰修行住學地不動成聖道已逮得己利度苦常獲安盛熱山源竭永盡無流水奉敬離調戲是謂無所著已斷五品為人中上於是頌曰已斷於五品具足成六通蠲除諸塵勞如水浣衣垢而離生死患依度得安隱是謂為政士最上無塵埃斯謂阿羅漢得無所著應服天衣處于神宮遊居紫殿飲食自然百種音樂常以樂之歡喜踊躍便從坐起口宣揚言今者吾身為十力子逮得是者天上世間一切眾祐其奉敬者增益天種損阿須倫於是頌曰巍巍四德成六通忍辱之慧求最上順於佛教致究竟是故講說無學地方便勝眾苦永脫諸恩愛已離生死惱滅盡於塵勞如日出除雲尊離諸愛冥歸命佛聖道無痛長安隱已度諸入界如人出牢獄譬如紫磨金在火而無損至定泥洹寂未曾愛於身佛以逮甘露吾願稽首禮其修行者住於有餘泥洹之界畢故不造不復受身而心專一未曾放逸在諸色聲香味細滑離一切著無復取捨窮盡苦根於是頌曰已得度無為永都無所欲立於有餘地畢故不造新不在色聲香諸味細滑斷譬之若蓮花不著于塵水諸根為已定不隨諸入惑如金不雜鐵永與生死別無有因緣著爾乃長安隱是謂閑居行滅盡勤苦根譬如燒鐵令其正赤以鎚鍛之其上垢除稍稍還冷不知其火熱之所湊也修行如是設至無餘泥洹之界而滅度者漸漸免苦是故此經名曰修行於是頌曰若如以鎚鍛燒鐵火焰忽出便復滅其修行法亦如是以得滅度不知處譬如天雨而有泡其泡適壞不知處設有行者得滅度永不可知其所湊諸天神仙龍人民不見度者何所至其修行者非常空聰明智慧得滅度假令行者以獲斯計于甘露莫踰是爾乃覺了長安隱已得滅度令無餘其佛世尊說是喻如鎚鍛鐵火炎出以漸向於滅度者永不可知神所趣已得滅度道平等解如是佛智慧明者其神安不動已濟諸瑕穢生死自大離獲致彼無欲清淨淡如淵其有奉行是道地教漸得解脫至於無為於是頌曰其求無為欲滅度永離濁亂逮甘露當講說斯修行經從佛之教冥獲炬其有說此經假使有聽者佛當示其路常安無窮極學如是者便得究竟修行道地心如虛空五通自然不懼終始永若燈滅巍巍佛德尊威神不可量道法隨時化度脫諸十方覩見生死瑕為現法橋梁毀呰終始苦嗟嘆于泥洹分別弟子快而順示厥行稍稍而開導乃至于大安若有修行見終始患地獄之毒畜生之惱餓鬼之苦人中憂憒天上無常不可堪矣展轉周旋譬如車輪生老病死飢渴寒暑恩愛之別怨咎集會愁惻之痛叵具說言從累劫來與父母違兄弟離闊妻子之乖涕泣流淚超于四海飲親之乳踰于五江四瀆之流或父哭子或子哭父或兄哭弟或弟哭兄或夫哭妻或妻哭夫顛倒上下不可經紀種勤苦根愚癡之元修行見然皆患厭之但欲免斯生死之病晝夜精進不捨道義求於無為自見宿命從無量劫往反生死設積身骨過須彌山其髓塗地可遍天下三千世界計死若周其血流墮多於古今天下普雨修行自察如是之厄千萬劫說猶不可竟故棄捨家除髮去鬚專精求道不慕世榮若如明者不貪屍形於是頌曰修行見終始地獄之苦惱畜生餓鬼厄天下世間別生死之展轉譬如于車輪父子兄弟乖妻息子離慼涕哭淚流下超于四海水飲親之乳湩踰於五江河修行故捨家專精為道法不慕時俗榮如明者捨毒修行自念我身或來不可稱限不自覺知合會離別憂欝之痛譬如劇醉不可了之枉說趣語自為審諦恩愛之著譬如膠漆不能自濟則行精進遠俗近道譬如有人遠遊他國賈作求利至彼未久興大疾病死亡者眾十不遺一死屍狼藉臭處叵言既無良醫又無好藥可以療之其人恐怖悔詣彼國設不來者不遭此難夙夜反側愁不可言設我病瘳一還本國無有還時其人適遇得一大醫飲藥鍼炙疾稍稍愈氣力強健即反本土與家相見自陳值厄困不可言從令以後終不敢行不至彼土一衣一食何所求耶唯欲自寧安知餘人也後念若聞彼土之名戰慄惶懅不欲出舍而守其身弟子如是見五道苦婬怒癡病生死無息夙夜專精坐禪念道得世尊教諮嗟泥洹毀呰終始是為良醫飲之好藥疾則除者謂佛法經去三毒也死屍狼藉者謂五陰六衰悔至其國者自惟念言從累劫來周旋生死恩愛之著猶心多端不見苦諦習盡道諦已得道證畏苦厭身早般泥洹不能還教固在然熾須佛世尊示本無一乃當進前得不退轉進却自由於是頌曰譬如有人遠行賈至於彼國遭疾病眾人死亡十遺一死屍狼藉無藏者心自悔恨至其國吾何不遇值此殃則得良醫療其疾便還本土難復行畏生死患亦如是覩於五道周旋苦自責本咎不覺道終始辛苦甚憂惱一心精進求泥洹欲度世間諸怖驚惡終始困猶死屍專志而向無為城修行恐畏或當命盡不得度脫還歸三塗難得拔出不當懈怠計有吾我如世凡人與三寶乖窈窈冥冥譬如昔者有眾賈人遠行治生更歷曠野無人之處行道疲極便眠睡臥亦不持時不嚴兵仗大賊卒至而無覺者不施弓矢為賊所害中有力者便走得脫飢困歸家更復設計求強猛伴復順故道行賈求利每冥息寐持時行夜嚴正弓箭賊見如是不敢前格知之難當便自退去窈窈冥冥者謂為癡網因癡致行而生識著名色六入更樂痛愛受身生老病死愁憂啼哭痛不可意行治生者謂修行也疲極臥寐者謂不曉了非常苦空非身也無行夜者謂不思惟深經之義也兵仗不嚴者不遵大慈大悲之慧趣欲自救不念眾生也賊來見危者謂坐禪思不入空靜而為五陰六衰所迷墮四顛倒非常謂常苦謂有樂非身謂有身空謂有實命盡生天福󰩰還世不離三塗也強者力走得脫歸家者謂得羅漢也即求強伴更治生者謂至泥洹知羅漢限不至究竟見佛受教更發大意為菩薩也與眾為伴相隨行者謂六度無極諸等行也兵仗嚴正持時行夜者謂大慈大悲分別空行不著不斷也賊退還者謂不起法忍無罣礙慧覩三界空不畏生死一切四魔皆為之伏也於是頌曰修行恐命盡或入三惡道不復計吾我歸命於三寶猶昔有賈人遠行求財利睡眠而臥寐為惡賊所害中有強健者盡力走得脫歸家說遭厄今乃得安耳已得羅漢道乃自知為限不能入生死以泥洹為礙更合強猛伴嚴兵時行夜賊見不敢前便退歸本土在於無為界知泥洹為限則發菩薩意行大慈大悲分別深空行不著無所斷周旋度生死無有三界難修行奉法入四等心無大慈悲譬如小龍能雨一縣而不周遍雖為人民潤不足言羅漢行道四等如是若如海龍普雨天下無所不潤菩薩大人大慈大悲普及眾生無所不濟佛天中天見心如是便為現限莫踰泥洹稍稍進之至于大道知本迷惑喻有一人而有三子父少小養至令長大衣食醫藥未曾令乏父轉年長氣力衰微謂諸子言汝輩不孝生長活汝使成為人吾既年老不欲供養報乳育恩反逼我身求財衣食何緣爾乎當告縣官治殺汝等子聞父教即懷恐怖歸命於父我輩兄弟愚癡所致不識義理不顧父母恩養之德愛重望深不自察非今聞嚴教即當奉命遵修孝道超凡他人夙夜匪懈無辱我先時彼諸子各行治生入海採珍得諸七寶供給父母至孝巍巍唯念二親不自顧身獲大光珠名曰照明即往奉父父見明珠頭白更黑齒落更生為大長者遠近歸仰是謂父慈子則為孝也為弟子行無有大慈父有三子者謂心意識也養長子者謂婬怒愚癡著於三界也衣食之者謂五陰六衰十二因緣縛也子長續求供養者謂諸情欲不知厭足也父恐欲詣縣官告者謂覺非常欲斷六入子受其教奉行孝道者謂歸命佛三子更孝順者布施奉戒智慧之元也入海得七寶者至七覺意成羅漢道也遂至孝者知弟子限至泥洹界更發大意為菩薩道得照明珠父更少者現在定意見十方佛無所罣礙也於是頌曰昔者有一人而生有三子養育令長大故求父衣食父告於三子吾又年老極汝當供養父既大索吾力告言汝向官榜笞以五毒子聞父之命則奉行孝道入海求七寶供奉于尊父又得照明珠父則更年少三子心意識情欲不知足父訶更孝順謂施戒道慧遵於七覺意成羅漢泥洹受佛大深教更發菩薩心道德甚巍巍覩見十方佛不礙四大身猶空無所拘譬如昔者而有一鼈從海出遊至於岸邊有一大狐追之欲危其命鼈覺狐來藏頭四足覆於甲下狐住待之設出頭足我當摶食鼈急不動狐極捨去鼈還詣於大神龍王說其本末求為龍王身乃無所畏能制五陰不為魔嬈得泥洹道得為龍者入菩薩道不畏四魔救濟眾生於是頌曰如鼈縮頭足不畏羅漢然得飛為龍神菩薩亦如是譬如有人遠行求財涉於寒暑謂得大利或處遇賊亡失其業又有明人自於本土造方便計利入無量供給四方積功累德計無常苦行空非身觀外萬物成敗之事或得禪定成羅漢道更從發意求為菩薩或有達者知四大空無有內外行大慈悲加哀十方雖有所度為無所度道無遠近解慧為上得平等覺無去來今若如虛空於是頌曰如人遠賈作弟子亦如是積功觀惡露察萬物非常菩薩如明人求利不遠遊無生死泥洹得成平等覺其修行者恐畏生死惡三界難畏苦厭身不了本無趣欲越患不念眾生譬如軍壞諸羸劣人唯欲自救不濟危厄有此心者佛則為說除三毒之惱泥洹為快離冥就明譬如導師將大賈人遠涉道路於大曠野斷無水草賈人呼嗟謂塗悠悠安能所至永為窮矣時彼導師聰明博學亦有道術知於賈人心之所念厭患涉路則於中道化作一國城邑人民土地豐樂五穀平賤賈人大喜轉共議言一何快乎本謂彌久何時脫難到于人間適有此念便至此城當復何懼時眾賈人便住彼土快相娛樂飲食自恣從意休息如欲厭之城郭則沒不見國土賈人皆怪何故如此也導師答曰卿等患厭謂道懸曠永無達矣吾故化城國土人民使得休息見汝厭之故則沒之佛言如是弟子之行畏終始苦謂生死惱懼三界患早欲滅度故為示之羅漢易得誘進使前度於生死而盡三垢得無為道自以為達成就具足臨滅度時佛則住前現于大道是未為通發無上正真之道也得無所從生法忍至一切智乃為達耳譬如有國遭於三厄何等為三一曰盜賊二曰穀貴三曰疾病眾人流散走到他國久後國安或有往還者或有恐怖三難之患永不可反佛言國者謂三界也遭三厄者謂三毒垢也捨詣他國謂羅漢也國安還者謂菩薩以得無所從生法忍一切深慧還入三世度一切也遭於三厄而不還者羅漢以得無為懼三難處而不能還度脫眾生也於是頌曰譬如眾賈人行於大曠野疲極恐不達導師化城郭眾人住休息安止有日月知其心厭已便沒不復現佛世尊如是見畏生死難便為現無為使度三界苦臨般泥洹時為示大道化令逮無從生廣濟於一切又譬如大國卒遭三厄患各散詣他國國安還不還畏生死之難是謂為弟子還國不以恐菩薩化十方權慧方便化皆令得其所譬如大船師往返無休息佛世尊如是法身來往返周旋於一切如日光普現其從緣覺而不自了既發無上正真道不與善友而受真法專自反行假使奉教六度無極而皆有想欲得尊號三十二相八十種好威神尊重不了善權佛現色身反謂有身便墮緣覺如有男子欲見大海遊到陂池及眾江河於彼求寶而獲水精小明月珠自以逮得金剛尊光從菩薩心而還退者不曉如來無出入法空而無形道無三世去來今也而謂見空以為定矣而不了知適空之行適度三界不能進前上不及佛復踰弟子中道而止譬如有人欲見天帝而覩邊王則謂是帝欲學正覺意有齊限不解深慧還墮緣覺亦如是也若有斯心佛便導示緣覺之法譬如長者年又老極其子眾多有大殿舍柱久故腐中心火興諸子放逸淫於五樂不覺此災父時念言此舍久故柱心火然轉恐柱摧壞殿鎮之當奈之何欲作方便誘化使出令免火難父則於外作諸伎樂使人呼諸子各當賜汝象馬車乘摩尼之珠諸子遙聞伎樂之聲又被父命悉馳出舍往詣父所父則各賜諸子寶車好乘等而不偏諸子白曰向者尊父呼我等出各賜異珍今者何故所賜一等長者告曰吾殿久故柱中心腐而內生火吾恐柱摧鎮殺汝等故作伎樂呼汝輩出吾心乃安皆是我子等愛念之故悉與之珍寶車乘佛言其故殿舍謂三界也柱腐欲壞者謂三毒之患周旋生死柱內火然謂眾想念也長者謂如來也諸子放逸謂著三界欲也作伎樂者謂佛說罪福呼諸子出各賜與者現三道教也諸子悉出父等與寶者為現大乘無有三道臨滅度時乃了之耳於是頌曰譬如有長者諸子甚眾多五樂自迷惑著於故殿舍柱腐而欲壞中心而生火父恐殿舍崩鎮殺其諸子因作眾伎樂出子等賞賜佛世尊如是從緣覺意成臨滅度之時佛則往其前為現一法教大乘等無異修行發意欲求大道不了本無著佛色身三十二相八十種好人中之尊譬如有人聞四方帝號轉輪王主四天下而有七寶諸子千人力皆勇猛城廣且長東西四百有八十里南北二百八十里也中有大殿方四十里四寶床座人民熾盛五穀豐熟快樂無極伎樂之音有十二部夫人婇女八萬四千諸國治王八萬四千象馬車乘其數亦然王有四德何謂四德長者梵志凡庶小民皆敬聖帝如子奉父王愛念之猶母哀子王所教化則受奉行遠近歸命如人仰天依地得活復有四德無寒無熱初不飢渴生未曾病本祐所致其人聞之欲往見帝慕其聖教便發進行於道疲勞見一異道則順入中覩一大城人民熾盛樹木流水樂不可言謂是城郭為聖帝邦便止其土又斯雖樂鬼神之處其人不覺也時有天王名曰休息即覩其人為解說之此非聖帝處也是鬼神國也轉輪聖王威德巍巍爾乃欣然親近奉從若有發意學菩薩道不了深義不分別空世間無佛出入閑居處於樹下觀察萬物非常苦空身不久立不解本無以得緣覺自以為成臨般泥洹佛在前住為現大法深妙之教十二因緣本無有根也曉本末空無去來今大慈大悲不見三界無泥洹想乃成正真度脫一切也於是頌曰譬如有人求聖王及見一城謂是邦諸小國王憶轉輪在中娛樂謂大通休息天王往見之則為解說此鬼土非為大帝轉輪王爾乃驚怖自知非便發往詣大帝邦見威神德大巍巍吾冥不解久迷惑則奉聖王常侍從欲學大道不了了還墮緣覺亦如是然後受佛深微行乃至無上正真道光光佛威德其德濟眾生等心加一切除三毒之名永脫生死苦道因智慧成清淨如日光徹照三界冥其修行者因自思惟人在生死譬如車輪反覆上下而不離地終始若斯往返之患不離三界皆是本癡不了本無謂有四大猗之為諦復如有人見師化幻而謂是人不知化成愚人如是貪著吾我計有身命不曉其體地水火風譬如有人遠出欲遊行詣他國素聞道難常懷懼心畏於盜賊四向望候遙見諸塢眾石草木謂有大賊數千百騎當奈之何各走馳散不知所湊中有導師呼語眾人勿得便捨至劇難處而無水漿或值窮厄不濟身命或困乏極爾乃來還往返既久加復疲勞悉失財物當何依怙裸匱飢凍反當求恃而從豪富歸命舉假且自安心共相率化遣人探候設無賊者徑可進前假使有來堅志共戰當令走壞所以者何一人欲死十人不當十人欲死百人不當百人欲死千人不當千人欲死萬人不當萬人欲死天下縱橫眾人受教不復馳散皆住嚴待遣人探竊唯見草木瓦石之屬永無盜賊眾人忻歡爾乃進前皆謂導師天下無雙智慧明達誠非世有舉動進止輒從其命不敢違失菩薩大人修行如是為一切導解三界空一切如化五陰猶幻不惡生死而滅其身開化十方為示正路嗟嘆菩薩深遠無侶周旋三界度脫生死弟子既小志常懷懼趣欲滅身不及一切又不究竟當復還退從發意始明人因此聞菩薩教皆發無上正真道意也於是頌曰菩薩大士為修行了一切空身如化因緣合成得是體坐心不正追逐邪譬如賈人遠遊行遙見樹木謂是賊心各懷懅而馳散導師解之心乃安菩薩如是解本無為一切師廣說法示弟子等大道深如日光出無浮雲菩薩學道稍稍漸前至無極慧因六度無極分別空行積功累德無央數劫乃得佛道譬如有人少小仕進始為困貧轉得大富求為丞尉遂成令長進二千石稍到州牧四征公卿大臣轉至帝王轉輪聖王天帝梵尊為菩薩道次第學者亦譬如是稍稍發意布施持戒忍辱精進一心智慧縛制六情除去三毒陰衰之蓋向空無想無願之法至不退轉近成具事一生補處猶如磨鏡洗治平鐵稍稍令細遂復發明稍稍習行六度無極積功累德不可計劫自致得佛開度十方於是頌曰如人少仕進至尉及令長二千石州牧四征至公卿大王并轉輪日月天帝釋菩薩亦如是稍稍積功德奉六度無極行是得至佛開化十方人悉令至大安菩薩學定專精一心稍去眾垢進化其志譬如有人欲行入海日月行前而往不退雖遭飢寒未曾動移不計遠近勤勞之厄行不休息遂至海邊合人上船入海採寶雖知三難不以為懅到大龍王所居之宮從求如意上妙明珠欲給窮乏龍王與之言施一切勿得愛惜眾人蒙光而不耗減其人得珠蒙恩忽還以至一國無不得安菩薩如是等心行道欲濟眾生慈悲喜護一心念佛其所在方專精向之未曾懈廢七日十日三月一載不為俗想一心向佛并化眾生乘摩訶衍無極之教見十方佛受教得定三昧不動為一切講譬如從龍王得如意珠廣及眾人譬如有人而聞天上有好玉女端正姝好意欲往見無有神足夙夜思想臥起不忘積有年歲未曾他念便於夢中得往見之坐起進止菩薩如是一心思惟向某方佛積年不息得三昧定行不偽懈累劫不厭自致得佛菩薩行道大慈大悲哀加一切昔有一人其目不明不見日光心中憂悒雖有日明我眼盲冥不能覩也當奈之何求得神師飲之甘露內病即除其眼精徹得覩日光察八方上下及諸人民初發大意六入五陰三毒未除不能得見十方諸佛從成就菩薩受法深教行四等心解三界空便得三昧見十方佛從定意起救濟眾生譬如珍寶著水精上如以其器受於瑠璃瑠璃之色令器同像菩薩如是一心念佛無有他志即得定意見十方佛因佛威神本德所致見佛世尊於是頌曰譬如有人行入海未曾懈癈乃至耳合人乘船至龍王從求大寶如意珠以施一切莫不蒙菩薩如是行四恩大慈大悲行大道一心精進三昧門如人聞天有玉女夙夜思惟夢得見菩薩如是等精進見十方佛無不遍又如目冥思日光良醫治之眼即明菩薩如是專向佛未曾休息不退轉如以珍寶著水精展相光耀無不照菩薩如是三昧定從佛受教遍教化菩薩積功累德欲度一切視之如父視之如母視之如子視之如身等而無異為五道人勤苦無量不以為劇雖歷五道生死之患地獄之苦餓鬼之毒畜生之惱天上世間終始之厄心不迴動行大慈悲四恩無厭救濟十方免眾想念譬如彼月初生之時若小羊角日日稍大遂至成滿光明普照眾星獨輝次第學道為菩薩法布施持戒忍辱精進一心智慧經無數劫勤苦之行身心相應言行相副念十方人若如父母無有親踈譬如種樹稍稍生芽後生莖節枝葉華實漸行如是從初發意便喜向佛以獲悅心休息惡道成就六度無極之法入善方便不起法忍一切佛慧則轉法輪示現滅度分布大法後生蒙恩猶如有人欲立大屋先平其地漸興根基稍累其牆令至高大以材木覆梁柱牢堅以瓦瓦之塗治仰泥作悉成了而污灑之白壁赤柱儼然巍巍然後請會親族門室善友鄉黨無不周遍飲食作樂無不欣歡菩薩如是積行無量不以勤苦而有厭懈覩彼眾生展轉五道終始周旋如磨不定發大慈悲無蓋之慧欲救一切猶若如空無所不覆道德以成現處三界示於色身三十二相八十種好令眾見悅為十方人而師子吼一切聞聲莫不歸伏各從本心成三乘行於是頌曰初發意菩薩慈念諸十方如父母子身等心無希望漸漸發行迹如樹芽至莖枝葉節華實種者功不唐菩薩亦如是稍稍奉行道功德以成滿平等最吉祥猶若起大屋平地始基牆累之令高大覆蓋正圓方請會親鄉黨飲食作樂倡菩薩救眾生度脫以道光何謂超行適發道意至不退轉無所從生具足成就至阿惟顏俱行菩薩何緣獨爾解三界空五陰無處四諦無根緣想而生十二之因以癡為元觀察癡元亦無處所有所著求則名之癡慧者了無譬如幻師還觀化人不見有人菩薩如是省三處空猶如野馬夢幻芭蕉深山之嚮但可有名而不可見昔有一人自於夢中見有國中多諸人民王大嚴急群臣奉事不敢失意五穀平賤衣被綵色倡伎娛樂其人覩之欣然為觀往見國王王便立之以為大臣賜與官職僕從田宅七寶踊躍無量又自見身復入地獄餓鬼之中化為驢身在輩中鳴忽然上天七寶宮殿玉女相娛從夢便覺不覩所獲則自解了五道如夢一切本無而不可得分別此慧則不退轉至無處所權慧具足明學大道觀心如幻五陰六入若如群臣色聲香味細滑之法五道所有皆如彼人所夢覺也見無所見亦無夢想是謂超越至無極慧不緣次第於是頌曰人身及五陰觀之無處所四諦十二緣一切悉如化如其夜夢見一國大快樂為王作大臣伎樂而豪富入地獄餓鬼為驢輩中鳴天上七寶殿相娛寤不見慧者觀三界五陰悉如夢以了無處所逮得不起忍道法無遠近猶空無所處心空解本無忽如日大光當爾時之慧無得無所失道無去來今覺乃本無一何謂超行人本一故用不解之便起吾我適著便縛以縛求脫不著無縛何誰求脫譬如五事而住虛空雲霧塵煙灰不能為彼虛空作垢心本如空五陰之毒喻如五事不蔽心本曉了無形慧無罣礙入深法忍不以次第譬如有人曾為凡人家既困乏行詣佛所遂檀越食發一好心我身宿罪不能布施今得貧厄衣不蔽形食不充口又不作福因佛求食我設有財廣施供佛及諸聖眾給足窮乏爾時世尊及與聖眾各自罷去乞士自責吾本薄祐不能興德獲斯困匱思惟是已臥蔭樹下日已差中餘蔭皆移所臥樹下其影不轉體諸垢坌悉為除去自然有威時國王崩當得賢人以為君主募一國中無不周遍獨見乞士有超異德樹蔭覆之若如大蓋往啟群臣詠其威德人民咸喜嚴駕奉迎立為國王以得帝王普興德化供佛眾聖人在生死五道之苦五陰六入十二因緣聞佛深法本無之慧大慈大悲加於一切雖欲度人不見有人度無所度不見吾我三界如響一切無我等猶虛空則超入慧不退轉法無所從生阿惟顏事名之有德亦無所獲譬如日出眾冥皆索還成平等無所適莫不見有縛亦無所脫譬如金山自然無作曉求金者輒如得之不以為難人本清淨而無垢穢覺了此慧便入道門而無罣礙猶空自淨無有淨者於是頌曰如人久困貧乞食從眾聖便自還剋責吾宿積罪冥便發恭敬意慈念于眾生若得為帝王給施於萬姓則臥於樹下其影蔭彼形使者啟群臣悉往而奉迎立之為國王事佛及眾聖菩薩亦如是超越解本淨德高為巍巍度脫諸群生五事不污空心淨如寶英救濟五道厄使除終始冥如月十五日星中而獨明昔有一人欲往見佛知為云何身形何像所說何趣阿難遙見前白佛言此遠來者為是何人佛言阿難未曾有人其人徑前欲得覩佛而不見之佛身忽然永不在座人自思惟故來覲佛而不見之察念何謂便自解了世尊法身本無有形用吾我人而現此身譬如深山人呼響應因對有聲法身無處何緣欲見適思此已便逮無所從生阿惟顏了無內外普等若空超入正覺於是頌曰昔有人發意欲見佛世尊其尊何等類說法義云何阿難問何人佛言未曾有尊身忽不現怪之何所湊便自解了慧佛身無所遊空體慧住道示現無不周道法如嚮應等心無怨讐解義若斯者如空莫不覆發意菩薩欲救一切觀四大身因緣合成若如幻化譬如假物則非我所有亦非他人猶如合材機關木人因對動搖愚者覩之謂為是人慧明察之合木無人一切三界皆空如是色痛想行識十二因本無有往返若水中影無有形名如是行者超入法城於是頌曰初發意菩薩解四大本空視生死泥洹一切覩皆同譬如借他物當還所取供不計吾我人除去諸曚曚不見心意識道明越海江三界如幻化菩薩受諷誦五道猶野馬眾惡悉佛種勸化諸未解法身不轉動或有慧人自然發意如來之行不因言說而至正覺如日大光一時普遍解空義者無道俗觀等如虛寂永不可名譬如曠野污埿之中無有下種自然有生青蓮芙蓉莖華菩薩如是在恩愛中三界之難忽然慧解不見生死不住泥洹教化一切令至大安於是頌曰於是發意為菩薩分別空義解本末以入道法無所乏智慧具足神通達猶如蓮華生污泥發如來意成菩薩開化一切眾生類等住法門為正覺華生泥中清淨好四種之色喻四等超越次第阿惟顏勇猛力伏首楞嚴菩薩修道譬如飛鳥飛行空中無所觸礙以空為地不畏於空菩薩如是發意之頃便入道慧善權方便不以為乏心等如空無所住止不離生死不樂泥洹俱不增減譬如五種綵色各異皆因草木草木根生悉因從地地下有水水下有風風因空立如是計本悉無所有若如浮雲忽有氣來況無所至菩薩如是解三界空喻之如風無所住止計有吾我便有三處不見有我安計有彼不明無冥無淨不淨便入本無亦無出入譬如昔者有一小蟲心懷金剛住於海邊閻浮大樹高四千里樹則震動不能自安樹神問之卿何以故震動不安樹報之曰蟲住我上所以不安神又問曰金翅大鳥立於仁上何故不動小蟲處上而獨戰慄樹報之曰此蟲雖小腹懷金剛吾不能勝是故搖動其小蟲者謂發意菩薩也其大樹者謂三界也樹動不安者謂發意菩薩超至深慧達阿惟顏三千大千世界為六反震動其金翅鳥住上不搖謂諸弟子四道雖成無所能感也於是頌曰譬如小鳥住大樹戰慄不安五枝散菩薩大士亦如是超行成就動三千其心堅固如金剛度脫一切生死患弟子猶如金翅鳥處在三界無所感菩薩解慧入深微妙不從次第猶如有人卒立為帝凡夫之士曉了本無心等如空而無處所至阿惟顏昔者虛空忽有藥樹枝葉普覆八隅上下其氣照下諸毒草木惡氣悉除長育天下諸有好人大小悉安地高為平卑者則高天下太平無有溪谷及與山陵七寶自然雨墮甘露人民大小莫不以歡吾本有福以離眾患出入行步無所畏難無有惡獸盜賊之苦藥樹自然蒙者皆安風雨時節五穀豐熟面色和悅衣食化至無有眾惱猶如大樹忽然生空普照天下若有凡夫在生死中卒解深慧至真本無而無罣礙氣照天下者謂彼菩薩放大光明以成為佛除一切人婬怒癡垢也長育令安謂使四輩奉行道義也令高下平者使五道人皆獲平等慧七寶自然者謂七覺意也雨甘露者謂講菩薩法也人民安隱五穀豐滋謂終始斷逮五神通遂至大義阿惟顏住於是頌曰如人卒立為國王菩薩大士亦如是曉了深慧至無極得成佛道度十方猶如虛空生大樹根株枝葉四分布照於八隅上下方地高下平五穀滋人在生死凡夫身忽解深法惠流布令十方人度三塗等心一切雨甘露
如是我聞一時世尊在王舍城鷲峯山中與大苾芻眾四萬二千人俱菩薩八萬四千皆是已得神通妙智諸大菩薩摩訶薩眾悉從他方諸佛剎中來此集會已得忍不退轉一生補處獲諸總持及三摩地具無礙辯能善超度無邊佛剎善於十方無邊一切諸佛剎中建立示現以神通智遊戲自在降伏眾魔制諸異論了知一切眾生心意所行復以勝智善別他根解入一切波羅蜜多理教法門具善巧方便到於究竟最上彼岸為一切佛共所稱讚於無量無邊百千俱胝那庾多劫中積集畢竟菩提道行其心平等如地水火風緣虛空無邊善修慈觀如理相應所起一切住著障礙悉能超越獲那羅延妙好身相具金剛堅固不壞之身能師子吼宣演法音善於一切大眾會中得勝無畏有大光明映蔽日月已得諸法如其所說三世平等以決定智善說最上甚深法要深入一切緣生法門遠離斷常二種邊見於禪定解脫三摩地三摩鉢底若入若起而悉能知功德智慧名聞十方任持最上正法寶王能使不斷三寶聖種如是等積集無量福智勝行其名曰寶上菩薩月幢菩薩清涼幢菩薩光幢菩薩吉祥光菩薩吉祥峯菩薩吉祥密菩薩那羅延天菩薩龍喜菩薩龍上菩薩龍樹菩薩持妙色菩薩高天菩薩德光王菩薩光明手菩薩常舉手菩薩常下手菩薩寶印手菩薩寶手菩薩普光菩薩星王菩薩金剛手菩薩金剛慧菩薩金剛大慧菩薩金剛步菩薩不動跡步菩薩三界跡步菩薩無邊步菩薩無邊慧菩薩精妙慧菩薩堅固慧菩薩天慧菩薩炎熾慧菩薩最勝慧菩薩增長慧菩薩常慘菩薩常喜菩薩喜根菩薩滅惡趣菩薩除蓋障菩薩自相持無垢光菩薩勇猛精進菩薩慧積菩薩常觀察菩薩觀自在菩薩得大勢菩薩高峯菩薩虛空藏菩薩不瞬菩薩無悕望菩薩寶上菩薩寶思惟菩薩善思惟菩薩善思義菩薩決定義菩薩總持自在王菩薩持地菩薩莊嚴王菩薩剎土莊嚴菩薩寶積菩薩祕密巖菩薩帝釋天菩薩水天菩薩梵網菩薩明網菩薩天冠菩薩妙臂菩薩妙眼菩薩香象菩薩象中香象菩薩師子幢菩薩成義慧菩薩海慧菩薩善調御菩薩寂慧菩薩慈氏菩薩妙吉祥童真菩薩如是等八萬四千諸大菩薩摩訶薩眾及此三千大千世界梵王帝釋護世天等并餘大威德諸天王眾或龍王眾夜叉王眾阿修羅王眾迦樓羅王眾緊那羅王眾摩睺羅伽王眾乾闥婆王眾如是等眾悉來集會所謂阿那婆達多龍王娑伽羅龍王嚩嚕拏龍王摩那斯龍王得叉迦龍王金色龍王無邊色龍王蘇尸摩龍王是等龍王與多百千諸龍眷屬來此集會親近世尊瞻禮聽法復次阿修羅王眾所謂羅睺阿修羅王毘摩質多羅阿修羅王妙臂阿修羅王娑羅阿修羅王多羅阿修羅王淨戒阿修羅王大笑阿修羅王廣腹阿修羅王盡邊阿修羅王是等阿修羅王與多百千諸阿修羅眷屬來此集會親近世尊瞻禮聽法爾時摩伽陀國主阿闍世王與宮嬪眷屬來此會中親近世尊瞻禮聽法并餘四眾苾芻苾芻尼優婆塞優婆夷等皆來集會復有地居諸天欲色界天淨居天等諸天子眾亦悉來會親近世尊瞻禮聽法爾時世尊處大會中有無數百千天人大眾恭敬圍遶聽受說法佛告大眾我有正法名普攝諸菩薩摩訶薩最上勝行清淨妙門此能圓滿一切行故謂若菩薩修布施行即能成熟一切有情若諸菩薩修持戒行即得一切勝願圓滿若諸菩薩修忍辱行即得一切相好具足若諸菩薩修精進行即能圓滿一切佛法若諸菩薩修禪定行能令一切調伏其心若諸菩薩修智慧行即能斷除一切煩惱若諸菩薩修說法行即能成就無礙辯才若諸菩薩修勝福行即能長養一切有情若諸菩薩修妙智行即能成就無礙之智若諸菩薩修奢摩他行即能令彼心業調暢若諸菩薩修妙觀行即能遠離一切分別若諸菩薩修於慈行即得一切心無障礙若諸菩薩修於悲行即得身心俱無懈倦若諸菩薩修於喜行即能遊戲法喜園苑若諸菩薩修於捨行即能斷除違順二法若諸菩薩修聽法行即能斷除一切障累若諸菩薩修出離行即能捐棄一切取著若諸菩薩修住阿蘭若行即得所作善法皆無壞失若諸菩薩修於念行即能獲得諸總持門若諸菩薩修於慧行即獲勝慧善別諸法若諸菩薩修於住行即得一切無能勝心若諸菩薩修趣向行即能隨知一切義趣若諸菩薩修四念處行即能伺察身受心法若諸菩薩修四正斷行即能斷除諸不善法圓滿一切善法若諸菩薩修四神足行即得身心清淨輕安若諸菩薩修五根行即能善知自他根性若諸菩薩修五力行即得不為一切煩惱之所屈伏若諸菩薩修七覺支行即於諸法如實覺了若諸菩薩修八正道行即能超越一切邪道若諸菩薩修四諦行即能成就無動轉法若諸菩薩修四無礙解行即能斷除一切有情疑惑之心若諸菩薩修歸趣行即得自在之智若諸菩薩修善知識行即能積集一切功德若諸菩薩修意樂行即與一切世間不相違背若諸菩薩修深心行即得一切所向最勝若諸菩薩修相應行即能勤勇救拔出離若諸菩薩修住僧坊行即得隨所聞法而無壞失若諸菩薩修四攝法行即能攝受一切有情若諸菩薩修攝受正法之行即能不斷三寶聖種若諸菩薩善修迴向之行即能嚴淨佛土若諸菩薩修善巧方便之行即能圓滿一切智智世尊如是宣說普攝諸菩薩摩訶薩最上勝行清淨妙門廣大正法當佛世尊說是法時金剛手大祕密主菩薩摩訶薩現威神力侍佛之右是時金剛手菩薩摩訶薩前白佛言希有世尊如來善說普攝諸菩薩摩訶薩最上勝行清淨妙門廣大正法世尊如我解佛所說義趣如我所得諸菩薩摩訶薩一切勝行皆從福智二行中出當知隨入福智二行何以故諸菩薩修福行故能令一切有情離諸障礙若修智行能為一切有情善說法要令生喜悅世尊是故諸菩薩摩訶薩福行智行二應和合何以故菩薩修福行故即能圓滿善巧方便波羅蜜多修智行故即能圓滿般若波羅蜜多故此二行即是菩薩二種聖道普攝一切道行菩薩住是道者即能降伏難降伏者諸業魔眾菩薩已能超出諸惡魔道不退轉於阿耨多羅三藐三菩提即此不退轉菩薩能善開明諸佛如來甚深祕密使不隱覆爾時會中寂慧菩薩摩訶薩前白金剛手大祕密主菩薩摩訶薩言大祕密主汝常近侍諸佛如來汝能樂說如來所有祕密之法願為發起此非聲聞緣覺所入境界況餘凡夫如是言已時金剛手大祕密主菩薩摩訶薩默然而住爾時寂慧菩薩知是事已前白佛言惟願世尊勅金剛手大祕密主菩薩摩訶薩為此眾會發明如來祕密之法令諸菩薩摩訶薩眾聞已歡喜廣大積集菩提分法成就如來祕密之法如理而行爾時世尊告金剛手大祕密主菩薩摩訶薩言我今勸請於汝汝應善為此會大眾宣說菩薩祕密如來祕密真實之法此會大眾而悉樂聞時金剛手大祕密主菩薩承佛聖旨前白佛言世尊如佛教勅我今宣說菩薩祕密如來祕密真實之法然此會中若有少能悟入之者皆是世尊威神建立譬如夜中冥暗所覆燈光發明普能照現一切色像今此眾會亦復如是於菩薩祕密如來祕密真實法中若有聞已少悟入者當知皆是如來威神之所建立爾時金剛手大祕密主菩薩摩訶薩告寂慧菩薩摩訶薩言善男子今此眾會於菩薩祕密如來祕密真實法中若能聞已不驚怖者斯為甚善時寂慧菩薩摩訶薩普告在會諸大眾言諸仁者如佛所說有其四種不可思議何等為四一者業不可思議二者龍不可思議三者定不可思議四者佛不可思議仁者當知於此四中唯佛如來不可思議最上第一所有諸佛阿耨多羅三藐三菩提法由此四種不可思議共所成立是故汝諸仁者於諸菩薩不思議法如來不思議法聞已不驚不怖不生畏怯應生最上廣大清淨喜悅之心是時寂慧菩薩以佛威神加持力故能知此會一切大眾悉於諸佛菩薩祕密法中信樂聽受即時廣大散布天花雨集于膝普伸供養爾時金剛手大祕密主菩薩摩訶薩告寂慧菩薩摩訶薩言汝應諦聽我今且說菩薩祕密真實之法寂慧當知今我世尊昔於然燈如來法中居菩薩位從彼佛所得授阿耨多羅三藐三菩提記從是以來我常隨逐釋迦菩薩而是菩薩所有身業曾無異作亦不見有邪曲之相語無異作亦不曾聞虛妄之言心無異作亦不曾知愛著之失隨其身業現威儀相但為成熟一切有情不自稱譽由彼菩薩身威儀相無其邊際乃至一切有情諸威儀事悉入菩薩威儀相中而菩薩不假勤力亦無發悟安然而住所謂應以禪定可度者諸有情類即現禪定而為化度應以鼓樂絃歌可度者即現鼓樂絃歌而為化度應以童男身可度者即現其身而為化度應以童女身可度者即現其身而為化度應以男子身可度者即現其身而為化度應以女人身可度者即現其身而為化度應以少年身可度者即現其身而為化度應以中年身可度者即現其身而為化度應以老年身可度者即現其身而為化度應以卑劣身可度者即現其身而為化度應以屠膾身可度者即現其身而為化度應以瘖瘂身可度者即現其身而為化度應以盲聾身可度者即現其身而為化度應以三惡趣相及人趣身可度者即皆現之而為化度應以天身可度者即現其身而為化度應以龍及夜叉乾闥婆阿修羅迦樓羅緊那羅摩睺羅伽等身可度者即皆現之而為化度應以帝釋身可度者即現其身而為化度應以梵王身可度者即現其身而為化度應以護世身可度者即現其身而為化度應以轉輪王身可度者即現其身而為化度應以苾芻苾芻尼優婆塞優婆夷身可度者即皆現之而為化度應以聲聞身可度者即現其身而為化度應以緣覺身可度者即現其身而為化度應以菩薩身可度者即現其身而為化度應以如來身可度者即現其身而為化度非可現者謂除無色復次寂慧所有一切有情色相威儀即於菩薩色相威儀中住而菩薩曾無發悟亦無分別以彼菩薩無所分別平等捨心即隨其身現身威儀然菩薩身法爾不動以不動故現起身業雖身離相而亦不壞菩薩身清淨已發現光明普照地獄一切有情令得安樂又復菩薩普為一切有情不惜身命若諸有情各各來求菩薩身肉而噉食者菩薩悉現其前斷肉授之乃至骨血精髓而悉隨與寂慧當知菩薩隨諸有情須身肉等而悉與者由彼菩薩知身無量即能隨知法界無量無量即無盡身無盡門即是緣生無盡法門菩薩隨所現身但為成熟一切有情若或有人貪染心者愛著殊妙端嚴色相菩薩即於其前為現端嚴女人之相隨彼男子染愛之心悉如其意時彼女人以染著故形容枯悴即趣命終根門敗壞臭穢不淨時彼男子以無智故厭惡而去即其女人死滅之身自然出聲為說法要令彼男子心生開悟不退轉於阿耨多羅三藐三菩提心復次寂慧菩薩於此三千大千世界現廣大身或寶蓋中或現指端乃至劫火洞然炎熾能以手指而悉覆之而菩薩身都無所壞又復能現身相普為諸佛世尊作供養事積妙華蓋如須彌量復聚寶花高若山峯悉以供養諸佛如來又復以此三千大千世界為一大器滿貯香油等須彌山布其燈炷然以燈明廣大熾盛為諸如來作供養事又復積以殑伽沙等數量廣大燈明普遍熾盛供養如來又復菩薩以所著衣覆自肢體灌注酥油用然燈明普為如來作供養事其燈熾盛有大光明廣大照耀殑伽沙等諸佛剎土彼彼有情互得觀見菩薩所現神通化事如是見已無量無數有情悉發阿耨多羅三藐三菩提心其中所有憍慢貢高諸有情類菩薩即現大力那羅延身或金剛手菩薩可畏之相彼等有情見已驚怖即向菩薩折伏其心歸命頂禮求哀聽法又復菩薩於大國城及諸棄屍林中見彼無數百千有情普遍充滿而是菩薩以廣大身現死滅相令彼先墮畜生趣中諸有情類畜報盡者取其菩薩所滅身肉而噉食之食已命終皆得生天由是因故乃至最後入於涅槃是故當知菩薩摩訶薩宿昔願力得清淨已能於長夜酬其宿願作利益事願令有情臨命終時食我身肉得生天界由此因緣乃至最後入於涅槃令諸有情成就所思成就所求成就願力寂慧當知菩薩摩訶薩有如是等殊勝行願我念往昔過去世中此閻浮提周匝四方有八萬四千廣大國城復多百千聚落縣邑百千俱胝那庾多人民居止彼時國城有大災難疾疫劫起其中人民生種種病謂於身分若生若熟疾狀各異或瘡癤癬癩或風癀痰等大小病者散遍充滿求多千種精妙醫師用以妙藥而悉不能治療彼等一切病苦彼諸人民病無療故無所救護無所歸向震發大聲哀泣而言誰能為我息除病苦或天龍夜叉乾闥婆等或人非人有能為我息除病者我當罄捨一切財寶悉以奉之我即如其教令荷彼深恩寂慧當知世尊釋迦如來當彼時中為帝釋天主其名妙眼於其天中以淨天眼過於人眼悉能觀見彼諸人眾受多病苦復以清淨天耳遍聞一切人眾哀泣之聲其見聞已起悲愍心即自思惟我今應為此諸人民無依止無救護無歸向者作其依止救護歸向作是念已即時帝釋天主於此閻浮提中有一大城名曰善作其去不遠即自變身為男子相名曰善寂處虛空中普為開發閻浮提中一切人民說伽陀曰善作大城此不遠中有男子名善寂取彼身肉噉食之悉能息除一切病勿應驚怖懷怯懼隨意歡喜取身肉此為妙藥救人民是中無害無瞋恚時彼國城聚落縣邑染疾苦者一切人眾聞彼空中伽陀聲已即時俱詣善作大城善寂人所到已各各斷取其肉食之治病雖彼彼取之而身肉無盡是時善寂復為人眾說伽陀曰我若當得佛菩提此真實法我無盡由真實故我此身願取其肉亦無盡是時普遍四方染疾苦者一切人眾於彼善寂人所各各隨意斷取身肉而善寂身安然如故亦無增減續續斷已旋旋復生時彼國城一切人眾食是肉者彼彼所有一切病苦皆得除解無病快樂悉無憂惱如是次第閻浮提中一切人眾咸息諸病悉獲輕安是時一切人民男子女人童男童女皆自惟忖彼善寂男子能為我等息除諸病令我無病身得輕安我等今時持以何物用為供養由是多人共集一處同詣善寂人所到已各各合掌恭信異口同音說伽陀曰汝善依止善救護汝為醫王復妙藥隨汝教令我病除我何所作伸供養是時善寂男子隱所變相還復帝釋之身普為一切人眾說伽陀曰金銀財寶及飲食我悉不為此等事但為救護諸有情十善業道令圓滿菩提願行堅固修為諸有情利樂因互相起發慈愛心生長一切利益事聞已應發菩提心復起最上大慈意普令積集勝妙因十善業道皆清淨復次寂慧爾時帝釋天主說伽陀已復彼天宮時閻浮提男子女人童男童女一切人眾莫知其數中無一人墮惡趣者彼彼命終皆於善趣三十三天眾同分生生彼天已帝釋天主即為說法示教利喜悉令不退轉於阿耨多羅三藐三菩提心其中有情或復遠塵離垢得法眼淨復次寂慧是故當知菩薩身密所作身業得清淨已棄一身命能為成熟無量無數一切有情畢竟令得阿耨多羅三藐三菩提果復次金剛手大祕密主菩薩摩訶薩告寂慧菩薩摩訶薩言寂慧當知菩薩身者是不破壞堅固真實不生滅身若諸有情應以有壞之身可化度者即現其身而為化度若諸有情應以無壞之身可化度者即現其身而為化度於一切種類悉不破壞火不能燒刀不能斷是身堅固真實不壞金剛所成是故寂慧菩薩所現身相但為成熟一切有情作利樂事而是菩薩無所思惟亦無分別是身是相知身離相故即得法離相亦非身離相與一切法離相有二差別若相即身離相彼相即法離相如是離相能隨入故即自身離相與一切有情身離相二俱平等何以故由自身離相一切有情身離相故即入一切法界離相以法界離相故即入法離相然於是中而實無有少法可得謂以自身真如即入一切有情身真如一切有情身真如即入自身真如又復自身真如即入一切法真如以入一切法真如故即入一切佛真如又以自身真如故即入過去未來現在真如亦非過去真如與彼未來現在真如有所違背所有過去未來現在真如即是蘊處界真如蘊處界真如即是清淨真如染淨真如即是生死涅槃真如生死涅槃真如即是無造作真如無造作真如即是一切造作真如善男子所說真如即是實性實性即是如性是無異性無種類性無生性無諍論性無執取性謂以真如無法可取故說真如是無取法由彼真如無所取故即如是取於諸取中菩薩示現有所取法亦非真如有取有作以無取故即無諍論無諍論故於諸色中現有所取然彼真如亦無所動是故以其如實之智伺察如來真實之身以觀如來身平等故即當伺察自身真如取要言之審觀一切身非身性畢竟不生知一切身皆是緣生法所成故如是知已乃能悟入彼法身門入是法身門故即成法身非蘊處界身即彼法身廣大增勝如實觀想從是現身為諸有情作利樂事乃至一切見聞覺知悉為有情成利樂故寂慧當知譬如世間耆婆醫王積集一切勝上之藥精妙和合成女人相妙色端嚴而可樂見如其所應安立施作若來若去行住坐臥分別事相亦非分別非離分別諸有病者若國王大臣若長者居士來詣耆婆醫王妙藥所成女人之所相與和合其和合已一切病苦皆得息除無病輕安而獲快樂寂慧汝且觀是耆婆醫王以善巧智能為世間息除諸病餘諸醫師無是智力菩薩所有法身增勝亦復如是若能如理真實觀者而彼一切男子女人童男童女為貪瞋癡燒然其身若能如實觀法身者即能息除一切煩惱心得輕安身離燒然是故當知菩薩宿昔願力清淨菩薩法身廣大增勝如實而觀即是菩薩身密清淨寂慧當知菩薩法身非飲食力而能成故亦非段食可能資養菩薩了知如是相已即為悲愍一切有情現受飲食雖有所取而無著相亦非護惜其身故有所取於所取中而彼法身無增無減是故當知菩薩法身不生不滅亦無所起於中示現生滅起作但為成熟諸有情故滅即無滅亦無造作於一切法應如是知諸有生者即和合義於一切法應如是知又復應知彼一切法生即無生如來身者即是法身即是法食即是法力是法歸趣如來身者即虛空身無等等身三界一切最勝上身一切如來通達身無喻無比清淨無垢無染污身自性明亮身自性不生身自性無起身離心意識身幻焰水月自性身空無相無願所成身十方最勝如虛空廣大身一切有情平等身無邊無際身無種類無分別身無毀無異身於住無住得不動身無色自性身無受想行識自性身非地界所成身非水火風界所成身非種非和合種非大種所成身非種類法一切世間無比身非眼所生非耳依止非鼻所知非舌了別非身和合非意所成等身非心所轉非意識所轉亦非無轉亦非隨轉善男子由如是故應當如實觀如來身而是菩薩於如來身住平等性得清淨已行菩薩行乃至三千大千世界或四大洲或閻浮提一切王城聚落郡邑菩薩於一切處普為現身然於是中亦無所現亦無對礙又復菩薩能於十方現諸魔身於有現中現無對礙於無現中現無對礙由如是故無見無聞無覺無知諸有所現但為成熟一切有情菩薩於其身念處中亦無增減菩薩雖復知身無常知身是苦知身無我然為有情示現其身作利樂事菩薩知身法爾寂靜為有情故起分別身作諸利樂菩薩又復了知因緣能成其身然於彼彼因緣法中如實而觀亦無作者亦無受者又復能觀是身無知如草木瓦礫菩薩身業雖已清淨然為有情示現其身寂慧當知釋迦菩薩始從然燈佛所發菩提心身語心業皆悉清淨且身業者具有無量無邊功德假使過于殑伽沙數等劫或如來說或我所說菩薩所有身密身業廣大清淨不可窮盡復次金剛手大祕密主菩薩摩訶薩告寂慧菩薩摩訶薩言善男子云何名為菩薩語密語業清淨寂慧當知隨諸菩薩所起之處即彼菩薩本生隨其菩薩本生即入菩薩音聲所有一切有情音聲語言諸語言道言詞詮曉總集一切往返事相微細伺察苦樂等言悉入菩薩音聲中住都無障礙無著智見一切隨轉乃至蚊蟲蠅蝶微細音聲菩薩悉能詮表令諸有情得聞菩薩音聲之者身心輕安隨彼所聞如其詮表悉從菩薩口門而出此中如是說伽陀曰隨諸有情無邊際即彼種類亦無量於百劫中說無邊此不思議何能說我以譬喻如義言說大士法亦無失無增無減若虛空起廣大心而開演復次寂慧菩薩於其梵王所有一切種類音聲帝釋所有種類音聲護世天王種類音聲天龍夜叉乾闥婆阿修羅迦樓羅緊那羅摩睺羅伽等種類音聲乃至一切有情種類音聲菩薩悉以音聲隨入復次伽陀曰菩薩梵音歡喜說超勝梵王彼音聲所說相應行慈悲喜捨四法皆和合帝釋歌詠悅意聲菩薩音聲能隱覆隨彼所出妙歌音如應分別諸法義緊那羅眾妙音聲菩薩音聲悉超勝貪火熾然令息除如彼所言生愛樂欲界諸天悅意聲諸天歌詠聲各異法義隨順如理宣令彼一切生歡喜貪瞋癡慢及憍諂疑惑等類諸有情聞其菩薩如義聲悉能止息貪瞋等所有色界諸天眾聞最上人音聲已一切咸生歡喜心願求菩提生善趣摩睺羅伽乾闥婆龍等諸妙音樂聲聞功德海所宣言一切廣大生歡喜種種方處無邊聲人中此閻浮提等隨聞菩薩妙音聲聞已一切得解脫地居空居諸天界菩薩音聲悉隨入如其種類所入聲宣說決定真實法迦陵頻伽拘枳羅鵝鴈鸚鵡并鶖鷺孔雀共命拘那羅吉祥鳥及鴛鴦等師子虎豹熊麞鹿象馬犀牛猫犬猪此等走獸及飛禽音聲隨入皆歡喜一切四足及二足多足無足等有情菩薩隨入眾音聲警悟如應生愛畏三千世界諸有情上中下品眾差別三塗及彼人天中菩薩言音普隨入是中菩薩無分別無執無縛無思想住無散亂等引心所作隨應現諸相清淨有情所求願音聲詮表俱胝剎過殑伽沙數亦然是心無持無發悟三千界中諸魔眾咸聞菩薩廣大聲聞已驚怖速歸心合掌恭信而頂禮常好諍論諸有情增上慢心不歸信由聞大士清淨言合掌恭信而頂禮聾瘂及彼無舌者謇吃破壞諸有情由其菩薩美妙言即時能聞能言說煩惱燒然復逼迫造罪惡作百種具由聞菩薩善淨言心得清涼息諸惡有情若聞無常聲佛法僧聲即得聞施戒忍法亦復然精進定慧悉聞聽所有一切功德海多俱胝劫說不盡音聲無邊智無邊悉住佛聲而無斷復次寂慧當知菩薩摩訶薩語言音聲之中無愛著語無猛惡語無癡亂語無染污語無縛解語無高下語無麁澁語無惡戾語無缺漏語無堅硬語無違順語無退失語無隨惡語無相違語無隨染語無不定語無躁動語無貢高語無忿恚語無非時語無雜欲語無隨方喜愛語無思慕語無極緩語無極速語無壞諸根語無壞音聲語無破壞心語無邪曲語無劣弱語無隱覆語無衰朽語無向背語無深險語無不出離語無不愍念語無害他語無自他離間語無出入語無執取語無不清淨語無不如理語無不忍語無雜亂語無誣謗語無非法語無高勝語無卑下語無過時語無時分差失語無虛說語無邪說語無希求利養語無不歸攝語無癡瞢語無癡疑語無不可愛語無訐露語無輕慢語無自分高彊語無他分離散語無自讚功能語無破他功能語無譏誚語無折伏他語無非所作語無所作相違語無破壞祕密語無不防護語無輕慢智者語無毀謗賢聖語無稱美語無讚譽語無顯發他人過失語無如箭射激語無說他非語無不救拔語無增上慢所說語無罪業語無不饒益語寂慧當知菩薩所出語言音聲皆是神通智力福行果報之所成立善種隨轉相續不斷凡所言說皆悉成就菩薩一時或於樹下行住坐臥若有人來詣菩薩所作是問言汝知此樹有幾多葉是時菩薩不觀其樹不數其葉應聲答言此樹具有若干數葉如其菩薩所出之言即彼樹葉更無增減又復有人問殑伽河有幾許沙為幾百邪幾千幾百千幾俱胝幾阿庾多幾儞庾多幾兢羯羅幾頻婆羅幾尾播舍幾阿閦婆幾無量幾阿僧祇幾阿哩誐拏幾嚩訶幾龍力幾不可數是時菩薩不觀其河不數其沙應聲答言此河具有若干數沙如其菩薩所出之言即彼河沙更無增減亦同如來智所知數菩薩所言如實無妄不假天龍夜叉乾闥婆阿修羅迦樓羅緊那羅摩睺羅伽等并聲聞緣覺眾共作證唯佛如來所可證知寂慧如是等緣而悉應知復次寂慧我念過去久遠世中有一仙人其名妙愛有婆羅門名曰黑相彼時有一尼拘陀大樹其名賢善有多枝葉周匝垂廕縱廣可及一俱盧舍時妙愛仙人居其樹側以神通力經七日中審細觀矚數其樹葉於後一時彼黑相婆羅門入城乞食經遊至彼樹下飯食已訖即詣妙愛仙人居所到已歡喜互以美言而相慰問多種談論咸生適悅時仙人言大婆羅門汝必應知於人世中可能有人於此尼拘陀大樹審細觀知枝葉數不婆羅門言尊者世亦有人仙人復言為何人邪婆羅門言即汝尊者應為我說仙人答言大婆羅門汝為我說時婆羅門不觀其樹不數其葉應聲即為說伽陀曰八千那庾多數量俱胝復有九十二六十阿閦婆應知十六齊等其枝數又復三十那庾多九十六數兢羯羅尾播舍量有十三此等皆為彼葉數其樹所有枝及葉如前數量無增減我隨智力如實言疑者自數應無失是時妙愛仙人聞是說已深生驚異說伽陀曰汝婆羅門神通智以真實語而善說賢善尼拘陀樹王所有枝葉如實知汝亦不曾觀其樹而復不曾算其數即彼枝葉數難量能以智心而解入仙人說伽陀已又復問言大婆羅門如汝所說為自智力而能知邪為諸賢聖助汝說邪婆羅門答言尊者汝今善聽我以人中之智如實而說虛空可破斯言無妄復次金剛手大祕密主菩薩摩訶薩告寂慧菩薩摩訶薩言汝今當知彼時妙愛仙人者即今大智舍利子是黑相婆羅門者即今世尊釋迦師子是由如是故菩薩所有語功德海即能安住真實功德如理法義寂慧此等是名菩薩語密語業清淨其中若有少解入者我說彼為最上慧人復次金剛手大祕密主菩薩摩訶薩告寂慧菩薩摩訶薩言云何名為菩薩心密心業清淨寂慧當知菩薩諸所作業皆智所作非慢所作悉是不滅神通妙智以神通智遊戲示現一切事業神通建立廣大勢力之所成辦而彼神通智相即能成立一切行相又彼神通妙慧即能觀見一切諸法又神通智即無盡相於一切處悉能隨順又神通智即能隨現一切色相於彼彼色而悉遍故又神通智即能隨入彼一切聲於前後際音聲平等故又神通智普能觀察諸有情心以心自性伺察可見故又神通智善能思念無邊劫事以前後際無所斷故又神通智能知一切種類之法悉是解脫智行相故又神通智於漏盡法順時所求於彼時分不過越故又神通智即是出世間聖決擇分故又神通智聲聞緣覺而悉不能徹其源底又神通智即甚深義悉能降伏諸魔外道又神通智能至菩提道場現證一切最上佛法又神通智悉能隨順轉妙法輪又神通智善作調伏諸有情事又神通智得大灌頂於一切法而能自在寂慧此即是為菩薩心密心業清淨心清淨故彼即無染潔白明亮離諸煩惱能善調伏善作諸業善入禪定解脫三摩地三摩鉢底亦不畢竟墮於一切盡無生法隨念即生亦復不為欲界所動不由縛生不由縛滅不由縛起所以者何謂能解脫一切分別解脫一切雜染繫縛解脫顛倒執取依止即彼解脫生即彼解脫滅即彼解脫起雖復有生而無所生如是即能圓具大乘一切佛法然彼佛法若於十方審諦伺求悉無所得亦非無得以一切佛法無得非無得故即能隨得彼一切法一切佛法是故於一切法一切佛法中無法非無法何以故以一切法審諦伺求悉無所得亦非無得若於諸法如實伺求悉無所得非無得時即無有法而可算數謂一切法已能出過算數量故若能了知彼一切法平等性者是中無法亦非無法而可取著此即諸法無取著義若或領解是義即大無義若無領解彼即無義亦非無義以現前安立無義可見故若或有慧可了知者即為障礙彼無礙慧若或於慧無障礙故是即無著若無著即無住若無住即無盡若無盡即無勤亦無墮若無勤墮即無非我若無非我即亦無我若無我即無取若無取即無諍若無諍即無論即彼無論此說是為沙門之法即沙門法譬若虛空本來平等以虛空平等故非欲界繫非色界繫非無色界繫由如是故於一切處悉無所繫以無繫故無形顯色及諸相狀無色相故即能隨順覺了若能如是隨覺了故即能一切差別分別寂慧菩薩言云何名為隨順覺了復何名為差別分別金剛手菩薩言無有少法而可得者此名隨順覺了以覺了故即是差別分別是故法中作此二說寂慧當知此等名為菩薩心密心業清淨復次金剛手大祕密主菩薩摩訶薩告寂慧菩薩摩訶薩言善男子菩薩心密者謂修慈行即知無我若修悲行即無眾生若修喜行即無壽者若修捨行即無有人若修布施行即心調伏若修持戒行即心寂靜若修忍辱行即心無盡相若修精進行即心離相若修禪定行即心安定若修慧行即心無伺察若修四念處行即心無念亦無作意若修四正斷行即心正平等若修四神足行即心無戲論若修信根即心無著若修精進根即心無發悟若修念根即得自然智心若修定根即得平等性智心若修慧根即得無根本心若修五力即得心無屈伏若修七覺支即得慧分別心若修八正道即得無所修心若修奢摩他即得寂止心若修毘鉢舍那即得無所觀心若修四聖諦即得畢竟無了知心若修佛作意即得無作意心若修法作意即得法界平等心若修僧作意即得無住心若修成熟有情行即得本來清淨心若修攝受正法行即得法界無差別心若修嚴淨佛土行即得虛空平等心若修無生法忍行即得無所得心若修不退轉地行即得無轉而轉心若修成就諸相行即得無相心若修莊嚴菩提果即得三界圓滿心若修降伏諸魔行即得普攝一切有情心若修趣向菩提行即得法界自性隨覺了心若修轉法輪行即得無轉非無轉心若修大涅槃行即得隨觀生死自性心寂慧當知此等皆是得忍菩薩心祕密法心業清淨若彼菩薩如是清淨已即得一切有情心亦清淨而是菩薩乃能隨入諸有情心即彼一切有情之心皆從大菩提心光明中出譬如虛空於一切處住隨入一切處菩薩心者亦復如是於一切處住隨入一切處金剛手大祕密主菩薩摩訶薩如是宣說菩薩所有身語心密不思議正法時會中有七萬二千天及人發阿耨多羅三藐三菩提心三萬二千菩薩得無生法忍八萬四千人遠塵離垢得法眼淨八千苾芻不受諸法漏盡意解得心解脫時此三千大千世界六種震動有大光明普遍照耀虛空自然雨眾天華復於空中有百千種殊妙音樂不鼓自鳴其音樂中出如是言若諸有情已得授記位者方乃得聞此金剛手大祕密主菩薩摩訶薩所說正法於中聞已受持讀誦如理修行廣為他人隨應宣說永不忘失大菩提心當知彼人非少善根而能成就已於廣多佛世尊所深植善本勤修一切最勝福行當為一切有情作大饒益爾時世尊告寂慧菩薩摩訶薩言善男子汝聞空中多種鼓樂妙音聲不寂慧菩薩白佛言世尊我初已聞此是何等殊妙音聲願佛為說佛言寂慧汝今當知有菩薩摩訶薩名震吼音聲從大雲世界雲音王如來所來此娑婆世界瞻禮於我親近供養及欲聽受金剛手菩薩宣說正法亦復樂見十方來會諸大菩薩摩訶薩眾是彼震吼音聲菩薩隱自身相住虛空中雨眾妙華鼓勝音樂供養於我其樂音中出如是聲世尊如來於大會中非久宣說廣大正法發是言已即時震吼音聲菩薩摩訶薩從空而下入佛會中頭面禮足右繞七匝住於佛前而白佛言大雲世界雲音王如來問訊世尊少病少惱起居輕利氣力安不彼佛如來又作是說金剛手大祕密主菩薩摩訶薩有大方便善說正法是佛威神之所建立乃能如是通達一切無量佛法爾時世尊告震吼音聲菩薩摩訶薩言善哉善男子汝善來此大眾會中樂聽金剛手大祕密主菩薩摩訶薩宣說如來祕密不思議法汝當於此諦聽諦受爾時會中諸菩薩眾咸起是念此金剛手大祕密主菩薩摩訶薩往昔於何佛世尊所親近聽受深種善根復修何等廣大誓願乃能如是具大辯才善說諸法爾時世尊知諸菩薩心疑念已即告寂慧菩薩言善男子我念過去世中經阿僧祇劫復過阿僧祇數無量無邊不可思議劫前有劫名善現世界名莊嚴有佛出世號無邊功德寶眾莊嚴王如來應供正遍知明行足善逝世間解無上士調御丈夫天人師佛世尊寂慧當知彼莊嚴世界廣大妙好安隱豐樂人民熾盛地平如掌無諸砂礫荊棘雜穢草木樹林青欝可愛復有名華軟草覆地青潤妙好如孔雀項右旋喜相有色有香令人適悅下足于地隨減四指舉足還復隨起四指無極寒熱溫涼調適軟美清風令人愛樂其地莊嚴如吠瑠璃彼時人民色相嚴好少貪瞋癡及餘煩惱人有孝愛復具勢力聞說善言能自開曉而彼世尊無邊功德寶眾莊嚴王如來法中有十二那庾多諸聲聞眾三十二俱胝諸菩薩眾彼時人壽三十六俱胝歲於中有人趣命終者寂慧當知而彼善現劫中莊嚴世界處于中四大洲一一四大洲其量廣闊八萬四千由旬每一由旬中有千國城郡邑聚落周匝圍繞彼莊嚴世界中有大國城名極清淨而彼國城分量廣闊北六十四由旬南四十由旬東西亦然有十千園苑而為嚴飾國城之內復有十千州城縣邑彼極清淨國城之中有大轉輪聖王名曰持國七寶具足為四大洲主於先佛所深植善根福德威光王中最勝不退轉於阿耨多羅三藐三菩提心寂慧而彼持國轉輪聖王所居國城縱廣正等十六由旬廣大殊妙有七重牆七寶所成其上復有七重樓閣七重寶網垂諸寶鈴牆內周匝有四大園一名眾花二名德喜三名孔雀喜四名時分快樂是諸園中各有大池一名歡喜二名喜上三名香上四名順流其池縱廣半由旬量悉以眾寶砌其階級閻浮檀金而為其底金沙布地八功德水充滿其中有寶蓮華彌覆其內鵝鴈鴛鴦眾鳥游泳又彼持國轉輪聖王有其七萬宮嬪婇女皆悉相好端嚴殊妙而為女寶以用給侍是諸宮嬪皆悉已發阿耨多羅三藐三菩提心王有千子色相端嚴勇猛無畏能伏他軍人各具其二十八種大丈夫相以為嚴飾深心淨信於阿耨多羅三藐三菩提法寂慧時彼世尊無邊功德寶眾莊嚴王如來居極清淨大國城中彼持國轉輪聖王與諸大臣婆羅門長者乃至一切人民咸悉恭敬尊重供養其王淨信彼無邊功德寶眾莊嚴王如來及苾芻眾滿一俱胝歲承事供養廣持悅意種種飲食珍妙衣服乃至一切受用等物悉以奉上又諸苾芻眾各以三園用獻遊止寂慧彼轉輪王有諸太子心各清淨曾無放逸親近彼佛勇聞正法不以欲樂而為染著由不放逸其心寂定聽正法故是諸太子不久之間得五神通即時各各踊身空中猶如鵝王飛騰自在從園至園從此城邑至彼城邑乃至遍遊四大洲界隨行空中說伽陀曰諸佛出世得何利總聚人間利復深仁者聽法淨信心經百劫中極難得今此人中仙出世宣說正法寂靜道我今近彼善逝尊由聞法故生善趣聞正法已破惡趣聞正法已善趣生由聞法故煩惱除心得清涼最上樂空中說是伽陀時此大地中六震動天人空中出妙聲大雨眾華生悅意若人得見佛大師彼功德說不能盡應當頂禮二足尊合掌諦誠而恭信彼佛能知人心意如其所應為說法聞法三十六俱胝人皆住勝菩提道復有三百俱胝人獲得最上淨法眼一切皆生厭離心歸佛出家依正教又四俱胝那庾多人受淨戒作佛事聽法供養佛世尊作已各還於本處彼諸太子說伽陀已同為其父持國轉輪聖王作供養事擇以龍堅妙栴檀香造作樓閣廣大殊麗妙好嚴飾縱廣正等十由旬量四方四隅分量齊等樓觀門徑悉以龍堅妙栴檀香製作圓具如天宮殿其龍堅香半兩價直過於閻浮檀金價而彼樓閣巧施工力妙好嚴成是時持國轉輪聖王欲詣世尊無邊功德寶眾莊嚴王如來所瞻禮親近聽受正法時王諸子并宮嬪眷屬侍從父王即入栴檀大樓閣中其王處于蓮華莊嚴師子座上太子宮嬪臣佐人民咸皆尊重以一切種花鬘塗香上妙衣服寶幢幡蓋微妙音樂廣伸供養復以寶網垂覆樓閣眾共執擎而將前進即時騰踊在虛空中猶如鵝王自在而行前至佛所徐徐以彼樓閣安置地已持國轉輪聖王并太子宮嬪從樓閣中安庠而下前詣佛所頭面著地禮佛雙足并苾芻眾各敬禮已右繞七匝還住佛前合掌諦誠聽受正法時彼世尊無邊功德寶眾莊嚴王如來知彼持國轉輪聖王來佛會中樂欲聽法佛即如應為說妙法示教利喜佛言大王汝今當知有四種法若如理修行者即能安住大乘趣向勝道所有善法而無壞失何等為四大王一者信法能向勝道復何名信謂有信故而能隨順諸賢聖種所不應作而悉不作二者尊重能向勝道以尊重故於諸聖者所說妙法而能聽受諦受法故耳無外聽三者無慢能向勝道以無慢故即能於彼一切賢聖恭信頂禮四者精進能向勝道以精進故若身若心悉得輕安所作善法皆能成辦大王此等四法若如理修行者即能安住大乘趣向勝道復次大王有四種法若圓滿者即能安住大乘成就不放逸行心無流散何等為四一者戒護諸根二者觀欲過失三者攝受一切作無常想四者於法決定為勝命根大王如是四法若圓滿者即能安住大乘成就不放逸行心無流散大王有四種法王者修行若具足者說名仁王何等為四一者常不棄捨大菩提心二者以菩提法教示他人三者以諸善根迴向菩提四者於佛世尊大威德力若見聞已亦復於彼一切天人聲聞緣覺所有威力生歡喜心然即唯求佛大威力大王如是四法王者修行若具足者說名仁王是故大王應當常修不放逸行信心清淨忻慕正法起樂法欲勤求正法常當遊戲正法園苑不著境界所以者何大王當知欲無厭足彼所足者是謂聖慧又復大王壽量微少命不久停往趣他世罪業可怖由是應知常當親近供養恭敬諸佛如來以此善根應於四處而用迴向何等為四一者迴向無盡果報二者迴向無盡法門三者迴向無盡妙智四者迴向無盡辯才大王復有四法一者身清淨故能成慧行二者語清淨故能成聞行三者心清淨故能成戒行四者慧清淨故能成智行復有四法一者方便圓滿故能成熟有情二者慧圓滿故能降伏諸魔三者願圓滿故即如說能行四者值遇佛故即得一切佛法圓滿時彼持國轉輪聖王於彼佛所得聞正法示教利喜生歡喜心適悅慶快持以無價真珠妙寶及王者所有一切受用悉以獻佛而為供養乃至盡壽修諸梵行奉持五戒是時王諸宮嬪於彼佛所聞正法已心大適悅踊躍歡喜各以身所著衣及莊嚴具覆於佛上乃至盡壽修諸梵行奉持五戒悉發阿耨多羅三藐三菩提心時持國轉輪聖王快得善利增益法財已與諸宮嬪眷屬各各至誠頂禮佛足及苾芻眾亦悉禮敬繞七匝已即時入於大樓閣中踊昇虛空自在而行還極清淨大國城中復次持國轉輪聖王於後一時擇月圓日嚴駕出遊眾花大園而為翫賞鼓吹清音奏妙歌樂恣其所樂嬉戲遊從是時有二最上宮女一名無毀二名無比同詣歡喜池中清淨澡沐出已衣覆處于蓮花師子之座是二宮女即於座中各有一童子自然化生跏趺而坐童子端嚴色妙無比相好圓具人所樂觀於剎那間即各踊身住於虛空是時空中有賢聖言此二童子一名法思一名法慧故此二名由斯而立彼法思童子於其無毀宮女坐中化生彼法慧童子於其無比宮女坐中化生時二童子在虛空中亦加趺坐異口同音說伽陀曰仁者我今得善利所謂發生菩提心既發心已遇世尊起清淨心而信禮大海深廣難徹底生死輪轉無休息有情廣渡生死流彼菩提心不捨離有世界名無毀身有世尊名時分王我從彼來求法門樂見牟尼功德聚我時各各加趺坐分從二母坐中生我父持國大聖王故來合掌伸敬禮願父伺察聽我說阿庾多劫善得法乃至圓成大菩提所得於中不棄捨一切唯佛出世難父母難得居法位法中善友剎那逢清淨妙寶隨意現欲及精進不放逸出家得利具正知勤修利益心調柔慚愧多聞具善戒慈悲調寂為有情普令獲得深法忍精進勤力無著心成熟攝受諸群品心離相故得調暢於其身命不顧惜思惟正法如救然願獲諸佛勝功德父王最上難得者我所稱讚最上法我從彼佛剎中來還歸彼佛本因處我等已住菩薩位普能攝受諸善法剎那獲得五神通隨念隨觀意能曉時彼持國轉輪聖王與宮嬪眷屬并二童子智者菩薩以神通力處虛空中同詣世尊無邊功德寶眾莊嚴王如來會中到已各各頂禮佛足一切眾會普伸尊敬是時彼佛觀二童子是真佛子樂欲聽受菩提道法佛知其意即為宣說甚深正法佛言善男子當知諸法從緣所生中無主宰亦無作者知內是空外無所行諸法皆空虛假無實於見於作應悉清淨猶如虛空而無所取彼佛世尊如是多種廣為宣說清淨法時會中有七十六那庾多及三俱胝人得無生法忍是時持國轉輪聖王在佛會中經七晝夜作供養已與其諸子并宮嬪眷屬於剎那間還本所居時彼輪王後於一時獨處栴檀樓閣之中登於蓮花師子之座竊作是念我此千子悉已安住阿耨多羅三藐三菩提法然於其中何者最先得成阿耨多羅三藐三菩提果我宜設法以驗其事作是念已即勅侍人用以七寶妙巧作瓶如其分量善施作已即命各書千子名字置寶瓶中復以七寶作妙蓮花於其花中安置寶瓶然後於七晝夜廣以微妙香花塗香粖香等及鼓吹歌音嚴伸供養瓶中名字是時空中有十千天人助發種種妙供養事如是供養七晝夜已普召宮嬪眷屬及王千子并二童子咸集其前復以賢妙金床安置寶瓶安已即時勅遣侍人於寶瓶中取其名字侍人如命瓶中最先取一名字前奉於王其名乃是清淨慧太子然後次第遍取其名即時於剎那間而此大地六種震動所有宮嬪先各執持諸妙樂器不鼓自鳴出妙歌音寂慧當知彼時清淨慧太子最先瓶中取其名者豈異人乎即是此賢劫中過去俱留孫如來次於瓶中取一名字其名最勝軍太子者即是過去俱那含牟尼如來次於瓶中取一名字其名寂諸根太子者即是過去迦葉如來次於瓶中取一名字其名一切義成太子者寂慧當知即我身是次於瓶中取一名字其名寶帶太子者即當成佛號慈氏如來次於瓶中取一名字其名牛王太子者即當成佛號師子如來次於瓶中取一名字其名電天太子者即當成佛號大幢如來次於瓶中取一名字其名賢王太子者即當成佛號妙花如來次於瓶中取一名字其名淨光吉祥太子者即當成佛號花氏如來次於瓶中取一名字其名蓮華眼太子者即當成佛號善宿如來次於瓶中取一名字其名無垢光太子者即當成佛號妙眼如來次於瓶中取一名字其名淨池太子者即當成佛號妙臂如來次於瓶中取一名字其名慧王太子者即當成佛號明焰如來次於瓶中取一名字其名善莊嚴太子者即當成佛號明味如來次於瓶中取一名字其名增長分太子者即當成佛號導師如來次於瓶中取一名字其名淨嚴王太子者即當成佛號持勝功德如來次於瓶中取一名字其名吉祥密太子者即當成佛號勝財如來次於瓶中取一名字其名妙光身太子者即當成佛號智積如來次於瓶中取一名字其名勇健太子者即當成佛號寶積如來次於瓶中取一名字其名寶稱太子者即當成佛號普光明如來寂慧當知如是等廣說彼千子中相繼而取乃至取一名字其名大峯莊嚴太子者即當成佛號無邊功德寶稱如來寂慧唯一名字在寶瓶中最後取之其名無邊慧太子而此太子於千子中居最小位是時諸兄或輕侮言我等諸兄當成佛時已作佛事已度有情汝於最後當何所作時無邊慧太子說伽陀曰佛法無邊如虛空有情及慧亦無盡行願清淨戒薰修當聽我說此行願諸兄壽量若干數王者眾會數若干如我壽量總聚之願當爾許聲聞眾太子說是伽陀已空中天人讚善哉正士意樂淨周圓利益有情無窮盡寂慧當知彼時最小無邊慧太子者當得成佛號樂欲如來於賢劫中最後成佛寂慧所有賢劫中諸佛壽量及聲聞眾彼樂欲如來而悉當得是彼如來善樂欲故是故如來名為樂欲復次寂慧汝且觀是菩薩摩訶薩善巧方便圓具淨戒無毀大願滿足勝行彼諸太子九百九十九人乃至無邊慧太子如上功德皆悉成就是時彼千太子俱謂二童子菩薩言汝此法思法慧二善男子往昔發何殊勝願力今如是邪法思童子言諸仁者我與汝等皆如金剛手菩薩相續勝行不離一切如來無上祕密不離一切佛法聽受信解法慧童子言今我諸兄具勝願力願我與汝悉證菩提成菩提已我皆勸請轉妙法輪如其願力於彼佛所受菩提記寂慧當知彼時持國轉輪聖王者豈異人乎即是然燈如來應供正等正覺往昔因中居輪王位時彼輪王千太子者即是此賢劫之中千佛如來從俱留孫如來至樂欲如來彼時法思童子於無毀宮女坐中化生者即是金剛手大祕密主菩薩摩訶薩神力所化彼時法慧童子於無比宮女坐中化生者即是尸棄梵王寂慧彼時持國轉輪聖王諸宮嬪者即是今此會中諸菩薩眾彼諸宮嬪爾時得王千子成熟化度而悉不退轉於阿耨多羅三藐三菩提心安住大乘彼諸宮嬪次第當於此賢劫中受菩提記寂慧汝復應觀緣生之法理不相違善根諸因及發心勝行果無壞失今此會中諸菩薩大士皆能增長最勝意樂佛告寂慧菩薩言若諸菩薩摩訶薩欲證阿耨多羅三藐三菩提果者當學彼諸大士所行非但以其語言得最勝道要當真實修行乃得菩提正道此中云何名菩提道謂於一切眾生無諸損害隨起慈心勤修波羅蜜多以四攝法普攝一切修四梵行勤行三十七品菩提道法圓滿六種神通事業以善方便攝化眾生長養一切善根法行此說是名大菩提道復次寂慧菩提道者所謂意樂信重深心清淨正直無諂心平等故行平等法不作諸罪故無諸怖畏彼菩提道增長法故即是布施波羅蜜多彼菩提道向安樂道故即是持戒波羅蜜多彼菩提道無損害故即是忍辱波羅蜜多彼菩提道建立諸法故即是精進波羅蜜多彼菩提道無雜亂故即是禪定波羅蜜多彼菩提道善了知故即是般若波羅蜜多彼菩提道通達出生無礙智故即是大慈彼菩提道無退轉故即是大悲彼菩提道作歡喜故即是大喜彼菩提道隨入真實故即是大捨彼菩提道去除荊棘故即能遠離貪瞋害疑等染法彼菩提道順安樂法故即心無障礙彼菩提道離險惡故即不著色聲香味觸彼菩提道離邪外法故即善觀蘊處界彼菩提道能降諸魔故即能除去一切煩惱彼菩提道是廣大法故即能遠離聲聞緣覺作意彼菩提道順正法故即能隨順先佛如來應供正等正覺彼菩提道廣能積集大法寶故即善隨順一切智寶彼菩提道常開明故即能顯發無礙智光彼菩提道為善說者故即得諸善知識共所攝受彼菩提道離高下想故即無違順彼菩提道離塵暗故即無瞋忿疲懈彼菩提道向善趣故即能遠離諸不善法彼菩提道善住安樂方故畢竟趣證大涅槃法寂慧當知此如是等皆是菩薩所行大菩提道若非趣非道者所謂一切聲聞緣覺此中真實建立菩薩摩訶薩悉令成就阿耨多羅三藐三菩提果爾時寂慧菩薩摩訶薩前白金剛手菩薩大祕密主言大祕密主為我略說如來祕密此中云何是為如來祕密之法金剛手菩薩告寂慧菩薩言善男子諦聽諦聽我今承佛威神為汝宣說如來祕密有其三種何等為三一者身密二者語密三者心密云何名為如來身密寂慧當知所謂如來於無思惟無分別中而能示現諸威儀相善男子若天若人或有見如來坐生尊重者即令彼等見如來坐或有天人樂見行者即令彼等見如來行或有天人樂見住者即令彼等見如來住或有天人樂見臥者即令彼等見如來臥或有天人樂聞說法生尊重者即令彼等見佛說法或有天人樂見寂默者即令彼等見佛寂默或有天人樂禪定者即令彼等見佛在定或有天人樂出定者即令彼等見佛出定或有天人樂見不瞬觀視者即令彼等見佛不瞬觀視或有天人樂神變者即令彼等見佛神變或有天人樂欲觀佛金色相者即令彼等見金色身或有樂見白銀色者水精色者瑠璃色者瑪瑙色者珊瑚色者琥珀色者赤珠色者白珠色者青黃赤白等諸色者如月色者如日色者如火色者如光聚色者如帝釋色者如梵王色者如雪色者如雌黃色者如朱砂色者如水色者如無憂樹花色者如瞻波迦花色者如蘇摩那花色者如婆師迦花色者如俱母陀花色者如鉢訥摩花色者如奔拏利迦花色者如眾妙花色者如毘沙門天王色者如持國天王色者如初開蓮花色者如吉祥藏寶色者如摩尼寶色者如帝青寶色者如虛空淨光色者此如是等種種色相乃至無邊功德色相隨諸信樂如來各各皆令彼等悉得見佛諸色相身復次寂慧乃至三千大千世界如殑伽沙數等一切眾生皆得人身彼彼眾生各於如來形顯色相及威儀事隨所思惟信解皆得成辦如一眾生如是信解亦然彼彼一切眾生皆於如來形顯色相及威儀事思惟信解皆得成辦又復眾生心所信解而各差別寂慧以是緣故如來普令一切眾生各隨信解威儀事等心生歡喜隨信解已令諸眾生了知如來威儀事等亦非如來若身若心有所動亂亦無發悟而能善知一切眾生往昔行業心意差別是故如來隨應普現威儀事等譬如清淨圓鏡置諸方所光照眾色隨安掛處一切影像悉於中現所照平等無增無減而是圓鏡無所思惟亦無分別寂慧如來亦復如是了知一切眾生心意隨所現相悉令歡喜而佛如來無所思惟亦無分別復無發悟此即是名如來身密復次寂慧如來身者非蘊處界之所成立非業所成非煩惱生不從父母胞胎所生非羯邏藍等大種所生非血肉染污筋骨聯續出入息等資養所生復次寂慧如來身者即非身也所謂法身如虛空身非色相身離諸戲論無所行身若諸眾生樂見色相而生信重所應度者如來乃現色身諸對礙境若諸眾生樂法離相生信重者於一切處一切種類無對礙境天眼亦復不能觀見寂慧當知一佛會中所有大眾其見各異或有眾生見佛身者或不見者或遠處即見近處不見或近處即見遠處不見或遠處亦不見近處亦不見或專注心見散亂心不見或散亂心見專注心不見或他觀即見自觀不見或自觀即見他觀不見或夢境中見寤已不見或覺寤已見夢中不見或定中見出定不見或出定見定中不見或善相即見不善相不見或不善相見善相不見或發悟心見無發悟心不見或無發悟心見發悟心不見或加行心見無加行心不見或無加行心見加行心不見此如是等及餘無量種相觀如來身彼色界天子身相寂靜所行寂靜善威儀道住等引心善寂善調然目睢動亦復不能觀如來身分量色相何以故如來身者具無量種莊嚴色相與虛空等以其法身所成性故譬如虛空廣大無際如來身相廣大亦然又如虛空遍入一切處一切處通達如來身相亦復如是遍入一切處一切處通達又如虛空離諸戲論如來身相亦復如是離諸戲論又如虛空普能滋養一切眾生如來身相亦復如是普能滋養一切眾生又如虛空無其種類亦無分別如來身相亦復如是無其種類亦無分別又如虛空隨入一切色相光明如來身相亦復如是隨入一切色相光明又如虛空所有一切色相光明悉住其中如來身相亦復如是一切眾生色相光明住佛身中又如虛空一切藥草樹林悉依止故而得滋長如來身相亦復如是悉能滋長一切眾生所有善根又如虛空非常非無常而不可以語言宣說如來身相亦復如是非常非無常而不可以語言宣說亦復不能觀其頂相復次寂慧我不見有世間一切天人魔梵沙門婆羅門等而能觀見如來應供正等正覺最勝頂相所以者何寂慧當知我念一時世尊如來成道未久在波羅奈國仙人墮處鹿野苑中轉妙法輪是時東方有佛世尊號瞻波迦花色世界名如幻國名調冤彼有菩薩名曰風持來此娑婆世界瞻禮親近世尊釋迦牟尼如來到已頭面頂禮佛足右遶七匝住立佛前爾時風持菩薩承佛威神即作是念今佛世尊身相廣大無量無邊不能觀其頂相我今或可於佛世尊身量邊際求以度量風持菩薩作是念已自見其身長六萬八千由旬見佛身相長八百四十萬由旬復作是念我今或以自所得者遊戲神力而可度量如來身相分量邊際邪作是念已即時菩薩承佛威神以自通力乃往上方過百俱胝殑伽沙數等佛土有世界名大蓮華佛號蓮華吉祥藏王如來現住說法教化眾生菩薩到已審諦觀察不能得見如來頂相亦復不能度量佛身分量邊際時風持菩薩前詣世尊蓮華吉祥藏王如來所頭面禮足右遶七匝住立佛前白佛言世尊我所來此其遠近邪彼佛告言善男子過百俱胝殑伽沙數等佛國土已到此世界風持菩薩白彼佛言世尊我為不能觀彼世尊釋迦牟尼如來頂相亦復不能觀彼佛身分量邊際故遠來此而伸請問彼佛答言善男子假使汝今盡其神力極盡上方一切世界經于殑伽沙數等劫亦復不能知彼佛身分量邊際又善男子假使盡諸喻法不能譬喻彼佛如來所有戒定慧解脫解脫知見種種功德若身語心若色若相一切喻法皆不能喻以彼如來超數法故唯除虛空而可喻之所謂如來戒定慧解脫解脫知見悉如虛空故若身語心若色若相此說一切皆如虛空是故應知虛空無量故如來身相亦復無量寂慧彼風持菩薩於彼佛所聞是說已發希有心踊躍歡喜適悅慶快即時頭面禮彼佛足右繞七匝承佛威神於剎那間隱彼佛土還復至此娑婆世界住立世尊釋迦牟尼佛前頂禮佛足右繞三匝合掌諦誠向佛世尊說伽陀曰一切佛法極廣大與虛空等無邊際若人意欲度其邊彼即自招於損害我過百俱胝數量殑伽沙等佛剎土往一如來剎土中欲觀如來身分量我既至彼佛剎已世界名曰大蓮華不能觀佛頂相高亦復不知身分量化主世尊居彼剎其名吉祥藏王尊彼佛知我意所思發如是言為我說若人欲以譬喻法喻其無邊諸佛法彼佛不可隨相知是人返招謗佛罪唯其一法可為喻與諸佛法等無異所謂周廣太虛空分量邊際不可得如其虛空廣大故佛功德聚亦復然謂戒定慧解脫門及彼解脫知見等如其虛空無分量佛色相等亦復然頂相高廣不能觀與彼虛空界無異如其虛空廣大故佛身廣大亦復然由身廣大量無邊光明廣大亦如是由其光明廣大故語密廣大亦復然語密廣大量無邊心密廣大亦如是由其心密廣大故佛慈廣大亦復然佛慈廣大量無邊佛智廣大亦如是由其佛智廣大故佛身廣大亦復然菩提出生勝福門廣大無際亦如是由菩提心所生福勝相從彼福門生圓滿虛空界無邊出生勝上諸功德所有一切眾生類普攝一切諸福蘊一切菩薩亦復然皆從菩提心所出所有一切菩薩眾宣說福蘊極廣大若能護持正法門所獲福聚多於彼假使諸佛加行智經俱胝劫共宣揚護持正法福無邊畢竟不知其邊際大菩提心所生福護持正法福無邊空解脫門若校量十六分中不及一空解脫門此所攝亦復不離菩提心護持正法諸福門一切皆同此中攝若能了此妙法趣是即菩薩大名稱菩提功德獲無邊此乃是修菩薩行我今說是伽陀時俱胝剎土皆震動有千俱胝眾天人鼓吹歌音俱胝數有千俱胝眾生數悉發廣大菩提心聞佛如是大威神風持我今如實說佛有如是不思議無量無邊復無上諸佛普現眾相門即自然智真祕密寂慧當知如是等說是即名為如來祕密復次寂慧如來身相一眾會中有得見者有不見者其得見者歡喜瞻仰其不見者默然懵瞪寂慧當知如來不以段食資養或有眾生見佛亦受世間食者謂有威力具足修菩提行諸賢聖眾常隨佛後於食器中承受其食是乃眾生見佛如來數數舉食置食器中彼諸賢聖既受食已若有眾生於佛法中所應化度宿種善根業障盡者雖復在在所生不得飲食饑渴羸劣以其宿善力故彼等眾生得佛如來殘食而食食已飽滿心得輕安身肢潤益深心清淨即發阿耨多羅三藐三菩提心若諸眾生墮在地獄餓鬼諸惡趣者即不能發大菩提心以是緣故乃至盡涅槃界寂慧是故當知如來不受世間飲食如來資養所謂法食佛身堅固如那羅延天真實故不壞故金剛所成寂慧如來身者非生熟藏之所成養亦非涕洟雜惡不淨所成如來身者如閻浮檀金無缺無斷離諸過失如來身者具大威力體堅重故猶如金剛極柔軟故如迦左隣那衣隨所觸身皆獲妙樂寂慧當知一時有諸具大威力天子天女禮敬佛足隨禮敬時手觸佛足觸已即發阿耨多羅三藐三菩提心是故當知如來不從雜染所生復次寂慧世間所有貪行眾生暫見如來身已即於自身生離貪想瞋行眾生暫見如來身已即起慈心癡行眾生暫見如來身已即得智光照耀等分行眾生暫見如來身已即於己身離諸煩惱慳悋眾生暫見如來身已即能信解捨法破戒眾生暫見如來身已即能信解戒法清淨忿恚心眾生暫見如來身已即得忍法懈怠眾生暫見如來身已即起精進散亂心眾生暫見如來身已即得寂定愚癡眾生暫見如來身已即得勝慧善男子取要而言若諸眾生暫見如來身者一切善法皆不捨離一切不善疑等染法悉得銷除安立善心然佛如來而常安住無分別捨此說是名如來身密復次寂慧又如如來化所化人作諸佛事而佛如來心無加行亦無發悟復無作意佛亦不作是念我能化彼所化人等然所化眾生可應度者若此世界若他世界乃至阿僧祇百千世界一切眾生為成熟故作諸利益此說是名如來身密復次寂慧如來身放廣大光明具有無數百千種色其光普照十方一切殑伽沙等諸佛剎土廣為成熟一切眾生而佛如來無所發悟亦無加行復無作意此等是名如來身密身業清淨寂慧當知今此皆是少略宣說如來身密身業業清淨若廣說者縱經一劫或過一劫而亦不能得其邊際金剛手菩薩大祕密主說是如來身密不思議法時會中有十千人發阿耨多羅三藐三菩提心八千菩薩獲得忍法爾時會中有諸天人以諸妙花散於佛上及供養金剛手菩薩大祕密主是時世尊舒右金色臂置金剛手菩薩大祕密主頂上作是讚言善哉善哉祕密主汝善宣說如來身密不思議法我悉知之汝所說法我今隨喜復次金剛手菩薩大祕密主告寂慧菩薩摩訶薩言復何名為如來語密語業清淨所謂如來於晝夜中成證阿耨多羅三藐三菩提果於晝夜中入大涅槃然其中間如來未嘗宣說一字亦無詮表何以故以佛如來常在三摩呬多故如來亦無出息入息若尋若伺以無尋伺故所出語言離諸邪妄而佛世尊無尋無伺無所分別無廣分別無說無示復無詮表然諸眾生亦聞如來有所宣說而是如來畢竟在定於一切種及一切時亦以文字而能詮表復無所表若有眾生因以文字生信重者而彼眾生自謂如來為我說法然佛如來心常安住無分別捨復次寂慧如來亦非脣齒舌喉及其面門出諸音聲有所聞聽如來所出音聲從虛空出但以眾生謂佛如來所有音聲從口門出寂慧當知如來語言具有六十四種殊妙之相何等名為六十四種一者流澤二者柔軟三者悅意四者可樂五者清淨六者離垢七者明亮八者甘美九者樂聞十者無劣十一者圓具十二者調順十三者無澁十四者無惡十五者善柔十六者悅耳十七者適身十八者心生勇銳十九者心喜二十者悅樂二十一者無熱惱二十二者如教令二十三者善了知二十四者分明二十五者善愛二十六者令生歡喜二十七者使他如教令二十八者令他善了知二十九者如理三十者利益三十一者離重復過失三十二者如獅子音聲三十三者如龍音聲三十四者如雲雷吼聲三十五者如龍王聲三十六者如緊那羅妙歌聲三十七者如迦陵頻伽聲三十八者如梵王聲三十九者如共命鳥聲四十者如帝釋美妙聲四十一者如振鼓聲四十二者不高四十三者不下四十四者隨入一切音聲四十五者無缺減四十六者無破壞四十七者無染污四十八者無希取四十九者具足五十者莊嚴五十一者顯示五十二者圓滿一切音聲五十三者諸根適悅五十四者無譏毀五十五者無輕轉五十六者無動搖五十七者隨入一切眾會五十八者諸相具足復次寂慧五十九者如來所出語言普令十方一切世界一切眾生心意歡喜佛亦不作是念我能宣說諸法所謂契經應頌記別諷誦自說緣起本事本生方廣希法論議譬喻又復祕密先行法說本緣法說昔因法近說多說廣說教示安立分位分別解釋開明如來所說如是等法於彼一切大眾會中若苾芻苾芻尼優婆塞優婆夷眾會若天龍夜叉乾闥婆阿修羅迦樓羅緊那羅摩睺羅伽等諸眾會佛能各各隨其根性精進分量如其所應為作法施彼等眾會聞說法時皆謂所說從佛如來口門而出然所說法亦無互相語言重復而諸眾會各隨音聲曉了諸法寂慧此即是名如來語密復次寂慧六十者一切眾生其數無量一切眾生行亦無量如來所說眾生心行略有八萬四千種類但為根性下劣眾生令其解入如來所說寂慧當知眾生心行無其分量世間所有貪行眾生瞋行眾生癡行眾生等分行眾生彼彼眾生心行差別若佛如來於一劫中或過一劫乃至如來住世經百千劫隨幾許壽量極壽分限而亦不能說諸眾生心行邊際若佛但說眾生心行無邊際者而諸眾生不能解入返生癡迷是故如來以善方便於諸眾生無量行中略說數有八萬四千又復如來所說諸法隨諸眾生心行差別如其所應皆令開覺寂慧此即是名如來語密復次寂慧六十一者如來語祕密智隨入一切眾生心意然其語言不從如來口門中出但從虛空而出若有眾生謂佛如來所有語言從口門出者彼勿起是見何以故或有眾生見佛語言從烏瑟膩沙相出或從頂出或髮際出或從肩出或從額出或眉間出或毫相中出或從眼出或從耳出或從鼻出或從頰出或口門出或從頸出或從臂出或從手出或從指出或兩脇出或胸前出或背後出或從臍出或陰藏出或從眼出或從膝出或從腨出或從踝出或從足出或從諸相好中出或從一切毛孔中出如是等眾生知解有異寂慧此即是名如來語密復次寂慧六十二者如來所出語言隨諸眾生種種信解隨諸眾生心意成熟普使隨應而得了知然佛如來常住無分別捨譬如世間假法所成諸音樂器隨彼所作而悉妙巧手不觸近非假人力微風吹動出美妙聲其所出聲皆是先業差別風所吹擊如來語言亦復如是隨諸眾生一切意樂智風吹擊亦非如來勤力所出如來隨順一切眾生先業差別眾生境界如應所說寂慧譬如響聲隨有所表其所出聲非內非外亦非中間如來語言亦復如是隨其所出但為表了眾生心意而如來聲非內非外亦非中間又如大海之中有如意珠寶其名圓滿一切意樂懸高幢上自然出聲謂言此珠能滿一切眾生意樂而是珠寶亦無分別如來亦復如是語言妙寶深心清淨懸置大悲幢上隨諸眾生所有意樂如來出妙語言悉令曉了然佛如來常住無分別捨寂慧此即是名如來語密復次寂慧六十三者諸佛如來所有音聲無其分量我不見有世間一切天人魔梵沙門婆羅門等能知如來音聲邊際及分量者何以故我念一時佛在王舍大城鷲峯山中諸菩薩眾而共圍繞宣說音聲輪清淨法門廣為眾生顯明宣示於後一時以慈氏菩薩摩訶薩加持力故尊者大目乾連即作是念如來音聲淨輪分量幾何遠邪作是念已乃於本座隱而不現以自神力即往須彌山頂聽佛如來音聲遠近復運神力遍往三千大千世界又過須彌山西復過四大洲界又過鐵圍山大鐵圍山乃至世界邊際還住鐵圍山頂審聽如來音聲分量是聲平等無所增減爾時世尊知其事已即作是念大目乾連意欲度量我之音聲所有分量我於今時宜攝神力于是世尊攝神通已大目乾連承佛威神所加持故以自通力於此世界西之方分過九十九殑伽沙數佛剎土已往一世界名光明幢彼有如來號光明王現住說法教化眾生是時尊者大目乾連到彼土已審聽世尊釋迦牟尼如來音聲分量譬如十肘地方分中此聞彼人所說音聲大目乾連在彼世界聽佛音聲亦復如是其聲平等無所增減彼光明王如來所有身量高百由旬諸菩薩身高五十由旬是時大目乾連以自神力於彼諸菩薩眾所用鉢中循環而行彼諸菩薩見是相已極生輕笑即白佛言世尊今云何有如沙門相小蟲來此鉢中循行彼佛告言諸善男子汝等不應生輕慢心所以者何今此鉢中行者是彼世尊釋迦牟尼如來上首聲聞弟子於大聲聞眾中神通第一爾時尊者大目乾連前詣光明王如來所頭面禮足右繞七匝住立佛前彼佛告言尊者大目乾連此諸菩薩有所輕笑汝今宜應承彼世尊釋迦牟尼如來應供正等正覺所加持故以自通力現諸神變尊者大目乾連白彼佛言我今如佛教勅加趺而坐於此寶洲作變化事佛言今正是時尊者大目乾連即時勇身空中高七俱胝多羅樹量作變化事於其坐中化現百千俱胝那庾多真珠瓔珞廣大莊嚴而彼瓔珞各出百千俱胝光明一一光明門皆生蓮花是諸蓮花臺中皆有世尊釋迦牟尼如來形像安處其上彼如來像皆悉宣說妙音聲輪清淨正法大目乾連白彼佛言世尊我今加趺而坐於此四大洲一切世界亦能作諸神通變化乃至此小千世界中千世界三千大千世界悉能作諸神通變化彼佛告言今正是時爾時尊者大目乾連如其所應現神變已收攝神力還住佛前時彼諸菩薩眾咸生希有之心前白佛言世尊今此尊者大目乾連其何所為到此世界彼佛告言諸善男子此大目乾連為欲度量彼世尊釋迦牟尼如來聲輪分量故來至此時彼世尊光明王如來告尊者大目乾連言汝自今而往勿復再起是心欲度如來聲輪分量謂以如來清淨音聲無其分量不可度量故假使以汝威勢神力極西方分經于殑伽沙數等劫畢竟不能得彼世尊釋迦牟尼如來音聲妙輪分量邊際以佛如來音聲妙輪無分量故爾時尊者大目乾連禮彼佛足作是白言世尊我今悔罪我今悔罪我於釋迦牟尼如來無量音聲清淨妙輪輒欲度量我斯深罪又復世尊我所來此幾何遠邪彼佛答言大目乾連汝過九十九殑伽沙數等世界已到此剎中大目乾連白言我此所來而極遙遠身力疲懈不能還復本剎土中彼佛告言大目乾連於汝意云何汝勿起是見謂汝以自神力能到此剎何以故但以釋迦牟尼如來加持力故汝能至此汝今欲還本剎土者應向彼佛虔伸敬禮大目乾連汝今當知若以汝自通力欲還本土縱經一劫亦不能往或復未至彼土中間而入涅槃大目乾連汝今至此東西南北謂何方分邪大目乾連言我心迷昧不知今時在何方分彼佛告言以是緣故汝今當知若以汝自通力縱經一劫畢竟不能還彼剎土大目乾連言彼世尊釋迦牟尼如來今在何方彼佛告言大目乾連彼世尊釋迦牟尼如來現處東方是時尊者大目乾連即向東方五輪著地至誠敬禮世尊釋迦牟尼如來說伽陀曰二足聖尊攝受我人天供養大威德無邊智具無邊音我今欲還於本土寂慧今此王舍城鷲峯山中一切眾會以釋迦牟尼如來威神力故悉聞尊者大目乾連號哭之聲爾時尊者阿難前白佛言世尊今此所聞號哭之聲為何相邪佛言阿難此是目乾連苾芻往西方分去此佛剎過九十九殑伽沙數等剎土到光明幢世界世尊光明王如來剎中現在於彼將欲還復此娑婆界故有如是號哭之聲阿難白佛言世尊尊者大目乾連以何緣故到彼世界佛言阿難大目乾連將還此土其事因緣汝自當知爾時鷲峯山中一切眾會合掌恭敬咸白佛言世尊我等樂見彼光明幢世界瞻覩世尊光明王如來及欲見彼諸菩薩眾并尊者大目乾連爾時世尊受勸請已即於眉間放大光明名一切處通達其光普照九十九殑伽沙數等佛剎相續不斷於彼光明幢世界廣大照曜是時此會一切大眾悉得見彼光明幢世界瞻覩世尊光明王如來及見彼諸菩薩又見大目乾連五輪著地向佛作禮發聲號哭爾時世尊釋迦牟尼如來告尊者大目乾連言汝今宜應隨光所照來復此土爾時尊者大目乾連承佛世尊大光明輪於思念間即時還此娑婆世界住立佛前向佛世尊頭面禮足右繞七匝重復諦誠五輪著地作是白言世尊我今悔罪我今悔罪我於世尊無量音聲清淨妙輪輒欲度量我斯深罪故我遠適他界聽佛音聲既至彼已所聞佛聲與此無異佛言目乾連如汝所說如來音聲無有分量猶如虛空無其分量復無邊際不可度量若其虛空可度量者如來音聲亦可度量何以故虛空廣大故如來音聲亦復廣大當王舍城中往昔說是大目乾連去來事時有十千人發阿耨多羅三藐三菩提心金剛手菩薩告寂慧菩薩言寂慧當知此即是為如來語密復次寂慧六十四者所有一切眾生心心所轉而一眾生心多於彼寂慧菩薩言大祕密主若一眾生心心所轉假使遍滿三千大千世界一切眾生皆居緣覺之地縱經一劫而亦不能思惟稱量校計伺察何況一切眾生金剛手菩薩言寂慧我今告語於汝使汝開覺所有一切眾生心心所轉即彼如來音聲妙輪出種種聲宣說法時令諸眾生咸生歡喜然佛世尊常住無分別捨爾時金剛手菩薩說伽陀曰三千世界諸眾生一切皆證緣覺果縱經一劫盡籌量一眾生心不能曉世間所有一眾生唯佛能知彼心意隨眾生心雖了知佛無發悟無分別乃至一切眾生類總聚思惟有其三世尊隨類如所應淨妙聲輪宣正法法中自在演妙音一切聞者咸欣悅隨所宣說名相生以諸法名善開示所有一切眾生類色相名字及思惟一毛孔中放光明如來隨應善分別所有世尊大慈化一切毛孔放光明光明超勝人中尊音聲輪中宣妙法假使佛經一劫中以諸譬喻善宣說然佛語及音聲輪畢竟不得其邊際一切煩惱無色相所說語言亦無相由其語言無相因煩惱無相自息滅是故語言諸色相於一切處不可得以其畢竟無得故煩惱色相亦如是由其語言不實故所說非內亦非外煩惱不實亦復然染性非內亦非外以無少法可得故佛所說言遍十方煩惱無得亦復然是故有所佛宣說一切眾生語言道上中下品有其三語言非身亦非心此中無住非無住譬如假法成樂具由風吹擊眾音聲所出音聲無所從是中亦無造作者由其宿昔善淨性一切眾生意風吹故佛世尊出妙音然佛亦無分別想譬如應聲而對響音響非內亦非外人中尊出妙言語非內非外亦如是又如珠寶無分別令諸眾生喜樂生佛無分別亦復然一切音聲皆圓滿復次寂慧當知如來語祕密智隨入一切眾生宣說諸法所有三千大千世界一切眾生種種生處如來隨入一切眾生語言音聲以種種名字安立四諦寂慧如其所說苦苦集苦滅向苦滅道諦所有地居諸天作如是說珂吠珂嚩牟梨珂嚩那曳珂嚩度嚕即是此說苦苦集苦滅向苦滅道諦彼空居諸天作如是說多哩帝阿嚩哩帝阿嚩哩多尾誐彌阿嚩哩多儞薩多囉尼即是此說苦苦集苦滅向苦滅道諦彼四大王天作如是說伊尼彌尼捺紕捺羅紕即是此說苦苦集苦滅向苦滅道諦彼忉利天作如是說阿嚩哩多儞阿西嚩帝叉野嚩帝叉野耨誐彌即是此說苦苦集苦滅向苦滅道諦彼夜摩天作如是說輸梨輸羅西嚩儞輸羅叉曳輸羅叉野婆嚩儞即是此說苦苦集苦滅向苦滅道諦彼兜率天作如是說烏珂梨目珂梨尾嚩努散左哩即是此說苦苦集苦滅向苦滅道諦彼化樂天作如是說多囉多散多囉多多囉叉野多囉目珂即是此說苦苦集苦滅向苦滅道諦彼他化自在天作如是說訶訶呼訶訶尾那曳訶訶尾誐彌訶囉儞誐彌即是此說苦苦集苦滅向苦滅道諦彼魔眾天作如是說盎誐覽盎誐囉母藍盎誐囉播都桑盎誐囉儞悉帝囉𧹞即是此說苦苦集苦滅向苦滅道諦彼梵眾天作如是說秫毘秫毘葛哩秫毘尾舍那秫婆嚩哩多那即是此說苦苦集苦滅向苦滅道諦彼梵輔天作如是說彌訶哩僧訶哩娑囉尼娑囉娑囉尼即是此說苦苦集苦滅向苦滅道諦彼梵會天作如是說沒囉拏沒囉拏散提沒囉拏沒嚕訶拏沒嚕訶努波舍摩即是此說苦苦集苦滅向苦滅道諦彼大梵天作如是說多囉訥哩多囉左俱哩多薩布哩俱囉嚩訶儞即是此說苦苦集苦滅向苦滅道諦彼少光天作如是說呬呬係呬呼護訶囉奴散提即是此說苦苦集苦滅向苦滅道諦彼少淨天作如是說烏呬多儞嚩呬多儞誐叱多儞誐摩儞即是此說苦苦集苦滅向苦滅道諦彼無量淨天作如是說西嚩儞散西嚩儞剎野西嚩儞阿西嚩儞即是此說苦苦集苦滅向苦滅道諦彼遍淨天作如是說波哩砌禰波哩砌努捺曳嚩那俱梨菩陀尾秫提即是此說苦苦集苦滅向苦滅道諦彼廣果天作如是說阿訖哩多阿迦囉尼阿囉拏尾誐帝迦羅拏儞瑟恥即是此說苦苦集苦滅向苦滅道諦彼無煩天作如是說阿耨誐摩那阿那誐摩那阿耨散提阿耨散提誐摩那即是此說苦苦集苦滅向苦滅道諦彼無熱天作如是說秫提秫馱嚩帝秫馱波哩秫提秫馱誐摩儞即是此說苦苦集苦滅向苦滅道諦彼善見天作如是說𤚥摩摩𤚥摩彌摩那耨誐摩野摩那耨誐摩即是此說苦苦集苦滅向苦滅道諦彼善現天作如是說目訖底目訖多嚩底目訖多母梨目訖多摩多耨散提即是此說苦苦集苦滅向苦滅道諦彼色究竟天作如是說儞瑟恥阿顛多儞瑟恥阿羯臘波儞阿鉢囉底散提寂慧當知如是等諸天各各以其隨天語言安立四諦并餘龍眾夜叉眾乾闥婆眾阿修羅眾迦樓羅眾緊那羅眾摩睺羅伽眾及堅身夜叉眾持鬘夜叉眾等各以彼彼種類語言安立四諦寂慧此閻浮提諸國土中少略而言滿千國土乃至十六大國一切人眾隨彼方處種種語言種種音聲種種心想如來隨入一切語言音聲施設名字所立四諦悉能解了所謂尸迦國人乃至世界邊際所住國人如是等閻浮提中滿千國土一切人眾種種語言種種音聲種種心想施設名字各說四諦如來隨入一切語言音聲悉能解了亦非如來心識語言有所流散寂慧此小千世界中有九十四俱胝那庾多百千種類語言名字各說四諦總攝一切所說言音皆悉同歸一四諦義即是勝義諦即是無生諦即是如實諦即是不動諦寂慧此即是為如來語密復次寂慧如來語言而能斷除一切眾生疑惑不決所謂十方無量阿僧祇世界普攝一切眾生以佛智所知而眾生界多於地界寂慧正使一切眾生各各獲得智慧具足與尊者舍利子等無有異以是緣故一切眾生各各皆以如舍利子所等智慧以疑惑事於一劫中或過一劫共相問難思惟稱量伺察而一眾生復勝於一是諸眾生以所疑事互思惟已一時俱來請問世尊時佛世尊於彈指間應問皆答是故世尊隨了一眾生所起心念普攝一切眾生咸以一音悉為宣說斷諸疑網令諸眾生得斷疑已咸生歡喜寂慧此即是名如來語言普能斷除一切眾生疑惑不決然非如來心及語言有所動轉一切皆是如實所說寂慧當知如是等說皆是如來祕密之語希有之語此即名為語業清淨金剛手菩薩大祕密主說是如來語祕密主會中有三萬二千眾生發阿耨多羅三藐三菩提心十方一切諸佛剎中所有賢劫諸菩薩眾各各在彼佛世尊所修梵行者是諸菩薩為供養佛及金剛手菩薩大祕密主故垂諸寶蓋散以妙花是花槃旋來此會中散於佛上及金剛手菩薩之身乃至遍散一劫眾會其諸寶蓋旋復空中住佛頂上而諸寶蓋出妙音聲作如是言我等賢劫諸菩薩眾遣此奉用供養世尊及金剛手菩薩大祕密主惟願攝受隨佛如來向所宣說未曾有法一切眾會皆悉聞已各復增勝發希有心即向金剛手菩薩大祕密主虔伸頂禮極生最上信重之想咸作是言大祕密主我等今時快得善利獲聞金剛手菩薩宣說如來語密不思議法門若諸眾生聞此所說信解無疑是諸眾生所得人身功不唐棄即為如來所應化度彼得不退轉於阿耨多羅三藐三菩提爾時世尊普告一切眾會讚言善哉善哉乃謂寂慧菩薩摩訶薩言寂慧當知所有如來真實之理如來正法如來所行一切世間實難信解而此正法金剛手菩薩大祕密主能善宣說若諸眾生不久當得具是法者即能於此所說正法隨其聞已而生信解生信解已即能受持不驚不怖隨入義趣了真實性是人當得授阿耨多羅三藐三菩提記當佛如來稱讚金剛手菩薩大祕密主善說法時十方無量阿僧祇世界六種震動有大光明普遍照曜空中自然雨眾妙花鼓吹歌音種種振擊有阿僧祇眾生發菩提心阿僧祇菩薩得隨順忍阿僧祇菩薩得無生法忍阿僧祇菩薩善根成熟故得一生補處時彼大眾會中佛世尊前六萬八千由旬之內地界忽然而悉破裂大水騰涌如惡叉聚高起空中徹于梵界時此一切三千大千世界香水充滿是時佛告寂慧菩薩摩訶薩言寂慧汝今見此水騰涌不寂慧菩薩白佛言我見世尊今此所有是何先相佛言寂慧今此大地忽然破裂水騰涌者非所思念其有受持此正法者彼等眾生亦復如是於正法中解如實理豁然開悟而彼所有一切無明見等諸罪業門悉能開豁無盡法光勝慧辯才所說理教皆能出現乃是金剛手大士善為眾生宣說正法令諸眾生心生歡喜寂慧當知今此正法悉是如來不共勝相復次金剛手菩薩大祕密主告寂慧菩薩摩訶薩言復何名為如來心密心業清淨寂慧譬如無色界天眾生生已同以一識而為所緣住八萬四千劫彼識亦非隨餘識轉盡壽邊際於彼滅已隨業成熟隨處受生如來亦復如是以無住識於晝夜中菩薩成證阿耨多羅三藐三菩提果於晝夜中如來入無餘依大涅槃界於其中間而佛如來無心可轉無心伺察無心不伺察無心知解無心思念無心限量無心積集無心離散無心動亂無心可高無心可下無心防衛無心趣向無心勇悍無心觀矚無心惱害無心流蕩無心寂定無心喜悅無心逼惱無心安處無心遍行無心分別無心差別無心遍計無心在止無心在觀無心隨流於識無自心建立無他心觀察無心依止於眼無心依止耳鼻舌身意無心依止色無心依止聲香味觸法無心住所緣處無心住意處無心住內處無心住外處無心依法行無心依智行無心觀察過去未來現在等法寂慧此是如來心業清淨如來心者無少法可取於諸法中但以無著無礙知見而轉如來自心既清淨已於諸眾生不清淨心亦復不見於彼有見及彼無見無所分別雖有所見而無戲論見無所見是名為見彼如來智不與肉眼所見相應不與天眼所見相應不與慧眼所見相應不與法眼所見相應不與佛眼所見相應不與天耳所聞相應不與他心智所知相應不與宿住隨念智所思相應不與神通智所作相應不與有漏智相應於彼一切法所可相應者謂一切法無礙之智然佛如來而無加行亦無發悟復無作意善住如來智光明中觀察一切眾生心行了知一切法若染若淨所有如來十力四無所畏十八不共佛法以如來智悉不捨離然佛如來於是法中而無加行亦無發悟復無作意如來離心意識常在三摩地中亦不捨離一切佛事於一切佛法無礙智中而無所著寂慧譬如如來化如來像彼所化像無心意識無身行語行意行所轉以佛加持力故而能施作一切佛事如來亦復如是與所化像等無異故見一切法皆悉如化故無分別於身語心無所發起而能施作一切佛事然無加行亦無發悟復無作意何以故如來了知一切法相自性如化是故如來自覺悟已為悲愍故方便開覺一切眾生寂慧當知彼如來智不住有為不住無為不住蘊處界不住於內不住於外不住善法不住不善法不住世間不住出世間不住有罪不住無罪不住有漏不住無漏不住過去不住未來不住現在不住擇滅不住非擇滅如是乃至不住於識如來於一切眾生心行意樂之中但以無著無礙知見而轉然無加行亦無發悟復無作意寂慧此即是為如來心密不思議法是故當知如來常在三摩呬多亦不捨離一切眾生心意表了爾時尊者舍利子前白佛言世尊所有十方世界賢劫諸菩薩眾現於諸佛世尊所修梵行者彼金剛手菩薩大祕密主於是諸菩薩眾中常隨何等菩薩之後佛言舍利子止止此是不思議行世間天人於菩薩行不生信者返招迷亂若有眾生為善知識所攝受者即於是中聞已淨信不生驚怖舍利子白佛言我於如來極生淨信惟願世尊為我宣說佛言舍利子金剛手菩薩大祕密主常隨我後汝能見不舍利子白佛言我以世尊威神力故今方得見亦非宿昔自能知見佛言舍利子如是如是汝今當知彼賢劫中諸菩薩眾而金剛手菩薩大祕密主常隨其後於一切處現金剛手菩薩形相以宿願力及神通力故能如是舍利子乃至三千大千世界所有一切諸眾生類而是金剛手菩薩大祕密主現本形相亦常隨後然於所現加持智力亦未圓滿又舍利子彼金剛手菩薩常隨慈氏菩薩之後汝能見不舍利子白佛言世尊我今初見非昔所見佛言舍利子彼常隨後汝自不見他方世界若諸菩薩若梵王帝釋護世天等常來見彼金剛手菩薩執金剛杵隨慈氏菩薩之後又舍利子或於一時彼賢劫中諸菩薩眾為慈氏菩薩現俱胝那庾多百千種諸變化事而是金剛手菩薩大祕密主亦隨彼諸菩薩之後助加持故又舍利子乃至如來作變化事時彼金剛手菩薩大祕密主亦隨佛後以願力故助揚聖化舍利子是故當知此如是等皆是金剛手菩薩大祕密主不思議神通加持智力悉具足故爾時寂慧菩薩摩訶薩白金剛手菩薩大祕密主言祕密主汝可樂說菩薩苦行詣菩提場降伏魔軍轉正法輪莊嚴佛土等事我今欲聞願為開發此如是等希有之事汝現證知金剛手菩薩大祕密主告寂慧菩薩摩訶薩言寂慧當知菩薩苦行等事具有無量功德莊嚴假使住世一劫盡其壽量而亦不能廣分別說我今為汝略說寂慧菩薩苦行非一種相菩薩但為降伏諸魔及外道故乃至禁戒諸相或五熱炙身及餘一切威儀事等悉為降伏諸魔外道令其最勝最上出過於彼所有禁戒修行諸難作事彼諸外道不能作者菩薩一切悉能現作使其超勝寂慧或有眾生見其菩薩一足翹立或見菩薩舉其雙臂或見菩薩向日諦瞻或見菩薩五熱炙身或見菩薩肘步而行或見菩薩竚立不動或見菩薩上起雙足或見菩薩頭頂向下或見菩薩臥於棘上或見菩薩臥牛糞上或見石上加趺而坐或臥牆上或臥果蓏之上或臥椽上或臥土上或著蓑衣或著草衣或著鹿皮衣或以衣覆身或復裸形或隨日而轉或著塚間衣或著樹皮衣或食莠稗或食於根或食於葉或食於花或食於果或食於莖或食於枝或食藕根或六日不食或食穢豆或食穢稻或食蕎麥或食菉豆或食青豆或食於稻或食脂麻或食粳米或但飲水而為資養或食酥滴或食蜜滴或食乳滴或常不食或魔眾中住或單己坐或一向立寂慧此如是等諸威儀事及餘無量難行苦行菩薩為降伏外道故悉能現同彼苦惡相菩薩如是於六年中未嘗壞彼一威儀相示現滿足禁戒修行精進治鍊菩薩所作最勝最上堅固不退如是六年現作諸相亦非餘信解者更互得見所修禁戒所有別外修禁戒者見彼菩薩如是所修皆悉降伏寂慧菩薩於一切處所作所現悉住捨心離諸過失復次寂慧菩薩如是修苦行時有六十四那庾多天人於三乘中善根成熟寂慧當知有諸天人具大信解作善業者彼見菩薩在寶樓閣中安庠而坐入阿塞頗那迦定受定中樂菩薩經六年已從定而起諸天人中有法欲者志求法者為彼成熟如應說法彼諸天人見是菩薩聞所說法悉無別異所作事業寂慧當知此名菩薩大智積集大悲方便解入不思議甚深理法降伏一切邪魔外道入苦行智清淨法門又復寂慧菩薩於六年中成辦如是所應示現極難行事過六年已往泥連河隨順世間澡沐作淨既沐身已住於岸側是時有一聚落中女其名善生構以百牛成乳糜粥淨心捧持詣菩薩所而以上之是時復有六十俱胝天龍夜叉乾闥婆阿修羅迦樓羅緊那羅摩睺羅伽等眾各各辦造上妙飲食持奉菩薩咸作是言惟願菩薩大士受我飲食惟願大士受我飲食寂慧是時菩薩最先受彼善生女人所施乳糜其彼六十俱胝天龍夜叉乾闥婆等所施飲食亦悉受之互不相見各各皆謂菩薩受我所施飲食菩薩受已當證阿耨多羅三藐三菩提果菩薩普為所施諸眾成熟阿耨多羅三藐三菩提善根法故寂慧此即是為菩薩苦行超勝以受食緣成熟眾生方便勝行爾時菩薩既澡沐已復受飲食身力充實即時往詣大菩提場到已告語善地天子并諸地居天子眾等說伽陀曰任持大地不動搖菩薩離愛斷害者今此樹下證菩提汝等莊嚴於此地善哉地居天歡喜普遍清淨三千界廣散最上妙香花遍灑香水皆清淨所有堅手及持鬘常憍天等至空居歡喜瞻仰菩薩尊散眾妙花伸供養四護世天并眾會乃至一切四大洲遍三千界金網嚴覆以供養人中勝三千界中帝釋主供養菩薩大威德如廣勝殿天妙嚴三千界嚴亦如是夜摩天眾咸欣悅覆瑠璃網以嚴治廣三千界寶珍奇為人中仙伸供養兜率天眾咸欣悅布真珠網作嚴飾珠瓔其猶半月形復散真珠廣如雨化樂天王并天眾閻浮檀金為寶網金網寶鐸出妙聲遍三千界聞皆喜諸有天中淨妙寶無邊照曜淨光明他化自在天所嚴供養一切義無畏所有龍及乾闥婆摩睺羅伽修羅等各於自宮廣莊嚴及以妙嚴於欲界復次寂慧是時大梵天王見是菩薩詣菩提場殊勝相已即告一切梵眾天子言汝諸仁者知是事不今此菩薩摩訶薩於大誓願廣大甲冑而不棄捨復於堅固甲冑無懈退意能善成辦諸菩薩行修諸波羅蜜多善住彼岸於一切菩薩地中善得自在一切菩薩意樂悉能清淨復善通達一切眾生種種根性深入一切如來祕密分位諸魔業道已悉超越於一切善根得不壞信諸佛威神共所建立普示一切眾生正解脫道為大導師摧破一切魔外境界三千大千界中一勇猛尊積集法藥為大醫王覆以解脫繒帛為大法王放大慧光建大法幢世間八法皆不能染真實清淨大蓮花生於一切法總持無忘大海出生離諸增損不動不搖如須彌山妙善無垢妙善清淨自淨妙慧大摩尼寶之所出生一切法中而得無礙大梵所生心業調暢具如是等功德菩薩今詣大菩提場欲證阿耨多羅三藐三菩提果降諸魔軍為令圓滿如來十力四無所畏十八不共佛法普為一切轉大法輪作獅子吼於諸眾生廣行法施令諸眾生法眼清淨以其正法攝伏一切邪異外論為欲圓滿往昔誓願為欲親近諸佛世尊於諸法中得富饒自在汝諸仁者當發勤勇之心於菩薩所親近供養時大梵天王以清淨心復告一切梵眾天子言諸仁者今此菩薩於多百千劫中精修禁戒是即最上清淨大士今詣大菩提場將成正覺汝等宜應於一切三千大千世界廣作殊妙莊嚴等事爾時大梵天王說伽陀曰清淨大士戒決定廣為人天作利益人中天供天中天詣菩提場大寂默降伏一切魔軍眾一切智智真覺了一切佛法悉圓明轉正法輪行利樂大智一振獅子吼一切眾生聞皆喜令開法眼清淨因人中尊詣菩提樹邪異外論皆攝伏往昔誓願悉周圓正覺事業現令成人中尊詣菩提樹善哉和合皆專志普遍地方作莊嚴三千大千世界中普見莊嚴於欲界如其欲界所嚴事色界莊嚴亦復然善哉梵眾清淨心廣作莊嚴三千界欲界所現供養事上界亦現諸供養遍散最上妙香花寶嚴眾樂皆吹擊三千世界諸天眾見聞欣躍伸敬禮乃至色究竟天中各各自宮廣嚴飾上中復上勝中勝普現莊嚴眾天宮天女六十百俱胝建菩提場金剛座一切遍灑於香水復散種種殊妙花遍列眾寶此地方大菩提場廣嚴好語不能讚諸功德此有無量種莊嚴大士決定戒精修世間善利大威德將詣菩提樹王下降伏魔軍諸惡慧一切和合聖者行廣作三千界嚴飾天人中尊法自在供養彼得無邊福梵眾聞彼人中尊殊妙莊嚴三千界妙花寶幢作嚴事變化世界寶所成俱胝妙蓋化空中如日月光極嚴麗娑羅樹花眾最上化現悉如歡喜園大仙循道歡喜行變化莊嚴七車量寶成金蓮華密覆七重界道而圍繞帝釋天主作莊嚴人天希有昔未見如忉利天廣勝殿四大洲嚴亦復然夜摩兜率化樂天他化嚴同色究竟勇發勤力皆迅疾共嚴最上菩提場如欲界中勝莊嚴天龍等眾亦如是於剎那間皆化現菩薩於中所行詣四方天女數俱胝詣菩提樹眾圍繞塗香末香眾妙花一切處灑妙香水大菩提樹本妙嚴如忉利天園生樹所有一切莊嚴事語不能讚諸功德那庾多數彼諸天彼彼莊嚴皆殊妙復次寂慧菩薩既至菩提場已始下雙足千輻輪相按彼地時即有廣大光明出現是光普照一切地獄傍生餓鬼趣中諸眾生類蒙光照觸所受諸苦暫得停息迦梨迦龍王宮中大光普照爾時迦梨迦龍王見是菩薩光明照已心生歡喜踴躍慶快即時為彼自宮眷屬及諸龍眾說伽陀曰如金色光極晃曜大明照我龍王宮我蒙光照適其身亦復心生大歡喜如我於彼先佛所昔曾見此瑞光明而今所覩定無疑佛大無畏當出世汝等各持妙香花塗香末香花鬘等真金及彼摩尼珠以為瓔珞并上服復持種種妙樂具珠寶所嚴眾幡蓋及寶所成妙高幢為天人師伸供養所有龍王妙宮殿廣大莊嚴悉清淨汝等應生歡喜心皆同親詣於佛所爾時迦梨迦龍王與自宮人眷屬并諸龍眾各持種種上妙香花衣服幢蓋及眾樂具鼓吹歌音上踴空中香水如雲遍灑一切復雨龍華龍真珠等如是廣以龍王威神龍王通力現諸化事詣菩薩所到已即時與諸眷屬禮菩薩足鼓妙音樂虔伸供養作供養已是時龍王右繞而住說妙伽陀伸讚歎曰人中尊放大光明普照一切佛剎土剎那惡趣苦皆停我等龍宮俱照曜龍眾蒙光照觸已咸生歡喜作是言菩薩成佛定無疑金色光明乃如是有那庾多龍女眾恭敬捧持妙香花及勝衣服眾幡幢詣菩薩所伸供養今此地方花蓋等一切殊妙廣莊嚴又復藥草諸樹林低垂悉向菩提樹江河停流而寂靜風止搖擊悉安然菩薩今日證菩提世間最勝降魔者梵王帝釋諸光明日月光等悉映蔽蒙光照者得清涼佛出世故咸歡喜復有諸妙吉祥瓶右旋宛轉在空中仙眾龍眾等居空右旋其狀亦如是世間若天若人等各各至誠伸供養菩薩今日證菩提為求慧者開正道我等今日於佛所增益威光得善利我昔供養拘留孫及迦諾迦大聖主迦葉最上人中勝乃至今供釋迦仙此求菩提大神通最勝希有昔未見具德最上人中尊出大梵音獅子吼堅求菩提決定心是心超勝無比等而彼日月可墮落須彌山王可破壞今日不圓十力尊世間無復有是處復次寂慧時迦梨迦龍王上首之妃名曰金光與諸龍女恭敬圍繞持以種種殊妙寶蓋種種妙衣及天花鬘種種巧嚴真珠瓔珞種種上妙摩尼珠寶及彼種種眾妙香瓶奏妙歌音詣菩薩所到已禮敬散諸寶花而伸供養住菩薩前說伽陀曰心無動亂無恐畏無貪無瞋亦無癡能調難調無染尊能離諸惡無所著我今頂禮淨解脫大仙拔除諸疑箭以大智光破無明能度世間諸苦惱世間無依無救者菩薩善為作依救光明普照三界中天人歡喜心清淨空中遍雨眾妙華及散妙衣廣嚴飾如是勝相我所知今日大仙成正覺勝者勇詣菩提樹降伏諸魔無染尊煩惱黑闇網蠲除證大菩提心寂靜汝經多俱胝劫中於先佛所求菩提難行能行為世間今時圓滿勝意樂復次寂慧爾時菩薩將成正覺有諸賢聖以威神力而為警發即時有一刈草之人名曰吉祥自然住立菩薩之右持以淨草是草柔軟如孔雀項復如迦左隣那衣色香具足一一右旋時刈草人即持其草詣菩薩前奉上菩薩深發最勝阿耨多羅三藐三菩提心復次寂慧彼時吉祥刈草人者以宿願深固昔發願言願我悉於賢劫之中諸菩薩眾成正覺所大菩提場皆布淨草何以故寂慧我念過去於此賢劫之前九十一劫中有佛出世號毘婆尸如來應供正等正覺明行足善逝世間解無上士調御丈夫天人師佛世尊彼佛法中圓滿一千大菩薩眾修持梵行時彼世尊為賢劫中諸大菩薩授阿耨多羅三藐三菩提記是時有一長者名曰具慧在大會中聞彼世尊授諸菩薩菩提記已即發阿耨多羅三藐三菩提心時彼長者發是願言願我於此賢劫諸佛如來菩提場中悉布勝妙師子之座或施淨草寂慧當知無復疑念彼時具慧長者豈異人乎即是釋迦菩薩成正覺時奉淨草者吉祥刈草之人以是緣故汝今應知彼吉祥刈草之人隨宿願力於諸佛所或施淨草或布妙好師子之座隨諸眾生信解智力善根成熟其事如是復次寂慧是時菩薩既至菩提樹已彼菩提樹神及十千天女皆悉捧持諸上妙花及塗香等詣菩薩前各以所持諸妙香花用散供養各各頭面禮菩薩足異口同音說伽陀曰歸命威德大無畏善寂善調破諸惡離過勇猛大威光清淨導師無染者能救無依諸苦惱唯一聖尊施諸樂世間煩惱病能除為大醫王普救療歸命清淨大名稱天歡喜散花如雨決定今速證菩提起大慈心攝一切往詣樹王登勝座摧破一切諸魔闇覺悟寂靜證菩提亦如先佛所證悟俱胝劫修清淨行難作能作利世間大仙意樂今已圓安坐樹王成正覺復次寂慧是時菩薩持以淨草詣菩提場到已即於金剛座上自布其草然後乃向菩提樹王恭敬頂禮右繞七匝菩薩布草之後是時即有八萬四千天子持以八萬四千妙好莊嚴師子之座奉上菩薩其座高廣嚴好殊麗眾寶莊飾覆以寶網及真珠網復垂珠瓔而為交絡妙巧施設無數百千上妙衣服菩薩爾時即現其身各各安處八萬四千師子座上彼諸天子互不相見皆謂菩薩在我所施師子座中菩薩坐已成證阿耨多羅三藐三菩提果是諸天子咸生歡喜清淨之心皆悉不退轉於阿耨多羅三藐三菩提復次寂慧菩薩安處大菩提場師子座已即放眉間白毫相光普遍照曜是光名曰警照諸魔時此三千大千世界有百俱胝魔眾蒙光照觸各各於自所止宮中身毛悚豎復於自宮心生逼惱其光映蔽魔宮暗冥時彼諸魔乃作是念何因何緣我等宮殿皆悉暗冥豈非釋迦菩薩坐菩提場成證阿耨多羅三藐三菩提果耶彼諸魔眾即時觀見菩薩已坐大菩提場是時諸魔即各隱自所止宮中彼一一魔各有無量無數百千俱胝那庾多夜叉侍衛種種色相種種狀貌種種形體奔馳往復周章惶怖有種種頭面種種器仗種種旌幢周匝圍繞發大惡聲哮呼號叫恃魔威力起魔業通諸魔首領普遍縱廣二萬由旬魔眾眷屬亦復廣多八萬四千由旬皆以菩薩攝化力故咸悉來至菩提樹下寂慧當知彼諸魔眾到已即時運魔業力化現種種醜惡容相發起多種不可意聲佷戾兇殘哮吼震擊意欲攝伏毀害菩薩是時會中有未離貪諸眾生類聞惡聲已生大驚怖即趣命終或未終間受多苦惱以菩薩威神力故而彼惡聲久不能息菩薩乃起大悲之心愍其逼惱即為息滅諸有惡聲不令嬈害一切眾生寂慧當知此是菩薩善巧方便最勝境界爾時菩薩聞彼種種極惡聲已不生驚悚何以故菩薩所聞諸聲若美若惡悉如響應復次寂慧彼諸魔眾以諸惡相嬈菩薩時即有守護大菩提場修菩提行諸賢聖眾以十六種言詞毀呰諸魔謂言惡者汝宜止止勿得固起惡戾之相而生嬈害菩薩大士所以者何今汝諸魔欲壞菩薩而菩薩力最大最勝能壞汝等如羸力人敵大力者又汝諸魔欲勝菩薩而菩薩力能勝汝等如劣弱軍戰大勇者又汝諸魔欲超菩薩而菩薩力能超汝等猶如星宿比月光明又汝諸魔欲破菩薩而菩薩力能破汝等猶如猛風吹其糠粃又汝諸魔欲摧菩薩而菩薩力能摧汝等猶如大樹斷截其根又汝諸魔欲怖菩薩而菩薩力能怖汝等猶如群獸遇大師子又汝諸魔欲令菩薩處枯涸地而菩薩力能涸汝等猶如炎日涸牛跡水又汝諸魔欲毀菩薩而菩薩力能毀汝等如邊小國戰大國土又汝諸魔欲窺覘菩薩而菩薩力能窺汝等如惡人處脫其殺命又汝諸魔欲亂菩薩而菩薩力能亂汝等猶如賈客廣積珍財為火所爇又汝諸魔欲令菩薩生大憂惱而菩薩力能令汝等生大憂惱如非法王失其王位又汝諸魔欲於菩薩起恚惡心而菩薩力制汝恚心猶如老鴈折其翅羽又汝諸魔欲殺菩薩而菩薩力制汝殺心如人經遊曠野險難中竭財物又汝諸魔欲令菩薩作奔馳者而菩薩力能令汝等奔怖馳走如涉大海中破船舫又汝諸魔欲令菩薩作萎悴者而菩薩力能令汝等悉皆萎悴如劫火洞然焚燒草木又汝諸魔欲斷菩薩而菩薩力能斷汝等如大金剛斷諸小石寂慧而彼守護大菩提場修菩提行諸賢聖眾以如是等十六種言詞毀呰諸魔讚歎菩薩然彼諸魔亦未退伏爾時菩薩即以百千俱胝那庾多阿僧祇劫積修妙行謂布施持戒忍辱精進禪定勝慧慈悲喜捨念處正勤神足根力覺道奢摩他毘鉢舍那明智解脫等法極善所作柔軟細妙右金色臂舒置魔頂而復遍身按息捫摩起大悲意慈眼觀視深心解脫一切眾生一切世界諸佛世尊現前作證正念正知菩薩即時以手按地菩薩大士手按地已爾時大地六種震動所謂動遍動等遍動震遍震等遍震吼遍吼等遍吼涌遍涌等遍涌爆遍爆等遍爆擊遍擊等遍擊東涌西沒西涌東沒南涌北沒北涌南沒邊涌中沒中涌邊沒如是等六種震動起十八變周遍大地皆悉動搖於剎那間現諸異相時諸魔眾佷戾兇殘哮吼震擊欲興害者罪業等輩見是相已咸生驚怖又以菩薩威神力故聞空中聲說伽陀曰應當歸命聖大士諸仙眾中最上仙廣施無畏大慈悲普能救護諸群品復次寂慧彼諸惡魔聞是聲已於魔眾中有八百萬俱胝那庾多惡夜叉眾偃仆于地俱發聲言救苦救苦大士救我餘諸魔眾咸欲奔走盡其魔力不能前詣爾時菩薩以悲愍故舉身放光由彼光明所照觸故時諸魔眾悉離怖畏即各還復所止宮中寂慧當其菩薩為諸魔眾現神通時有八百萬俱胝那庾多惡夜叉眾悉發阿耨多羅三藐三菩提心會中復有九百九十萬俱胝那庾多人發阿耨多羅三藐三菩提心八萬四千天子以宿善力故皆得無生法忍復次寂慧或有天人知彼菩薩降伏魔軍或有天人知彼一切諸惡魔眾不曾來詣菩薩之所或有天人初知菩薩敷吉祥草就菩提座或有天人見釋迦菩薩處于眾寶蓮花莊嚴師子座上或有天人見其菩薩處于地上或見菩薩在阿說他樹下安詳而坐或見菩薩在波利質多羅樹或俱毘陀羅樹或菩提樹下或見菩薩在眾寶所成菩提樹下或有天人見菩提樹高一多羅樹量或有天人見師子座高一多羅樹量或有天人見菩提樹高七多羅樹量或有天人見師子座高半多羅樹量或見菩提樹乃至高于八萬四千由旬之量或見師子座高四萬二千由旬之量或有天人見彼菩薩降伏魔軍或有天人見一魔軍或有天人見有廣多惡魔軍眾或見菩薩以遊戲神通破魔軍眾或見菩薩處虛空中或見菩薩於虛空中踞師子座或見菩薩菩提樹下安處寶座成證阿耨多羅三藐三菩提果寂慧當知菩薩成就無量最勝清淨境界皆是菩薩處于最上最勝大菩提場具足如是無量功德現諸勝相復次寂慧菩薩安處最勝最上大菩提場降魔軍已即有十方無量阿僧祇世界往昔同修最勝道行諸菩薩眾咸來至此俱發清淨無畏等聲謂吉善聲快樂聲歡喜聲迅速聲捷利聲善哉聲不空聲勇猛聲士夫聲不退轉聲增益聲吉祥聲無熱惱聲大悲愍聲往昔意樂聲功不唐捐聲悅可意聲堅固和合聲大士遊戲聲最勝利益聲剎那相應聲一切智智聲成等正覺聲彼諸菩薩出如是等清淨聲時又十方世界所來集會最上最勝菩提場中諸菩薩眾復以俱胝那庾多百千美妙言音廣作安慰施設種種殊妙供養復作種種最勝稱讚時彼宿修善行諸菩薩眾并十方世界所來集會勝菩提場諸大菩薩如是安慰供養稱讚而釋迦菩薩雖降魔軍然於魔所無違無順何以故菩薩已離違順法故菩薩能於剎那心中勝慧相應或有所知或有所見或有所得或有所證而彼一切皆得成就復次寂慧如來成道果已即時十方無量阿僧祇世界諸佛如來咸舒右手按菩薩身安慰問言佛子身肢無疲懈耶樂觸行耶以自然智所成證耶無障礙心所成證耶以平等智所成證耶無綺飾行耶被大悲鎧耶令三寶種不斷絕耶於一切法得自在耶寂慧當知彼時善根已成熟者即能親近大菩提場知勝所作所有善根未成熟者不能親近亦復不知復次寂慧如來成道果已七晝夜中審諦思惟真實法樂而復諦觀大菩提樹目未甞瞬是時乃有百千天子廣伸供養稱讚頂禮復有百千天女各各虔恭頂禮稱讚是諸天女瞻覩如來勝威儀已悉發阿耨多羅三藐三菩提心復次寂慧如來成道果已有四大天王各持寶鉢來詣佛所而伸供獻四天王者所謂東方持國天王南方增長天王西方廣目天王北方毘沙門天王如是等此四大洲四大天王既至佛所餘復亦然有百俱胝四大洲百俱胝四大天王各持寶鉢咸來佛所亦伸供獻爾時如來受是四百俱胝諸寶鉢已即以神力合成一鉢一一四大天王各起是心如來受我所施之鉢於我鉢中如次受食彼彼咸生最上清淨歡喜之心不退轉於阿耨多羅三藐三菩提復次寂慧如來成道果已有二商主一名怛囉布沙一名嚩梨迦并餘六萬天子咸來佛所最初奉上清淨飲食是商主等皆由宿昔咸發願言願我最初奉上如來清淨飲食願彼如來最初納受我所施已生歡喜心皆得不退轉於阿耨多羅三藐三菩提復次寂慧菩薩初登最上最勝大菩提場未圓一切智今成道果已覺智周圓然未轉彼廣大法輪廣為眾生作大利益何以故菩薩從初發心乃至于今坐菩提場成等正覺欲為眾生作利益故寂慧以是緣故汝今當知隨諸菩薩成菩提果已彼彼亦然皆為無量眾生作大利益復次寂慧如來成道果已時有梵王名曰尸棄與六百八十萬梵眾天子俱恭敬圍繞隱彼梵界即至佛前頂禮佛足右繞七匝合掌諦誠勸請世尊轉妙法輪作是白言惟願世尊惟願善逝廣為眾生轉妙法輪會中所有具法器者而能了知佛所說法如彼往昔持國天王子宿發勝願願我於此賢劫之中諸佛如來成道果已皆悉勸請轉妙法輪復次寂慧非唯今此尸棄梵王勸請如來轉妙法輪所以者何尸棄梵王初勸請已復有十俱胝梵王眾十俱胝帝釋天眾十俱胝大菩薩眾亦皆勸請如來轉妙法輪爾時尸棄梵王知佛世尊默然受請即於波羅奈國仙人墮處鹿野苑中為佛世尊敷設妙好師子之座高四萬二千由旬殊妙嚴飾勝相具足眾所樂觀安置于地如其尸棄梵王初設妙好師子座已即時復有十俱胝梵天王眾十俱胝帝釋天眾十俱胝大菩薩眾皆為世尊施設妙好師子之座殊妙嚴飾勝相具足眾所樂觀爾時世尊即詣波羅奈國仙人墮處鹿野苑中到已現身各各處于眾師子座是時梵王帝釋諸大菩薩一一各見如來在我所施座中處于座上轉大法輪是彼諸眾咸生清淨歡喜之心皆悉不退轉於阿耨多羅三藐三菩提是時世尊安處最上師子座已即時十方無邊世界皆悉震動有大光明普遍照曜爾時世尊即入無邊境界三摩地入是三摩地已時此三千大千世界普遍大地坦平如掌又此三千大千世界所有眾生若地獄餓鬼畜生人天諸趣一切眾類皆得安樂無一眾生為貪瞋癡并諸煩惱所嬈害者互起慈心如父母想復次世尊入是無邊境界三摩地時即有十方無量阿僧祇菩薩咸來集會聽受正法是時乃至三千大千世界所有一切具威力者天龍夜叉乾闥婆阿修羅迦樓羅緊那羅摩睺羅伽人非人等咸來佛會聽受正法寂慧當知世尊欲說法時而此三千大千世界普遍地方一切人天廣大之眾皆來集會周匝充滿一毛端量中無空隙皆為聽受世尊宣說正法爾時世尊知彼一切人天大眾皆集會已即從三摩地安詳而起發大悲心乃以如來清淨慈眼普遍觀察一切眾會轉正法輪若沙門若婆羅門并餘一切皆同一法復次寂慧如來所轉法輪皆為一切眾生令其心意歡喜故轉復令眾會一切眾生各各了知佛所說法隨佛世尊欲轉法輪先有十方無量阿僧祇菩薩咸來集會聽受正法即時復有百千俱胝那庾多欲界天子色界天子亦來集會聽受正法爾時世尊作是說言諸仁者眼非常法何以故若以苦言應得度者即聞所說此眼是苦若以無我言應得度者即聞所說此眼無我若以空言應得度者即聞所說此眼是空若以寂靜言應得度者即聞所說此眼寂靜若以離言應得度者即聞所說此眼法離若以無常言應得度者即聞所說此眼無常若以無依止言應得度者即聞所說眼無依止若以如幻言應得度者即聞所說此眼如幻若以如夢言應得度者即聞所說此眼如夢若以如水月言應得度者即聞所說眼如水月若以如影像言應得度者即聞所說眼如影像若以如對響言應得度者即聞所說眼如對響若以空無相無願無作無生無起等言應得度者即聞所說此眼是空無相無願無作無生無起若以緣生言應得度者即聞所說此眼緣生說眼既然耳鼻舌身意亦復如是乃至若以緣生之言應得度者即聞所說意是緣生色聲香味觸法其義亦然或聞空言或聞五蘊無常之言或聞十八界無常之言或聞十二處無常之言或聞苦言或聞集言或聞滅言或聞道言或聞四念處言或聞四正斷言或聞四神足言或聞五根言或聞五力言或聞七覺支言或聞八正道言或聞奢摩他言或聞毘鉢舍那言或聞緣生法言或聞聲聞相應法言或聞緣覺相應法言或聞大乘法言復次寂慧如來所轉法輪皆為一切眾生令其心意歡喜故轉又復如來所轉法輪廣為一切眾生作大利益假使有人與舍利子智慧等者意欲籌量解入斯法縱經百劫終不能入何況餘者寂慧當知如來從初作行詣菩提場降伏魔軍以勝莊嚴震師子吼遊戲神通轉大法輪作如是等勝利益時有八萬四千人發阿耨多羅三藐三菩提心無量眾生於三乘中而得成熟爾時金剛手菩薩大祕密主白佛言世尊如佛世尊所說法時豈非我於如來所說有違背耶或隨順耶如來所說甚深廣大如來所說甚深祕密一切世間難信難解罔徹源底世尊諸如來心真實決定我於如來所說深法或有知解皆是如來勝智在我身中此非我有士夫力用佛言祕密主如是如是如汝所說所以者何汝今當知所有如來安立譬喻演說諸法而彼一切眾生皆有如來勝智在於身中何以故祕密主而諸眾生遍一切處隨其如來所說祕密若不容受如來加持之力而能隨順如來法性者無有是處又復於彼如來所說祕密深法若聞若說若有知解皆是如來加持力故復次祕密主如來正語有所說時應知如來法性如實法性真常又復如來所行如實所行真常是故如來以正語言說是正法又祕密主所有過去未來現在諸佛世尊以一切世間難信難解阿耨多羅三藐三菩提如是正法宣說引導廣為開示而彼眾生若於如是難信難解甚深正法聞已即能生信解者當知彼等眾生非於一佛十佛親近承事當知已於廣多俱胝那庾多百千佛所親近承事應知彼人是為正士精修福行又祕密主假使須彌山王或摧墜時尚能有人或以頂肩而為荷負若彼不種善根眾生能於如是甚深正法一念生起淨信解者無有是處何況受持讀誦如說修行又祕密主若有眾生能於大乘正法之中聞已信解者當知是人非於一佛親近承事已於廣多佛所親近承事大乘法中廣修勝行植善根種爾時寂慧菩薩摩訶薩前白佛言世尊如佛世尊說近止法此以何義而名近止此近止者何所從來佛言善男子所說近止者即是近止煩惱增語此近止煩惱即是近止思惟分別遍計增語此近止思惟分別遍計即是近止想作意增語此近止想作意即是近止顛倒增語此近止顛倒即是近止因所緣增語此近止因所緣即是近止無明有愛增語此近止無明有愛即是近止我我所增語此近止我我所即是近止名色增語此近止名色即是近止斷常見增語此近止斷常見即是近止有身見增語寂慧當知若與所緣因見相應即諸煩惱而亦隨轉一切皆從有身見起若能近止有身見者即諸見止息若有身見近止即一切願求亦止若有身見近止即諸煩惱亦止寂慧譬如大樹若斷其根即枝葉莖幹而悉枯悴此有身見亦復如是若近止已諸煩惱亦止寂慧當知一切眾生始以不能覺了有身見故即諸取煩惱隨逐而生若能覺了有身見者即諸取煩惱不復隨生亦無所害寂慧菩薩白佛言世尊彼有身見何能覺了佛言寂慧若我人眾生壽者等見而不起者即能覺了彼有身見復次寂慧彼有身見不住於內不住於外於一切處而悉不住以不住故見無所住寂慧此無住智如實覺了彼有身見又復寂慧當知有身見即是空增語若能隨順空智忍者即見無所取此即是為如實覺了彼有身見又有身見者即是無相無願無作無生無起等見是見無所取此即是為如實覺了彼有身見復次寂慧當知有身見者即是無身非開非合一切皆是不實分別以其不實所分別故彼即無分別亦不離分別由無分別不離分別故即無所作無障無起以無起故即無所行由無所行故如是此說乃名近止寂慧菩薩言何名近寂佛言寂慧有所緣心如火熾然若無所緣及無所作即不熾然不熾然法此名近寂又如大火有薪即然無薪即滅所緣心火炎熾亦然若無所緣心火自滅寂慧當知具善巧方便菩薩於般若波羅蜜多清淨所緣法中平等了知善根所緣勝法而不息滅煩惱所緣染法制令不起波羅蜜多勝法常令增進魔業煩惱所緣染法永令斷滅菩提分法清淨所緣不應棄捨聲聞緣覺意樂所緣而不取著一切智心最上所緣不應捨離於空所緣審諦伺察一切眾生大悲所緣深生願樂寂慧當知具善巧方便菩薩於般若波羅蜜多清淨所緣法中而得自在無生所緣思惟決定和合生起所緣亦不厭捨無作所緣而復趣入諸有善根施作所緣悉令開曉無相所緣而善思擇菩提心所緣永無厭離無願所緣以慧正觀三界所緣不生厭離菩薩以慧方便於其無生一切所緣法中自在而轉若見不淨所緣即於如來清淨身心中住若無常所緣即於生死無疲倦心住若苦所緣即令一切眾生快樂安置涅槃平等心住若無我所緣即於一切眾生大悲心住若貪所緣即於貪行眾生中以淨大藥開明心住若瞋所緣即於瞋行眾生中以慈大藥開明心住若癡所緣即於癡行眾生中以緣生大藥開明心住若等分所緣即於等分行眾生中以無常想大藥開明心住若離貪所緣即於聲聞法中開化心住若離瞋所緣即於緣覺法中開化心住若離癡所緣即於菩薩法中開化心住若色所緣即於獲得如來最上色相心住若聲所緣即於獲得如來妙好音聲心住若香所緣即於獲得如來戒香清淨心住若味所緣即於獲得如來所有味中上味大人勝相清淨心住若觸所緣即於獲得如來所有細軟手足妙觸心住若法所緣即於獲得如來所有一切法中決定心住若施所緣即於獲得如來最上相好心住若戒所緣即於嚴淨佛土心住若忍所緣即於獲得梵音聲相妙金色身清淨心住若精進所緣即於一切眾生救度心住若定所緣即於神通所起妙用心住若慧所緣即於斷一切眾生煩惱諸見相續心住若慈所緣即於一切眾生起無障礙心住若悲所緣即起護持正法心住若喜所緣即起說法歡喜心住若捨所緣即離諸違順成辦一切眾生事業心住若四攝法所緣即起成熟一切眾生心住復次寂慧若諸菩薩為欲對治慳吝過失所緣法者即起能捨己之所有心住若為對治破戒過失所緣即起持戒心住若為對治瞋恚過失所緣即起堅固忍辱心住若為對治懈怠過失所緣即起精進成辦如來勝力心住若為對治散亂過失所緣即起獲得如來禪定心住若為對治染慧過失所緣即起圓滿無礙智心住若為聲聞作意所緣即起積集大乘心住若為厭離所緣即起不作諸罪心住若為惡趣所緣即起剎那所生諸惡趣中救度心住若為天趣作意所緣即起若成若壞後邊心住若為人趣作意所緣即起不堅固心住若為念佛作意所緣即起諸佛攝受心住若為念法作意所緣即起於法不吝心住若為念僧作意所緣即起獲得不退轉於法輪心住若為念捨作意所緣即起一切能捨心住若為念戒作意所緣即起圓滿求願勝定覺支心住若為念天作意所緣即起諸天稱讚佛智加持心住若為身作意所緣即起獲得佛身清淨心住若為語作意所緣即起獲得諸佛語言清淨心住若為心作意所緣即起獲得佛平等心清淨心住若為有為法所緣即起圓滿如來智心住若為無為法所緣即起圓滿佛智心住寂慧當知此如是等或有所緣而諸菩薩無有不於一切智智現前法門中住又諸菩薩於一切所緣法中皆悉迴向菩提此即是名菩薩善巧方便覺了一切法通達觀察寂慧譬如所有三千大千世界一切大地隨諸所生無有不是一切眾生受用之所彼諸菩薩亦復如是所有一切所緣境界無有不是善巧方便菩薩共所受用菩提道分無不成熟菩提道法又如色法一切皆是四大所造善巧方便菩薩亦復如是或有所緣一切皆以菩提勝相和合相應復次寂慧若有眾生慳吝惡作者菩薩即為圓滿布施波羅蜜多持戒波羅蜜多若諸眾生起瞋恚行及懈怠者菩薩即為圓滿忍辱波羅蜜多精進波羅蜜多若諸眾生起散亂心及愚癡行者菩薩即為圓滿禪定波羅蜜多勝慧波羅蜜多若諸眾生不可悲愍者菩薩於彼無違害心若諸眾生所應饒益者菩薩於彼無隨順心若諸眾生常稱讚者菩薩於彼而無高心若諸眾生不稱讚者菩薩於彼亦無下心若見一切苦惱眾生菩薩即起大悲之心若見一切快樂眾生菩薩即起歡喜之心若見一切麁獷眾生菩薩即起調伏之心若見一切調順眾生菩薩即起慈愛之心若見具有緣力眾生菩薩即起衛護之心若見具有因力眾生菩薩即起攝化之心隨攝化已乃為教授若見智慧開明眾生菩薩即為宣說甚深之法若見具演說智眾生菩薩即為廣大說法若見如理眾生菩薩即為次第說法若見眾生樂著文句者菩薩即以少略文句而為說法若見眾生樂以奢摩他為先導者菩薩即為宣說毘鉢舍那若見眾生樂以毘鉢舍那為先導者菩薩即為宣說趣入三摩地法若見眾生樂持戒者菩薩先為宣說不究竟法後復為說地獄等事若見眾生樂多聞者即為宣說無疑惑法若見眾生樂三摩地者即為宣說趣入慧法若見眾生樂曠野住者即為宣說心寂靜法若見眾生樂修頭陀行者即為宣說聖慧根法若見鈍根眾生即為宣說聞隨順法若見堅著貪法眾生即為宣說不淨之法若見堅著瞋法眾生即為宣說慈心之法若見堅著癡法眾生即為宣說緣生之法若見等分行眾生即從中入中廣為說法所謂不淨法慈心法緣生法若隨順諸法所應度者菩薩即為宣說增上戒法增上心法增上慧法若見眾生以佛勝相所應度者即為宣說真實隨順菩提分法若見輕慢眾生所應度者先為杜止輕慢之門後為說法若見眾生相續樂觀菩薩聖相者菩薩即為常現其身然根未熟者不為說法若見眾生樂巧說法所應度者即以緣起譬喻解釋說法若見眾生樂甚深法所應度者即為宣說緣生無我無人無眾生法若有眾生著諸見者為說空法若見眾生起尋求行者即為宣說無相之法若見眾生起求願者即為宣說無願之法若見眾生著諸蘊者即為宣說如幻之法若見眾生著諸界者即為宣說善決擇法若見眾生著諸處者即為宣說如夢之法若見眾生著欲界者即為宣說逼惱之法若見眾生著色界者即為宣說諸行苦法若見眾生著無色界者即為宣說彼一切行無常之法若見眾生樂以苦法所應度者即為宣說令於聖種生歡喜法若見眾生樂以樂法所應度者為說無量禪定之法若見眾生樂天趣法所應度者即為宣說純一樂法若見眾生樂著諸相所應度者為說無我無取之法若見眾生樂以聲聞法所應度者即為教授取證之法若見眾生樂以緣覺法所應度者即為宣說於事於義少略之法若見眾生樂以初發心菩薩法所應度者即為宣說深心發起大悲之法若見眾生樂以久修道行菩薩之法所應度者即為宣說於輪迴中無懈倦法若見眾生樂以不退轉菩薩之法所應度者即為宣說嚴淨佛土之法若見眾生樂以一生補處菩薩之法所應度者即為宣說大菩提場莊嚴之法若見眾生樂以佛身所應度者為說菩薩勝行相續不空之法寂慧當知如是等法皆是具足智慧方便諸大菩薩於彼清淨所緣法中而得自在是故廣說不空之法其所說法為令一切眾生歡喜故說說是法時會中有十千人發阿耨多羅三藐三菩提心五千菩薩得無生法忍爾時會中有諸菩薩咸起是念此金剛手菩薩大祕密主其何久近當得成就阿耨多羅三藐三菩提果邪所居佛土當何名字菩薩成佛復名何等眷屬圓滿其數幾何爾時世尊知諸菩薩心所念已即時微笑法爾諸佛現微笑時必有因緣爾時世尊從其面門放種種色廣大光明所謂青黃赤白紅紫碧綠其眾色光普遍照曜無邊世界乃至梵世其光盤旋還來佛所右繞三匝從佛世尊頂門而入爾時寂慧菩薩摩訶薩即於佛前合掌虔恭以妙伽陀而伸請問如金色光妙無垢寂靜月面體凝然破暗最上日光明人仙微笑今何為安處寂定蓮花相大悲震吼進力增念智功德妙香薰善逝蓮花笑何為念如淨器定如油悲炷然燈破三垢妙慧光明息暗冥善逝智光笑何為悲輪光明慧觀察息除三垢滅諸冥淨開智眼利世間佛日妙光笑何為佛知三有世間意遍照一切天人心大仙慈眼視眾生今何大仙現微笑寂慧菩薩說伽陀已爾時世尊即告寂慧菩薩摩訶薩言今此金剛手菩薩大祕密主於此賢劫諸佛如來應供正等正覺所持金剛杵作供養事以利益心守護正法今於我此祕密法中廣大施作普為無量一切眾生成熟最上菩提善根於此賢劫乃至最後樓至如來法中隱沒即於極樂世界阿閦如來佛剎中生而彼世界阿閦如來為彼諸菩薩宣說祕密一百八印時金剛手菩薩大祕密主聞其所說不假加行解入義趣如理如實隨順所行其後復於無量無數諸如來所親近恭敬尊重供養彼彼佛所皆修梵行護持正法廣為無量俱胝那庾多百千眾生成熟阿耨多羅三藐三菩提法而後復過殑伽沙數劫中圓滿菩提分法而乃得成阿耨多羅三藐三菩提果號金剛步如來應供正等正覺出現於世明行足善逝世間解無上士調御丈夫天人師佛世尊世界名普淨劫名清淨寂慧而彼普淨世界金剛步如來剎土之中安隱豐樂嚴淨可觀天人熾盛菩薩廣多七寶具足殊妙莊嚴七寶所謂金銀瑠璃硨磲碼瑙珊瑚琥珀及赤珠寶彼世界中周遍盈積可八步量地平如掌柔軟復如迦左隣尼具諸樂觸建妙幡幢寶繩交絡天妙寶花處處垂下最上精妙眾香氛馥空中自然奏諸音樂無諸惡趣及眾險難如兜率天最勝受用又彼世界隨意所思宮殿舍宇園林樓閣飲食衣服眾莊嚴具皆悉具足隨諸所用皆與天人受用無異受諸天人具大信解深信佛智又彼世界亦復不聞聲聞緣覺二乘名字彼佛所說純一清淨大菩薩法又彼金剛步如來廣多百千菩薩眷屬又彼世界不壞律儀不減壽命不破戒行不失正見亦無顛狂聾瘂跛傴謇吃獷惡鬪競缺減諸根等者一切皆具二十八種天人勝相而為莊嚴彼佛如來壽八中劫亦無天人中間夭逝寂慧當知彼金剛步如來其如是等及餘無量勝功德事彼佛世尊隨欲說法即放光明彼諸眾生見是光已即知如來宣說妙法若有眾生互起思念欲詣佛所瞻仰聽法即以彼佛神通智力所加持故尋至佛所或有以自神力至佛所者即時天人大眾咸來集會時彼世尊踊身空中高百千多羅樹時四大洲悉見如來廣大身相又十方世界悉聞震發顯示如來清淨妙音一切眾生聞者適悅又復如來為諸菩薩說正法時無一眾生於其如來宣說之法有所違背彼諸眾生皆悉利根開明知解又彼世界而無王者唯佛世尊金剛步如來最上法王又彼世界一切眾生無我無執復次寂慧又彼金剛步如來於彼剎中諸天人所欲行乞食彼時若天若人即見如來聖像住在其前執持應器彼諸天人見聖像已各欲奉上如來清淨飲食及隨意樂所欲方處座臥之具百味食等皆悉嚴備彼佛知時隨受所施佛受施已即出其舍還復如來所止僧坊諸菩薩眾亦復隨應入三摩地寂慧當知彼佛如來所住世界具如是等及餘無量勝功德事是故名為普淨世界爾時世尊為金剛手菩薩大祕密主當授記時會中有二萬人發阿耨多羅三藐三菩提心皆願生彼普淨世界金剛步如來剎土之中爾時金剛手菩薩大祕密主聞佛世尊與授記已心生慶快踊躍歡喜即以金剛杵擲虛空中當其戲擲金剛杵時而此三千大千世界六種震動天雨眾華鼓奏音樂復於一切眾會右手自然皆出種種妙色最上華鬘爾時金剛手菩薩大祕密主即於佛前合掌諦誠說伽陀曰廣博大法王無盡妙法藏欲為利世間善分別諸法已於諸法中捨除吝惜意隨法依法修善住我歸命佛清淨大士圓滿清淨行功德王名稱遍聞於三界能於三世中常持無盡智平等善所行頂禮無障礙月光極圓淨遍淨復清淨日光極光明妙光勝光聚梵音極妙音淨音深妙響三寶勝金光故我今頂禮常現淨妙身亦無身繫屬常說妙語言離語言分別雖為大法師不生於法想解脫諸眾生而無眾生想世間何所作能報佛大恩功德勝利中唯出家能報諸聞佛教授無異法可轉隨所受法門真修如理作爾時金剛手菩薩大祕密主并餘一切在會大眾各以所持眾妙華鬘散於佛上以佛威神力故所散華鬘即時普遍此三千大千世界皆現眾妙華鬘莊嚴周匝盈積可八步量爾時寂慧菩薩摩訶薩前白金剛手菩薩大祕密主言祕密主世尊如來授仁者記邪金剛手言善男子佛授我記如夢自性寂慧言今汝授記有何所得金剛手言無所得故而我得記寂慧言何法無所得金剛手言我人眾生壽者悉無所得彼蘊處界亦無所得乃至若善不善有罪無罪有漏無漏世間出世間有為無為若染若淨生死涅槃皆無所得寂慧言若法無所得云何是中有授記乎金剛手言由無所得故即於是中以通達智而乃授記寂慧言智何有二而可觀邪金剛手言若有二可觀即無授記可得然以彼智無二可觀是故諸菩薩於無二智中如是授記寂慧言若智無二可觀者復云何有能記所記邪金剛手言若能記若所記以平等性於無二際中悉無所得寂慧言祕密主無二際中云何有記金剛手言若彼際如是即是無二際即於彼際中故如是授記寂慧言何名為際復於何處而得授記金剛手言我際處授記眾生際處壽者際處人際處授記寂慧言且我際處復在何處金剛手言我際處者即是如來解脫際處寂慧言如來解脫際處而在何處金剛手言如來解脫際處在無明有愛際處寂慧言無明有愛際處復在何處金剛手言在畢竟無生無起際處寂慧言畢竟無生無起際復在何處金剛手言在無表了處寂慧言若無表了有何開示金剛手言若有開示即非無表了寂慧言云何無開示金剛手言諸有所表悉無開示寂慧言若無開示何有教令金剛手言若有教令即無開示若無開示即無教令寂慧言云何得教令金剛手言雖有表了即無所受寂慧言云何表了而無所受金剛手言若不著文字即無所受寂慧言云何不著文字金剛手言謂隨順義寂慧言此復云何是隨順義金剛手言謂即於義而無所見寂慧言云何於義無所見邪金剛手言若義非義悉於是中求不可得寂慧言若於義非義求不可得者即何所求邪金剛手言由於義非義求不可得故即無法可求寂慧言若無法可求者即於一切悉無求邪金剛手言此中無有少法可求何以故以無法可求故法即無法寂慧言此中何者名為法邪金剛手言若法之聲尚不可得是中復何而有法邪善男子如是應知若言法者謂於文字不著不行是故說言一切諸法無言無說善男子若有人言有所說者彼即非說以非說故彼即無法亦非如理寂慧言祕密主若爾者豈非如來諸所說法亦非說邪金剛手言寂慧豈非我先曾為汝說世尊如來不說一字以無說故如來即以神通願力隨眾生意示有所說寂慧言設有說者何過失邪金剛手言有所說者語業過失寂慧言彼語業者復何過失金剛手言文字思惟取著過失寂慧言此復何能離過失邪金剛手言一切法中若有所說若無所說悉無少法而可表了無表了故即離過失又復於己無所開示亦離過失寂慧言其過失者何為根本金剛手言彼過失者取為根本寂慧言取孰為本金剛手言執著為本寂慧言執著孰為本金剛手言虛妄分別為本寂慧言虛妄分別孰為本金剛手言增上所緣見為本寂慧言增上所緣見孰為本金剛手言色聲香味觸法即是增上所緣根本寂慧言云何無所緣金剛手言愛不相續即無所緣寂慧當知如佛所說一切法中若斷於愛即無所緣金剛手菩薩大祕密主說是法時會中有五百苾芻得心解脫二百菩薩得無生法忍爾時金剛手菩薩大祕密主滿所思念得授記已安慰其心生大歡喜踊躍慶快前白佛言世尊我今勤請世尊降赴我所居止祕密宮中微伸供養期滿七日并請菩薩聲聞大眾願佛慈悲哀受我請何以故世尊曠野大城中有多夜叉羅剎鳩盤茶必舍左乾闥婆摩睺羅伽等異類眾生悉住於彼令彼等眾得見佛已於長夜中利益安樂息除󰤕戾恚惡之心復令四大天王諸眷屬等於長夜中獲大利益安隱而住若佛世尊悲愍我故降赴我宮菩薩聲聞隨受微供使令無量諸眾生類增長善根復令我等圓滿意樂佛即默然而受其請爾時金剛手菩薩大祕密主知佛世尊默受請已心生歡喜踊躍慶快即時頭面頂禮佛足右繞七匝速離佛會還復所止曠野大城時金剛手菩薩大祕密主至自宮已乃起思念我今如何施設供養復依何等境界莊嚴而為嚴飾令欲色界諸天子眾起希有心復令十方世界所來集會大菩薩眾咸生歡喜我亦於佛廣大施作妙供養事作是念已即自記憶往昔一時佛於夜分入三摩地其名寂靜不思議廣大所行我亦隨佛即入是定東方去此過殑伽沙數等佛剎土已到一世界名無邊功德寶莊嚴彼有如來號莊嚴王其佛剎中化主世尊為十千菩薩授菩提記我於爾時見彼佛剎不可思議天人莊嚴超勝一切妙莊嚴事我宜依彼無邊功德寶莊嚴世界所莊嚴相而為嚴飾當為世尊作供養事爾時金剛手菩薩大祕密主即入大莊嚴王三摩地於是三摩地中如實觀覩彼無邊功德寶莊嚴世界種種殊妙莊嚴等事如其所觀即運神力於此曠野大城中施設莊嚴與彼無異而彼無邊功德寶莊嚴世界者東西南北縱廣正等六十四由旬以青瑠璃而為其地帝青大寶作其牆界垂珠華瓔眾寶嚴飾閻浮檀金而為蓮華眾寶枝葉眾寶瓔珞間錯垂布復有無數天妙寶衣復有無數珠瓔嚴飾復有無數殊妙繒綵垂以無數妙寶華鬘燒香塗香眾妙寶瓶亦復無數周匝遍散種種色華人所觀者殊妙悅意若身若心歡喜調暢出現無邊功德寶聚復現無量色相莊嚴又有廣多百千莊嚴妙師子座寶机承足寶繩交絡寶華莊嚴垂真珠網周匝盈積可八步量又復布設無數天衣空中復有寶網垂覆如是種種妙莊嚴事於餘廣多世界之中昔所未見昔所未聞又復嚴辦百味精珍上妙飲食又復布列百千莊嚴妙師子座安處空中一一師子座空中自然有妙寶蓋各各垂覆殊妙莊嚴眾相具足爾時金剛手菩薩大祕密主於其定中安布如是殊妙勝相施設莊嚴師子座已從定而起過於夜分至明旦時嚴辦最上清淨食已深心清淨將欲供養世尊如來菩薩大眾爾時金剛手菩薩大祕密主又過夜分即告四大天王言諸仁者汝等當知我今請佛并大菩薩諸聲聞眾降我所止祕密宮中期滿七日微伸供養以佛世尊悲愍我故而受我請汝等各有力能廣多眷屬於七晝夜中勿生放逸勿起亂心亦復且止諸餘作事專一精勤供養於佛乃至此曠野大城所止一切夜叉羅剎必隷多鳩盤茶必舍左乾闥婆摩睺羅伽等并餘所住諸眾生類以我教勅悉告語之眾等應知金剛手菩薩請佛世尊來降於此曠野大城期滿七日作供養事汝等宜應攝諸恚惡發清淨心復起廣大歡喜之意嚴供世尊聽受正法爾時金剛手菩薩大祕密主即告長子金剛軍言賢者汝今宜應以自神力往彼梵界自梵眾天至色究竟天於彼諸天各告語云金剛手菩薩大祕密主請佛世尊來降曠野大城祕密宮中期滿七日作供養事汝等諸天欲見佛者宜速來此是時祕密主長子金剛軍受父教令即如其命爾時金剛手菩薩大祕密主復告次子妙臂言賢者汝今宜應以自神力往地居天至空居天謂四大王天忉利天夜摩天兜率天化樂天他化自在天於彼諸天各告語云金剛手菩薩大祕密主請佛世尊來降曠野大城祕密宮中期滿七日作供養事汝等諸天欲見佛者宜速來此是時次子妙臂受父教令即如其命爾時於剎那間即有廣多無數百千欲界天子色界天子周匝充滿百千由旬之量填塞空中爾時金剛手菩薩大祕密主又過夜分即為世尊敷設臥具妙嚴飾已右膝著地合掌諦誠向佛世尊說妙伽陀而伸勤請善來最勝人中尊善來人中無上士人中增勝願降臨佛大牟尼時已至善來最勝二足尊善來二足尊最上二足增勝願降臨佛大牟尼時已至佛大蓮華淨戒生精進定水常增長如蜂採華眾所歸寂靜蓮華願來降最初安立四聖諦以慈悲眼遍觀察常能震吼無我音佛大師子願來降戒為根本念為莖覺支華秀常茂盛解脫智果已周圓佛大樹王願來降妙慧甚深復廣博湛然定水遍清涼眾行圓明大導師佛功德海願來降大悲所成吉祥體大慧光明廣莊嚴蓮華開覺眾所歸佛日光明願來降正語震伏諸邪論解脫藥樹救沈痾小根群鹿悉開明佛大山王願來降爾時世尊受金剛手菩薩大祕密主至誠勤請知時已至即告苾芻眾言汝等宜應著衣持鉢往赴金剛手請期滿七日作供養事善哉行矣今正是時付囑守護僧坊之者今此眾中諸有已得神通之者菩薩聲聞各各隨應以自神力游空而往若復未具神力之者應當隨入如來清淨大圓光中游空而往爾時世尊即於王舍大城鷲峯山中隱身不現菩薩聲聞恭敬圍繞放大光明普遍照曜天人天女導前從後歌詠稱讚奏百千種俱胝那庾多鼓吹音樂震動大地天雨種種殊妙寶華於佛剎中廣現種種佛大威力佛大神通佛大施作佛大變化佛大吉祥佛大勝光佛大威儀佛大游戲等相游空自在往詣於彼曠野大城是時世尊處虛空中猶如鵝王進止安詳自在而行彼欲色界諸天子眾遙見世尊高處空中猶如鵝王宛轉自在咸生歡喜適悅慶快又如日輪初出清淨可愛如圓滿月瑩潔光明眾星圍繞如帝釋天主天眾圍繞如大梵王梵眾圍繞天眾見已即起清淨希有之心各持種種天妙香華供養於佛所謂天優鉢羅華俱母陀華奔拏利迦華曼陀羅華摩訶曼陀羅華波利質多羅華摩訶波利質多羅華曼殊沙華摩訶曼殊沙華可愛華大可愛華輪大輪華陸生諸華及餘殊妙最勝香華具有百葉或千葉者及焰光華光味華遍香華常香華常開華悅目華此如是等并餘無量勝妙香華遍散佛上又復安立殊妙幡幢奏以百千殊妙音樂爾時世尊現如是等殊妙勝相香華幢蓋鼓奏音樂眾莊嚴事於須臾頃即至曠野大城而先暫適毘沙門天王宮佛及菩薩聲聞大眾從空而下入彼宮中爾時大地普遍震動而復柔軟殊妙可愛亦不嬈惱一切眾生爾時四大天王知佛世尊已至曠野大城之中各從所守方分與諸眷屬持以種種殊妙香華速來佛所時四天王到已頭面頂禮佛足即以所持殊妙香華散於佛上而伸供養合掌諦誠退住一面彼諸眷屬亦各至誠頂禮佛足合掌而住佛即略為四天王等眷屬眾會宣說法要是時會中即有十千夜叉羅剎龍乾闥婆鳩盤茶等覩佛勝相悉發阿耨多羅三藐三菩提心彼四大天王宮嬪眷屬中有十千天女發阿耨多羅三藐三菩提心爾時金剛手菩薩大祕密主與自眷屬各各持以如無邊功德莊嚴世界之中殊妙香華塗香末香寶幢幡蓋鼓吹歌音作諸伎樂速詣毘沙門天王宮中佛世尊所到已頭面頂禮佛足右繞七匝即以所持妙香華等諸供養具嚴潔諦誠供養世尊諸眷屬等奏妙音樂嚴奉肅恭歸命頂禮迎導世尊并諸菩薩聲聞大眾入自宮中到已如次請各就座爾時世尊處彼殊妙種種莊嚴師子之座并諸菩薩聲聞大眾亦各就座爾時金剛手菩薩大祕密主即告帝釋梵王護世天等并餘一切諸天子言汝等宜應各務精勤隨喜成辦嚴供世尊當令汝等增長施福爾時諸天子眾見是最勝境界殊妙莊嚴師子座已生希有心咸作是言此之勝相何力致邪為佛世尊威神力邪為金剛手大祕密主威神力邪即聞空中有聲告言諸仁者此是大祕密主威神所致東方去此過殑伽沙數等佛土已有世界名無邊功德寶莊嚴佛號莊嚴王金剛手菩薩大祕密主見彼世界種種殊勝妙莊嚴事以祕密主威神力故令此宮中同彼世界勝莊嚴相爾時世尊安處勝妙師子座已即時曠野大城所居一切夜叉羅剎必舍左鳩盤茶乾闥婆摩睺羅伽等眾皆悉來詣佛世尊所頭面著地頂禮佛足合掌虔恭退住一面爾時金剛手菩薩大祕密主即告四大天王并餘一切諸眾會言汝等宜應咸來助我同發至誠嚴以清淨殊妙飲食奉上世尊使令汝等獲大利益爾時金剛手菩薩大祕密主即與眷屬眾會自手清潔嚴辦最上百味精珍菩薩深心清淨如來所應供養發最勝心奉上世尊并諸菩薩聲聞大眾悉令充足飯食事訖而復奉上清淨香水盥手滌器乃於佛前退坐聽法是時曠野大城所居一切夜叉羅剎必舍左等各各諦誠瞻仰世尊合掌虔恭歸命頂禮爾時金剛手菩薩大祕密主勸請世尊宣說正法作是白言惟願世尊為未發菩提心眾生隨宜說法令入法理即當發起大菩提心住不退轉又此夜叉羅剎必舍左乾闥婆隱密神摩睺羅伽等諸眾會令彼長夜利益安樂善行相應獲得勝中最勝高顯而不減失諸善法分爾時世尊普告金剛手菩薩大祕密主等諸眾會言諸仁者汝等諦聽極善作意我今宣說為令一切悉入法理諸修善行善男子善女人等普令獲得最勝高顯於善法分而不壞失于是金剛手菩薩大祕密主等諸眾會一心善聽佛告大眾諸仁者若善男子善女人深發阿耨多羅三藐三菩提心已即能具信廣多清淨欲見諸聖樂聞正法善捨無悋手出無盡善樂積集施作福行捨心具足於布施中樂行平等無障礙心無濁染心信有業報離諸分別疑惑猶豫善惡業果而不壞失如是知已於命緣等不應作者而悉不作不殺生不偷盜不邪染不妄言不綺語不兩舌不惡口不貪不瞋不邪見於此十善業道堅持積集於其十種不善業道捨而不作普行淨信與沙門婆羅門及有戒有德者正道法中同修淨行於諸善法多聞勤行深固作意善行相應寂靜調伏常說愛語攝伏他論修善離惡無高無下無毀無譽隨起正念住等引心閉三有門息滅諸病離諸重擔超越疑惑出離諸有如是知者即於諸佛及聲聞弟子若沙門若婆羅門善知識所隨其所應親近恭敬承事尊奉彼等善知識所聽受正法示教利喜謂說布施感大富果持戒生天多聞大慧淨觀不亂此行布施即是布施報此行慳悋即是慳吝報此持戒即是持戒報此毀戒即是毀戒報此忍辱即是忍辱報此瞋恚即是瞋恚報此精進即是精進報此懈怠即是懈怠報此禪定即是禪定報此散亂即是散亂報此勝慧即是勝慧報此惡慧即是惡慧報此身善作即是身善作報此身惡作即是身惡作報此語善作即是語善作報此語惡作即是語惡作報此意善作即是意善作報此意惡作即是意惡作報此是善此是不善此應作此不應作此業作已於長夜中得利益安樂善行相應此業作已於長夜中無利苦惱得不善行相應如是等法於善知識所聞其所說示教利喜又復觀察知是法器即為宣說甚深之法謂空無相無願加行等法復說無生無起無我無人無眾生無壽者甚深緣起之法此法是有此即有得此法是無此即無得此法若有此即是生此法若無此即是滅此是無明緣行行緣識識緣名色名色緣六處六處緣觸觸緣受受緣愛愛緣取取緣有有緣生生緣老死憂悲苦惱如是即一大苦蘊生若法不有此即無得即是滅法謂無明滅即行滅行滅即識滅識滅即名色滅名色滅即六處滅六處滅即觸滅觸滅即受滅受滅即愛滅愛滅即取滅取滅即有滅有滅即生滅生滅即老死憂悲苦惱滅如是即一大苦蘊滅此等諸法若生若滅於勝義諦中無有少法可得何以故一切法緣生故無主宰無作者無受者因緣故轉然於是中無法可轉亦非無轉亦無異法隨轉和合施設三界但以煩惱業轉故有施設愚迷之者於不實法中觀以為實智者應知無有少法作者可得以作者不可得故無法可轉亦非無轉如是所說甚深之法若能聞已不生疑惑是人即入一切法無障礙性不著色受想行識不著眼色耳聲鼻香舌味身觸意法眼識乃至意識信一切法自性本空信一切法自性本離諸仁者彼信不退菩薩信是法故即不減失見佛聞法承事淨眾在在所生常得見佛聽受正法承事淨眾常生有佛世時隨彼生已發起精進勤求善法以精進故於白衣舍無義利事謂妻子男女奴婢眷屬及所作用而悉棄捨及盛年戲樂不生愛著起賢善心願於諸佛世尊清淨教中正信出家得出家已近善知識與善知識同登善道而能獲得諸善意樂聽聞善法隨所聞已真實修行不以語飾勝慧具足發起精進勤求多聞隨所聞法為他廣說無所希求所得名聞利養無愛著心以如實語為他說法隨聞隨住亦然如實為他說法使聽法者獲得大慈於一切眾生起大悲心於彼多聞而不厭捨於身命緣少欲喜足寂靜圓滿增長善行樂閑寂處隨所聞法審觀其義於諸義理攝而無散不著於文歸趣實義普為一切天人世間非但為己勤修勝行廣為眾生勤求無上最勝之智令他眾生於佛智中得不放逸此復云何名不放逸所謂最初調攝諸根見眼色等不取於相不著相好諸色境中於味於染如實知故常求出離耳聲鼻香舌味身觸意法亦然智了知已不取於相不著相好於味於染如實知故常求出離此名不放逸復次不放逸者能於自心善調伏已亦復隨應攝護他心煩惱染愛而善息除法愛隨轉欲尋瞋尋害尋止而不行貪瞋癡等諸不善根亦悉不行復能制止身語意業諸不善行不深固作意而亦不起以要言之一切罪不善法皆悉除斷此名不放逸諸仁者此如是等不放逸法菩薩勤行即得淨信而不放逸大祕密主汝等當知信之一法廣多清淨即能常時專求善法若具信補特伽羅於他世中離惡趣怖亦復不墮諸惡作心而常獲得眾聖稱讚復次祕密主住法行人即能獲得正法善趣常樂見佛安住聖道得大自在得自在已復令他人普皆圓滿自在之法住菩提心得如來智又祕密主若人欲得最勝妙樂應當畢竟善修正行修涅槃法大祕密主今此眾會皆承宿善根力故來集此善修正行於諸善根而不減失云何善根得不減失謂修不放逸行是故若天若人所有善根皆不減失何以故彼不放逸心善護諸境故能離一切貪愛欲染近習法愛即能制止欲瞋害尋復能息除不深固作意諸不善法離貪瞋癡於身語意麁重過失而悉止息乃至一切諸善法分若有減失皆悉不行此名不放逸若人信解不放逸法即能隨順諸精進事以精進不放逸故是人乃能積集修作淨信功德由修淨信及不放逸精進法故即能修作正念正知以正念正知故即於一切菩提分法而不壞失若具淨信不放逸精進正念正知者即能勤修深固之法大祕密主菩薩若於深固法中得解脫者即於有於無如實能知此中云何是有云何是無謂正修聖解脫法此即是有若不正修聖解脫法此即是無若有業有報此即是有若無業無報此即是無若世俗諦中眼耳鼻舌身意此即是有勝義諦中眼耳鼻舌身意此即是無菩薩於大菩提發起精進即有於大菩提懈怠即無顛倒所起五蘊即有無因所起之法即無色是無常是苦是壞滅法即有色是常是堅牢是相續是不壞滅是安住法即無受想行識是無常是苦是壞滅法即有受想行識是常是堅牢是相續是不壞滅是安住法即無無明緣行即有不實無明行即無行緣識即有不實行識即無識緣名色即有不實識名色即無名色緣六處即有不實名色六處即無六處緣觸即有不實六處觸即無觸緣受即有不實觸受即無受緣愛即有不實受愛即無愛緣取即有不實愛取即無取緣有即有不實取有即無有緣生即有不實生有即無生緣老死憂悲苦惱即有不實生老死憂悲苦惱即無布施得大富即有布施感貧窮即無持戒生天即有持戒墮惡趣即無多聞具大慧即有多聞成染慧即無禪觀不散亂即有禪觀散亂即無不深固作意生起煩惱即有深固作意生起煩惱即無不起增上慢人趣證涅槃即有增上慢人得佛授記即無於一切處通達空即有於內執我即無以智勤行得解脫即有我慢相應出離者即無又若我人眾生壽者於不實五蘊中求其實法即無復次大祕密主勤行不放逸深固作意菩薩於有於無如實了知世間一切智者許可如實知已雖行於有而不取著雖行於無亦不取著即能通達諸佛世尊所說實義復次大祕密主如來於一切法中總略而說有四法印何等為四一者諸行無常為諸沙門婆羅門及長壽天執常語者破常想故二者諸行是苦為諸天人計樂想者破樂想故三者諸法無我為彼執我諸外道等破其我想四者涅槃寂靜為諸增上慢者起尋求行破彼增上慢故此言無常者即是畢竟無有常法增語此言苦者即是遠離願求增語此言無我者即是空相增語涅槃寂靜者即是無相作證增語大祕密主此如是法若諸菩薩深固信解勤行修習即於善法而不減失速能圓滿菩提分法爾時護世四大天王前白佛言世尊我等四王皆名護世當以何法而能護世佛告四大天王言汝諸仁者當修正法行即能護世其正法行者所謂十善何等為十一者不殺二者於自富樂而生喜足無其分量三者於他妻室不起染污四者不破他眾五者不出惡言六者所言如實七者言無綺飾八者於他富樂無所希望九者止息瞋恚十者正見清淨諸仁者此十善法乃能護世復有八法而能護世何等為八一者如說能行二者於一切處尊重師長三者順行正道四者心意質直五者心常柔軟六者於一切眾生常起慈心七者不作諸罪八者集諸善根如是八法乃能護世復有六法而能護世何等為六一者行慈身業於師尊所及善知識同梵行者乃至一切眾生悉起尊重愛樂意念是為第一身業和敬二者行慈語業於師尊所及善知識同梵行者乃至一切眾生悉起尊重愛樂意念是為第二語業和敬三者行慈意業於師尊所及善知識同梵行者乃至一切眾生悉起尊重愛樂意念是為第三意業和敬四者依法所得一切利養少略乃至鉢中之食與彼知識同梵行者周普均平等同受用又復尊重愛樂意念是為第四利養和敬五者於戒修法無斷無缺圓具無濁所應受者不生貪取智所稱讚離諸譏毀以如是等淨戒之法與善知識同梵行者共所修持又復尊重愛樂意念是為第五戒修和敬六者於諸正見出離法中及勝決擇分隨何等法修其正行即當如應與善知識同梵行者共所修作又復尊重愛樂意念是為第六同見和敬諸仁者此六和法乃能護世復有四法而能護世何等為四一者不貪以不貪故不墮惡趣二者不瞋以不瞋故不墮惡趣三者不癡以不癡故不墮惡趣四者不怖以不怖故不墮惡趣諸仁者如是四法乃能護世復有二法而能護世何等為二一者有慚二者有愧具是二法即能護世復有一法而能護世何等為一謂真實行以真實故即能護世又復善語又無諂曲此等一法皆能護世諸仁者如是等法汝等勤行即能護世自能護已復令他人亦能護世爾時世尊即作是念我今宜應為此眾會宣說祕密大明章句令其眾會善根相應大菩提法久住世間作是念已即告金剛手菩薩大祕密主言我昔曾於阿波邏羅龍王宮中及大菩提場初成道時以利益心攝受世間我時宣說大明章句汝能記念耶金剛手菩薩白佛言世尊我能記念佛言祕密主汝今說彼大明章句是時金剛手菩薩大祕密主從座而起前詣佛所胡跪合掌頂禮佛足即說祕密大明章句曰怛󰍕他賀虎羅虎羅嚩帝虎賀囉拏薩吳拏左左左左左儞布拏芻怛剎多剎野剎夜多剎野薩摩設末儞葛囉賀盧賀盧嚩帝尸羅嚩帝緊阿尾設野帝儞薩囉尼惹惹惹惹末帝阿嚩吒儞嚩吒嚩栗多奴娑哩尼部多奴塞蜜哩帝呼禰嚩多奴塞蜜哩帝呼那誐喃藥叉𧹞巘馱哩嚩𧹞摩呼囉誐𧹞莎悉底哩婆嚩都薩哩嚩薩埵喃尾計囕都摩訶鉢哩嚩多三咩他旦馱囉尼誐哩惹都三母捺囉尾誐壹帝金剛手菩薩大祕密主說是祕密章句時一切魔宮皆悉振動大地傾搖大海騰涌一切眾會皆悉戰怖咸詣佛所頂禮求救是時世尊復以一足按地大千世界皆悉動搖時諸眾會俱向佛所作是白言救我世尊救我善逝我等一切驚怖戰悼佛言勿怖勿怖此是諸佛大明章句威神境界能使大地振動大海騰涌日住虛空亦復動搖爾時世尊即為金剛手菩薩及諸眾會如其所應略說法要是時會中有八萬人發大菩提心有無量人住有學地爾時金剛手菩薩大祕密主長子金剛軍持妙寶網覆於佛上前白佛言世尊菩薩云何能於阿耨多羅三藐三菩提得不退轉佛言善男子菩薩若能具修十法即於阿耨多羅三藐三菩提得不退轉何等為十一者常行無礙大慈二者常起無倦大悲三者精進辦諸事業四者善修空三摩地五者現前通達勝慧六者於一切處皆善通達七者能以妙智清淨三世八者以無礙方便觀實業報九者雖了知空而植眾德本十者如其所說自性清淨而善入聖道菩薩若具如是十法即於阿耨多羅三藐三菩提得不退轉時金剛軍復白佛言世尊菩薩當修何法於佛不思議門聞已安然不生驚怖佛言善男子菩薩當修八法即能於佛不思議門聞已安然不生驚怖何等為八一者增長勝慧二者增長妙智三者常為善友之所攝受四者具大信解五者善達如幻無生之法六者信解無常之法七者心行平等猶如虛空八者於諸法中善知障礙所起之相菩薩若具如是八法即能於佛不思議門聞已安然不生驚怖金剛軍復白佛言菩薩當修何法即能於諸所作而得自在佛言善男子菩薩當修四法即能於諸所作而得自在何等為四一者善修現前無滅之法具五神通二者善觀勝解脫門具四禪定三者超勝梵世具四梵行四者以方便慧於一切處善修無生菩薩若具如是四法即能於諸所作而得自在金剛軍復白佛言菩薩有幾種法門佛言善男子菩薩有四種法門何等為四一者智門善入一切眾生根性二者慧門能善分別宣說句義三者陀羅尼門善入一切言音總持四者無礙解門能善宣說諸無盡法此為菩薩四種法門金剛軍復白佛言菩薩有幾種力佛言善男子菩薩有九種力何等為九一者定力大悲起故二者精進力不退轉故三者多聞力勝慧生故四者信解力圓滿解脫故五者修習力離散亂故六者忍力善護眾生故七者菩提心力降伏諸魔故八者大悲力成熟眾生故九者無生忍力圓滿十力故如是名為菩薩九力當佛世尊說是法時彼長子金剛軍得無生法忍證是忍已復白佛言惟願世尊威神建立令此正法於金剛手菩薩大祕密主宮中而得久住使彼具法器眾生獲得聞慧光明照觸乃至如來般涅槃後於閻浮提中廣令流布使不隱沒爾時世尊受金剛軍勸請已即告金剛手菩薩大祕密主言祕密主汝今宜應宣說我於大菩提場初成道時護諸菩薩降伏攝受諸魔軍眾所有祕密大明章句建立加護令正法眼久住世間攝伏諸魔邪異外法爾時金剛手菩薩大祕密主承佛教勅從座而起偏袒右肩右膝著地合掌恭敬頂禮世尊說大明曰怛󰍕佗虎盧虎羅虎梨提哩訶哩底阿酤設羅剎曳左梨左羅嚩帝娑哩芻哩羼帝末利翅彌羼帝葛哩剎彌設彌扇帝葛哩虎呼阿梨詰詰哩珂哩阿尾設儞囉娑囉娑儞惹曳惹野嚩帝體哩阿嚩哩帝尾嚩哩帝阿嚩哩多儞梅底哩部多喃僧誐囉呼捺彌捺摩三鉢儞帝蘭拏多囉曳部莎焰莎悉帝禰尾毘踰那倪毘踰藥翅毘踰巘馱哩尾毘踰藥叉西毘踰摩奴賒摩奴試毘藥莎悉底哩婆嚩都薩捺蘇欠說是大明時一切山王皆悉振動大地傾搖大海騰涌所有一切邪異外法皆悉攝伏歸正法語善護一切正法寶藏一切天眾互相慶悅說伽陀曰祕密大明宣說已能令正法久住世三千世界悉傾搖求人中尊願救護大師善說真實語普為眾會施無畏威神建立此法門能令正法久住世爾時世尊於金剛手菩薩宮中住經七日廣為無量一切眾生作利益已乃至曠野大城一切情品廣大周遍無不蒙益即離本宮還處空中菩薩聲聞人天大眾恭敬圍遶復有無數百千夜叉羅剎阿修羅迦樓羅等前後導從梵王帝釋護世天等布光明網奏妙音樂雨眾異花時諸剎土皆悉振動以佛威德神通勢力加持神變及威儀事譬如鵝王遊戲自在漸吹還詣鷲峯山中金剛手菩薩大祕密主以佛威神而隨佛後爾時世尊與諸菩薩聲聞大眾遊止鷲峯山中於日後分離本住處為諸大眾隨宜說法時阿闍世王知佛世尊已復山中宮嬪眷屬并王舍城中六萬人眾各持種種上妙香花塗香末香等諸供養出王舍大城詣鷲峯山佛世尊所到已頭面頂禮佛足各住一面時阿闍世王前白佛言世尊我諸所作隨宜安處我子來白父王當知世尊大師於金剛手菩薩宮中赴請已竟今已還復鷲峯山中我乃思念希有世尊佛於一切眾生大悲隨轉於眾生聚中無一眾生如來世尊起厭捨者於曠野大城金剛手宮中赴請受供還復來此廣為眾生成熟利益世尊彼金剛手菩薩大祕密主甚為希有具大威力能善宣說如來法律生大歡喜而金剛手者往昔曾於何佛如來應供正等正覺所植種德本乃能成辦如是辯才佛告阿闍世王言大王當知彼不種善根眾生於如是事極難信解而彼決定種善根者乃能於此生其信解大王假使十方如殑伽沙數等諸世界尚能算數知其邊際彼金剛手菩薩大祕密主於佛世尊所親近供養修諸梵行成就辯才假使諸佛世尊而亦不能算其邊際以是緣故大王當知昔因緣者我念過去阿僧祇劫復過於前廣大無量不思議劫時有如來應供正等正覺出現世間號曰多聞明行足善逝世間解無上士調御丈夫天人師佛世尊世界名極嚴劫名無毀時彼世尊為彼清淨大菩薩眾宣說正法彼佛告言諸善男子汝等當知若有菩薩能發大精進者即於身命而悉棄捨時彼會中有一菩薩名曰勇力前白佛言如是世尊如是善逝如佛所言若有菩薩發精進者即於身命而悉棄捨如我解佛所說義菩薩若生懈怠豈能速證阿耨多羅三藐三菩提果何以故能發精進諸菩薩者於生死中不起厭倦之意而彼菩薩於生死中常當稱讚不樂涅槃但為成熟諸眾生故世尊菩薩勤行為利眾生故具精進信解於生死中自得其樂不樂涅槃之樂所以者何菩薩為利諸眾生故隨其所應諸有施作亦隨所應皆獲其樂若住涅槃而何能作是故諸菩薩於生死境界中自得其樂而即不取涅槃境界世尊菩薩於生死境界中所得樂者謂即勤行利眾生故而常得見無量諸佛常聞無量清淨正法常能成熟無量眾生菩薩以住生死境界故即能隨入眾生境界而於涅槃境界之中不著捨行菩薩住生死境界者以怖墮於非境界中何以故非境界中不復能作利眾生事不能安住如來境界以不能住如來境界故不能長養一切眾生此中何名非境界邪所謂聲聞緣覺之地若樂住者即棄捨眾生不能成熟何以故聲聞緣覺境界是為菩薩非境界故以聲聞緣覺怖畏生死若能攝受無量生死者唯除清淨大菩薩爾是故菩薩能於生死境界中住大王當知時彼多聞如來讚勇力菩薩言善哉正士善說此語復善尊重菩薩境界所作諸行而不復墮非境界中勇力菩薩白彼佛言云何是菩薩自境界邪彼佛答言善男子菩薩自境界者謂能攝受無量生死不生怖畏稱讚菩薩廣大勝行而不樂住聲聞緣覺之地以無礙智和合三界若損若益能善增長一切善根以增益智成眾德本而復能以盡智成就無盡福行雖觀無生而善成辦有生之法雖知無眾生而善成熟一切眾生雖知諸法離性而善攝受正法雖知諸佛國土自性如空而以妙智嚴淨佛土雖觀諸佛法身無相而善勤求如來所有殊妙相好雖觀諸法本無造作而以妙智於眾德本所作精進雖觀有為法不實而於諸事業少求少作復能善為一切眾生隨宜施設雖觀身心離著而以妙智說法無厭雖離憒閙而從禪定所生不著禪味雖復覺了甚深之法而以妙智隨諸眾生種種行轉善說法要雖知無生以智善思普攝三有雖以智觀諸法皆空而善護所得之果雖觀聲聞緣覺境界而善求如來解脫輕安之法雖不厭捨諸菩薩行而常善觀諸佛境界善男子此即是為彼諸菩薩自境界門復次大王彼時勇力菩薩於彼多聞如來所聞說如是清淨境界法已生希有心白彼佛言希有世尊能善說此諸大菩薩自境界門清淨正法如我解佛所說義即是具善巧方便菩薩入一切法自境界門譬如虛空一切色象境界普照無著一切色象亦無障礙虛空境界亦無障礙具善巧方便菩薩亦復如是現前覺了彼一切法自境界故又如虛空普照一切色象境界而無障礙所有一切毒樹藥樹棘刺之樹花果香樹彼等一切生長於空然彼虛空無染無淨無違無順具善巧方便菩薩亦復如是從慧出生彼一切法自境界門謂異生法有學法無學法緣覺法菩薩法如來法等何以故彼一切法現所證故又如世間草木叢林而火不能為其作護何以故火若上騰悉皆燒爇極熾焰故菩薩亦復如是於一切法自境界中慧光發明極炎熾故又如金剛堅固之身火不能燒刀不能斷毒不能中他力不能伏菩薩亦復如是非聲聞習非緣覺習非一切眾生諸煩惱習而能染故菩薩隨諸習染悉以勤行增上慧力咸開曉故又如水清摩尼寶珠而能清彼諸濁水故菩薩亦復如是以勝慧寶普能清淨一切眾生諸煩惱垢又如有藥名曰離毒不與一切惡毒同處而能息除一切毒故菩薩亦復如是具方便慧力故不與一切眾生煩惱及自煩惱而共同處復能止息一切眾生諸煩惱毒此如是等皆是一切法自境界門大王當知彼勇力菩薩說是法時有八千人發阿耨多羅三藐三菩提心二百菩薩得無生法忍大王當知彼時多聞如來法中勇力菩薩者豈異人乎即此會中金剛手菩薩大祕密主是此大士者能於彼時被堅固精進之鎧於多佛所親近恭敬深種善根爾時阿闍世王即起是念此金剛手菩薩大祕密主右手所持大金剛杵幾何輕重而祕密主有大力勢能善執持時金剛手菩薩大祕密主知其所念即告阿闍世王言大王當知此金剛杵亦輕亦重王言以何緣故亦輕亦重金剛手言為欲調伏憍慢貢高諸眾生故此杵即重為示無慢正直諸眾生故此杵即輕時金剛手菩薩即以所持大金剛杵置之于地當置地時以神力故三千大千世界六種振動即告阿闍世王言大王汝今宜應以此地中大金剛杵而自舉之時阿闍世王即時以自堅固勇力欲舉其杵竭其力勢不能動搖一毛端量即生希有尊重之心前詣佛所合掌白佛言世尊我昔曾於戰陣之所取被甲大象一手執持舉擲于遠此金剛杵其量微小我今竭自力勢不能動搖況復舉邪以何緣故其事如是佛言大王無自惱心此金剛杵至極重故時阿闍世王即白帝釋天主言憍尸迦今宜舉此地中所置大金剛杵時帝釋天主即時以自勇猛神力欲舉其杵盡竭其力不能動搖即生希有尊重之心前詣佛所而白佛言世尊我若與彼阿修羅王鬪戰之時我力堅勝勇銳無敵右手取彼毘摩質多羅阿修羅王所有大車量廣七百由旬我時執持如迅風行此金剛杵竭自勢力不能動搖豈非世尊廣大威神所制止邪佛言憍尸迦此亦非我神力所制但為彼金剛杵至極重故憍尸迦於汝意云何須彌山王至極重邪天主白佛言須彌山王至極重大喻所不及佛言天主此金剛杵金剛所成重復過彼須彌山王而金剛手菩薩能以此杵擲碎輪圍諸山猶如糠粃以其金剛大力勢故爾時帝釋天主即白尊者大目乾連言佛說尊者於聲聞眾中神通第一願今尊者舉此地中大金剛杵尊者大目乾連即自思念我若於此人天大眾之前不能舉動此金剛杵豈非於我生慢心邪作是念已運自神力方欲前舉彼金剛杵即時三千大千世界六種振動海水騰涌大地普皆怖畏振擊唯金剛杵不動不搖是時尊者大目乾連前詣佛所頂禮佛足作是白言佛說我於聲聞眾中神通第一具大威神名稱力勢能以四大海水置於掌中亦能轉此三千大千世界猶如有人以一金錢轉於指端又能空中止其日月制彼威光不令轉動又能取彼須彌山王擲過梵世又能調伏難陀烏波難陀二大龍王又能於彼陽焰世界周行乞食此金剛杵其量微小然我亦復不能動搖世尊豈非我今神力減邪佛言大目乾連非汝神力有所減少但為菩薩威力加持一切聲聞緣覺悉不能動況餘眾生又目乾連假使殑伽沙數諸佛剎中所有須彌山王悉能振動唯金剛杵隨置地方不能動搖目乾連白佛言世尊金剛手菩薩具大力勢而能戲擲此金剛杵誠哉希有佛言大目乾連假使三千大千世界諸須彌山尚能合入一須彌山悉能動搖此金剛杵而不能動爾時尊者大目乾連生希有心前白佛言希有世尊此金剛手菩薩大祕密主具大力勢善能持彼大金剛杵此祕密主為即父母所生力邪為神力邪佛言大目乾連父母所生之力隨所入處皆有分量而諸菩薩神通力者無盡無限我若開示使天人世間咸生迷惑爾時世尊普遍觀察諸眾會已告金剛手菩薩大祕密主言汝今宜應自當舉其地中所置大金剛杵時金剛手菩薩大祕密主神力振動三千大千世界已即以左手舉取其杵戲擲空中旋繞七匝杵旋空已即時接置安右手中一切眾會生希有心合掌頂禮大祕密主咸作是言希有祕密主能具如是廣大力勢善持最勝大金剛杵普願一切眾生皆悉獲得如是勝力時阿闍世王復白佛言世尊菩薩具修幾法即能獲得如是勝力佛言大王菩薩若修十法獲斯勝力何等為十一者菩薩寧捨身命終不棄捨無上正法二者於一切眾生作謙下想不增慢心三者於彼劣弱眾生起愍念心不生損害四者見饑渴眾生施妙飲食五者見怖畏眾生施其無畏六者見疾病眾生施藥救療七者見貧乏眾生惠令滿足八者見佛塔廟形像塗飾圓淨九者出歡喜言安慰眾生十者見彼負重疲困苦惱眾生為除重擔菩薩若具如是十法即能獲得如是最勝之力復次阿闍世王白佛言世尊菩薩當修幾法獲得自在之法趣向自在佛言大王菩薩當修八法即得自在之法趣向自在何等為八一者出美善語心意質直二者心常柔軟三者心善愛樂四者心常平正五者無諂六者無誑七者不嫉八者心常調暢菩薩若具如是八法即得自在之法趣向自在阿闍世王復白佛言菩薩當修幾法能於自在中住佛言大王菩薩當修四法能於自在中住何等為四一者若生人間願為轉輪聖王值佛出世二者願為帝釋值佛出世三者願為娑婆界主大梵天王值佛出世四者願為豪勝長者值佛出世菩薩若具如是四法能於自在中住阿闍世王白佛言世尊淨信以何為畢竟佛言大王善知識為畢竟王言多聞何為畢竟佛言多聞慧為畢竟王言布施何為畢竟佛言布施大富為畢竟王言持戒何為畢竟佛言持戒能生善趣而為畢竟王言忍辱何為畢竟佛言忍辱隨護眾生而為畢竟王言精進何為畢竟佛言精進善能圓滿一切佛法而為畢竟王言禪定何為畢竟佛言禪定近寂為畢竟王言勝慧何為畢竟佛言勝慧息諸煩惱而為畢竟王言聽法何為畢竟佛言聽法斷諸疑惑而為畢竟王言問法何為畢竟佛言問法離諸雜說而為畢竟王言居處閑寂何為畢竟佛言居處閑寂得禪定神通而為畢竟王言觀想何為畢竟佛言觀想離念為畢竟王言無常聲何為畢竟佛言無常聲離諸執著而為畢竟王言苦聲何為畢竟佛言苦聲無取為畢竟王言無我聲何為畢竟佛言無我聲滅我我所而為畢竟王言寂靜聲何為畢竟佛言寂靜聲隨止為畢竟王言深固作意何為畢竟佛言深固作意發起正見而為畢竟王言若身心離何為畢竟佛言身心離發起禪定神通而為畢竟王言聖道何為畢竟佛言聖道現前三昧果而為畢竟王言信解何為畢竟佛言信解解脫圓滿而為畢竟王言諸佛出世何為畢竟佛言諸佛出世成就一切菩提分法而為畢竟王言如何是佛出世佛言大王隨發菩提心即是佛出世王言云何發菩提心佛言所謂大悲出生王言云何大悲出生佛言謂即發起淨信王言云何發起淨信佛言若發菩提心即是發淨信王言當云何發彼菩提心佛言深心不退轉是發菩提心王言云何是深心不退轉佛言即是所起大悲王言云何能發大悲佛言於一切眾生不生厭捨之心即是大悲王言云何於眾生得不厭捨佛言所謂不著己樂王言云何是不著己樂佛言謂於三寶常不捨離王言云何能於三寶不捨離邪佛言若能除去一切煩惱即於三寶而不捨離爾時阿闍世王重復肅恭前白佛言希有世尊希有善逝善說如來清淨法律如來能善施設學處復能隨順諸佛世尊所說正法不壞因果遠離斷常隨諸所說成辦事業善惡果報俱無壞失離諸虛誑如佛所說如是最上廣大清淨教中誰人敢破復誰問難及生毀謗唯除不種善根諸罪業者世尊我昔不曾深種善根於佛勤孝不能出自血肉報佛深恩願佛今時威力加護令我一切煩惱一切罪業皆悉消滅世尊彼妙吉祥童真菩薩是善知識長夜利樂為我息除諸有惡作法光照我我亦不能報彼深恩世尊大慈大善知識能為我說普盡梵行最上正法爾時寂慧菩薩摩訶薩前白金剛手菩薩大祕密主言如佛世尊化所化事汝祕密主可能隨作諸化事邪金剛手菩薩言今佛現前為我作證所有殑伽沙數等諸佛如來諸有化事而我亦能隨佛施作所謂種種色相遊戲神通但以宿世深心清淨而為畢竟爾時寂慧菩薩復白金剛手菩薩大祕密主言我今勸請大祕密主願以神力加持護念令此正法於後時後分後五百歲廣宣流布使彼正法所攝諸大士等得此正法墮於手中金剛手菩薩言善男子諸佛如來於此正法已共加持何以故今此正法即是文字所成而彼文字無生無盡亦不隱沒以其文字及所說義不能隱故如來此說甚深正法亦不能隱所以者何無法可生若法無生即法無滅如是當知如佛所言若佛出世若不出世諸法常住所謂法性法界法住實際清淨法如是故如其所說諸法緣生亦不相違若法緣生不相違故即是正法以正法故即不隱沒如是所說乃名正法寂慧菩薩言祕密主云何能被精進鎧攝護正法金剛手菩薩言若於一切法不相違即能被精進鎧攝護正法何以故而此正法與一切法不相違故寂慧菩薩言何法是相違金剛手菩薩言文字相違故即法相違而不復與生法相違若彼不相違是為攝護正法者寂慧菩薩言彼攝護正法有與一切世間相違不金剛手菩薩言有善男子何以故世間眾生取著諸見有執空語者彼即世間相違又謂世間是常樂我淨而世間者是無常是苦無我不淨彼即世間相違又世間眾生順生死流逆正法流彼即世間相違又世間眾生尊現世法護正法者尊他世法彼即世間相違又世間眾生取蘊處界護正法者說一切法無取著故彼即世間相違寂慧當知以是緣故護正法者與彼世間相違寂慧菩薩言大祕密主汝當云何攝護正法金剛手菩薩言如我攝護者謂無我無眾生無法而乃攝護寂慧菩薩言此復云何金剛手菩薩言謂我離故眾生離故法離故我眾生法不離故過去離故未來離故現在離故過去未來現在不離故三世離故三世不離故諸佛離故諸佛不離故剎土離故剎土不離故法離故法不離故若能通達如是法者即能攝護正法爾時世尊讚金剛手菩薩大祕密主言善哉善哉大士汝善攝護正法若於一切法無執無取即能攝護正法若於一切法有相戲論無取無集乃至一切分別遍計悉無分別即能攝護正法爾時會中有一天子名曰賢王前白佛言世尊近止近寂是佛所說若如所說者即一切所緣皆悉寂止而無所觀以彼近寂不復和合發生諸法雖法寂靜遍寂近寂而復任持如來正法亦不棄捨雖復任持然於一切法無所任持亦無棄捨當彼天子說是法時會中有千苾芻得心解脫有千天子得法眼淨爾時寂慧菩薩白賢王天子言云何得是辯才天子答言能斷一切習氣離語言道無所記說勝義諦中無法可取故得辯才寂慧菩薩言天子辯才云何出生天子言無辯才故離辯才故所以者何無辯才者此說即是無和合義離辯才者此說即是離戲論義復次善男子如所說故何有辯才可得若為他表了識即不轉若自表了識亦無住以如是故乃得辯才若於諸所緣以意表了者又無障礙法性之中而無所住故得辯才又一切法中智無所轉無有少法智可知解故得辯才又無住法中無出無入越諸染法故得辯才又一切法無生而生無滅而滅故得辯才爾時寂慧菩薩白佛言希有世尊此賢王天子具大辯才佛言寂慧此賢王天子從極樂世界阿閦佛剎中而來至此欲聽金剛手菩薩大祕密主宣說如來祕密正法又此天子已得隨入一切法相陀羅尼故於百劫中無所願求自然獲得無礙辯才隨所宣說辯才無礙爾時寂慧菩薩白佛言世尊云何名為隨入一切法相陀羅尼佛言寂慧隨入法相者即是文字無盡隨入之智謂阿字門隨入一切法故又阿字者是即諸法出生之門又阿字者是即諸法初生後際又阿字者於一切處成辦事業隨起語業無所了知非無了知以阿字門隨入一切法故此說是名隨入法相陀羅尼門復次寂慧所言隨入者於一切處無有少法如微塵許可出可入無文字故從何所來復從何入中亦何住以其文字中無住故而即無出何方而去又以文字無和合故即無文字而可記說亦非無說無增無減以無文字故無有是法亦無非法而可分別以無文字故無法可生無法可滅無法可成無法可壞寂慧當知如是文字算數即是心之算數如心算數即是一切法算數如一切法算數即非算數何以故法無算數可得故以無算數法可算數故即一切法算數不可得如是即能隨入法相本來如是隨入無生若入無生亦復無起此即無有少法可入是故諸法無入而入寂慧若能如是入諸算數即於辯才而不能斷何以故法性無斷故若如是通達即能隨應為他說法隨有所說現前作證由如是隨入諸法相故即是隨入眾生相以其隨入眾生相故即如所信解善說諸法寂慧得陀羅尼菩薩其心離垢意樂清淨正行潔白其心高勝所行善住妙慧最上而獲神通堅固圓滿不為魔軍之所破壞降伏外道制諸煩惱解除怨結身有力勢心無疲倦辯才無盡演法無邊善說無際勝智無礙具深妙慧善說深法多聞如海住三摩地如須彌山所有眾會如師子王世法清淨如彼蓮花長養眾生如其大地息煩惱愛猶如大水成熟眾生猶如大火於一切眾生起平等心猶如妙月破煩惱癡暗猶如大日除煩惱怨如勇力者心善調伏猶如大龍高振法音如大雲吼普施法雨如澍大雨療治眾生諸煩惱病如大醫王作大法王如王自在善護世法如護世天善觀天人如帝釋天主心得自在具增上力猶如梵王無所繫著猶如飛鳥怖諸憒閙猶如猴鹿於一切眾生忍伏諸惡猶如慈母教授藝能開諸學門猶如慈父施諸法寶流注無盡如毘沙門天王得福莊嚴具諸相好人所樂觀見者歡喜具七珍財無貧乏苦攝諸無智稱讚智者具智慧故離諸過失善護諸天善護諸龍及夜叉等說法自在神通無礙了知一切眾生意樂隨入一切眾生根性聽法無厭不求一切名聞利養說法無吝無染著故具戒清淨無怨害故忍力清淨善能成辦諸事業故精進清淨得自在故禪定清淨潔白智故勝慧清淨梵行最上故具四無量善修出世靜慮等持成就無上菩提聖道以具如是諸相功德故當得無上法王灌頂寂慧當知得陀羅尼菩薩尚獲如是無量功德若復如來神力加持諸有事業皆得陀羅尼菩薩功德經百千歲稱讚譬喻而不能盡爾時寂慧菩薩白賢王天子言仁者汝今快得善利能善稱讚如來無量無邊功德時賢王天子白寂慧菩薩言善男子勝義諦中無有少法可得稱讚何以故法無有相非形顯色是故功德不能稱讚得其邊際若形顯色中決定有相者即可以言詞宣說稱讚爾時賢王天子白佛言世尊一切法無攝受無我無取無續無斷然以方便隨宜所作諸勤行者以正方便現前得法世尊譬如大水積於地下須假人力勤行施作或開以坑或鑿以井由勤力故方獲其水若無坑井水乃何得勤行方便之者亦復如是以勤力故於一切處勝智通達若無勤力智從何得是故求菩提者常勤方便發起精進即能現前獲得聖法又如世間生盲之人所生色象而不能見眾生煩惱暗蔽亦然於所生法而不能見又如世間有目之人於黑暗中若無明炬即不能見一切色象修天眼者亦復如是若無善知識說法教導不能於法而生信解又如已具淨天眼者不假世間光明所照菩薩亦復如是所作已辦者不假他人而為教導又如世人處胎藏者都無所見亦復不見有所增長發起精進菩薩亦復如是雖修佛法亦不見菩提有所增長又如大雪山王所有諸樹依之而生諸樹必無中有破壞及彼焦枯菩薩亦復如是勤行方便修諸正法依智所生亦不於中破壞減失又如轉輪聖王出於世間七寶隨出所謂輪寶象寶馬寶珠寶女寶主藏神寶主兵神寶等菩薩亦復如是若發菩提心七寶亦隨出所謂布施持戒忍辱精進禪定勝慧方便等又如轉輪聖王統行四大洲界於諸眾生平等愛念而無異想菩薩亦復如是以四攝法普攝眾生而無異想四攝所謂布施愛語利行同事又如轉輪聖王行王法化一切悉無鬪戰爭訟菩薩亦復如是安居說法悉無一切邪外戰訟又如三千大千世界最初成立大須彌山及彼大海菩薩亦復如是初發菩提心先以深固大悲建立又如世間日光出時先照高山菩薩亦復如是最初發起大智光明令諸眾生發起善根得智光照又如大地受諸種子而彼一切草木叢林依地而生平等滋長得陀羅尼菩薩亦復如是以無著心於一切眾生平等與法而無棄捨爾時世尊讚賢王天子言善哉善哉天子汝今善能譬喻宣說諸菩薩法天子當知假使一切草木叢林名相等聚法聚聲聚及形色聚遍入一切眾生心行普以一切名相分別一切眾生周遍伺察乃至眾生飲食受用悉為譬喻稱揚讚說彼得陀羅尼菩薩所有功德而不能盡天子彼得陀羅尼菩薩者諸有所說無有少法非佛語者又復一切色相光明聲香味觸法光明無不現前所得辯才不隨他聞而有繫屬不觀他相而有所說於一切處隨其所向通達無盡亦復無邊不以威力偏入一切身無麁重心無所緣能於百千諸佛現前說法無染無著而是菩薩以彼諸佛威神建立故得陀羅尼智慧辯才有所說法無染無著亦無退轉天子當知菩薩有三無著之法何等為三一者我無著二者眾生無著三者法無著又有三種通達清淨何等為三一者法界清淨二者真如清淨三者實際清淨又有三種通達無盡何等為三一者法無盡二者文字無盡三者演說無盡又有三種獲得通達加持之力何等為三一者辯才加持二者法義加持三者入法加持又有三種成就歡喜何等為三一者慧歡喜二者智歡喜三者斷疑歡喜又有三種速疾之法何等為三一者念速疾二者慧速疾三者行速疾當佛說是總持功德讚說譬喻無盡法時會中八百菩薩得入陀羅尼門爾時金剛手菩薩大祕密主白佛言惟願世尊神力加持令此正法於後時後分後五百歲閻浮提中廣宣流布佛言祕密主我有密護正法祕密大明章句汝能記念不是章句者我昔曾於寶月如來所親所聽聞金剛手菩薩白佛言世尊我亦記念佛言祕密主汝今宜應為此眾會密護正法令久住世當說往昔大明章句爾時金剛手菩薩大祕密主合掌頂禮十方一切諸佛即說大明曰怛󰍕佗惹野惹野末帝惹野設覩嚕阿梨阿末梨阿盧力帝末彌那末末散提烏諦烏怛末帝烏怛囉尼阿哩阿囉摩尼阿哩怛摩尼阿牟梨牟羅嚩窒帝牟邏努誐帝阿窒末窒末窒帝阿尼摩尼摩尼帝枯嚕枯嚕散提達哩摩努誐帝達哩摩怛翅達哩摩鉢囉尾尸薩哩薩囉薩哩阿毘禰毘那散提伊呬伊喝儞伊那努誐彌儞誐囉呬摩囉𧹞儞哩伽怛儞底哩他也喃牟喝那達哩摩捺尾尸𧹞尾馱末那訖梨舍喃烏入嚩羅那達哩摩儞底哩𧹞阿犖叉達哩摩葛體迦喃阿尾設那儞哩嚩拏寫鉢囉誐囉呼冒提鉢哩左哩迦喃鉢哩三塞佗鉢那鉢哩沙那迦夜努鉢囉那喃達哩摩設囉嚩尼迦喃三滿按喝囉怛鍐薩藐誐多喃阿嚩路葛喃薩藐葛鉢囉帝鉢那喃阿穆契婆嚩怛鑁滿怛囉鉢那儞摩鉢囉拏閃都滿怛囉散提囉𡁠那烏那喝蘭拏倪也那阿芻拏多阿那嚩蜜哩󰍕多禰舍那莎婆嚩怛鍐金剛手菩薩大祕密主說是祕密大明章句已時此三千大千世界皆悉振動即此三千大千世界一切魔眾各與眷屬同時來詣佛世尊所曲躬合掌俱白佛言世尊若諸法師能從口門出是大明章句者我等諸魔皆往承事恭敬令此大明最勝威力一切天人不能破壞我等常當密作護衛無令一切伺得其便爾時世尊普遍觀察諸眾會已即說祕密大明章句曰惹曳訥哩惹曳惹野末帝設彌設覩嚕儞哩伽怛儞阿牟梨牟羅鉢哩親儞摩囉塞󰍕尾怛囉薩儞穆吉底穆吉多嚩帝戍提阿毘禰婆野牟左儞婆嚕喝尼難帝尾㮈曳尾󰍕鉢囉訖囉牟即說伽陀曰正法攝伏於他語以正法語善攝受於法寶藏常護持如來所說大明句復說大明曰阿彌末彌末末親禰阿哩體阿哩佗儞薩多囉尼此是呼召四大天王大明章句復說大明曰提哩提囉嚩帝虞鉢帝戍毘戍婆嚩帝設彌此是呼召帝釋天主大明章句說伽陀曰具慈善順大忍力為悲愍故說大明喜捨二法悉具圓梵王帝釋咸呼召復說大明曰阿囉尼嚩囉尼珂溪阿牟梨牟羅輸駄儞此是攝伏諸魔大明章句說伽陀曰今此祕密大明句振動降伏一切魔人中聖主力加持善說斯經廣流演如來所說此正法當知於後末世時宣說明句密加持振動還復如今日時諸魔眾咸來集會說伽陀曰諸說法師大智者我等諸魔當密護令於最後末世時得此正法墮於手爾時世尊告金剛手菩薩大祕密主言汝應當知今此正法如來威神已加持故無人能於此正法中有所動轉何以故我念往昔過去世中有佛出世號寶月如來應供正等正覺明行足善逝世間解無上士調御丈夫天人師佛世尊世界名無毀劫亦名無毀彼佛法中有二法師有大威德名稱力勢一名慧上二名諦授彼二法師於寶月如來所聽聞受持此大明章句滿足半劫隨彼如來轉正法輪彼時所有三千大千世界百俱胝魔眾皆令成熟菩提聖法寂慧菩薩前白佛言世尊彼寶月如來為現住說法為已涅槃邪佛言寂慧東方去此百萬俱胝佛剎有佛國土其名無毀佛號寶月現住說法彼佛壽量十千劫數其佛剎中有諸魔眾佷惡難調彼佛宣說大明章句而悉調伏得調伏已皆於菩提聖法成熟圓滿祕密主汝今當知我亦曾於寶月如來法中淨修梵行成就菩提聖法彼時慧上法師者即我身是彼時諦授法師者即金剛手菩薩是寂慧當知我於彼時與金剛手菩薩同勤精進心不放逸於彼佛世尊所尊重恭敬廣多供養聽受彼佛宣說祕密大明章句降伏諸魔攝護正法爾時世尊普遍觀察諸眾會已普告眾言汝諸仁者誰當堪任於佛如來入涅槃後以我阿僧祇劫積集菩提勝行最上正法受持衛護不令隱沒爾時會中有一萬二千菩薩為護法故從座而起合掌頂禮向佛世尊說伽陀曰若人捐棄於身命所捨不求諸果報但為受持佛所宣最上清淨正法故復有賢王等五千天子合掌頂禮前白佛言世尊我等咸願受持如來菩提聖法時諸天子說伽他曰普為一切眾生故發起堅固大悲心我當受持此法門最上甚深佛所說爾時帝釋天主尸棄梵王毘沙門天王說伽陀曰今此正法如妙藥能治一切眾生病我等當來悉護持願佛知我眾心意爾時金剛手菩薩大祕密主前白佛言世尊我當受持如來於阿僧祇劫積集無上正等正覺菩提聖法即說伽他曰諸法本來無文字無中假以文字說聖尊悲愍故敷宣我當受持而流演爾時世尊告尸棄梵王言梵王當知菩薩有三種最上供養承事如來以其最上承事供養故獲福無量何等為三一者發起阿耨多羅三藐三菩提心二者任持諸佛正法三者隨所聞法如實修行大梵如是三種最上供養如來若住一劫乃至劫盡或復壽命無量此供養事所獲福報廣說不能得其邊際所以者何若欲最上供養諸如來者應當修此三種最上廣大清淨法之供養復次大梵若有人於如來所說正法之中而能受持一四句偈者是即護持過去未來現在諸佛世尊菩提聖法何以故諸佛菩提從法出生是故法之供養超出世間財供養事法供養者諸供養中勝中最勝最上第一大梵我念過去光明王族中有一太子名曰具慧忽時一夜於其夢中親所聽聞說二伽陀聞已記念覺乃惟忖我今得大寶藏即時忽然高振其聲作如是言我今得大寶藏時王及后子問其故太子即時具陳上事乃為父母說是二伽陀曰世間財寶聚還散王官水火賊盜分諸佛多聞妙法財多俱胝劫不壞失常無放逸甘露法利眾生發菩提心深固寂靜心亦然諸樂根本無所取大梵彼時太子為其父母說夢中所聞二伽陀時彼有八千人成熟菩提善根四萬二千眾生悉得生天以是緣故所有多聞清淨法財應當精勤依法修行修正法故即能如應為他攝受復次大梵有二種法而能多作何等為二一者於諸眾生不興損害二者勤求多聞而無厭足若有能行此二法者於正法眼而不斷滅大梵汝於賢劫諸如來所勸請說法善護正法而彼賢劫諸佛如來若諸清淨眾生方得值遇出世是故汝今勿應厭捨何以故大梵濁惡時中若能於一晝夜受持正法者獲福多於百千劫中清淨佛剎持正法者是故大梵汝應發起廣大精進於此濁惡時中堅固護持如來正法爾時世尊告尊者阿難言汝今宜應於此所說如來祕密金剛手品部惹囉陀羅尼門堅固受持於後末世為他廣說我今以是正法付囑於汝汝於末世時中所有具彼劣信解者不應為說此正法門使彼癡迷何以故於此正法罔徹源底故若有於正法中得自在者已善成辦諸勝事業是法器者應當為說此正法門彼得聞已不生驚怖何以故正法出生故爾時尊者阿難前白佛言世尊我今以佛威神力故受持此法隨其力能流布宣演佛言阿難汝今見此金剛手菩薩大士於佛正法勤力護持不阿難白佛言唯然已見佛言阿難汝今亦然於此正法隨宜攝受堅固護持如應宣說阿難白佛言此經何名我等云何受持佛言阿難是經名曰金剛手品亦名宣說如來祕密亦名不思議佛法亦名無量福聚如是名字汝當受持復次阿難汝今當知若有住菩薩乘人佛眼所觀者能以眾寶廣大充滿諸佛剎中乃至從地積于有頂廣行布施而不望報若復有人不以財利之心如善所作為他演說此正法者福多於彼此說是名如來祕密無量福聚當佛說此囑累正法品時會中有千俱胝人發阿耨多羅三藐三菩提心九萬六千菩薩獲得忍法八萬四千人得法眼淨千六百苾芻得心解脫千六百苾芻尼亦得心解脫十方無量諸佛剎土皆悉振動百千天人於虛空中鼓奏天樂雨眾妙華伸供養已咸作是言願此正法久住世間於閻浮提廣宣流布佛說此經已金剛手菩薩大祕密主及寂慧等諸菩薩眾賢王等諸天子眾阿闍世王等諸大國王并餘菩薩及阿難等諸大聲聞乃至一切世間天人阿修羅乾闥婆等聞佛所說皆大歡喜信受奉行
歸命三世一切佛略集大乘諸法行建立最初勝事業我今廣釋菩提心此中云何若欲速證一切智者總略標心住於三處出生悲心從悲發生大菩提心所有最勝一切佛法皆由悲心而為根本此悲所因為觀眾生故如聖法集經云爾時觀自在菩薩摩訶薩白佛言世尊諸菩薩不應修學多種法門但於一法而自勤行即於一切法如掌中得何等一法所謂大悲諸菩薩乘此大悲即於一切佛法如掌中得世尊譬如轉輪聖王輪寶行處即得一切力聚而諸菩薩亦復如是大悲行處即能成就一切佛法力聚世尊又如士夫命根堅固即能令諸根而得轉故而諸菩薩亦復如是大悲堅固乃能令諸菩提行法而得轉故如無盡意經云復次舍利子當知諸菩薩大悲無盡何以故與一切法為先導故舍利子譬如士夫所有命根與出入息而為先導大乘法門廣大普集亦復如是菩薩大悲為先導故如象頭經云爾時有一天子問妙吉祥菩薩言當云何能發起一切菩薩勝行復云何住妙吉祥言天子大悲乃能發起一切菩薩勝行菩薩緣諸眾生為境界住是故菩薩常起愛念一切眾生而於己身無所顧惜純一為他長養利益於長時中難作能作發生諸行如信力法門經云彼諸菩薩悲心堅固為救度一切眾生時而無少分苦想若得度已亦無所度之想不捨一切難行苦行如是不久諸行圓滿成本所願證一切智得一切佛法如是皆由悲為根本所有佛世尊現證一切智大悲普攝廣為世間作最勝利益安住無住涅槃如是佛所行悉以大悲而為其因諸佛因中設有苦惱爾時乃緣眾生作意轉復多作增長不退如佛於諸經中說一切眾生於諸趣中有種種苦如其所應極大苦惱菩薩常為眾生悲愍觀察所謂地獄趣中有種種苦業火燒然長時無間苦惱無盡如世盜賊種種治罰繫縛捶打鐵叉驅逐斷截身分受諸苦惱此苦亦然餓鬼趣中有其種種極饑渴苦身體乾枯為伺求食故互相殘害雖常伺求縱經百歲終不能得少分殘棄及不淨等又有餓鬼自力劣薄依他勝者雖復依止而無所得設有所得轉為強力諸鬼欺陵逼奪埵打治罰受如是等無量苦惱受是苦者是昔人中富樂自在等類由起諸惡故墮是趣中畜生趣中受無數苦起恚害心互相食噉或有穿通其鼻或破裂其身或打縛等極不自在遍身楚痛實無少分可愛樂處如人負重甞無懈倦雖復長時不念疲乏又諸畜生於廣野中一心肆逸此彼奔馳曾無暫住互相殘害互起怖畏於此趣中復有是苦如是地獄餓鬼畜生諸趣由起種種煩惱惡業為其因故彼彼趣中受諸苦惱如人墮於崖險之處苦惱亦然彼人趣中有種種苦如餘處說復次欲界諸天欲火燒然心意散亂欲令自心於剎那間定聚一處竟不能得當知欲樂壞時苦即現前如貧苦者云何有樂此欲天中常所墮滅怖畏憂惱及破壞等亦非其樂所有色界諸天謂由諸行常所遷轉彼天報盡或復墮於地獄等趣如是等諸趣類中煩惱業等常所纏縛不得自在由是生諸苦惱是故當知苦火熾盛燒然世間而不休息菩薩見是苦已即起悲心普觀一切眾生又復菩薩見諸眾生受種種苦時無怨無親起悲愍心平等觀察而為救度又一切眾生無始已來輪迴流轉菩薩未甞於一眾生不起親友之想起是平等心故即以是行於十方一切眾生普遍觀察若見一眾生有苦惱者菩薩愛之如子即當代受不令眾生受是苦惱以是悲心轉故能令一切眾生苦惱息滅乃得成就大悲勝行如無盡意經云此悲觀行世尊於阿毘達磨經最初演說為欲救度一切有情故起悲願等力趣求阿耨多羅三藐三菩提若不為度眾生我即不發是菩提心如十法經云一切眾生中諸無救護者無歸趣者無依止者無知見者菩薩見已即生悲念乃發阿耨多羅三藐三菩提心若不為他開導教示菩薩即不發阿耨多羅三藐三菩提心是故當知諸菩薩勇發阿耨多羅三藐三菩提心者謂即悲心堅固如如來智印三摩地勝上經云菩提心所行能壞輪迴苦如彌勒解脫經云善男子譬如有人不取大金剛寶別得一切金莊嚴具而亦不捨大金剛寶於貧窮者而能普濟善男子菩薩亦復如是不取一切智心大金剛寶別得一切聲聞緣覺功德金莊嚴具而亦不捨彼菩薩行所有一切輪迴貧窮者而能普濟菩薩能於一切種一切學平等而修是為無量勝行是故從菩提心出生方便成就大菩提果如如來示教勝軍王經云佛言大王若汝所作多種事業於一切種一切處應共布施波羅蜜多乃至般若波羅蜜多相應而學是故大王汝應如是於正等覺起欲信求願趣向等心若住若行若臥若立若飲若食若諸所作決定常時思念作意觀想一切佛菩薩緣覺聲聞諸愚夫異生及己身等所有過去未來現在一切善根合集一處發勝上心自當隨喜已普於一切佛菩薩緣覺聲聞眾中供養承事所有功德與一切眾生共之普願眾生乃至得一切智一切佛法皆悉圓滿若日日三時迴向阿耨多羅三藐三菩提大王汝所作事皆得清淨菩提行等亦悉成就復次大王阿耨多羅三藐三菩提心所生善根果報無數若生人中或生天上於一切處常得最勝而汝大王亦如是作斯為廣大又復大王大菩提心最上最勝若復所行真實即能成就大菩提果如無畏撫問經云發菩提心所生諸福如虛空界廣大勝上無有窮盡正使有人以殑伽沙數佛剎滿中珍寶供養世尊若有人能合掌至誠一發阿耨多羅三藐三菩提心者而此福德勝前福德不可較計如華嚴經云善男子從菩提心生一切佛法廣大勝上莊嚴菩提心有其一種一者願心二者分位心又彼經云善男子一切眾生極難得者所謂阿耨多羅三藐三菩提若廣起行願即得阿耨多羅三藐三菩提現前安住普盡世間能作利益善男子我得成佛謂由發起求菩提心乘本願心後以所行諸行從先所起彼一切行而悉普攝成分位心是故行願等力若悉成立即得善知識現前攝受捨去一切不實境相如妙吉祥菩薩於上衣王所發菩提心菩薩如是發菩提心已自行布施等諸波羅蜜多相應勝行若人自不能調伏何能調伏他人是故當知菩薩若不自修諸行而何能得大菩提果又如象頭經云諸菩薩所行真實故得菩提非諸所行不真實故如三摩地王經云童子如我所行得真實故而汝童子應如是學何以故童子若所行真實即不難得阿耨多羅三藐三菩提如是菩薩諸所行行若以十波羅蜜多四無量四攝法等廣分別者如無盡意經寶雲等經說又學有二種謂世間出世間云何世間學謂技能功巧等云何出世間學謂禪定等餘復云何謂利益眾生所作一切事業此中應知諸菩薩所行要略而言謂慧及方便而此二法無令減少如維摩詰經云菩薩無方便慧縛有方便慧解無慧方便縛有慧方便解又如象頭經云諸菩薩總略而言有二種道於是二道若具足者諸菩薩即能速證阿耨多羅三藐三菩提何等為二所謂慧及方便若離般若波羅蜜多行諸波羅蜜多四攝法等云何能嚴淨佛土大富自在成熟有情作諸化事普攝諸法善巧方便是故此慧與彼方便為無顛倒性有分別因由此因故起正方便如所說諸法起無顛倒思惟分別而能畢竟利樂自他能令煩惱不起猶如諸毒為呪所害又此經云智慧攝方便此是有分別智又如信力法門經云云何為善巧方便謂攝一切法云何為慧謂於一切法無破壞善如是慧及方便二種遍入諸地一切時常行不得於中令其減少所有十地諸菩薩行十波羅蜜多乃至廣行諸行如十地經廣說所有八地菩薩從佛威儀起住止息行故彼經云復次佛子菩薩摩訶薩應當依先所起大願加持善根力住諸佛世尊亦從是法門流出大智圓滿諸所作此即是為最上忍門一切佛法由此而集又善男子不應如是起止息行如我所得十力四無所畏十八不共諸神通等一切佛法而汝未具當發精進起諸願求相應而行是故汝於如是忍門不應捨離善男子汝豈不觀察諸愚夫異生等積集種種煩惱起種種尋求相續不斷云何欲起止息之行又善男子當知諸法法性而自常住以法性常住故如來即無生謂諸聲聞緣覺不了一切法無分別無生故如來以善方便出現世間又善男子汝見我身無量智無量佛剎無量圓光無量智現前門無量清淨無量如是等諸廣大法是故汝乘本願行應常思念利益眾生即得如是不思議智門如十地經所說行相與維摩詰經相違故彼經云妙吉祥若人於如來所說法起輕謗者是人雖出謗言如我所說亦得清淨此中理事亦不相違如象頭經云佛言慈氏諸菩薩為菩提故積集六波羅蜜多或有癡人作如是言般若波羅蜜多是菩薩學云何復學餘波羅蜜多或有聞已於方便等諸波羅蜜多起捨離意慈氏於汝意云何如迦尸王取自身肉而救於鴿是王豈愚癡耶慈氏白言不也世尊佛言慈氏我修菩薩行時廣修六波羅蜜多相應善根應無利益耶慈氏白言不也世尊佛言如是慈氏如汝於六十劫中積集布施等諸波羅蜜多乃至六十劫中積集般若波羅蜜多亦復如是彼中廣說行相應知復次此中如毘盧遮那成佛經說所有一切智智悲心為根本從悲發生大菩提心然後起諸方便是故諸菩薩於一切時常行此二種所有施等方便現身現土眷屬色相廣大果報二種攝故悉得成就如佛世尊不住涅槃為令一切起於正慧普能斷除諸顛倒故又復不住生死為由生死起顛倒故是故世尊成就無住涅槃又復當知慧及方便自相所行應當遠離共相毀謗二邊離二邊故中間所行即得無礙所言共相毀謗邊者謂慧離共相邊方便離毀謗邊此中如是如聖法集經言若諸相好色身具足即能令觀者起勝意樂若於三昧中觀法身者即不能令起勝意樂復有說言慧及方便生諸如來能令他起清淨信解如是應知又復有言如世間法應當了知法尚應捨何況非法離取相故彼諸顛倒取著心斷由彼斷已此說是為真勝意樂不應於彼所作事中而起決定實依止心亦如有說一切法中亦不可取亦不可捨彼取捨法不可得故或有說言施等諸行感生死果此中云何謂離於慧而行施等得少分善以為喜足起勇悍心復作增上勝善根想如維摩詰經說所有一切法應與慧及方便二種俱行施等諸行若為慧所攝即得名波羅蜜多名異此即非施等清淨此中當知若住三摩地能生起諸慧加行專注總彼所作謂由先起聞所成慧以本宗義而正攝持然後思所成慧乃得生起於是思慧中觀察如實義彼所觀察決定真實無別邪妄不實顛倒如是觀故疑惑止息正智出生如理正修如佛樹諸外道說無我法是中應當思惟觀察必有正因得涅槃果異此皆是外道常因分別非為寂靜是故雜阿含等說思所成慧中如理伺察已應觀諸物有實自相而彼自相勝義諦中即無有生如是阿含中所說決定相應如聖法集經說無生真實不實謂別異法如是等皆隨順勝義諦無生此說真實又勝義無生即非無生彼一切所行皆過去性此中又言善男子生滅二法畢竟皆是世間取著是故佛大悲者為欲警悟世間捨諸所行說生滅等畢竟無有少法可生又聖法集經說云何生云何滅答無生名生無滅名滅此中又言阿字門謂一切法離生滅是即一切法無自性門自性空所成聖二諦經說若無生平等即得一切法平等般若波羅蜜多經說須菩提色色自性空乃至識識自性空自相空所成象腋經說一切性不可得生於無生性中愚者執有其生父子合集經說彼一切法皆悉平等三世亦平等過去一切法自性離乃至現在一切法亦自性離如是總說彼阿含中相應堅固之義應當伺察異此有因即不能成此中如理決定伺察已要略說者謂諸生性或說有因或說無因如實當知非彼有因非彼無因是義云何若捨因性此差別性或有實顯示非彼無因若法生時乃一切性遍一切處云何非有彼無性時或無差別於生時中亦非有得非彼有因如是總說彼非無因而得和合亦非有因而得和合如是所說若計有我即是外道常因起執彼無性得生能起諸行而為顯示壞諸因性何能生起諸行不如理捨故又非外道所執我等自有力能於他別法得不捨性既執常性不能於他作義利事若無義利背相應法此中如是當知所執我等一切力能畢竟皆空如石女兒彼無自性於所作事中不能成就彼等設有所作無實力能若非所作又非和合又如一切事隨有作生已後時決定若有力能即彼力能自性隨轉乃如前說所起作事而得和合或不隨轉亦如前說彼無自性無常因性定不和合是故諸無常中無有少法可得此中意者如世尊言復次大慧不實共相者所謂虛空滅涅槃無作者無性無取者共相是故無常等生此不和合而亦非無常如過去未來二事性中亦非有生而得和合彼無和合因性隨轉若同時生有所相應亦非同時因所作自性事得決定彼同時觀亦無所成性或異時觀亦非異時若於時中緣中觀者彼亦不生不實過去若生有所和合而亦非緣亦非有生彼一切我而亦無緣又非一剎那中一切剎那隨入劫與剎那分量而不和合如諸微塵合集摶聚是中亦無極微量我而得和合如是一聚一分中彼剎那蘊聚性不和合自不得生亦無因分若於是中取彼分性即自我所作相違亦無二種若有二分性即二種過失隨著如是總說是故一切世俗所生有所得性於勝義諦中而實無生此說不與阿含等相違如佛所言諸有生性皆謂世俗勝義諦中生無自性無自性中若起疑惑彼即實起世俗之意所說如理是佛世尊真勝意樂如世稻稈等自性他性於二種中說無因生是義當止此中宜應如理伺察若色無色彼之二性如瓶器等彼極微量不壞色性於前分位而非一性前分位中若有所壞彼即不成又非極微聚中有一性多性彼一多性離云何有自性若無自性此即勝義如夢中所得色相色性其義應知此即佛所說如楞伽經說復次大慧譬一大象破如微塵於是微塵相中如理伺察彼之色性實無自性又如色蘊中青等諸色彼有對礙而無自性如是畢竟識外非色是義應知如世尊言外無諸色自心所現彼外青等種種色相實無對礙而取捨相亦無對礙非一性相應亦非多性相應一多相違云何非一性以一聚色性故非一生非多性者其義應知此中伺察諸有色相自體不實故無對礙彼識亦不實何以故識自相離非說彼色離識而有又復識之自相種種不實由如是故說識不實是故佛說識如幻士如是總說若一性若多性是性皆空勝義諦中一切性不實此義決定又如楞伽經說譬如鏡中所見之像非一性非異性如是觀時是性非有何以故一異性離故一異性不著故或有說言智者觀自性實不可得此中不可顯說無自性故如是等諸有所說如理伺察是為思所成慧決定如實是義成就由此修所成慧當得生起若無聞等修慧不成如寶雲經說諸正行者有智光明出生中間彼正不壞由智出生諸所修作出生成就譬如地中不淨遍滿諸有所生云何能生諸修亦然明了智果真實性中如理出理如三摩地王經說若有人起多種尋求而所起心有著有依止是故若欲證彼真實修慧者應當最初修奢摩他相應勝法令心安住猶如止水若心有動非奢摩他不能攝持而住如佛所說住等引心能如實知若散心位非此相應是故修奢摩他時諸所得諸所欲當住平等捨體中苦等而悉除遣安住淨戒發起精進速得成就此中如是如和合解脫經說先修施等勝上之行次復修持淨戒然後住於奢摩他行若欲住是奢摩他者隨諸分位於諸佛菩薩等先當歸命懺悔隨喜次應起大悲心普盡世間生救度想於安隱座中加趺而坐直身端住現前正念引發三摩地現前相應從初專注如應觀察乃至多種所緣等事普盡收攝繫心靜住復次總略色無色二種中應當捨離散亂過失總彼相應所緣起勝作意乃至蘊處界一切事等悉不分別即得清淨所有廣說諸所緣行相如和合解脫經第十八相應分所有世尊攝有情事色等分別及一切事分別略中廣行相如阿毘達磨等說此中意者於彼等事觀已離過而悉收攝令心相續勝進增修若或心生貪等爾時應作不淨等觀得止息已又復過前起勝進心此不淨等觀思有行相恐繁且止若或彼心不能勝進起勝意樂亦是散亂過失爾時應觀三摩地所有功德起勝意樂即能止息非勝意樂若時昏沈睡眠生起應觀佛等功德勝喜悅事彼能止息復次如是於所緣中如應堅固攝持不散即得相應又復若時前心愛樂喜悅隨生後心高舉爾時應作無常等觀如是總說於所緣中應使心無動作專注靜住離高下法平等所行心得清淨彼發悟散亂等因而悉棄捨若有真實發悟所作彼心散亂於所緣中若無動作如是乃得所欲所行勝定相應爾時當知奢摩他成如是等當知一切奢摩他共相謂心一境性中自性彼奢摩他所緣決定如是此等奢摩他法佛於般若波羅蜜多等經復次當知修奢摩他有九種法一除二正除三分位除四近除五調伏六止七近止八一向所作九知止此等九種行相云何謂遍此九法是即名除於所緣中繫心是為遍除於所緣中相續而轉是分位除散亂現前而悉摧伏是為近除散亂離已又復勝前遍除所緣是為調伏若愛起時伏故名止若散亂過失現前不起勝意樂而能止故是為近止若昏沈睡眠等起時速當遣離是為一向所作於所緣中得無動作已然後專注得相應止得彼止已心住於捨是為知止如是等義如聖慈氏菩薩所說又復當知諸修一切三摩地時有六種過失一懈怠二所緣忘失三沈下四高舉五無發悟六發悟此六過失生時當起八種斷行對治何等為八一信二欲三勤四輕安五念六正知七思八捨此等對治行相云何謂信等四法對治懈怠此中意者以三摩地功德中要具增上正信順相彼相應者起勝希望於希望時發精進行所起精進身心勇悍後得輕安是故對治念對治所緣忘失是義應知正知對治沈下高舉謂以正知起正觀察能令高下二法止息是故對治思對治無發悟是義應知捨對治發悟由前高下得止息已心住正直即無發悟是故對治如是八斷行對治六種過失已所有最上三摩地事業即得成就神足功德由此而生如諸經說若具八斷行即能發起四種神足所有心一境性勝上事業得正相應乃能證入禪定解脫法門圓滿一切最勝功德復次此中次第應修彼諸禪定謂若得離欲愛所有喜樂內心清淨住正相應有尋有伺是初禪定又復此中無尋唯伺名中間禪初禪地愛若得離已所有喜樂內心清淨住正相應是二禪定二禪地愛若得離已樂捨正知住正相應是三禪定三禪地愛若得離已捨念相應是四禪定所有無色定等行相應知是中諸所緣相如應分別於所緣中令心堅固如理所作以慧觀察智光明生破無明種畢竟得斷即正相應異此皆是外道所修非正三摩地不能斷煩惱如諸經說所有正修三摩地時若我想生是即還復發起煩惱爾時住心當如止水入三摩地相應觀行如楞伽經說總略而言正慧觀行唯心靜住外無分別若住真如所緣是心應過心若過已彼無對礙而亦應過無對礙中若相應住是大乘觀彼無發悟最勝寂靜即勝無我智無對礙觀此中意者如實觀察心外必無色法分別是即最上相應勝行若爾識之與色云何有異或不異者識亦應有對礙義耶不然如夢分位所見不實是故識外如實伺察極微量色取不可得以不可得故如是成唯識無復一切外義可有唯心靜住外無分別於伺察中以離色法故有所得相而為得者畢竟無所得是故於諸色法應觀無色彼若唯心無實能取亦無所取是二取性實不可得離取捨故即心無二如是伺察亦無二相於真如所緣中是心亦過彼所取相亦復過已二無對礙於是無二智中住如實義所言唯心過已二無對礙是智於中而亦應離是故自性他性中諸有生性而不可得如應伺察諸眾生性亦不和合若取若捨二不實性悉應遠離當知一切物性諸有取著於無二智中皆應捨離於無對礙無二智中若如是住即於一切法如實覺了無有自性彼即能入最上實性入無分別三摩地門又若於是無對礙無二智中相應住者是即最上實性中住是大乘見如是亦見最上實性以見最上實性故即於一切法慧眼觀空智光明中皆如實見如諸經說云何見勝義諦謂一切法無見此中如是所言無見者是勝意樂真實無見非如世間諸生盲者及瞑目人緣闕故或不作意故而皆不見彼等有性顛倒種子悉不能斷此即不然又如入無想定後或出時還復生起有性取著貪等根本諸煩惱聚而不解脫所言有性取著貪等根本煩惱行相如聖二諦等經說若復有言入無分別總持法門無分別法中離色等相以決定慧於無色中觀無所得亦無作意是勝義樂非如無想定等於諸色等取著法中作意而離是故當知如前所說諸色等中作意離相若無正慧即不能斷疑惑種子譬如世間火若存時諸物燒然云何能離思之一法若不調止所有邪由此當知所有奢摩他諸所緣中心住堅固如理所作以慧伺察智光明生明現暗除智生障滅如人二目隨量無差於諸分位照明無異智光明出亦復如是非光明中有冥暗性明暗二法互相違故當知三摩地中離冥暗性亦復如是若不爾者云何能住心一境相是故若於三摩呬多中如實了知即能一向隨順正慧此中所說悉不相違復次三摩呬多中應以慧觀都無色相於一切法悉無所得彼諸相應分位相中無所進趣無所發悟若自若他悉見無性有性分別戲論相等一切息滅如是即於正慧所觀無相性中而得相應有心分別悉不能立即彼無性亦不可得若於是中或謂有性而可見者是見應止如是止已若於無性分別轉者此亦不然設使有性三時相應以慧眼觀無相無得又何止邪如實義者有性無性不應分別一性異性亦不可分別是中若離性與無性二分別者悉能照達諸分別空即彼能照及所照性亦無所有如是乃得最上最勝無分別相應此中若住如是相應即一切分別悉能斷滅所有煩惱障智障而亦能斷於彼煩惱障不生不滅性中而性等顛倒根本悉除如聖二諦等經說如是相應行中一切性等分別斷已普盡性等顛倒無明自性煩惱障根本即斷彼根本斷已諸煩惱障而悉能斷又如聖二諦經中問妙吉祥菩薩言云何能得煩惱調伏云何而能了知煩惱妙吉祥言勝義諦中畢竟不生彼一切法無生性中世俗皆是不實顛倒應當止息一切性等所起顛倒思惟分別若彼思惟分別不止息者即有我共相既有我共相即起立諸見若見起立即煩惱轉天子若能了知勝義諦中一切法畢竟無生即勝義諦具十種無顛倒若勝義諦中無顛倒即無分別若無分別得滅相應若滅相應彼我共相即不能得若我共相既不能得而彼諸見不能起立乃至勝義諦中涅槃之見亦復不起由如是故即於無生行中一切煩惱畢竟調伏天子當知諸煩惱於勝義諦無礙智中畢竟空畢竟無相畢竟無性如是知者是為了知煩惱天子譬如毒蛇為呪所害彼煩惱種亦復如是天子又問云何為煩惱種妙吉祥言天子彼勝義諦畢竟無生性中若於一切法起分別時此即是為諸煩惱種由是起諸性等顛倒於顛倒中不能照達是故若於所斷法中一切顛倒悉能斷者所有智障能正決定而悉除遣智障斷已無相續性譬如日光出時離諸雲翳於一切處照明無礙而彼智光清淨照明若色若心一切自性亦復如是諸物實性決定常住於無相續性中真實了如一切物性如實義者此中物性云何能以言詞宣說是故於彼勝義世俗諦中如如所說如實了知一切色相及諸物性已即得一切智如是所說斷障等義是證一切智最上勝道非彼聲聞等道彼諸顛倒不能盡除亦復不能正斷二障如楞伽經說大慧彼聲聞人起別異因有所住著彼見法已取為涅槃自謂得佛而不能見法無我理大慧此非解脫如是聲聞人自智所證未真出離謂得出離異見轉故而彼所作非此相應彼所行道非真解脫世尊但說一乘之法不說聲聞等道彼聲聞人但於蘊中觀察無我而彼所得謂人無我此中不然應觀三界一切唯識若說識外有義得無我者如是即於無二智無我中而不得入以他性得入故若他性得入者彼即非入唯識性故又如此經聖出世品中說復次佛子當知三界唯心所現是心亦無中邊可得若言有邊即有所生若言有中即有所住一切皆是分別相故若心無中邊是故能入彼無二智如是入者是真實入此中有問若如是者諸相應分位當云何生答由彼清淨勝願力故菩薩發起大悲普為眾生作利益事從彼願力出生勝上諸布施等明白善行彼即真實清淨所生又復菩薩大悲若一切眾生未能盡入諸法無性清淨智中菩薩乃至隨入輪迴亦復不染輪迴過失而豈住於彼無發悟寂靜法中如經頌云無對礙中見最勝無我智是故若於無二相中說無二語是為最勝即勝義諦中真勝意樂於無二無對礙智中畢竟無我無有自性即得所見相應彼所有見無別異見一切無分別及無發悟一切寂靜又問若爾云何能起諸相應行答不然若或有見彼實不能隨順勝義何以故是中無有主宰自在相應相故而何有見但以世俗法中隨順色等境界相故若智生起識亦隨順世間所行是故應知此彼智者智中冥會說有所見且非實有主宰等相若無二無對礙智生起時如實開曉乃能於是智中得如實見非謂一切法於勝義諦中無有自性而世俗諦決定相應若異此說是諸異生狹劣之智如聖二諦經說勝義諦中畢竟無性世俗道中隨亦應觀若異此者彼愚夫異生聲聞緣覺菩薩及佛等諸分位當云何立謂世俗無因故世俗無生故今此不然世俗道中隨應觀故於勝義諦實無所生勝義諦中若有所得如兔角等諸世俗法如幻如影及如響等由如是故世俗緣生與勝義諦是中物性非不和合彼審思察無改轉性此中如是當知世間一切如幻諸煩惱業即是幻因諸眾生生即是幻轉所有相應福智諸行亦是幻因如是相應智即於幻中轉如般若波羅蜜多經說須菩提所有聲聞如化緣覺如化菩薩如化如來如化煩惱如化業如化須菩提以是緣故一切法如化此如是等差別諸行及異生等皆如幻相於彼幻中如所了知皆是不實取著若能如是知是即相應者若執實取著即愚夫異生如是所說實不相違如聖法集經頌云如幻所作事從化起解脫此如前了知非化中有著說三有如化佛菩薩悉知知已被勝鎧作世間利益如是等諸所行中應觀實性如前所說奢摩他中若沈下高舉心等起時應觀一切法皆無自性爾時應離高下作意智得成就彼奢摩他毘鉢舍那相應行者所行之道即得具足乃至能起信解力等住解行地觀後欲起時還復思惟勝義諦中無有自性彼世俗諦亦如是住如寶雲經說菩薩云何得無我理善男子菩薩應以正智觀察色受想行識彼觀察時是色生不可得集不可得滅不可得如是受想行識若生若集若滅皆不可得彼勝義諦中了知無生行已起慧觀察不復所行而有取著由是愚無智者於如是等無自性中執為有性顛倒取著是故生死循環無盡現受眾苦無有休息菩薩大悲如是常起無間思念現前為作悲愍利益發勝願行如我所行隨得一切智已於是法性如實覺了然後於一切佛菩薩等供養稱讚成所作已從空悲藏發生一切施等福行如聖法集經說若諸菩薩如實顯示者謂於一切眾生中以大悲轉我此三摩地樂一切法中如實顯示一切眾生為作所成由是大悲所開發時即得增上戒定慧等諸學圓滿成就阿耨多羅三藐三菩提此中應知慧及方便是諸菩薩所行相應勝道不斷世俗諦顯示勝義諦若不斷世俗即能以大悲而為先導善為眾生作利益事遠離顛倒彼即名為善能建立出世間慧由此乃為順行方便於諸方便所行時中了如幻相亦不顛倒以出世智如如善修最勝方便能於真實句義之中發勇悍意出生勝慧菩薩得是慧方便已乃住相應所行勝道如無盡意經說禪定無盡而能出生慧及方便其所出生應知即是相應行者所行勝道復次此中如寶雲經說菩薩云何得大乘法謂若菩薩善學一切法彼雖有學而於學時及所學法悉不可得雖於學中決定無所得亦不於彼因緣法中而起斷見如聖法集經說云何是諸菩薩所行謂若菩薩於身語意諸所行中長時不捨一切眾生內心發起大悲增上為欲利樂諸眾生故應作是念若我現行及已行行悉與一切眾生施作廣大利益安樂菩薩雖觀諸蘊如幻亦不於中而生厭捨一切所行悉無障礙處如空聚亦不於中而生厭捨一切所行悉無障礙界如蛇毒亦不於中而生厭捨一切所行悉無障礙又復雖觀色如聚沫亦不捨離如來色身相好受如浮泡亦不於諸如來禪定三摩地三摩鉢底出生妙樂中不起方便想如陽焰亦不於諸如來智中不起勝想行如芭蕉亦不於一切佛法行中而無所行識如幻士亦不於如來三業智為先導中而無所行如是一切所行悉無障礙復次諸經皆說應知慧及方便是諸菩薩正所行行是故諸菩薩於彼無數一切行中常所發起慧及方便觀想修作長時無間如是即得十二分位是諸地位得安立已彼彼位中勝上功德皆悉具足所言十二分位者謂信解行地乃至佛地此等地中但除佛地自餘皆是異生及菩薩攝此中信解行地者未能證得二無我理一向發起堅固信解魔不能動彼信解力亦未能觀唯識實性但於堅固信解法中立解行地又諸地中隨應各具無數三摩地總持解脫神通等諸功德如寶雲經說安立四種順決擇分而彼四位有軟中上智光明出此四皆觀諸法無我是中若有軟品智光明生是為煖位彼所證定名為明得若有中品智光明生是為頂位彼所證定名為明增若有最上外無對礙智光明生於心分位離能取相是名忍位彼所證定名一分入若於能取所取相中悉無所得以無二智決定印彼二取相空是為世第一位彼所證定名為無間從此無間入唯識性此中總略如是等說皆是信解行地所攝復次十地即十分位彼初地者從前世第一法無間初心得入見道既獲聖性生大歡喜是故說此名歡喜地此能分證二無我理得法無性真實智生一切分別戲論悉離此中能斷一百一十二見所斷惑餘修所斷三界總有一十六惑如應而斷此位菩薩得平等智自利利他於施波羅蜜多而得圓滿安住三摩地乃至未能遠離微細毀犯垢染若能分得進居二地彼二地者能離一切犯戒垢染是故說此名離垢地此位菩薩能正遠離微細犯戒垢染於戒波羅蜜多而得圓滿乃至未能成就勝三摩地三摩鉢底及聞總持若能分得進居三地彼三地者能發無量勝智光明是故說此名發光地此位菩薩普盡獲得勝三摩地及聞總持堪忍諸苦於忍波羅蜜多而得圓滿已於一切三摩鉢底愛心中捨乃至未能廣修菩提分法若能分得進居四地彼四地者菩提分法慧焰能燒諸煩惱薪是故說此名焰慧地此位菩薩已離缺減語意分別善修無缺減菩提分法於精進波羅蜜多而得圓滿乃至未能作四諦觀若能分得進居五地彼五地者於生死涅槃以善方便觀察平等極難中勝是勝修習是故說此名難勝地此位菩薩於四聖諦中能善觀察多所修作於定波羅蜜多而得圓滿從順決擇分出至此地中始得無相之行乃至未能作緣生觀若能分得進居六地彼六地者勝慧具已而能隨轉一切佛法勝現前門是故說此名現前地此位菩薩能善觀察緣生之法於慧波羅蜜多而得圓滿獲無相行乃至未能圓滿是行若能分得進居七地彼七地者於無功用方便道中雖未能具以涉遠故是故說此名遠行地此位菩薩觀一切相皆如化事真實了知相用所行悉無違礙彼能成就無相之行於方便波羅蜜多而得圓滿乃至未具無功用行若能分得進居八地彼八地者諸相用等悉不能動是故說此名不動地此位菩薩善得無相功用行於願波羅蜜多而得圓滿乃至未能分別一切相說法自在若能分得進居九地彼九地者具最勝慧善說諸法是故說此名善慧地此位菩薩得彼最勝四無礙解慧力相應於力波羅蜜多而得圓滿乃至未能於佛剎會中隨應化現說法利生自在圓滿若能分得進居十地彼十地者能於無邊一切世界布大法雲灑甘露雨是故說此名法雲地此位菩薩勝智相應說法利生作諸化事悉得自在乃至未能於一切所知一切相中獲無礙智若能分得進居佛地如上諸地所有建立行相如和合解脫經說又此諸地所有廣說蘊等清淨及分位相餘處有文恐繁且止復次佛地即一分位此佛地者一切勝相皆悉具足一切功德皆悉圓滿已能普盡一切邊際過此無別勝上分位而佛地中所有功德正使諸佛以妙言詞而亦不能稱揚一分是故當知諸佛功德無量無邊不可稱計唯佛世尊自然智觀自證知故如華嚴經中所說功德亦即一分未能窮盡故況復我今造此論者敢以言詞具讚說耶又佛地中所有功德總攝一切殊勝之義如楞伽經說復次頌曰應當了知三身者普攝諸佛一切身最上勝義法所依是故開顯三身相自性身及正報身化身等三最勝上分別諸佛所有身初身與二為依止已修難行希有行百種鍊磨安忍心所有一切眾善門普能積集無遺棄無量劫來久修習大乘最上妙法門一切障礙悉蠲除盡滅無餘得清淨因中所有微細障果中智力悉拔除譬如妙寶始開函放淨光明照一切隨順世間現有生歷苦勤求菩提果說法化利百千門遍一切處善施作如來高顯復不動安住世間大聖尊如彼須彌眾山王觀仰巍巍最高勝大以悲心為根本三摩地門善出生遍三有中現其身一切無不示生處如淨日輪放一光普遍世間悉照耀諸佛聖智妙光明能知諸法亦如是諸聲聞人所證果出離世間為最勝而彼聲聞所得中又復不如緣覺地緣覺若比菩薩地於諸分中不及一菩薩較計佛如來倍多分中不及一如來所證菩提果無量功德不思議如其時處所應行隨順方便而善轉果中所證最勝上五根清淨妙用成十二位中功德門彼一切義皆能轉果中所證最勝上一切意道皆清淨如其所證悉應知一切無垢無分別果中所證最勝上攝諸義利皆清淨佛剎清淨如所應一切自在而出現果中所證最勝上一切分別悉清淨所作不壞常時中善修一切智事業果中所證最勝上一切清淨善安住已得無住大涅槃圓滿諸佛清淨句果中所證最勝上一切染法已清淨不雜煩惱本無瑕常入諸佛妙樂行果中所證最勝上想如虛空悉清淨積集廣大勝義門離諸色相而觀察如來化相極廣大此無量行皆清淨成所作智妙難思諸佛無垢勝依止此中當知清淨法界即一切法真如為一切法無顛倒自性正因而能出生諸佛及諸佛智離諸障染建立三摩地總持法門及餘無量福智諸行成就一切眾生利樂等事乃至成熟一切正法聞知種子如是等相皆得成就所言諸佛智者謂即四智初大圓鏡智是智遠離我我所相及離能取所取分別不雜一切煩惱垢染於一切所緣所行所知相中不忘不愚智影相生現種依持彼一切智所依清淨是即真如所緣無分別智二平等性智得勝上所緣是智能觀自他平等已能安處無住涅槃起大慈悲隨往一切現身現上以善方便畢竟相應三妙觀察智普攝一切三摩地三摩鉢底總持法門於一切所知分位無礙而轉及能發生勝功德寶方便現身善斷眾疑如其所應能善說法四成所作智能以種種不思議方便為他成熟一切所作如應化度一切眾生如是等相是為四智復次頌曰三身分位二二一二法二報一化身諸佛清淨法界中若一若多性不立此中意者清淨法身猶如虛空而無形相從是身中流出一切法此等皆是妙無比喻最勝白法清淨真理大利樂因出生佛地最上善樂而能圓滿無盡法海復能具足清淨妙慧即能成就大菩提心如上所釋菩提心義於諸經中略集要文唯佛菩薩能盡知見
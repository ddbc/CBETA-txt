歷代眾經有目闕本錄第五歷代道俗述作注解錄第六歷代諸經支流陳化錄第七歷代所出疑偽經論錄第八歷代眾經錄目終始序第九歷代眾經應感興敬錄第十序曰自佛經之流東夏也六百餘載三被誅除值弘護者觀機而作先隱巖穴固守至真雲霧霑漬又被淹爛及後興法方事拾遺百不存一且存綱領賴值江表五代奉信無虧遂使傳度法本周流寰宇而西晉之末天下分崩譯人遭難寄死無地焉使經本獨得安全又漢靈栖遑東西臨幸佛經俗典於此淪亡故致目本俱遺其數不少今總會群錄鳩聚結之勘本則無挍目便有恐後獲者據現錄無便委棄之同於疑偽是以尋閱古今諸錄挍定經本有無有則依而入藏無則題目擬訪庶有同舟之士懷斯而廣集云尋群錄闕本其類繁多試以現經挍閱定錄居然顯異今欲列名廣示且已備在前篇紙墨易繁終為詞費故略而不敘必搜訪獲本真偽莫分或人代未明可依錄撿歷則名目顯然是非斯決故不勞備載又隨代後錄皆連寫之又可易見大智度論明十二部經中乃至後代凡聖解釋佛語斯即是第十二部優波提舍經據唐言譯云論議也深有所以名之為議義取慧解通敏能之非彼庸疎而得陳迹故佛經東漸自漢至唐年過六百代經偏正道俗歸信森若繁雲毘贊正理弘揚大化世高創述於緣理斖斖惟良釋安甄解於持心超然孤逈㳂斯以降代有人焉約准卷收將二千卷今人澆薄多不鏡尋致令前錄同所輕削所以通法不能開俗如不編次則相從埋沒昔齊末梁初有鍾山定林寺僧祐律師弘護在懷綜拾遺逸纘述經誥不負來寄今敘其所綴為始餘則附錄列之釋僧祐撰三藏集十有二卷其雜錄序曰夫靈源啟潤則萬流脈散玄根毓萌則千條雲結何者本大而末盛基遠而緒長也自尊經神運秀出俗典由漢屆梁世歷明哲雖復緇服索飾然並異迹同歸至於講議讚析代代彌精注述陶練人人競密所以記論之富盈閣以󱮕房書序之繁充車而被軫矣宋明皇帝摽心淨境載飡玄味迺勅中書侍郎陸澄撰錄法集陸博識洽聞包舉群籍銓品名例隨義區分凡十有六帙百有三卷名為續法論其閱古今亦已備矣雖非正經而毘贊道化可謂聖典之羽儀法門之警衛足以輝顯前緒照進後學是以寄于三藏集末以廣支葉之覽焉宋明帝勅中書侍郎陸澄撰續法論目錄序論或列篇立第兼明眾義者今總其宗致不復摘分合之則體全別之則文亂置難形神援譬薪火庾闡發其議謝瞻廣其意然桓譚未及聞經先著此言有足奇者宜其掇附牟子不入教門而入緣序以特載漢明之時像法初傳故也魏祖答孔是知英人開尊道之情習生貽安則見令主弘信法之心所以有取二書指存兩事又支遁敷翰遠公等江南僧業故兼錄之即色遊玄論辯者論釋即色本無義不真空論本無難問郄與法濬書郄與開法師書郄與支法師書心無義釋心無義法性論上下實相義問實相問如法性實際問實法有問分破空實相論實相通塞論會通論支書與郄嘉賓會通論上下始元論略論諸經勝鬘經序百論序百論序右續法論第一帙涅槃無名論佛性論上下問涅槃有神不問滅度權實問清淨國涅槃三十六問釋八住初心欲取泥洹義與諸道人論大涅槃義論經目大涅槃經序辯佛性義佛性集佛性論右續法論第二帙道行指歸道行指歸般若無名論問佛成道時何用問般若法問般若稱問般若知問般若是實相智非問般若薩婆若同異問無生法忍般若同異問禮事般若問佛慧問權智同異問菩薩發意成佛般若析疑略序大品經序大品經序大智釋論序般若經問論序中論序小品經序合維摩詰經序道行品注序維摩詰經注序毘摩羅詰經義疏序自在王經後序思益經義疏序與釋慧遠書論真人至極與諸道人論般若義右續法論第三帙問法身問法身重問法身問真法身像類問真法身壽問法身應感問法身非色問修三十二相問法身二一義丈六即真論通佛影迹通佛頂齒爪通佛衣鉢通佛二㲲不然右續法論第四帙問法身佛盡本習佛成佛時斷何累右續法論第五帙法華經後序妙法蓮華經序妙法蓮華經宗要序與竺道生書法華經論辯三乘論無三乘統論問釋道安三乘并書問三乘一乘問得三乘問三歸問辟支佛四阿含慕抄序長阿含經序三法度經序正誣論了本生死經注序法句經序明佛論譬道論坐右銘道學誡切悟章支道林答謝長遐書離識觀張景胤與從弟景玄書奉法要七眾法通神祝明感論問菩薩生五道中明七佛問不見彌勒不見千佛右續法論第六帙優婆塞五學跡略論上下法社節度序外寺僧節度序節度序般若臺眾僧集議節度序比丘尼節度序咸康六年門下議并詔及何次道議晉成帝詔及何次道議四首桓敬道書與八座論人敬王者桓敬道與王稚遠書往反九首桓敬道與釋慧遠書往反三首桓敬道偽詔沙門不須敬天子并卞嗣之答往反十首桓敬道沙汰沙門教釋慧遠答桓敬道書論科簡沙門事宋武作相沙汰道人教沙門不敬王者論問佛法不老與釋慧遠書論沙門袒服沙門袒服論與禪師書論踞食與王司徒諸人書論據食與道生慧觀二法師書論據食表并詔四首右續法論第七帙本起四禪序并注安般守意經注序十二門經注序十二門注序陰持入經序人本欲生經注序禪經序禪經序釋神足問念佛三昧妄書禪慧宣諸弘信問慧思修禪定義在家習定法右續法論第八帙阿毘曇心序阿毘曇序阿毘曇五法行義阿毘曇心略解數阿毘曇心雜數林問竺道生諸道人佛義眾僧述范問范重問道生往反三首傅季友答范伯倫書辯宗論法勗問往返六首僧維問往返六首慧驎述僧維問往返驎維問往返六首竺法網釋慧林問往返十一首王休元問往返竺道生答王問一首漸悟論竺道生執頓悟論謝康樂靈運辯宗述頓悟釋慧觀執漸悟明漸論右續法論第九帙問遍學問遍學重問遍學問羅漢受論三行上敘通三行郄與謝慶緒書往返論三行下郄與傅叔玉書往返三首答英郎與書一首王季琰書往返與仰法師書道地經注序略解三十七品次第本業略例本業經注序論十住上下書與謝慶緒論十住往返四首傅叔玉重書并謝答四十二字十住義實相摽格論問住壽問釋道安六通右續法論第十帙神本論命源論識三本論支道人書與謝論戴安道書與謝論三識四執論問精神心意識問十數論辯心意識釋神名驗寄名問論神問釋道安神問神識五陰三達釋問後識追憶前識神不更受形論更生論習鑿齒難神不滅論桓君山新論論形神書與何彥德論感果生滅五往返山伯源問摯元禮諮顏答山摯二難右續法論第十二帙問四相物不遷論申無生論右續法論第十三帙牟子舊首楞嚴經後序支法護像贊答孔文舉書與釋道安書與釋道安書與高句驪國道人書右續法論第十四帙難沙門于法龍答謝宣明難佛理論撿答或人問關中法滲道人與涼州同學書達性論顏延年釋何五往返均善論何承天與宗少文書五往返斷家養論釋慧琳難廣何顏重與何書右續法論第十五帙辯教論婚農無傷論昭拯明化論問難右續法論第十六帙自漢末晉初軍國競接乍分乍統教明未融雖有命篇已備代錄既並約文故不重出東晉迄今詞什繁富如不歷顯將何陳迹故沿時隨出如後備之然續法論中間題英作試閱群錄不無遺漏故從次纘集又本文罕具難具見之正獲題目著于此錄惜乎塵委斯文墜諸東晉元帝楊都瓦官寺沙門竺僧敷撰神無形論一卷東晉成帝沙門康法暢撰人物始義論一卷晉哀帝會稽沃州沙門支道林撰論六首即色遊玄論辯三乘論聖不辯知論釋蒙論辯著論道行指歸本業本起等諸序晉哀帝沙門竺僧度撰毘曇指歸一卷晉孝武世九江廬山沙門釋慧遠撰論三十餘卷大智論要略問什師大乘深義法性論明報應論釋三報論辯心識論沙門不敬王者論問袒服論諸經論序晉孝武世剡東仰山沙門竺法濟撰高逸沙門傳一卷晉孝武世荊州上明寺沙門釋曇微撰論二卷立本論九篇六識指歸十二首晉孝武世廬山東林寺沙門釋曇詵撰六卷注維摩詰經窮通論前秦符氏當晉孝武太元中長安沙門釋道安撰注三十許卷般若析疑略大十二門注解陰持入注解答法汰難光贊折中解光贊抄解般若折疑准起重解道行集異注小十二門注解了本生死注解密迹持心二經甄解賢劫諸度無極解人本欲生注撮解安般守意解大道地注解眾經十法連雜注解義指注解九十八結連約通解三十二相解三界混然諸雜錄答法將難西域志後秦姚氏晉安帝世天竺沙門鳩摩羅什注維摩經撰實相論後秦京兆沙門釋僧肇撰論注經如左注維摩經撰般若無知論不真空論物不遷論涅槃無名九折十演論無名子後秦隱逸沙門釋道恒撰駮論百行箴宋朝楊都龍光寺沙門竺道生著善不受報頓悟成佛等論諸卷又著應有緣論佛無淨土論佛性當有論法身無色論二諦論前齊朝武帝世沙門釋王宗撰佛制名數經五卷前齊太宰竟陵王簫子良撰注經史義等二十餘部將三百卷注遺教經注優婆塞戒抄妙法蓮華經抄阿毘曇毘婆沙抄百喻經抄維摩詰經抄方等大集經抄華嚴經抄地持抄菩薩決定要行抄成實論抄勝鬘經抄阿差末經抄摩訶摩耶經抄淨土三昧經抄胎經抄方便報恩經抄央掘摩羅經抄義足經抄頭陀事經抄律中事三寶記淨住子上下雜義記齊武帝世永明中沙門釋超度撰律例七卷齊楊都靈根寺沙門釋法瑗注解勝鬘經三卷齊會稽法華山沙門釋慧基注解遺教經一卷齊楊都沙門釋弘充注文殊問菩提及首楞嚴二經齊司徒文宣府記室王巾撰僧史一十卷齊南郡武當山隱士劉虬注法華無量義二經并序一十一卷齊代有人抄撮眾經以類相從號法苑經合一百九十卷梁朝武帝天監年鍾山定林寺律師釋僧祐撰述十一部一百八十餘卷出三藏集記法苑集眾僧行儀弘明集世界記集諸寺碑文集諸僧名行記釋迦譜薩婆多師資傳十誦義記諸法集雜記傳銘梁高祖武皇帝注摩訶般若經一百卷梁太宗簡文帝撰法寶聯璧二百二十卷梁鍾山開善寺沙門釋智藏奉勅撰義林八十一卷梁楊都大莊嚴寺沙門釋僧旻奉勅撰眾經要八十八卷梁楊都建初寺沙門釋僧朗奉勅注大涅槃經七十二卷梁楊都莊嚴寺沙門釋寶唱奉勅撰諸經律相合一百餘卷經律異相并目出要律儀名僧傳并序目飯聖僧法眾經目錄眾經護國神錄眾經護國龍錄眾經滅罪法梁楊都靈根寺沙門釋慧令奉勅撰般若抄一十二卷梁會稽嘉祥寺沙門釋慧皎撰高僧傳一十四卷梁著作中書監裴子野撰沙門傳三十卷梁外兵郎劉璆奉勅撰楊都寺記一十卷梁中宗元帝文學虞孝敬撰內典博要三十卷魏期城太守楊衒之撰洛陽伽藍記五卷後齊鄴下定國寺沙門釋法上撰增數法門四十卷撰佛性論等後周沙門釋曇顯奉魏丞相宇文泰撰大乘眾經要二十二卷後周新州願果寺沙門釋僧勔釋老子化胡傳難道十八條後周長安崇華寺沙門釋慧善撰散花論八卷後周武帝世沙門釋亡名著論一十一卷別集十卷至德論淳德論遣執論不殺論去是非論修空論影喻論法界寶人銘厭食觀驗善知識記後周武帝世終南山沙門釋靜藹撰三寶集一十卷後周武帝世長安沙門釋道安撰二教論一十二篇陳朝西域三藏真諦制眾經通序二卷翻梵言七卷陳朝南岳大明寺沙門釋慧思撰觀門等十一卷四十二字門二卷無諍門二卷隨自意三昧次第禪要釋論玄門三智觀門隋朝相州大慈寺沙門釋靈裕撰論記三十卷安民論陶神論因果論聖迹記塔寺記經法東流記昭玄十德記僧尼制隋朝天台山修禪寺沙門釋智顗撰觀論傳等八十七卷圓頓止觀禪波羅蜜門維摩經疏法華玄法華疏小止觀六妙門覺意三昧法華三昧觀心論三觀義四教義四悉檀義如來壽量義法界次第章大方等行法般舟證相行法請觀音行法南岳思禪師傳隋朝真寂寺沙門釋信行撰三階集錄將四十卷對根起行雜錄集三階位別錄集隋朝京師大興善寺沙門釋僧粲撰十種大乘論一卷隋朝大興善寺沙門釋僧琨撰論場一部三十卷隋朝滄州逸沙門釋道正撰凡聖行法六部五十許卷凡聖六行一部六行法一部六行門一部六行要一部六行略一部六行錄一部一卷隋朝日嚴寺沙門釋彥琮撰諸論傳二十許卷別集十卷通學論辯教論辯正論通極論福田論僧官論善財錄諸新經序笈多傳四卷西域志十卷隋朝舍衛寺沙門釋慧影撰論解二十七卷述智論解二十四卷傷學論存廢論厭修論隋朝相州秀才儒林郎侯君素撰旌異傳二十卷隋朝晉王府祭酒徐同卿撰通命論兩卷隋朝翻經學士劉憑撰外內傍通比挍數法一卷隋朝翻經學士費長房撰開皇三寶錄一十五卷隋高祖文皇帝勅有司撰眾經法式一部十卷隋著作王邵撰靈異志一部二十卷隋天台山國清寺沙門釋灌陌撰觀法傳一十三卷四念觀處天台山國清寺百錄金光明行法修禪證相口決天台智者別傳杭州真觀法師別傳隋煬帝東都雒濱上林園翻經舘沙門釋明則撰翻經法式十卷隋煬帝東都翻經舘沙門釋行矩撰法訓二卷皇朝京師延興寺沙門釋玄琬撰論門一十二卷三德論入道方便門鏡喻論無礙緣起十種讀經儀無盡藏儀發戒緣起法界像圖懺悔罪法皇朝西明寺沙門釋玄惲論觀記律儀一百七十四餘卷敬福論十卷大小乘觀門十卷釋門靈感記法苑珠林一百卷四分律僧尼討要皇朝大慈恩寺沙門釋玄應撰眾經音二十五卷皇朝終南山龍田寺沙門釋法琳撰論十卷別集二十卷破邪論一部三卷辯正論一部八卷皇朝紀國寺沙門釋慧淨撰論注序十有餘卷別集三卷注金剛般若經釋疑論諸經講序內詩英華一部十卷皇朝門下典儀李師政撰內德論一卷三篇皇朝西明寺沙門釋法雲撰論二部一十三卷辯量三教論一部三卷十王正業論一部十卷皇朝終南山沙門釋道宣撰傳錄等合一百餘卷釋門懺悔儀一部釋迦方誌一部古今佛道論衡一部三卷大唐內典錄一部十卷續高僧傳一部後集續高僧傳廣弘明集一部三十卷東夏三寶感通記一部三卷刪補律相雜儀合二十卷皇朝坊州玉華宮寺沙門釋玄奘撰大唐西域傳一部一十二卷皇朝弘福寺沙門釋彥悰撰大唐京寺錄一部一十卷右略列諸代道俗所傳撿阮氏七錄僧祐統敘更有綴緝序曰所言支流出生經者謂於本部敷時救弊而陳異卷也今就文尋撿括其大抵都非極言何者大聖垂教發悟在心不以事相而詮教體故集眾託處為成信之階基放光動地開蒙情之兆域然後資其故習因而陶化統其解網之要揚其決目之方知煩惱非趣聖之由識解悟為出凡之徑一聞決絕若瓦裂而天分再尋根力便入位而登住今則單品別卷曲寫時心未曰紹隆抑惟離本故淳味流變明于涅槃極誡抄略非具固涉邪求之緣然本其啟化之辰非無其理以經教初傳譯人創列梵本彫落全部者希華嚴涅槃尚三分獲一況餘群部寧不品卷支離故安法師云得略翻略得廣翻廣斯言是也一四句頌聞之而啟惑一四諦言聞之而生天況乎全品離詞而非悟俗之要即言明達豈乖聖心之旨哉由斯以言則發智之通鑒也復何論於本末敘其澆薄之競乎固當不以曲滯之心而光其所出耳依撿群錄斯緣備列詳之今復連寫則致弊於紙墨然恐亂於疑偽或有涉於緝修故兩錄列名定非別生之位自餘不顯便是支分之經又代代分張卷部漸廣故且約指大數求名故目出之大乘別生經二百二十一部二百六十三卷小乘別生經三百四十一部三百四十六卷余撿定其所出小乘別生二十五經出增一四十經出中含一百二十八經出雜含四經出長含五十經出生經五經出賢愚十二經出道地八經出義足餘則本起普曜等經斯並具錄本部別品流化至於入藏見錄具引出於四含者此乃本譯殊品文義俱異不同出生之經也恐有迷於兩經故重銓顯分其名體也序曰古人云正道遠而難希邪徑捷而易明斯言得矣夫真經體趣融然深遠假托之文詞意淺雜玉石朱紫迷者混之至於通鑒逃形無所固當定名偽妄何得隷在遲疑故晉彌天釋道安著疑錄云外國法學皆跪而口受同師所受若十二十轉以授後學若有一字異者共相推核得便擯之僧法無縱也經至晉土其年未遠而憙事者以沙糅金斌斌如也而無括正何以別真偽乎農者禾草俱存后稷為之歎息金匱玉石同緘卞和為之懷恥安敢豫學次見涇渭雜流龍蛇並進豈不恥之今列非佛經以示將來學士共知鄙倍焉安序如此妄作者凶終歸愚者沿至代代其濫不無或致妖訛相接或因飾偽邪命斯徒眾矣務須糺除其中名目相同與正不別如提謂法句之流若不親尋則迷名法愚斯及矣可不誡哉自法流中原三被除屏及後開顯未閱正經好事狂生我聞興於戶牖流俗蒙叟印可出於胸懷並趨耳目之事情故非經通之意致詿誤後學良足寒心悲哉末法遂及此乎昔隋祖開皇創定經錄挍閱偽濫卷將五百已總焚除今人中流傳猶未銓敘既是法穢不可略之故隋代顯明庶知博觀之弘益也寶如來經定行三昧經真諦比丘慧明經尼吒國王經匈有萬字經薩和菩經善信女經二卷護身十二妙經度護經毘羅三昧經二卷善王皇帝經二卷惟務三昧經阿羅訶公經慧定普遍神通菩薩經陰馬藏經大育王經四事解脫經大阿那律經貧女人經鑄金像經四身經普慧三昧經阿秋那經兩部獨證經法本齊經覓歷所傳大尼戒右二十六部三十卷出安法師偽疑經比丘應供法行經居士請僧福田經灌頂度星招魂斷復連經決定罪福經無為道經二卷情離有罪經燒香呪願經安墓呪經觀月光菩薩記佛鉢記彌勒下教經九十六種道經灌頂藥師經提謂波利經二卷寶車經菩薩福藏法花三昧經佛法六義第一應知六通無礙六根淨業義門佛所制名義經五卷眾經要覽法偈右二十部二十六卷撿梁沙門僧祐錄有目大法尊王經三十一卷十方佛決狐疑經八方根本八十六佛名經普賢菩薩說證明經彌勒成佛本起經一十七卷彌勒下生觀世音施珠寶經彌勒成佛伏魔經妙法蓮華度量天地經觀世音詠託生經滅七部莊嚴成佛經空寂菩薩所問經照明菩薩經照明菩薩方便譬喻治病經首羅比丘見月光童子經阿難現變經般若玄記經幽深玄記經大契經四卷玄記經二卷發菩提心經菩薩求五眼經般泥洹後諸比丘經小般泥洹經佛說法滅盡經五濁惡世經妙法蓮華天地變異經華嚴十惡經觀世樓炭經小樓炭經正化內外經二卷須彌四域經右三十一部八十四卷撿隋費長房錄攝入偽妄中抄為法捨身經抄法華藥王經抄維摩經二卷抄菩薩本業願行經抄法律三昧經抄照明三昧不思議事經抄諸佛要集經抄大乘方便要慧經抄樂瓔珞莊嚴方便經抄未曾有因緣經抄諸法無行經抄無為道經抄德光太子經抄安般守意經抄菩薩本業願行品抄四諦經要數抄普賢觀懺悔法抄阿毘曇五法行經抄分別經抄魔化比丘經抄優婆塞受戒品抄優婆塞受戒法抄貪女為國王夫人經右二十三部二十九卷並齊竟陵王所抄既異本經題抄顯別令後尋者知有所因然風味弘通義理愜附接蒙俗之繁博考性欲之殊途有道存焉義非疑妄而僧祐長房諸錄並注疑經莫不恐涉澆浮餘波失本然情取會解事取簡要前後翻傳備本無一猶能開明像正誘訓塵蒙半偈全頌寶璧之喻顯然四字八言靜倒之方攸託據此而述何得雷同玉石不有甄解者乎薩婆若陀眷屬莊嚴經右一經撿僧祐錄云梁天監九年郢州僧妙光所出朝法擯訖梁朝博士江泌女比丘尼僧法所誦出淨土經等三十五卷梵天神策經天皇梵摩經安墓經安塚經安宅經危脆經安宅神呪經天公經度生死海神船經度法護經救蟻沙彌經北方禮佛呪願經敬福經阿羅呵條國王經五百梵志經修行方便經偈令經度世不死經齋法清淨經佛說正齊經佛說法社經呪魅經尸陀林經招魂魄經太子讚經比丘法藏見地獄變經人民求願經閻羅王東太山經七寶經字論經救護眾生惡疾經救護身命經五果譬喻經國一切度經孤兒女經度人王并民受戒正信除邪經右二十八部單經撿隋經法師錄入偽妄分諸佛下生大法王經六十卷方廣滅罪成佛經三卷占察經兩卷法句經兩卷金棺囑累經罪福決疑經五辛經初教經罪報經日輪供養經乳光經福田報應經寶印經究竟大悲經三卷獨覺論毘尼決正經優波離論普決論阿難請戒律論迦葉問論大威儀請問論寶鬘論遺教論沙彌論文殊請問要行論右諸偽經論人間經藏往往有之其本尚多待見更錄序曰名教設位戡濟淪亡將使真偽分流邪正異轍所以歷代道俗崇重教門皆敦編次㳂時無替考挍存沒三十餘家銓定人代皆遵安錄然彌天亞聖道洽幽明感神僧而示慈天蒙印定而明注解故能徵覈教旨輕斵鑿而重淳風商度句義宗質文而排鄙野致使遺文餘行經累代而逾新其德孔明固略標擬自餘後作皆號命家詞什繁略難為通簡然相乘置位代出新經法俗贊述無時不有比多惰學無暇博觀競撮本經少有通贍所以傳述義解斯文蓋闕然夫開信適道權謀率先導達化源理兼俗典故慧遠釋桓玄之疑道林開郄超之信僧會啟吳王之惑次道弘宋主之心㳂彼迄今代有其事莫不雅引三際陳報應如指掌綜襲六經明殃咎之倚伏傍括子史統詳譬喻以近徵遠用俗悟道知幾其神在斯一舉豈得埋名削迹而不列挺者乎今所撰錄該括眾氏勘閱正偽研訪遺逸偽無所取非目無以定名遺篇所求列卷以彰可錄敢敘由來用陳有寄想諸來鑒復織組焉古經錄一卷右尋諸舊錄多稱為古錄則似秦時釋利防等所齎經錄舊錄一卷右撿似是前漢劉向挍書天閣往往多見佛經斯即往古藏經錄謂孔壁所藏或秦政焚書人中所藏者漢時佛經目錄一卷右撿似是迦葉摩騰所譯四十二章經等因即撰錄魏時沙門朱士行漢錄一卷右依撿元是頴川沙門於洛陽講道行經因著其錄西晉沙門竺法護眾經錄一卷右依撿是晉武帝長安青門外大寺沙門也翻經極廣因出其錄西晉清信士聶道真眾經錄一卷右依撿晉惠帝永嘉中稟受護公之筆匠也後自翻經因出錄云二趙經錄一卷右依撿似是二石趙時諸錄遙注未知姓氏前秦沙門釋道安綜理眾經目錄一卷右依撿東晉孝武太元中前秦沙門也自前諸錄但列經名品位大小區別人代蓋無所紀後生追尋莫測由緒安乃總集名目表其時世銓品新舊定其制作眾經有據自此而明在後群錄資而增廣是知命世嘉運睿哲卓興可不鏡諸其文見僧祐錄後秦沙門釋僧叡二秦錄一卷右依撿後秦姚興弘始年長安沙門也即前道安之弟子神用通朗思力摽舉參譯什門多有撰緝東晉沙門竺道祖眾經錄四部魏世經錄目一卷吳世經錄目一卷晉世雜錄一卷河西經錄目一卷右四錄依撿東晉廬山東林寺遠公弟子釋道流創撰未就而卒同學道祖為成之東晉沙門支敏度經論都錄一卷右依撿晉成帝豫章山沙門也其人總挍古今群經故撰都錄敏度又撰別錄一部前齊沙門釋王宗錄二卷右依撿齊武帝時沙門也所出此錄見梁三藏集記前齊沙門釋道慧宋齊錄後魏沙門菩提流支錄後齊沙門釋道憑錄始興錄廬山錄釋正度錄王車騎錄岑號錄釋弘充錄華林佛殿錄四卷隋沙門釋靈裕譯經錄眾經都錄八卷已前諸錄二十四家撿紀傳有之未見其本故列名而已眾經別錄二卷上卷三錄大乘經錄第一三乘通教錄第二三乘中大乘錄第三下卷七錄小乘經錄第四篇目闕本錄第五大小乘不判錄第六疑經錄第七律錄第八數錄第九論錄第十都一千八十九部二千五百九十三卷梁出三藏集記新集撰出經論錄一新集異出經論錄二新集序四部律錄三新集安公古異經錄四新集安公失譯經錄五新集安公涼土異經錄六新集安公關中異經錄七新集續撰失譯經錄八新集抄經錄九新集安公疑經錄十新集疑經偽撰錄十一新集安公注及雜志錄十二右都合一十二件二千一百六十二部四千三百二十八卷元魏眾經錄目大乘經目錄一大乘論目錄二大乘經注目錄三大乘未譯經論目錄四小乘經律目錄五小乘論目錄六有目闕本目錄七非真經目錄八非真論目錄九全非經愚者作目錄十右都合十件四百二十七部二千五十三卷梁代眾經目錄第一卷第二卷第三卷第四卷右四卷二十件凡一千四百三十三部三千七百四十一卷齊代眾經目錄雜藏錄修多羅錄毘尼錄阿毘曇錄別錄眾經抄錄集錄人撰作錄右八件經律論真偽凡七百八十七部二千三百三十四卷大隋眾經目錄七卷依撿其錄位為九條區別品類為四十二分初六分略示經律三藏大小之殊粗顯傳譯是非真偽之目後之三錄並是集傳記注此名道俗所修雖非西域所製莫非光贊正經發明宗教開進後學右九錄凡二千二百五十七部五千三百一十卷開皇三寶錄合一十五卷右所出經律戒論傳二千一百四十六部六千二百三十五卷隋仁壽年內典錄五卷單本一重翻二賢聖集傳三別生四疑偽五右五件即今京輦通寫盛行直列經名仍銓傳譯所略過半未足尋之其序略云別生疑偽不須抄寫已外三分入藏所收至如法寶集之流淨住子之類還同略抄例入別生餘有僧傳等詞集文史體非淳正事誰可尋義無在錄云云已如上紀大唐京師西明寺所寫王翻經律論集傳等入藏正錄合七百九十九部三千三百六十一卷大唐內典錄一帙十卷歷代眾經傳譯錄五卷歷代翻經單重人代存亡錄一卷歷代眾經分乘入藏錄二卷歷代眾經舉要轉讀錄一卷歷代眾經有目闕本錄歷代道俗述作注解錄歷代眾經支流陳化錄歷代所出疑偽經論錄歷代眾經錄目所從序歷代眾經應感興敬錄下六錄合成一卷右總合一十八代所出經教凡二千二百六十二部七千餘卷余少沐法流五十餘載宗匠成教執範賢明每值經誥德能無不目閱親謁至於經部大錄欣悟良多無論真偽思聞其異自方朔覩昆明之灰劉向挍佛經天閣故知周漢久已聞之非後顯宗方流此地故法蘭創出章本世高廣譯眾經餘部相從無非通道故魏晉之後騰譯欝蒸制錄討論居然非一或以數列或用名求或憑時代或寄參譯各紀一隅務存所見斯並當時稽古識量修明而綴撰筆削不至詳密者非為才不足而智不周也直以宅身所遇天下分崩壃場關艱莫閱經部雖聞彼有終身不𨶳今則九圍靜謐八表通同尚絕追求諸何纂歷上集群目取訊僧傳等文勘閱詳定更參祐房等錄祐錄徵據文義可觀然大小雷同三藏糅雜抄集參正傳記亂經考括始終莫能通決房錄後出該贍前聞然三寶共部偽真淆亂自餘諸錄胡可勝言今余所撰望革前弊然以七十之年獨運神府撿括漏落終陷前科具述所懷示其量據庶有同好復雅正之可不同舟相從懷古序曰三寶弘護各有司存佛僧兩位表師資之有從聲教一門顯化導之靈府故佛僧隨機感見之緣出沒法為除惱滅結之候常臨所以捨身偈句恒列於玄崖遺法文言總會於龍殿良是三聖敬重藉顧復之劬勞幽明荷恩慶靜倒之良術所以受持讀誦必降徵祥如說修行無不通感天竺往事固顯常談震旦見緣紛綸恒有士行投經於火聚焰滅而不焦賊徒盜葉於客堂既重而不舉或合藏騰於天府或單部瑞於王臣或七難由之獲銷或二求因之果遂斯徒眾矣不述難聞敢隨代錄用程諸後經不云乎為信者施疑則不說至如石開矢入心決致然水流氷度情疑頓決斯等尚為士俗常傳況慧拔重空道超群有心量所指窮數極微因緣之遘若影隨形祥瑞之徒有逾符契義非隱默故述而集之然尋閱前事多出傳紀志怪之異冥祥旌異之與徵應此等眾矣備可覽之恐難覩其文固疏其三數并以即具所詳示存感通之有數矣高僧傳云宋元初中有黃龍沙彌曇無竭者誦觀音經淨修苦行與諸徒屬二十五人往尋佛國備經荒險貞志彌堅既達天竺舍衛路逢山象一群竭齎經誦念稱名歸命有師子從林中出象驚奔走復有野牛一群鳴吼而來將欲加害竭又如初歸命有大鷲飛來牛便驚散遂得剋免又昔東晉孝武之前恒山沙門釋道安者經石趙之亂避地于襄陽注般若道行密迹諸經折疑甄解二十餘卷恐不合理乃誓曰若所說不違理者當見瑞相乃夢見胡道人頭白眉毛長語安曰君所注經殊合道理我不得入泥洹住在西域當相助弘通可時時設食也後十誦至遠公云昔和上所夢乃賓頭盧也於是立座飯之又感神僧現形說法云又蜀郡沙門釋僧生者出家以苦行致目為蜀三賢寺主誦法華習定甞山中誦經虎蹲其前竟部乃去每至諷詠輒見左右四人為侍年雖衰老而翹勤彌勵遂終其業云又扶風釋道冏者為師入河南霍山採鍾乳四人入穴數里三人溺死炬火又亡冏素誦法華憑誠乞濟有頃見螢火追遂得出穴頻作普賢行道並見感應或見胡僧入坐或見騎馬人至未及言次倐忽不見後遊宋都以般舟為業中夜入禪見四人御車呼冏上乘不覺自身已在大路見一人坐胡床侍衛數百人見冏驚起曰向令知處而已何忽勞屈法師遂拜別令送還寺扣門方開房門亦閉眾咸敬服又宋孝建中釋普明者少出家稟性清純蔬食布衣懺誦為業誦法花維摩若諷誦時有別衣別座未嘗穢雜每至勸發品輒見普賢乘象立其前誦維摩亦聞空中倡樂之聲云又宋太始中楊都瓦官寺釋慧果者少以蔬素自節誦法花十地甞於圊前一鬼致敬云昔為眾僧作維那小不如法墮在噉糞鬼中法師慈悲願助拔濟又昔有錢三千埋在柿樹下願取為福果因告眾掘錢為造法華設會後夢見鬼云已得改生大勝昔日之苦報也前齊永明中楊都高座寺釋慧進者少雄勇遊俠年三十忽悟非常因出家蔬食布衣誓誦法華用心勞苦執卷便病迺發願造百部以悔先障始聚得一千六百文賊來索物進示經錢賊慚而退爾後遂成百部故病亦損誦經既度情願又滿廻此誦業願生安養聞空中告曰汝願已足必得往生因無病而卒年八十餘矣永明中會稽釋弘明者止雲門寺誦法華禮懺為業每旦水瓶自滿實諸天童子為給使也又虎來入室伏床前久之乃去又見小兒來聽經云昔是此寺沙彌盜僧厨食今墮圊中聞上人誦經故力來聽願助方便免斯累也明為說法領解方隱後山精來惱明乃捉取腰繩繫之鬼謝遂放因之永絕昔元魏天平年中定州募士孫敬德在防造觀音像年滿將還在家禮事後為賊所引不堪栲楚遂妄承罪明日將決其夜禮懺流淚忽如睡夢見一沙門教誦救生觀世音經經有諸佛名令誦千遍得免苦難敬覺如夢所緣了無參錯遂誦一百遍有司執縛向市且行且誦臨刑滿千刀下斫之折為三段皮肉不傷易刀又斫凡經三換刀折如初監司問之具陳本末以狀聞承相高歡乃為表請免死因此廣行於世所謂高王觀世音也敬還設齋迎像乃見項上有三刀痕見齊書梁天監末富陽縣泉林寺釋道琳者少出家有戒節誦淨名經寺有鬼怪自琳居之便歇弟子為屋壓頭陷入胸琳為祈請夜見兩胡僧拔出其頭旦遂平復琳又設聖僧齋鋪新帛於床上齋畢見帛上有人迹皆長三尺眾咸服其徵感後魏末齊州釋志湛者住大山北人頭山邃谷中銜草寺省事少言人鳥不亂讀誦法花人不測其素業將終時神僧寶誌謂梁武曰北方銜草寺須陀洹聖僧今日滅度湛之亡也無惱而化兩手各舒一指有梵僧云斯初果也還葬此山後發看之唯舌如故乃立塔表之今塔存焉鳥獸不敢陵踐又茫陽五侯寺僧失其名誦法華為常業初死權殮隄下後改葬骸骨並枯唯舌不壞雍州有僧亦誦法華隱白鹿山感一童子供給及死置尸巖下餘體並枯唯舌如故齊武成世并東看山人掘見土黃白又見一物狀如兩脣其中有舌鮮紅赤色以事聞奏帝問道俗沙門法上曰此持法華者六根不壞也誦滿千遍其徵驗乎乃集持法華者圍繞誦經纔始發聲此靈脣舌一時鼓動同見毛竪以事奏聞乃石函緘之又魏高祖大和中代京閹官自慨刑餘奏乞入山修道勅許之乃齎華嚴晝夜讀誦禮悔不息一夏不滿至六月末髭鬚生得丈夫相以狀聞帝大驚重之於是國敬華嚴復尊恒日並見侯君素旌異記隋開皇初有楊州僧忘其名誦通涅槃自矜為業岐州東山下村中沙彌誦觀音經二俱暴死心下俱暖同至閻羅王所乃處沙彌金高座甚恭敬之處涅槃僧銀高座敬心不重事訖勘問二俱餘壽皆放還彼涅槃僧情大恨恨恃所誦多問沙彌住處於是兩辭各疏所在彼從南來至岐訪得具問所由沙彌言初誦觀音別衣別所燒香呪願然後乃誦斯法不怠更無他術彼僧謝曰吾罪深矣所誦涅槃威儀不整身口不淨救忘而已古人遺言多惡不如少善於今取驗悔往而返釋道積貞觀初住益州福成寺誦通涅槃淨衣澡沐日為恒度慈愛兼濟固其深心終于五月炎氣赫然而尸不腐臭百有餘日跏坐如初道俗莫不嘉賞時蜀川又有釋寶瓊者綿竹人出家貞素讀誦大品兩日一遍無他方術唯勸信佛為先本邑連比什邡並是米族初不奉佛沙門不入其鄉故老人女婦不識者眾瓊思拔濟待其會眾便往赴之不禮而坐道黨咸曰不禮天尊非沙門也瓊曰邪正道殊所奉各異天尚禮我我何得禮老君乎眾議紛紜瓊曰吾若下禮必貽辱也即禮一拜道像連座動搖不安又禮一拜連座反倒狼籍在地遂合眾禮瓊一時迴信乃召成都大德就而陶化以貞觀八年終於所住釋空藏者貞觀時住京師會昌寺誦經三百餘卷說化為業遊浪川原有緣斯赴昔往藍田負兒山誦經齎麵六斗擬為月調乃經三周日噉二升猶不得盡又感神鼎不知何來時至玉泉以為終焉之地時經亢旱泉竭合寺將散藏乃至心祈請泉即應時涌溢道俗動色驚嗟不已貞觀十六年終於京寺還葬山所釋遺俗者不測所住遊行醴泉山原誦法花為業乃數千遍貞觀中因疾將終告友人慧廓禪師曰比雖誦經意望有驗若生善道舌根不朽可埋之十年發出若舌朽滅知誦無功若舌如初為起一塔生俗信敬言訖而終至十一年依言發之身肉都盡唯舌不朽一縣士女咸共戴仰乃函盛舌大起塔於甘谷岸上又郊南福水之陰有史村史呵誓者誦法華經名充令史往還徒步生不乘騎以依經云哀愍一切故也病終本邑香氣充村並怪而莫測其緣終後十年其妻又殞乃發塚合葬見其舌本如生餘肉並朽乃別收葬斯徒眾矣餘且略之貞觀五年有隆州巴西令令狐元軌者信敬佛法欲寫法華金剛般若涅槃等經無由自撿憑彼土抗禪師撿挍抗乃為在寺如法潔淨寫了下帙還岐州莊所經留在莊并老子五千文同在一處忽為外火延燒堂是草覆一時灰蕩軌于時任馮翊令家人相命撥灰取金銅經軸既撥外灰其內諸經宛然如故潢色不改唯箱帙成炭又覓老子便從火化乃收取諸經鄉村嗟異其金剛般若一卷題字燋黑訪問所由乃初題經時有州官能書其人行急不護潔淨直爾立題由是被焚其人見在瑞經亦存京師西明寺主神察目驗說之余曾於隰州有曇韻禪師定州人行年七十隋末喪亂隱于離石比干山常誦法華欲寫其經無人同志如此積年忽有書生無何而至云所欲潔淨並能行之於即清旦食訖入浴著淨衣受八戒入淨室口含檀香燒香懸旛寂然抄寫至暮方出明又如初曾不告倦及經寫了如法嚫奉相送出門斯須不見乃至裝潢一如正法韻受持讀之七重裹結一重一度香水洗手初無暫廢後遭胡賊乃箱盛其經置高巖上經年賊靜方尋不見周慞窮覓乃於巖下獲之箱巾糜爛撥朽見經如舊鮮好余以貞觀十一年親自見之降州南孤山陷泉僧徹禪師曾行遇癩者在穴中徹引至山中為鑿穴給食令誦法華素不識字加又頑鄙句句授之終不辭倦誦經向半夢有教者自後稍聰得五六卷瘡漸覺愈一部既了鬚眉平復肌膚如常故經云病之良藥斯誠驗矣河東有練行尼常讀誦法華訪工書者寫之價酬數倍而潔淨翹勤有甚餘者一起一浴然香熏衣筒中出息通於壁外七卷之功八年乃就龍門寺僧法端集眾講經借此尼經以為揩定尼固不與端責之事不獲已乃自送付端端開讀之唯見黃紙了無文字餘卷亦爾端愧悔還尼尼悲泣受已香水澆函頂戴繞佛七日不休開視文字如故即貞觀二年端自說之昔開皇初有河東曇延法師初造疏解涅槃經恐不合聖心乃陳經及疏於佛舍利塔前啟告靈聖若所解合理願垂神應言訖涅槃軸各放光明舍利大塔亦放光明上至空天傍照四遠諸有道俗謂寺遭火崩騰驚赴至乃知非三日三夜騰焰不絕隋祖重為戒師迎入京為建延興寺門人見在蒲州仁壽寺僧道遜者即延之學士講涅槃將百遍有弘護正法心四方所歸無問客主將洽之富無有過者貞觀四年崔義直為虞鄉令令人請遜講經及發願訖泣曰去聖滋遠微言隱絕庸鄙所傳不足師範但以信心希向自發誠悟今講止於師子品日時既促願存心聽既至其品無疾而終道俗哀慟義直徒跣扶柩送之南山于時隆冬十一月土地氷嚴下屍於地地生蓮華而小頭及手足各一義直奇之令守不覺盜折明旦視之周身有華總五百莖七日乃萎幽州沙門釋智苑者有學識思造石經緘于西南山巖以備法滅之護也隋大業中初搆石室四面鐫之又取方石寫諸藏經每一室滿以石錮之鐵錮其縫遠近公私無不送施工匠既湊欲造佛堂食院而山東無木可得忽一夜暴雨雷震山崩旦晴乃見大松柏數千株漂積道次尋蹤遠自西山送來此為神助即依而搆造頃之畢成所造石經已滿七室貞觀十三年苑卒弟子猶繼其業云隋開皇中蔣州人嚴恭者於郭下造精舍寫法華經清淨供給書生歡喜常有十人道俗送直恭親撿挍勞不告倦甞有人從貸經錢一萬恭不獲已與之貸者得錢船載中路傾覆錢失而人不溺是日恭入錢庫見一萬錢濕如水澆怪之後見所貸錢人方知其沒溺又商人至宮亭湖祭神上物夜夢神云倩君以所送物與嚴法華令經用也及覺所上之物在前又恭至市買紙少錢忽有人持三千錢授恭曰助君買紙言訧不見又有漁人夜見江中火焰焰浮來以船迎之乃是經函及明尋視乃是嚴家經其後發願略云無一字而不經眼無一字而不用心及大業末子孫猶傳經業群盜相約不入其里里人賴之至今故業猶爾右監門挍尉馮翊李山龍以武德中暴亡心暖七日乃蘇云初去至官庭前有囚數千枷鎖禁撿見一大官坐廳高座問傍人何官彼曰王也因至階問生平何福業龍云鄉人設會恒施物同之又曰作何善業龍曰誦法華兩卷王曰大善可升階就東北高座誦之便舉聲曰妙法蓮華經序品第一王曰請法師止向法師誦經非唯自利乃令庭中諸囚皆以聞法丞免諸囚寂亦不見乃放還備見他地獄五苦休息亦由聞經故止太廟獲趙郡李思一者以貞觀二十年正月八日失瘖至十三日死經日乃蘇自言備見冥官云年十九時甞害生命思一悟之曰所害之時在黃州旻法師下聽涅槃何緣於彼相害官追旻師有答云旻生金粟界不可追且放還家家近清禪寺寺僧玄通素與往來家人請通讀經追福俄見其活又說冥事因為懺悔受戒并勸轉金剛般若五千遍至日晚又死明日還蘇自云見大官遙便大喜曰還家大作福德復見二僧證云旻師遣來官見驚懼迎之僧曰思一昔時聽講又不殺害何緣妄錄耶冥官曰即放還僧送至家曰淨心修善因遂活云云陳公太夫人豆盧氏信福誦金剛般若一紙未度後一日昏時頭痛四支不安自念儻死經不終耶即起強誦而燈已滅命婢然燭厨中外院覓火俱絕夫人深恨忽見庭中有然火燭上階入堂至床前三尺許無人執而光明若晝夫人驚喜所苦亦除取經誦之有頃家鑽燧得火然燈入堂堂中燭火即滅便以此夜誦竟因此日誦五遍為常云云中書令岑文本少信佛常念誦法華經普門品甞乘船於吳江中船壞人死文本亦沒水聞有人言但念佛必不死如是三言遂隨波出沒須臾著岸云云武德年中以都水使者蘇長為巴州刺史度嘉陵江中流風起船沒男女六十餘人皆溺死唯有一妾常讀法華經及水入船妾頭戴經函誓與俱沒乃隨波汎濫頃之達岸經函外濕內乾于今尚在貞觀中河東董雄為大理丞少誠信蔬食十數年十四年中坐連李仙童事上大怒使侍御韋悰鞫問甚急因禁數十人大理丞李敬玄司直王忻同連此坐雄與同屋囚鎖專念普門品日得三千遍夜坐誦經鎖忽自解落地雄驚告忻玄忻玄共視鎖堅全在地而鉤鎖相離數尺即告守者其夜監察御史張守一宿直命吏開鎖火燭照之見鎖不開而相離甚怪又重鎖紙封書上而去雄如常誦經五更中鎖又解落有聲雄又告忻玄等至明告敬玄視之封題如故而鎖自相離敬玄素不信佛法其妻讀經常謂曰何為胡神所媚而讀此書耶及見雄此事乃深悟不信之咎方知佛為大聖也時忻亦誦八菩薩名滿三萬遍其鎖解落視之如雄不異其事臺中內外具皆聞見不久俱脫益州西南新繁縣西四十里許有王李村隋時有書生姓荀氏在此教學大用工書而不顯迹人欲其書終不肯出乃敺之亦不出遂以筆於前村東空中四面書般若經數日便了云此經擬諸天讀之人初不覺其神也後忽雷雨大注牧牛小兒於書經處住而不澆濕其地乾燥可有丈許自外流潦及晴村人怪之爾後每雨小兒常集其中衣服不濕武德年有非常僧語村人曰此地空中有般若經村人莫污諸天於上設蓋覆之不可輕踐因此四周欄楯不許人畜往于今雨時仍乾齋日村人就供每聞天樂聲繁會盈耳又近龍朔三年正月二十七日有高表仁孫子甞讀法華經乘馬從順義門出有兩騎追之曰今捉獲矣其人問曰卿是何人答曰我是閻羅王使者故來追卿其人惶忙走馬西出欲投普光寺使人曰疾捉寺門勿令入入即得脫及至寺門乃見一騎捉門又西走欲入開善又令騎捉門遂相從西奔欲還本宅宅在化度寺東恐道遠乃欲入醴泉坊一騎在前其人以拳擊之鬼遂落馬後鬼曰此人大麁急曳下挽却頭髮即被牽髮如刀割狀遙擲于地亦隨髮落馬家人輿還至晚蘇云備見閻王云君何盜僧果子何事說三寶過遂依伏罪無敢厝言王言盜果之罪合吞鐵丸四百五十枚四年受之方盡說過之罪合耕其舌因放令出遂蘇少時還絕口如吞物通身赩赤有苦楚相經日方醒云經一年吞百餘丸其苦難言明日復爾恰經四日吞丸亦盡方欲拔舌耕之拔而不出勘案所由乃云曾讀法華經舌不可出遂放令活今見在化度寺圓滿師處聽法懺悔云
東晉前秦後秦西秦北涼序曰經云三界無常有為非久晉氏之基魏室遠係高標誅曹爽而絕其宗設帝策而陳其績及金承土運曆數在躬平蜀而降大吳升平而曰寬政文既允備武亦戢戈百六奄臻王官失守天下大亂莫匪斯焉于時道俗崩離朝不謀夕寄政江表法隨政興沙門信士於是攸集故就錄之東晉錄者宣帝曾孫瑯瑘武王後恭王之子名睿字景文初生之辰內有神光一室盡明白毛生於日角之左眼有精曜睇眄煒如也累官使持節安東將軍都督楊州諸軍事左承相懷愍敗後百官分離或走江南或為曜戮長安失據帝幽平陽江東于時忽見五日群下勸睿宜稱晉王統攝萬機以臨億兆愍帝崩後遂即居尊號建武年因都建業避愍帝諱改為建康先太康二年吳舊將管恭作亂于時建業伍振筮曰恭已滅矣然更三十八年揚州當有天子至是果如其言又秦始皇世望氣者云吳金陵山五百年後當出天子始皇忌焉發兵因鑿金陵山斷改稱秣陵冀絕其王自正于睿五百二十六年廼有晉金行奄君四海金陵之瑞其在於斯時又謠云五馬浮渡江一馬化為龍永嘉喪亂天下淪覆唯瑯瑘西陽汝南南頓彭城等五王獲濟江表而睿首基為元帝矣將知受命上感天靈欲跨輿圖下資地勢地負其勢始皇鑿之弗亡天降其靈劉曜殲而莫盡自元皇建武元年丁丑創都至恭帝元熙元年己未禪宋其間一百四載華戎道俗二十七人而所出經并舊失譯合二百六十三部五百八十五卷集為東晉一十二主建康錄云東晉帛尸利蜜多羅沙門支道根沙門康法邃沙門竺曇無蘭沙門支道林沙門竺僧度沙門康道和沙門加留陀伽沙門僧伽提婆沙門卑摩羅叉沙門曇摩沙門佛馱跋陀羅沙門釋法顯沙門祇多蜜外國居士竺難提沙門釋法力沙門釋嵩公沙門釋退公沙門釋法勇沙門釋慧遠沙門釋僧敷沙門釋曇詵沙門釋道祖沙門支敏度沙門康法暢沙門竺法濟沙門釋曇微諸失譯經灌頂經九卷大孔雀王神呪經一卷孔雀王雜神呪經右三部合一十一卷元帝世西域沙門帛尸梨蜜多羅晉言吉友國王之子當承世位以國讓弟暗軌太伯悟心內啟遂為沙門天姿高朗風神俊邁直爾對之便已卓然出於物表況其聰辯言晤者乎丞相王導一見而奇之以為吾之徒也由是顯名導嘗謂蜜曰外國有君一人而已耳蜜笑而曰若使貧道如檀越為今日豈得歷遊至此時人以為佳對善持呪術所向皆驗盛行建康時人呼為高座法師又授弟子歷覓高聲梵唄傳響迄今方等法華經五卷阿閦佛剎諸菩薩學戒品經二卷右二部合七卷成帝世沙門支道根出並見竺道祖晉世雜錄譬喻經十卷右一部合十卷成帝世沙門康法邃類集眾經撰出此部事甚要好即色遊玄論辯三乘論釋曚論聖不辯知論本業經序本起四論序道行指歸右七部合七卷哀帝世沙門支遁撰遁字道林幼而才拔善談名理謝安王洽劉恢殷浩許詢郄超孫綽桓彥表王敬仁何次道王文度謝長遐袁彥伯等一代名流皆著塵外之狎每以山居為得性之所頻被勅召後出帝京郄超與親友書云道林法師神理所通玄拔獨悟數百年來紹明大法令真理不絕者一人而已餘如傳述有集十卷盛行於世毘曇指歸一卷右一卷哀帝世沙門竺僧度撰餘如高僧傳義足經二卷二百六十戒三部合異二卷三十七品經一卷賢劫千佛名經八師經玉耶經荷鵰阿那含經戒德經七夢經水沫所漂經比丘聽經治禪法經蛇行法經暴象經群羊千頭經拘薩國烏王經夫婦經犢牛經野雞經驢駝經蠱狐鳥經孔雀經五苦經十善十惡經自愛經阿難念彌經國王不黎先尼十夢經摩天國王經彌蓮經梵志頞波羅延問種尊經寂志果經羅婆鳥為鷹所捉經大魚事經見水世界經新歲經佛見梵天頂經鼈獼猴經赤󰀯烏喻經無吾我經戒相應經阿耨風經阿難多洹羅云母經阿育王供養道場樹經採蓮花違王經四天王案行世間經帝釋慈心戰勝經三十三天園觀經比丘問佛釋提桓因緣經天於修羅欲鬪戰經天帝受戒經釋提桓因詣目連放光經梵天策數經諸天地經比丘浴遇天子放光經諸天問如來警戒不可思議經罪業報應經救護身命經集修士行經勸行有果經禪思滿足經忠心正行經見正經四大泥梨經佛為比丘說大熱地獄經地獄眾生相害經十法成就惡業入地獄經眾生頂有鐵磨盛火熾然經見一眾生舉體糞穢塗身經鐵城泥犁經泥犁經目連見大身眾生然鐵纏身經比丘成就五法入地獄經學人意亂經洴沙王五願經般泥洹時大迦葉赴佛經五眼文經弟子命過經孔雀王呪經龍王結願五龍神呪經摩尼羅亶神呪經龍王呪水浴經大神將軍呪經伊洹法願神呪經大龍大神呪經摩尼羅亶神呪案摩經藥呪經大神母結誓呪經呪毒經持句神呪經麻油術呪經檀特羅麻油術神呪經七佛所結麻油術呪經解日厄神呪經呪水經嚫水經請雨呪經止雨呪經幻師跋陀羅神呪經陀隣鉢呪經呪時氣病經呪小兒經呪齒經呪眼痛經呪牙痛經六神名神呪經幻師阿鄒夷神呪經醫王惟婁延神呪經十誦比丘戒本離欲優婆塞優婆夷戒文右一百九部合一百十二卷孝武帝世西域沙門竺曇無蘭晉言法正於揚都謝鎮西寺簡取世要略大部出唯二經是僧祐錄載自餘雜見別錄雖並有正本既復別行故悉列之示有所據益意經三卷右一部合三卷孝武帝世沙門康道和太元末譯見竺道祖晉世雜錄朱士行漢錄云二卷不顯譯人十二遊經右一卷孝武帝世外國沙門迦留陀伽晉言時水太元十七年譯見竺道祖晉世雜錄及寶唱等錄中阿含經六十卷增一阿含五十卷阿毘曇心四卷三法度論二卷教授比丘尼法右五部合一百一十七卷孝武及安帝世罽賓國三藏法師瞿曇僧伽提婆晉言眾天後秦姚世度江先是廬山釋慧遠翹心妙典聞提婆至止即請入廬岳出之去華存實今見所傳蓋其文也隆安末年春遊建康晉朝王公風流名士莫不造席至冬為衛軍將軍東亭侯王珣重出中增阿含等集京都名德釋慧持等四十沙門詳共翻譯來夏方訖其在江洛前後所出經論百餘萬言皆妙得深旨毘尼誦三卷雜問律事二卷右二部合五卷安帝世罽賓國三藏律師卑摩羅叉晉言無垢眼姚秦弘始八年至長安羅什去世乃適壽春止石㵎寺律徒雲聚盛闡毘尼先弗若多羅共羅什所譯十誦有五十八卷羅叉後開為六十一卷改善誦為毘尼誦故今有兩名後之江陵出律雜事道場慧觀筆受盛行於世相傳迄今雜問律事兩卷右一部合二卷安帝世隆安四年三月二日沙門釋僧遵等二十餘德於楊州尚書令王法度精舍請三藏律師曇摩晉言法澤出序具卷首明佛法僧物互相交涉分齊差殊甚要須善防護華嚴經五十卷觀佛三昧經八卷過去因果經四卷新無量壽經二卷達摩多羅禪經二卷大方等如來藏經文殊師利發願偈經出生無量門持經本業經新微密持經淨六波羅蜜經菩薩十住經僧祇律四十卷僧祇大比丘戒本方便心經右一十五部合一百一十五卷安帝世北天竺國三藏禪師佛陀跋陀羅晉言覺賢於揚都及廬山二處譯沙門法業慧義慧嚴等詳共筆受高僧傳云賢出泥洹及修行等一十五部凡一百一十七卷依寶唱錄足無量壽及戒本部數雖滿尚少兩卷未詳何經來哲博尋或希續繼冀補遺漏庶滿法流焉大般泥洹經六卷方等泥洹經二卷雜藏經僧祇尼戒本雜阿毘曇心十三卷歷遊天竺記傳右六部二十四卷平陽沙門釋法顯以安帝隆安三年發趾長安遊歷天竺遠尋靈跡求晉所無眾經律論經涉諸國學梵書語自手抄寫前件梵本從北之南次師子國中有佛齒每年三月彼之國王預前十日莊嚴白象遣一貴重辯說智臣著王衣裳象上擊鼓大聲唱言如來在世四十五年說法度人無量億數眾生緣盡乃般泥洹自爾已來一千四百九十七載世間長昏眾生可愍却後十日佛齒當出無畏精舍可辦香花各來供養時正當晉義熙元年顯還汎海達到楊都於道場寺譯經戒論別傳備委所履歷云計從義熙元年太歲乙巳至開皇十七年歲次丁巳便成一千六百八十一載矣瓔珞經十二卷維摩詰經四卷禪經四卷大智度經四卷如幻三昧經二卷阿術達經一卷無所悕望經普賢觀經無極寶三昧經五蓋疑結失行經所欲致患經如來獨自誓三昧經法沒盡經菩薩齊經照明三昧經分衛經威革長者六向拜經菩薩十住經摩調王經指鬘經浮光經彌勒所問本願經十地經寶女施經普門品經右二十五部合四十六卷西域沙門祇多蜜晉言訶友譯諸錄盡言祇多蜜晉世出譯名多同計不應虛名若非涇洛應是江南未詳何帝一部見僧祐出三歲記已外並彰雜別諸錄所載大乘方便經二卷諸觀世音菩薩消伏毒害陀羅尼經威華長者六向拜經右三部合四卷外國居士竺難提晉言喜法上錄云晉世譯未詳何帝年代唐錄云宋時無量壽至真等正覺經右一經一卷恭帝元熙元年二月外國沙門竺法力譯是第六出與支謙康僧鎧白延竺法護鳩摩羅什等所出本大同文名少異見釋正度錄迦葉結集戒經萍沙王五願經日難經右三部三卷群錄並云晉末不知何帝年沙門釋嵩公出或云高公見趙錄及始興錄載迦葉禁戒經右一經一卷晉末末詳何帝云沙門釋退公出見始興錄佛開解梵志颰經右一經一卷晉末未詳何帝云沙門釋法勇出見趙錄大智論要略二十卷問大乘中深義十八科合阿毘曇心序妙法蓮華經序修行方便禪經序三法度序法性論明報應論釋三報論辯心識論不敬王者論沙門袒服論大智論序佛影讚右十四部合三十五卷孝武及安帝世廬山沙門釋慧遠述制遠鴈門人姓賈氐年二十一遇釋道安以為真吾師也聽安講波若經乃曰儒道九流皆糠粃耳使投簪落䰂即以綱維大法持為己任聞羅什入關便致書通好曰釋慧遠頓首去歲得姚左軍書具承德問仁者曩日殊域越自外境于時音譯未交聞風而悅頃承懷寶來遊則一日九馳徒情欣雅味而無由造盡寓目望途增其勞佇夫栴檀移植則異物同薰摩尼吐曜則眾珍自積且滿願不專美於絕世龍樹豈獨善於前蹤今往比景衣裁願登高座為著之什答曰鳩摩羅耆婆和南既未言面又文詞殊隔導心之路不通得意之緣圮絕傳譯來說粗述風德比如必備聞一途可以蔽百經言末後東方當有護法菩薩勗哉仁者善弘其事夫才有五備福戒博聞辯才深智兼之者道隆未具者疑滯仁者備之矣所以寄言通好因譯傳心豈其能盡粗酬來意耳損所致比景衣裁欲令登法座時著當如來意但人不稱物以為愧耳今往常所用鍮石雙口澡灌可以備法物數也并遺偈一章曰既已捨染樂心得善攝不若得不馳散深入實相不畢竟空相中其心無所樂若悅禪智慧是法性無照虛誑等無實亦非停心處仁者所得法幸願示其要遠重答以報偈一章曰本端竟何從起滅有無際一微涉動境成此頹山勢惑想更相乘觸理自生滯因緣雖無主開途非一世時無悟宗匠誰將握玄契來問尚悠悠相與期暮歲餘為什欽重姚主致書桓玄雅歡靈運崇服文多如傳遠有詩書等集十卷五十餘篇見重於世神無形論右論一卷元帝世揚都瓦官寺沙門竺僧敷撰于時異學之徒咸謂心神有形但妙於萬物耳隨其能言更相摧壓邪正莫辯取捨靡從僧敷緣茲故著斯論其論略云有形便有數有數則有盡神既無盡故知無形時伏辯之徒見理愜服維摩詰子注經五卷窮通論右二部六卷廬山東林寺沙門釋曇詵撰詵即慧遠弟子甚有才學魏世錄目吳世錄目晉世雜錄河西錄目右四錄經目合四卷廬山東林寺遠公弟子釋道流創撰未就而卒同學竺道祖成之行世經論都錄右錄一卷成帝世豫章山沙門支敏度總挍群經合古今目撰此都錄人物始義論右論成帝世沙門康法暢常執麈尾行每值名賓輒清談盡日餘如傳高逸沙門傳右傳孝武帝世剡東仰山沙門竺法濟撰立本論九篇六識指歸右二卷孝武帝世荊州上明寺沙門釋曇徽作徽本安公弟子圖形禮拜講利為業故江陵士女咸西向致敬印手菩薩云遺教三昧經二卷未曾有因緣經二卷阿那含經二卷那先經二卷觀無量壽佛經三世三千佛名經千佛因緣經五十三佛名經八部佛名經十方佛名經賢劫千佛名經稱揚百七十佛名經南方佛名經滅罪得福佛名經比丘諸禁律經摩訶僧祇律比丘要集優波離問佛經沙彌威儀一卷比丘尼十戒經受十善戒法沙彌尼戒經賢者五福經賢者五戒經優婆塞五戒經優婆塞威儀經波若得經觀世樓炭經本行六波羅蜜經定意三昧經般舟三昧念佛章經庾伽三磨斯經禪定方便次第法經禪要呵欲經七萬三千神王護比丘呪經十二萬神王護比丘呪經三歸五戒帶佩護身呪經百結神王護身呪經宮宅神王守鎮左右呪經塚墓因緣四方神呪經伏魔封印大神呪經摩尼羅亶大神呪經召五方龍王攝疫毒神呪經梵天神策經普廣經七佛所結麻油術呪七佛神呪陀羅尼章句經摩尼羅亶神王呪按摩經五龍呪毒經齲齒呪經七佛安宅神呪經安宅經三歸五戒神王名一卷右五十三經合五十七卷並是僧祐三藏集記新錄失譯見有經本者八百四十六部合八百九十五卷已外散入諸代世錄所餘附此為晉下失源自晉氏失御天下分崩匈奴焚雒伊瀍涇渭非曰常京夫子有云四夷交侵中國微矣其在斯乎然則天無二日有道則可君人十六國中二秦為󰊉得矣符氏富有八州意在兼并區宇姚主情存三寶志在弘護法城故使萬里追風異人間出翻傳大部盛集于今是則棟幹由茲增隆匡救不爽高稱言前秦符氏錄者其先蒱健氐武都人也因二趙亂據有關西子孫乘機繼立稱帝號秦都長安至第三主諱堅字永固生有神光從天屬地銘見其背曰草付臣遂改蒱為苻氏堅立後十有六年時太史奏有德星見外國分野當有聖人輔中國得之者王堅乃使將呂光求龜茲國鳩摩羅什又使將苻丕攻取襄陽彌天釋道安并習鑿齒等堅既獲之欣然謂僕射權翼曰朕不以珠玉為珍但用賢哲為寶今以十萬之師攻襄陽獲一人有半翼曰誰堅曰安公一人鑿齒半也每與安同輦言及東征安極諫曰東南土卑氣厲非曰中華且虞舜遊而不返秦皇適而不歸今以百萬之師求厥田下下之土未敢聞也餘云云不載自爾詢安政術兼敷釋典征西得什而堅已沒六主四十四年依甲子推苻健皇始元年當晉穆帝永和六年庚戌之歲至堅建元二十一年當晉孝武太元十年乙酉之歲華夷道侶凡八人所出經戒論集志解傳四十部合二百三十九卷結為前秦之錄苻秦沙門曇摩特沙門釋慧常沙門曇摩蜱沙門鳩摩羅拂提沙門曇摩難提沙門僧伽跋澄沙門僧伽提婆沙門釋道安十誦比丘戒本教授比丘尼二歲壇文右二部合二卷晉簡文世西域三藏律師曇摩特秦言法慧共竺佛念等於長安譯慧詳筆受比丘尼大戒本右一卷晉簡文帝世律師釋慧常共曇摩特竺佛念等於長安譯錄乃不載所出部名計應多是十誦戒本摩訶鉢羅般若波羅蜜經右一經五卷晉孝武帝世天竺三藏沙門曇摩蜱秦言法愛執大品梵本竺佛念譯為秦文亦云長安品從所出處為名是外國經抄四阿含暮抄經右一經二卷晉孝武世西域三藏沙門鳩摩羅佛提秦言童覺於鄴寺譯佛提執梵本竺佛念佛護等譯為秦文沙門僧導曇究僧叡等筆受中阿含經五十九卷增一阿含經五十卷阿育王太子壞目因緣經僧伽羅剎集二卷三法度二卷右五部合一百一十四卷晉孝武帝世兜佉勒國三藏法師曇摩難提秦言法喜以建元初至長安誦四阿含梵本口授竺佛念寫為梵文到二十年為苻主譯作五十九卷時屬慕容冲及姚萇反亂關中危阻未過委悉難提西出不知所之弘法也多艱遇緣也勤就可重可悲婆須蜜經十卷阿毘曇毘婆沙十四卷僧伽羅剎集經三卷右三部合二十七卷晉孝武帝世罽賓三藏法師僧伽跋澄秦言眾現舊誦婆羅門梵本甚熟利難提先錄為梵文佛圖羅剎傳譯沙門慧嵩智敏祕書郎趙文業等筆受為秦文阿毘曇八犍度三十卷阿毘曇心一十六卷毘婆沙毘曇一十四卷右三部六十卷罽賓三藏法師僧伽提婆或云提和此蓋梵之楚夏耳秦言眾天晉簡文帝世苻氏建元年中入乎長安宣流法化初僧伽跋澄出婆須蜜及曇摩難提譯中增二舍及三法度等時屬戎難譯未詳悉道安去世未及改正後山東清帖提婆乃與道安同學釋法和俱適洛陽四五年間研講前經居華稍久博洞秦言方知先出多有乖失法和慨難遭之法出而未善乃更屈提婆重譯前經如是少時後姚興法事甚盛法和西歸提婆南度故前後本文有小不同般若析疑略二卷大十二門注解二卷陰持入注解二卷答法汰難二卷光贊折中解光讚抄解般若析疑准起盡解道行集異注小十二門注解了本生死注解密迹持心二經甄解賢劫諸度無極解人本欲生注撮解安般守意解大道地注解眾經十法連雜解義指注解九十八結連幻通解三十二相解三界混然諸雜偽錄答法將難西域志綜理眾經目錄右二十四件合二十八卷晉孝武帝太元中前秦沙門釋道安撰安本常山扶柳人俗姓衛氏家世英儒早失覆蔭為外兄孔氏所養年七歲讀書再覽能誦鄉隣嗟異至年十二出家神性聰敏而形貌甚陋不為師之所重執勞作役曾無怨色篤性精進齋戒無闕數歲之後方啟師求經師與辯意經一卷可五千言安齎經入田因息就覽暮還以經歸師更求餘者師曰昨經未讀今復求耶安答已誦訖師雖異之而未信也復與成具光明經一卷減萬言齎之如初暮復還師師執經覆之不差一字師大驚嗟而大異之後為受具戒恣其遊學晉懷愍世避難西東初遇佛圖澄澄見嗟嘆與語終日眾方敬伏後至襄陽大宣佛法初經出已久而舊譯時謬致使深義隱而未通安每至講說唯敘大意轉讀而已安乃窮覽經典鉤深致遠注述前件二十餘部敘致淵富妙盡奧旨條貫既敘文理會通經義克明自安始也抑習郁以彌天分梨盡眾答郄超之遺米有待為繁又以漢魏至晉經來稍多其傳述經人名字弗說後生追尋莫測年代安乃總集目名表其時代詮品新舊撰為經錄眾經有據實由有功苻主遠承故命苻丕將十萬眾攻取襄陽獲安既返長安住五重寺僧眾數千大弘法化苻主常出命安升輦同載有譏者帝曰朕以天下不易而治輦輿之榮豈稱其德安諫不聽南征帝不從果敗之安每稱譯胡為秦有五失本三不易也一者胡言盡倒而使從秦一失本也二者胡經尚質秦人好文傳可眾心非文不合二失本也三者胡經委悉至於嘆詠丁寧反覆或三或四不嫌其繁而今裁斥三失本也四者胡有義說正似亂詞尋說向語文無以異或一千或一百今並刈而不存四失本也五者事以合成將更傍及反騰前詞已乃後說而悉除此五失本也然智經三達之心覆面所演聖必因時時俗有易而刪雅古以適今時一不易也愚智天隔聖人叵階乃欲以千載之上微言傳使合百王之下末俗二不易也阿難出經去佛未久尊大迦葉令五百六通迭察迭書今離千年而以近意量裁彼阿羅漢乃競競若此此生死人而平平若此豈將不以知法者猛乎斯三不易也涉茲五失經三不易譯胡為秦詎可不慎乎正當以不關異言傳令知會通耳何復嫌於得失乎是乃未所敢知也又云前人出經支讖世高審得胡本難繼者也羅叉支越斵鑿之巧者也夫聖賢導達正可勗勵龜鏡以書諸紳永為鑒誡但稱梵為胡言小傷本據竊所未承耳依撿安公出家之始西晉愍帝建興之末年德王道振乃居東晉孝武太元之晚紀今取注述之時故在斯列󰊉主承統隨方利見各有司存正朔接運知之久矣故因時而王事通夷夏眄望前古繼踵相從後秦姚萇西戎羗也因苻堅征齓即而締搆仍都雍關改長安為常安登位八年苻堅領鬼兵白日入宮刺其陰出血一石計論怨結難可淪亡可不鏡諸既崩其子興立弘始三年春有樹連理生於廟庭逍遙一園葱變為薤咸稱嘉祥應有智人來入國瑞冬什到雍興加禮遇待以國師崇敬甚隆大闡經論震旦宣譯盛在此朝四方沙門雲奔湊集先是長安自前漢廢到苻秦興其間三百三十一載曠絕朝市民俗荒蕪雖數伽藍歸信尠寡三千德僧同止一處共受姚秦天王供養世稱大寺非是本名中構一堂權以草苫即於其內及逍遙園二處翻譯法寶遠被瑞驗若茲因立僧官俸侍中祑置兩都錄緝五部僧昭玄之興始自此起魏末周初衢術稍整大寺因爾成四伽藍草堂本名即為一寺草堂東常住寺常住南京兆王寺京兆後改安定國寺安定國西為大乘寺邊安定左天街東畔八隅大井即舊大寺之東厨供三千僧之甘泉也子孫三主三十二年為晉所滅始於姚萇初元元年歲在丙戌即晉太元之十一年終於姚泓永和二年太歲丙辰即晉安義熙之十二年也身死建康國入元魏沙門譯傳凡有八人所出經律戒論一百二十四部合六百六十五卷為後秦姚氏錄云沙門竺佛念沙門曇摩耶舍沙門弗若多羅沙門鳩摩羅什沙門佛馱耶舍沙門釋僧肇沙門釋僧叡沙門釋道恒出曜經一十九卷菩薩瓔珞經十四卷十住斷結經一十二卷鼻柰耶律一十卷十地斷結經一十卷菩薩處胎經五卷大方等無相經五卷持人菩薩經三卷菩薩普處經三卷瓔珞本業經二卷中陰經二卷王子法益壞目因緣經十誦比丘尼戒所出本末右一十三部合八十六卷晉孝武帝世涼州沙門竺佛念識朗通敏少好遊方家世西河洞華戎語前秦苻氏建元年初來入長安時祕書郎趙正請僧伽跋澄及曇摩難提等出眾經論當世名僧莫能傳譯眾咸推念二含文顯念之譯功自漢末來安高支謙之後莫踰於念故苻姚二代為譯人之宗關內名僧咸共嘉尚其後目出所件如前高僧傳中唯載五件其外八部彰別雜錄故備列之舍利弗阿毘曇三十卷差摩經一卷右二部合三十一卷晉安帝世罽賓三藏法師曇摩耶舍秦言法稱耶舍是名稱而高僧傳乃云法明從聲為字於理小僻義熙中入長安共天竺沙門曇摩掘多秦言法藏以弘始九年初為姚興書出梵文至十六年秋譯訖秦太子泓親管理味沙門釋道標制序十誦律五十八卷右晉安帝世罽賓三藏律師弗若多羅秦言功德華以戒節見稱歷遊行化羅既至止姚興即召常安名德六百餘僧延請多羅憩於中寺誦出十誦律梵本羅什度為秦文三分獲二未竟而多羅卒眾咸痛惜什後又共曇摩流支秦言法希續譯都訖摩訶般若波羅蜜經三十卷大方等大集經三十卷放光般若波羅蜜經二十卷小品般若波羅蜜經十卷華首經一十卷撿諸罪福經一十卷妙法蓮華經七卷賢劫經五卷十住經五卷思益經四卷大樹緊那羅經四卷持世經四卷維摩結經三卷佛藏經三卷菩薩藏經三卷稱揚諸佛功德經三卷禪經三卷禪祕要經三卷禪法要三卷阿闍世經二卷阿蘭若習禪法經二卷禪要經二卷發菩提心經二卷自在王經二卷善信摩訶神呪經二卷首楞嚴經二卷梵網經二卷大善權經二卷諸法無行經二卷無量壽經一卷彌勒下生經彌勒成佛經金剛般若經仁王護國般若波羅蜜經菩提經遺教經十二因緣觀經菩薩訶色欲經雜譬喻經須摩提菩薩經文殊悔過經比丘應法行經無思議光孩童菩薩經大方等頂王經大金色孔雀王經莊嚴菩提心經佛弟子化魔子偈頌經太白魔王堅信經開化魔經魔業經過魔法界經佛問阿須輪大海有減經魔王變身經東方善花世界佛座震動經陀羅尼法門六種動經佛跡見千輻輪相經佛齊化菩薩經往古生和佛國願行法典經佛謦咳徹十方經過去無邊光淨佛土經佛變時會身經無量樂佛土經王后為蜣蜋經佛心總持經獼猴與婢共戲致變經水牛王經雀王經兔王經菩薩身為鴿王經佛昔為鹿王經牧牛經虛空藏菩薩問持經功德經觀世音經彌勒菩薩本願待時成佛經燈指因緣經觀普賢菩薩經睒本起經觀佛三昧經寶網經樂瓔珞莊嚴經請觀世音經思惟要略法經持地經菩薩戒本十誦比丘戒本大智度論一百卷般若經論集二十卷十住毘婆沙一十二卷成實論二十卷大莊嚴論一十卷十住論一十卷中論八卷百論二卷十二門論馬鳴菩薩傳龍樹菩薩傳提婆菩薩傳實相論右九十八部合四百二十五卷晉安帝世天竺國三藏法師鳩摩羅什婆秦言童壽弘始三年冬到常安秦主姚興厚加禮遇乃請入西明閣及逍遙園別館安置勅令僧䂮集諸沙門八百餘人諮受什旨更出大品使什持梵本興自執舊經以相讐挍新文異舊義悉圓通眾心愜伏故二秦錄稱什所定者為新大品即知有舊明矣諸此例有二十餘部並摽新部字在於題首後人年遠多省新字今並悉無然後秦之世大盛宣譯卑萬乘之心尊三寶之教興既虛襟崇仰佛法恒於大寺草堂之中供三千僧與什參定新舊諸經莫不精究洞其深旨時有僧叡法師甚為興知什所譯經叡並參正昔竺法護出正法華受決品云天見人人見天什譯至言曰此語與西域義同但在言過質叡應聲曰將非人天交接兩得相見乎什大喜曰實然故相開發皆此類也什又為著實相論及注維摩什雅好大乘志存敷演嘗嘆曰吾操筆著摩訶衍阿毘曇非迦旃延子比也今此秦地深識者寡折翮於此將何所論嘗聽秦僧道融講新法華乃嘆曰佛法之興其人也俄伏師子國婆羅門事在別傳云長阿含經二十二卷虛空藏經曇無德律四十五卷曇無德戒本右四部合六十九卷晉安帝世罽賓三藏法師佛馱耶舍秦言覺明家世外道不信奉佛沙門從乞父怒打之父因遂攣問巫坐犯乃請所打沙門竭誠懺悔數日便瘳因令耶舍剃落為其弟子至年十五日誦經得二三萬言有羅漢乞食供之年十九諷誦大小乘經數百萬言頗以簡傲年及進戒莫為臨壇及從舅學五明世術至二十七方受具戒恒以讀誦披尋為務昏曉勤劬手不釋卷每思惟義尚不覺虛過良時其精專例此後與羅什於沙勒國相見什待以師禮什後前至常安耶舍後來姑臧什令興請別立新省逍遙園四事供養並不受時至分衛一食而已舍為人赤髭善毘婆沙人因號之既奉什師為大毘婆沙四事滿三間屋不以關心興為貨造寺舍先甞誦四分律疑其遺謬乃試誦羌籍藥方可五萬言二日覆之不誤一字眾咸揖服弘始十二年譯四分等十五年解座興施耶舍萬匹悉不受沙門道含竺佛念二人筆受各施千匹已外名德五百沙門皆重䞋施後還西域不知所終般若無知論不真空論物不遷論涅槃無名論右四部四卷晉安帝世京兆沙門釋僧肇作其行狀精理具如本傳二秦眾經錄右沙門釋僧叡撰叡魏郡人少出家年二十二博通經論聽僧朗法師講放光屢有譏難朗謂其師僧賢曰叡比格難吾累思不能通可謂賢賢弟子也後與羅什相遇參預翻譯又為姚嵩所重興又賞嘆什後出成實命叡講之文迂義伏者皆釋滯懸會什歎曰吾傳譯值子真無恨矣後常以西方為任臨終合掌瑞光出云釋駮論右沙門道恒撰恒京兆人年九歲為隱士張忠嗟曰此小兒有出人之相俗有輔政之功道有光顯佛法恒少事後母以孝聞手自書繢供奉二十遊刃佛理學該內外遇羅什譯經並助詳定有同學道標雅有才力姚興以恒標二人有經國之量下書逼令罷道云云恒標答詔云云興又致書於什䂮什䂮又答之云云興後頻復下書闔境救免乃嘆曰古人有言益我貨者損我神生我名者殺我身遂緬迹人外故著論及百行箴云若夫乘時拯俗開道化生有國之歸宗華夷所同志有乞伏國仁者隴右鮮卑也代居苑川為南單于前秦敗後接統創業都於子城號為西秦尊事沙門時聖堅大德行化達彼國仁崇敬恩遇其禮彌隆既播釋風因事陳譯相承五主四十四年為夏赫連所滅夏又為魏所吞一云仁弟乞伏乾歸稱王建號南涼太初元年當晉孝武太元十三年戊子之歲至太初十二年降於李曇經於九年乾歸子立稱元更始至暮未立二年當宋元嘉七年為夏勃所擒其實合三十七年矣今總會之所出經及失譯等如別所顯不繁標列方等主虛空藏經八卷演道俗業經孛經太子須大拏經睒子經無涯際持法門經除恐災患經婦人遇辜經阿難問事佛吉凶經菩薩所生地經賢首經僮迦葉解難經灌佛經七女本經羅伽摩經三卷右一十五經合二十二卷晉孝武世沙門聖堅於河南國為乞伏乾歸譯或云堅公或云法堅未詳孰是故備列之依撿群錄一經江陵出一經見趙錄十經見始興錄始興見南錄或竺道祖晉世雜錄或支敏度都錄或王宗或寶唱勘諸錄名人似遊涉諸處隨處出經既適無停所弗知附見何代世錄為正今依上總注入乞伏西秦世錄云胡本經四卷薩惒薩王經阿多三昧經陀賢王經颰陀悔過經沙彌羅經方等決經比丘二事經右八部合一十一卷並是沙門僧祐出三藏集錄釋道安所記關中異經今還附入三秦之錄總為失譯時代處云序曰沮渠蒙遜臨松盧水胡也代為北匈奴左大沮渠即官為氏因藉前涼改業所基至晉安帝隆安五年歲在辛丑自號北涼改元承乾至十二年從於姑臧改元玄始遇曇無懺法師翻譯大部弘扇佛教即宋武之初運也初遜奉懺欽重難倫元魏聞懺道術將延東謁遜懼懺為魏設計或反西圖執固不許懺知遜情便辭西出求經又知業期將及詐為行調累以終事既爾果行遜忿之令刺客於路害懺古人諺曰知識相逢不吉則凶斯言可錄於後遜行虐己心愧其事白日見鬼以劍刺之遂崩二主四十三年為魏所滅凡譯經道俗九人所出三十二部二百六十六卷并失譯經為北涼之錄沙門釋道龔沙門釋法眾沙門僧伽陀沙門曇無讖安陽侯沮渠京聲沙門佛陀跋陀沙門釋智猛沙門釋曇覺沙門釋道泰諸失譯經悲華經十卷寶梁經二卷右二部合一十二卷晉安帝世沙門釋道龔於張掖為河西王沮渠氏出大方等檀特陀羅尼經四卷右晉安帝世高昌郡沙門釋法眾於張掖為河西王沮渠氏譯見竺道祖晉世雜錄慧上菩薩問大善權經二卷右晉安帝世西域沙門僧伽陀涼言饒善於張掖為河西王沮渠氏出見法上錄大般涅槃經四十卷大方等大集經三十一卷悲華經十卷菩薩地持經十卷優婆塞戒經十卷菩薩戒經八卷方等大雲經六卷虛空藏菩薩經五卷佛本行經五卷金光明經四卷海龍王經四卷楞伽經四卷信善經二卷無為道經二卷勝鬘經羅摩伽經一卷須真天子經居士請僧福田經文陀竭王經功德寶一光菩薩經腹中女聽經決定罪福經菩薩戒本菩薩戒壇文右二十四部合一百五十一卷晉安帝世中天竺國三藏法師曇摩讖或云無懺涼言法豐齎大涅槃前分十卷并菩薩戒等到姑臧止於傳舍慮失經本𣏞之而寢夜有人牽讖墮地驚覺謂盜如此三夕乃聞空中聲曰此如來解脫之藏何為𣏞之讖乃慚悟別安高處果有盜者夜數舉竟不能勝明旦讖持不以為重盜謂聖人悉來拜謝沮渠蒙遜僭據涼土稱河西王聞讖德名呼與相見一面交言禮遇甚厚仍請宣譯涼土英俊沙門慧嵩親承筆受西州道俗將數百人欣覩明能縱橫問難讖釋疑滯清辯若流仍出寶坊諸經等六十餘萬言涅槃三分之一前後首尾來往追尋涉歷八年凡經三度譯乃周訖雖四十卷所闕尚多冀弘法王咸令滿足一覩圓教再隆化哉禪法要解二卷右晉安帝世蒙遜從弟安陽侯京聲為人博識涉獵書史因讖弘經乃閱意內典奉持五禁守攝六情請讖譯經即能諷誦西至千闐從天竺三藏禪師佛馱斯那涼言佛將諮問道義斯那天才聰明誦半億偈經明了禪法故西方諸國號為人中師子安陽從學禪要諸術口誦梵本歸涼翻譯傳示流行後南度江事在別傳阿毘曇毘婆沙六十卷右佛滅度後六百餘年迦旃延羅漢弟子五百人造見寶唱錄宋文帝世西域沙門浮陀跋摩或云佛陀涼言覺鎧於涼城內閑豫宮寺承和五年為遜子虔譯沙門道泰筆受慧嵩道朗與名德僧三百餘人考正文義再周方訖凡一百軸沙門道挺製序屬魏滅涼經法被焚失三十卷至今應有六十卷是而王宗錄云一百此據本耳今日見行有一百九卷當是近代後人分之般泥洹經二十卷右宋文帝世雍州沙門釋智猛遊歷西域尋訪異經從天竺國齎梵本來道經玉門於涼州譯元嘉十四年流至楊都與法顯同見宋齊錄賢愚經十五卷右宋文帝世涼州沙門釋曇覺一云慧覺與僧威德於于闐得此經梵本來當元嘉二十二年於高昌國天安寺譯見宋齊錄大忍辱經十卷不退轉經四卷金剛三昧經金輪王經賢劫五百佛名右五部合一十七卷是沙門僧祐新集釋道安涼土異經今還附入涼世目錄為失譯源庶知時代顯譯有無卷部少多出之處所入大乘論二卷右一部北涼世釋道泰譯見唐舊錄
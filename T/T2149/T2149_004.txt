宋朝前齊梁朝後魏後齊佛經創云信為道原功德之母智是出世解脫之基無信不可以登輕舟無智不可以斷深惑故生死大海浩汗無涯非夫六舟無以超越是以智士信六度為超生之本故登舟而大濟斯道顯然唯智能克自教開中土三被誅除晚移南服五代弘闡以事據量則文明之朝信智不言而自顯武猛之國仁慧不可以開疆可不然乎可不然乎然則晉宋兩朝斯文卓越揚扇釋道宗猷可觀今略敘之用顯陳迹宋世錄者劉裕字德輿彭城都鄉人初生之辰神光照室形長七尺六寸受東晉禪稱宋仍都建康至第三主元嘉年中有上事者云比寺塔修飾過興樂福之徒奢競日甚文帝以問何侍中曰范泰及謝靈運皆稱六經本是濟浴性靈真要會以佛經為指南此賢達正言實誠有讜若使率土之濱皆純此化則朕垂拱坐致太平尚之對曰中朝以遠難復盡知渡江已來王導周顗宰輔之冠蓋王蒙謝尚人倫之羽儀郄超王謐等或號絕群或稱獨步略述數十人靡非英俊清信之士無乏於時慧遠法師云釋氏之化無施不可臣謂此說有契理奧何者百家之鄉十人持五戒則十人淳謹千室之邑百人修十善則百人和睦傳此風教已遍寰區編戶億千則仁人百萬夫能行一善則去一惡去一惡則息一刑一刑息於家萬刑息於國則陛下之言坐致大平是也故佛圖澄入鄴石虎殺戮減半澠池寶塔放光符健椎鋸用息蒙遜反噬無親虐如豺虎末節改悟遂成善人法建道人力兼萬夫幾亂河渭面縛甘死以赴師厄此豈非是內化之被哉時吏部郎羊玄保在坐進曰臣竊恐秦趙論強兵之術孫吳盡吞併之計將無取於此也帝曰此非戰國之具良如卿言尚之曰夫禮隱逸則戰士怠貴仁德則兵氣衰若以孫吳為心志在吞噬亦無取於堯舜之道豈唯釋教而已哉帝大悅曰釋門有卿亦猶孔氏之有季路所謂惡言不入於耳帝使中書陸澄撰續法論百有餘卷贊述佛理有弘裕焉准此而談可謂至矣法由人顯佛囑帝王自是宋朝釋教隆盛名僧智士欝若稻麻寶剎金輪森如竹葦相承八主五十九年其諸譯人華戎道俗二十有四人合出修多羅毘尼戒本羯磨優波提舍阿毘曇論傳錄等凡二百一十部四百九十六卷結為宋代建康錄云宋朝沙門佛馱什沙門釋智嚴沙門釋寶雲沙門釋慧嚴沙門伊葉波羅沙門求那跋摩沙門僧伽跋摩沙門求那跋陀羅沙門曇摩蜜多沙門畺良耶舍沙門曇無竭安陽侯沮渠京聲沙門功德直沙門釋慧簡沙門釋僧󱩚沙門釋法頴沙門竺法眷沙門釋翔公沙門釋道嚴沙門釋勇公沙門釋法海沙門釋先公沙門釋道儼沙門竺道生彌沙塞律三十四卷彌沙塞戒本一卷彌沙塞羯磨右三部合三十六卷廢帝滎陽王世罽賓三藏毘尼師佛馱什宋言覺壽少受業於彌沙塞部專精律品兼達禪要壽以景平元年七月到於楊都先是法顯於師子國得彌沙塞梵本來未及翻譯而顯遷化京邑諸僧聞佛馱什既善此學於是眾議請令出之即以其年冬十一月集龍光寺譯為三十四卷什執梵文于闐沙門智勝傳語龍光寺沙門竺道生東安寺沙門慧嚴等更互筆受參正文理儀同侍中瑯瑘王練為檀越至三年十二月方訖仍於大部抄出戒心并羯磨等文並行於世普曜經八卷無盡意菩薩經六卷生經五卷廣博嚴淨經四卷菩薩瓔珞本業經二卷毘羅三昧經二卷阿那含經二卷四天王經善德婆羅門問提婆達多經一音顯正法經調伏眾生業經善德優婆塞經法華三昧經淨度三昧經右一十四部合三十六卷文帝元嘉四年涼州沙門釋智嚴弱冠出家遊方博學遂於西域遇得前經梵本齎至揚都於枳園寺共寶雲出嚴之神德備高僧傳不復妄載付法藏經六卷佛所行讚經五卷新無量壽經二卷淨度三昧經二卷右四部一十五卷文帝世涼州沙門寶雲少歷西方善梵書語天竺諸國字音訓釋悉皆備解後還復至江左晚出諸經多雲刊定華戎兼通言音允正眾咸信服初時關中有竺佛念善於宣譯符姚二代獨擅其名領會真文最為稱首其江左翻傳譯梵為宋莫踰於雲初與智嚴恒共同出嚴既遷化雲後獨宣故不多載大般涅槃經三十六卷右元曇無讖晉末於姑臧為北涼沮渠氏譯本有四十卷語小朴質不甚流靡宋文帝世元嘉年初達于建康時豫州沙門范慧嚴清河沙門崔慧觀共陳郡處士謝靈運等以讖涅槃品數疎簡初學之者難以措懷乃依舊泥洹經加之品目文有過質頗亦改治結為三十六卷餘感神徵應廣如高僧傳云雜阿毘曇心十一卷右文帝世外國沙門伊葉波羅宋言自在於彭城為北徐州刺史王仲德譯至擇品緣礙遂輟菩薩善戒經二十卷雜阿毘曇心十三卷四分尼羯磨優婆塞五戒略論善信二十二戒沙彌威儀經律分異記右七部合三十八卷罽賓國三藏法師求那跋摩宋言功德鎧元嘉年來達于建業文帝引見勞問慇懃因問持齋不殺迫以身殉物不獲從志摩答以帝王與匹夫所修各異帝乃撫几歎之事在僧傳乃勅住祇桓供給隆厚譯前經論或有布花座下來鮮更榮摩後終於祇桓預作遺偈三十六行云證二果其文廣如傳雜阿毘曇婆沙十四卷摩德勒伽毘尼十卷大勇菩薩分別業報集龍樹菩薩勸發諸王要偈請聖僧浴文右五部合二十七卷文帝世天竺三藏法師僧伽跋摩宋言眾鎧元嘉十年屆自建業善律藏明雜心彭城王劉義康崇其戒範請以為師名重京邑道場慧觀以跋摩妙解雜心諷誦通利先三藏等雖復譯出未及繕寫更重請翻寶雲傳語觀自筆受一周乃訖其後相續出摩德伽等雜阿含經五十卷眾事分阿毘曇十二卷楞伽阿跋多羅寶經四卷央掘魔羅經四卷過去現在因果經四卷釋六十二見經四卷大方廣寶篋經三卷現在佛名經三卷菩薩行方便神通變化經三卷淨度三昧經三卷相續解脫了義經二卷大法鼓經二卷阿蘭若習禪經二卷勝鬘師子吼一乘大方便經一卷無量壽經賓頭盧突闍羅為優陀延王說法經般泥洹經八吉祥經無憂王經出無量持門經三小劫經食四經十二遊經十二頭陀經三因緣經異處七處三觀經十一想思念如來經十二品生死經十報法三統略經罪福報應經六齋八戒經十二頭陀經四人出現世間經四品學法經申兜本經舅甥經那先經日難經君臣經鞞摩肅經鸚鵡經負債為牛經那賴經二僑士經釋摩男本經阿蘭那經老母經樹提伽經阿遬達經大意經目連降龍王經阿難見伎啼哭無常經舍利弗等比丘得身作證經佛往慰迦葉病經請般特比丘經佛命阿難詣最勝長者經目連弟布施望即報經舍利弗般泥洹經摩訶迦葉度貧母經阿那律七念章經雜藏經虛空藏菩薩經菩薩訶欲經阿彌陀經諸法無行經貧子須賴經無量義經殺龍濟一國經無涯際持法門經墮珠著海中經當來選擇諸惡世界經阿難陀目佉尼呵離陀經佛入甘露調正意經過去行檀波羅蜜經本行六波羅蜜經第一義五相略集一卷三藏法師自述喻一卷右七十七部合一百六十一卷文帝世中天竺國三藏法師求那跋陀羅宋言功德賢善大乘學時人亦稱為摩訶乘亦云衍元嘉十二年來至揚都帝深崇敬彭城王劉義康南譙王劉義宣並師事之勅住祇桓寺仍請令譯雜阿含等寶雲傳語慧觀筆受後隨譙王鎮撫荊州復於辛寺復出無憂王等經凡百餘卷多是弟子法勇傳語譙王請講華嚴經跋陀自忖未善宋言旦夕請觀世音遂夢易首明旦就講辯注若流餘有一載機悟領會具如僧傳祐錄止云賢譯七十三卷今案眾錄悉具列之禪祕要經三卷五門禪經要用法觀普賢菩薩法經虛空藏觀經諸法勇王經佛昇忉利天為母說法經轉女身經象腋經郁伽長者所問經虛空藏菩薩神呪經右一十部一十二卷文帝世罽賓三藏禪師曇摩蜜多宋言法秀生而連眉為人沈邃甚有慧鑒常有善神潛形蜜護每之國境神必託夢告其王知去亦如之誓以遊方教化為志習性清修不拘名利初到燉煌即立禪閣於閑曠地植柰千株開園百畝禪眾濟濟趨者如雲元嘉年初來到建業屆止中寺晚憩祇桓即譯禪經及以神呪兼復傳畫迦毘羅神王像形迄至于今是其則也觀藥王藥上二菩薩經無量壽觀經右文帝世西域沙門畺良耶舍宋言時稱性剛直寡嗜欲善三藏學多所暗知尤工禪思元嘉年初達華京邑帝深加賞勅住鍾山道林精舍以上二經是轉障之祕術淨土之供因常受持諷誦故沙門僧含祈請譯出含躬筆受觀世音菩薩受記經外國傳五卷右二部六卷武帝永初元年黃龍國沙門曇無竭宋言法勇拪集同志釋僧猛等二十五人共遊西域二十餘年自外並化唯竭隻還於罽賓國寫得前件梵本經來元嘉末年達于江左即於揚都自譯見王宗僧祐慧皎李廓法上等錄治禪病祕要法經二卷淨飯王般涅槃經八關齋經普明王經佛大僧大經生死變識經分惒檀王經長者音悅經賢者律儀經進學經優婆塞五戒經邪祇經摩達經五百梵志經栴陀越經五反覆大義經迦葉禁戒經弟子死復生經弟子事佛吉凶經五苦章句經釋種問優婆塞經波斯匿王喪母經菩薩誓經中陰經󱇆夷比丘經佛母般泥洹經梵摩皇經優婆塞五法經五恐怖世經末羅王經觀彌勒菩薩上生兜率天經觀世音觀經諫王經清信士阿夷扇經弟子慢為耆域述經右三十五部合三十六卷孝武帝世北涼河西王沮渠蒙遜從弟安陽侯京聲屬涼運終為元魏滅京聲竄竊南奔建康晦志卑身不交人世常遊止塔寺以居士自卑絕妻室淡榮利縱容法侶宣通正教是以黑白咸加敬焉所譯前件雜要眾經既諷習久對眾筆綴曾無滯礙丹陽尹孟顗善之賞贍隆厚見高僧傳菩薩念佛三昧經六卷無量門破魔陀羅尼經右二部七卷孝武帝世西域沙門功德直以大明六年於荊州為沙門釋玄暢譯暢刊正文義詞旨婉密而暢舒手出香掌中流水莫之測也後適成都止大石寺即是阿育王塔所乃手自作金剛密迹等十六神像傳至今焉藥師琉璃光經商人求財經僧王五天使經善生王子經懈怠耕者經釋迦畢罪經貧窮老公經殺身濟賈經舍衛城中人喪子發狂經譬喻經請賓頭盧法經阿難見水光瑞經呪願經瞿曇彌記果經學人亂意經竊為沙門經佛母般泥洹經長者子六過出家經獵師捨家學道事經瞿曇彌經栴闍摩暴志謗佛事經二老男子見佛出家得道經真偽沙門經佛涅槃後諸比丘經大力士出家得道經右二十五部合二十五卷孝武帝世沙門釋慧簡於鹿野寺出十誦僧尼要事羯磨二卷右廢帝世大明七年律師釋僧璩於楊都中興寺依律撰出十誦律比丘戒本十誦律比丘尼戒本十誦律羯磨雜事右三經三卷明皇帝世律師釋法頴於揚都長干寺依律撰出見僧祐三藏記及寶唱錄無盡意經十卷海意經七卷如來恩智不思議經五卷寶頂經五卷阿述達菩薩經三密底耶經右六部二十九卷明皇帝世天竺沙門竺法眷於廣州譯見始興僧祐出三藏記及寶唱等三錄𣽈首菩薩無上清淨分衛經二卷右宋世不顯年未詳何帝譯群錄直注云沙門翔公於南海郡出見道安始興祐錄瓔珞本業經二卷佛藏大方等經右宋世不顯年未詳何帝譯群錄直云沙門釋道嚴出見始興及法上錄並載空淨三昧經車匿經勸進學道經梵女首意經右件四部宋世不顯年帝譯群錄直云沙門釋勇公出見始興趙錄法上錄亦載樂瓔珞莊嚴方便經寂調音所問經右二卷宋世不顯帝年譯群錄注云沙門釋法海出見始興法上錄月燈三昧經右同前不顯帝年譯群錄注云沙門釋先公出見趙錄法上錄亦載決正四部毘尼論二卷右昇明元年沙門釋道儼依諸律撰出善不受報論佛無淨土論應有緣論頓悟成佛論佛性當有論法身無色論二諦論右七部宋初龍光寺沙門竺道生思力天挺智不從師推佛性通於有心考性命窮於法座著論開化廣如本紀齊氏宋運交禪因循統御道俗有聲南服故不廣述其高帝蕭道成者臨沂人也因宋餘業仍都建康於建元年安成野火洞澤焚燼唯數丈地草獨不然往視其中得一金像既感靈瑞聖化復隆帝曰使我治天下十年必令黃金與土同價不幸四載而崩子蹟字宣遠嗣江海晏安有竟陵文宣王子良帝之次子輔政司徒之位爕諧釐革大偃澆風偏弘釋教多所製述弘護之美獨以見推廣搜髦彥翼贊玄理撰淨住子二十卷佛史十卷抄集群經增略刪廣有兼濟焉相承七主二十三年傳譯道俗二十人所出經律傳等四十七部合三百四十六卷為齊朝錄云沙門曇摩伽陀耶舍一部沙門摩訶乘二部沙門僧伽跋陀羅一部沙門釋法意二部沙門求那毘地三部沙門釋法度二部沙門釋法願二部沙門釋王宗二部沙門釋曇景二部沙門釋法尼一部沙門釋道正一部沙門釋道備五部竟陵王蕭子良一十七部常侍庾頡一部沙門釋超度一部沙門釋法化一部沙門釋慧基一部沙門釋法瑗一部文宣王記室王巾荊州隱士劉虬二部齊無量義經右一經高帝世建元二年天竺沙門曇摩伽陀耶舍齊言法生稱於廣州朝亭寺手自譯出傳授人沙門慧表永明三年齎至揚都繕寫流布荊州隱士劉虬在武當山注之出經序五百本生經他毘利律右二部武帝世外國沙門摩訶乘於廣州譯善見毘婆沙律十八卷右一部一十八卷武帝世外國沙門僧伽跋陀羅齊言僧賢師資相傳云佛涅槃後優波離既結集律藏訖即於其年七月十五日受自恣竟以香花供養律藏便下一點置律藏前年年如是優波離欲涅槃時付弟子陀寫俱陀寫俱欲涅槃付弟子須俱須俱欲涅槃付弟子悉伽婆伽婆欲涅槃付弟子目犍連子帝須目犍連子帝須欲涅槃付弟子旃陀跋闍如是師師相付至今三藏法師三藏法師將律藏至廣州臨上舶返還去以律藏付弟子僧伽跋陀羅羅以永明六年共沙門僧猗於廣州竹林寺譯出此善見毘婆沙因共安居以永明七年庚午歲七月半受自恣竟如前師法以香花供養律藏訖即下一點當其年計得九百七十五點點是一年趙伯休梁大同元年於廬山值苦行律師弘度得此佛涅槃後眾聖點記年月訖齊永明七年伯林訪弘度云自永明七年以後云何不復見點弘度答云自此已前皆是得道聖人手自下點貧道凡夫止可奉持頂戴而已不敢輒點伯休因此舊點下推至梁大同九年癸亥歲合得一千二十八年長房依伯休所推從大同九年至今開皇十七年丁巳歲合得一千八十二年若然則如來滅度始出千年去聖尚邇深可歎慶願共勵誠同宣遺法觀世音懺悔除罪呪經妙法蓮華經提婆達多品右二部合二卷武帝世外國三藏法師達摩摩提齊言法意永明年為沙門法獻於揚州瓦官寺譯出獻時為僧正獻初以宋永徽三年遊歷西域於于闐國得此經梵本來并佛牙經譯流行相傳至今佛牙到梁普通三年正月忽有數人並執仗初夜扣門稱臨川殿下奴叛有人告云在佛牙閣上請開閣撿視看因即隨語開閣主帥至佛牙座前開函取牙作三禮以錦手巾盛牙繞山東而去今竟不測所在百句譬喻集經十卷十二因緣經須達長者經右三部合一十二卷武帝世天竺國三藏法師求那毘地齊言德進永明年於楊州毘耶離寺譯出灰河經毘跋律右二部武帝世楊州沙門釋法度出見寶唱錄載佛法有六義第一應知經六通無礙六根淨業義門經右部二武帝世沙門釋法願抄集眾經依義撰出雖弘經旨異於偽造既標名號則別成卷部世皆共列用為疑經故復載傳後葉識源幸同鑒勗佛所制名數經五卷眾經目錄二卷右二部合七卷武帝世釋王宗抄集諸經論依事類撰有似數林首題經名編預於錄懼亂名實故復委論既非正經世所疑惑又撰大小乘經目並見出三藏記未曾有因緣經二卷摩訶摩耶經二卷右二部合四卷群錄直云齊世沙門釋曇景出既不顯年未詳何帝益意經二卷右一部合二卷齊世沙門釋法尼出既不顯年未詳何帝彌勒成佛經右先是長安釋道標譯是第二出小異護什本齊世江州沙門道政更復刪改標所定者首尾亦名成佛又云下生而其經首有大智舍利弗者是既不顯年未詳何帝九傷經安墓呪經菩提福藏法花三昧經七佛各說偈深自知身偈右五部合五卷齊世沙門釋道備出備後改名歡雖見眾錄然並注入疑經注遺教經注優婆塞戒三卷抄妙法蓮華經抄阿毘曇毘婆沙五十九卷抄百喻經三十八卷抄維摩詰經二十六卷抄華嚴經一十五卷抄地持經一十二卷抄菩薩決定要行經抄成實論八卷抄勝鬘經七卷抄阿差末經四卷抄摩訶摩耶經三卷抄胎經三卷抄方便報恩經二卷抄鴦掘魔羅經二卷抄律頭陀事經二卷三寶記十卷撰淨住子二十卷雜義記二十卷右子注及抄經合二十部凡二百五十三卷並齊司徒竟陵文宣王蕭子良愛好博尋躬自緝撰備忘擬歷不謂傳行後代學人相踵抄讀世人參雜惑亂正文故舉本經庶知由委其外猶有二十餘經並是單卷文繁不復備錄但上題抄字者悉是其流類例抽尋始末自別見三藏記及寶唱等錄戒果嚴經右一部武帝世永明五年常侍庾頡採經意撰律例七卷右一部武帝世永明七年沙門釋超度依律撰出腹中女聽經右一部永元年中沙門釋法化誦出見古錄眾錄相承並云誦出未詳誦意依而列之以有先譯故免疑失勝鬘子注經三卷右一部楊州靈根寺沙門釋法瑗述注解遺教子注經右一部山陰法華山沙門釋慧基述注解僧史十卷右一部合十卷司徒竟陵文宣王府記室王巾撰注法華經十卷注無量義經右二部經一十一卷南郡武當山隱士劉虬撰并製序劉虬即梁祖布衣之友也其子之遴梁任為太常弘傳聖教隨代興隆其中高者無越梁祖行字叔達蘭陵人也承齊建命亦都建康登極思濟同契等覺垂拱臨朝盛弘經教廣延博古旁採遺文扇以淳風利之法俗祖禰相承尊事老氏及臨大寶下勅斷之唯以佛宗開物成務天監七年帝以正像浸末信重漸微三藏彌綸鮮能該洽勅沙門僧旻等撰經律異相以類相從凡五十卷皇太子綱撰法寶聯璧二百餘卷諸餘雜集其徒寔繁又勅沙門僧紹撰華林佛殿眾經目錄四卷帝具省之周洽未委又勅沙門寶唱更纘經目乃顯譯有無證經真偽凡十七科頗為覶縷前後二梁凡七帝八十七年五十年在金陵餘在江陵譯經道俗二十一人所出經律傳記等九十部凡七百八十卷為二梁錄云沙門尼僧法二十一部三十五卷沙門釋僧盛一部一卷沙門釋妙光一部一卷沙門釋僧祐一十四部六十三卷沙門釋道歡一部一卷沙門曼陀羅三部一十一卷沙門僧伽婆羅一十一部三十八卷清信士木道賢一部一卷西蕃王子月婆首那一部一卷沙門真諦一十六部四十六卷沙門釋僧旻一部八十八卷沙門釋僧紹一部四卷沙門釋寶唱九部一百七卷沙門釋法朗一部七十二卷沙門釋智藏一部八十卷武皇帝一部五十卷沙門釋慧令一部一十二卷沙門釋慧皎一部一十四卷清信士袁曇允一部二十卷簡文帝綱一部二百卷湘東王文學虞孝敬一部三十卷內典博要淨土經七卷妙莊嚴經四卷妙音師子吼經三卷益意經二卷阿那含經二卷寶頂經正頂經法華經勝鬘經藥草經太子經伽耶婆經波羅㮈經優婁頻經般若得經華嚴瓔珞經出乘師子吼經踰陀衛經優曇經維摩經序七世經右二十一部合三十五卷太學博士江泌女小而出家名僧法年八九歲有時靜坐閉目誦出前經揚州道俗咸稱神授長房云驗於經論斯理皎然是宿習來非關神授且據外典夫子有云生而知者聖學而知者次此局談今生昧於過往耳若不爾者何以得辯內外賢聖淺深過現乎故高僧傳云釋曇諦者俗姓康氏其先康居人漢靈帝時移附中國獻帝末亂移止吳興諦父彤嘗為冀州別駕母黃氏晝眠夢見一僧呼為母寄一麈尾并鐵鏤書鎮黃既眠覺見二物具存私密異之因而懷孕生諦諦年五歲母以麈尾等示之諦曰秦王所餉母曰汝置何處答曰不憶至年十歲出家學不從師悟自天發此即其事後隨父之樊鄧過見關中僧䂮道人忽然喚䂮䂮曰童子何以呼宿士名諦曰阿上本是諦沙彌曾為眾僧採菜被野猪傷不覺失聲今可忘耶然僧䂮經為弘覺法師弟子為僧採菜被野猪所傷䂮初不憶此乃詣諦父諦父具說諦生本末并示䂮書鎮麈尾等䂮乃悟而泣曰即䂮先師弘覺法師也師經為姚萇講法華貧道為都講姚萇餉師二物今遂在此追計弘覺捨命正是寄物之日傷憶採菜之事彌增悲悼諦後遊覽內外遇物斯記晚入吳虎丘山寺講禮易春秋各七遍法華大品維摩各十五遍又善屬文有集六卷盛行於世年六十餘終宋元嘉末年也房曰弘覺法師弟子僧䂮師徒匠導名重二秦什物三衣亦復何限唯書鎮麈尾保惜在懷及移識託生此之二物遂得同往神外質礙之像尚得相隨況心內慮知之法而不憶念所以鏡瑩轉明刃砥彌利渧聚為海塵積成山世世習而踰增生生學而益廣近匹初始之月終至十五團圓捨人還受人即是次生事憶而弗忘其神功乎閉目靜思自是女人情弱暗誦相續豈非前身時諷而論神授何乃愚瞽昧智慧之道乎薩婆若陀眷屬莊嚴經右一經天監九年郢州頭陀道人妙光詣楊州治下普弘寺出此經聚徒誑惑梁朝擯治故指斥明示以誡於後教戒比丘尼法右一卷武帝天監三年楊州沙門釋僧盛於鍾山靈根寺依律撰出見寶唱錄出三藏集記十六卷法苑集一十五卷弘明集一十四卷世界記一十卷薩婆多師資傳五卷釋迦譜四卷大集等三經記賢愚經記集三藏因緣記律分五部記經來漢地四部記律分十八部記十誦律五百羅漢出三藏記善見律毘婆沙記右一十四部合六十三卷揚州建初寺律師釋僧祐撰故祐三藏記序云夫真諦玄凝法性虛寂而開物導俗非言莫津是以不二默詶會於義空之門一音振辯應乎群有之境自我師能仁之出世也鹿苑唱其初言金河究其後說契經以誘小學方典以勸大心妙輪區別十二惟部法聚總要八萬其門至善逝晦跡而應真結集始則四含集經中則五部分戒大寶斯在含識資焉然道由人弘法待緣顯有道無人雖文存而莫悟有法無緣雖並世而弗聞聞法資乎時來悟道藉於機至機至然後理感時來方乃化通矣昔周代覺興而雲津致隔漢世像教而妙典方流法待緣顯信有徵矣漢末安高宣譯轉明魏初康會注述漸暢道由人弘於茲驗矣自晉氏中興三藏彌廣外域勝賓稠疊以總至中原慧士煒曄而秀生提什舉其宏綱安遠振其奧領渭濱務逍遙之集廬岳結般若之眾像法得人於斯為盛原夫經出西域運流東方提挈萬里翻轉梵漢國音各殊故文有同異前後重來故題有新舊而後之學者鮮剋研覈遂乃書寫繼踵而不知經出之歲誦說比肩而莫測傳法之人授受之道亦已闕矣夫一時聖集猶五事證經況千載交譯寧可昧其人世哉昔安法師以鴻才淵鑒爰撰經錄訂正聞見炳然區分自茲以來妙典間出皆是大乘寶海時競講習而年代人名莫有詮貫歲月逾邁本源將沒後生疑惑奚所取明祐以庸淺預憑法門翹仰玄風誓弘末化每至昏曉諷持秋夏講說未甞不心馳菴園影躍靈岳於是牽課羸志沿波討源綴其所聞名曰出三藏記集一撰緣記二銓名錄三總經序四述列傳緣記撰則原始之本克明名錄銓則年代之目不墜經序總則勝集之時足徵列傳述則伊人之風可見並鑽析內經研鏡外籍參以前識驗以舊聞若人代有據則表為司南聲傳未詳則文歸蓋闕秉牘凝翰志存信史三復九思事取實錄有證者既標則無源者自顯庶行潦無雜於醇乳燕石不亂於楚玉矣其法苑等並皆有序著述指訂不復具抄焉眾經要覽法偈右一卷武帝天監二年沙門釋道歡撰僧祐三藏集記注以為疑故依舊編寶雲經七卷法界體性無分別經二卷文殊師利般若波羅蜜經二卷右三部合一十一卷天監年初扶南國沙門曼陀羅梁言弘弱大齎梵本經來貢獻雖事翻譯未善梁言其所出經文多隱質共僧伽婆羅於楊都譯阿育王經十卷孔雀王陀羅尼經二卷文殊師利問經二卷度一切諸佛境界智嚴經菩薩藏經文殊師利所說般若波羅蜜經舍利弗陀羅尼經八吉祥經十法經解脫道論一十三卷阿育王傳五卷右一十一部合三十八卷正觀寺扶南沙門僧伽婆羅梁言僧養亦云僧鎧幼而頴悟十五出家偏學阿毘曇心具足已後廣習律藏聞齊國弘法隨舶至都住正觀寺為求那跋摩弟子復從跋陀研精方等博涉多通乃解數國書語值齊氏季末道教陵夷婆羅靜潔身心外絕交故大梁御㝢搜訪術能以天監五年被勅徵召於楊都壽光殿及正觀寺占雲館三處譯上件經其本並是曼陀羅從扶南國齎來獻上陀終沒後羅專事翻勅令沙門寶唱慧超僧智法雲及袁曇允等筆受天子禮接甚厚道俗改觀婆羅不畜私財以其嚫施成立住寺太尉臨川王所重優婁頻經右一卷唱錄直云天監十五年木道賢獻上更不辯由委大乘頂王經右一部武帝世大同年優禪尼國王子月婆首那梁言高空辭齊入梁仍被留住因譯此經金光明經七卷彌勒下生經仁王般若經十七地論五卷大乘起信論中論如實論十八部論本有無論三世分別論金光明疏十三卷仁王般若疏六卷起信論疏二卷中論疏二卷九識義記二卷轉法輪義右一十六部合四十六卷武帝末世至承聖年西天竺優禪尼國三藏法師波羅末陀梁言真諦遠聞簫主菩薩行化搜選名匠軌範聖賢懷寶本邦來適斯土所齎經論樹葉梵文凡三百四十夾若具足翻應得二萬餘卷多是震旦先所未傳屬梁季崩離不果宣吐遇緣所出略說如前後之所翻復顯陳錄載序其事多在曹毘三藏傳文長房曰僧祐云道由人弘法待緣顯信哉昔有人有法無緣不值時今遇良時好緣而闕人無法蒼生可愍良足悲夫眾經要抄一部并目錄八十八卷右一部天監七年十一月帝以法海浩博淺識窺尋卒難該究因勅莊嚴寺沙門釋僧旻等於定林上寺緝撰此部到八年夏四月方了見寶唱錄華林佛殿眾經目錄四卷右一錄天監十四年勅安樂寺沙門釋僧紹略取祐三藏集記目錄分為四色餘增減之見寶唱錄經律異相一部并目錄五十五卷名僧傳并序目三十一卷眾經飯供聖僧法五卷眾經目錄四卷眾經護國鬼神名錄三卷眾經諸佛名三卷眾經擁護國土諸龍王名錄三卷眾經懺悔滅罪法三卷出要律儀二十卷右九部合一百二十七卷帝以國土調適住持無諸災障上資三寶中賴四天下藉龍王眾神祐助如是種種世間蒼生始獲安樂雖具有文散在經論急要究尋難得備覩故天監中頻年降勅令莊嚴寺沙門釋寶唱等總撰集錄以備要須或建福攘災或禮懺除障或饗神鬼或祭龍王諸所祈求帝必親覽指事祠禱訖多感靈所以五十年間兆民荷賴緣斯力也大般涅槃子注經七十二卷右一部天監年初建元寺沙門釋法朗注見寶唱錄摩訶般若波羅蜜子注經五十卷右一部武帝蕭衍年三十七即位在位四十九年年八十六帝以庭蔭早傾常懷哀感每歎曰雖有四海之尊無以得申罔極故留心釋典以八部般若是十方三世諸佛之母能消除災障蕩滌煩勞故採眾經躬述注解又親講讀冀藉茲勝福望得展思慕頻奉代捨身時地為之震相繼齋講不斷法輪於鍾山起大愛敬寺青溪起智度寺臺內立至敬殿景陽臺立七廟室月再過設淨饌每至展拜及宗廟蒸甞未曾不涕泗滂沱哀感左右預從者莫不掩淚普通八年造同泰寺成樓閣殿臺房廊綺飾陵雲九級麗巍永寧開大通門對同泰寺因號大通元年三月六日大駕每親臨幸寺禮懺雖億兆務殷而卷不輟手披覽內外經論典墳恒以達曙自禮記古文周書左傳老莊諸子論語孝經往哲未詳前儒所滯悉皆訓釋國學生數有限兼又隔以貴賤帝每欲招來後進備斯善誘故別置立五館博士以引寒俊致孔釋二門欝然森茂前後有集百二十卷著通史書苑等數千卷年事雖尊自強不息未明求衣坐以待旦五更便出外殿秉燭而省萬機流恩獄市多所弘恕其有應羅重憲不可矜原改容久之焚香念佛然後下勅悲愍黎元慈惻若是察姦擿伏有若通神自非享宴不聽音樂後宮妃嬪並無羅綺內殿小寢衣衾率素布被莞席草履葛巾無餘服玩天監中便血味備斷日唯一食食止菜蔬蜀獻芋蒻噉之覺美曰與肉何異勅復禁之帝王能然信不思議菩薩君也般若抄十二卷右天監十六年勅靈根寺沙門釋慧令撰見寶唱錄高僧傳十四卷右一部武帝世會稽嘉祥寺沙門釋慧皎撰皎學通內外善講經律著涅槃義十卷梵網戒等疏盛行世為時所軌成實論類抄二十卷右天監年優婆塞袁曇允撰與齊文宣抄經相似亦見唱錄法寶集二百卷右一部簡文帝蕭綱在儲宮日躬覽內經指撝科域令諸學士編寫結連成此部卷以類相從有同華林遍略惰學者有省過半之功義林八十卷右一部並大通年勅開善寺沙門釋智藏等二十大德撰但諸經論有義例處悉錄相從以類聚之譬同世林無事不植每大法會帝必親覽以觀講論賓主往還理致途趣如指掌也內典博要三十卷右一部湘東王記室虞孝敬撰該羅經論所有要事備皆收錄頗同皇覽類苑之流敬後出家改名慧命入關亦更有著述云然此博要亦是內學群部之要徑也元氏之先北代雲中虜也世為豪傑南去定襄四千餘里案梁湘東王繹貢職圖云本姓托跋鮮卑胡人也西晉之亂有托跋廬出居晉樓煩地晉即封為代王於後部落分散經六十餘年至廬孫拾翼鞬或言涉珪魏史云即道武皇帝魏之太祖也改號神瑞元年當晉孝武太元元年也出據朔州東三百里築城立邑號為恒安之都為符秦護軍堅敗後乃即真號生知信佛興建太寺恒安郊西大谷石壁皆鑿為窟高餘十丈東西三十里櫛比相連其數眾矣谷東石碑見在紀其功績不可以算也其碑略云自魏國所統貲賦並成石龕故其規度宏遠所以神功逾久而不朽也至第三主太武帝伏釐世信納邪言毀壞佛法誅僧破寺涉歷七年惡疾災身薨後還復四主在北至孝文帝宏世遷京洛陽改姓稱元去胡衣服冠冕絕虜語尊華風手制文章談述雅誥聖天子也至孝明帝熙平元年靈太后胡氏造永寧寺起九層木浮圖高九十丈上有寶剎復高十丈去地千尺離京百里即遙見之初欲築基掘至黃泉下得金像三十二軀太后信為崇法之祥徵也是以營造窮極世工剎上金寶瓶容二十五石寶瓶下有承露金盤一十一重周匝輪郭皆垂金鐸復有鐵鎖四道引剎向浮圖角四角鎖上亦有金鐸大小皆如一石甕浮圖九級角角皆懸金銅鈴鐸合上下有百三十鐸浮圖四面別各有三門六牕並皆朱漆扇上各有五行金鈴其十二門二十四扇合有五千四百枚鈴鈴下復鏤金鐶鋪首窮造製之巧極土木之工庶人子來匪日而作佛事精妙不可思議繡柱金鋪駭人心目至於秋月永夜高風寶鐸和鳴聲響十里佛殿一所形如太極中有丈八金像一軀等身金像十軀編真珠像三軀金織成像五軀玉像二軀作工奇巧冠於當世僧房樓觀一千餘間雕梁粉壁青瑣綺疎難得而言栝柏椿松扶疎簷霤叢竹香草布護階庭是以常景製寺碑云須彌寶殿兜率淨宮莫尚於斯是也外國所獻神異經像皆在此寺寺之牆院皆施短椽以瓦覆之狀若宮牆寺之四面各開一門其正南門有三重樓通三閣道去地二十丈形製似今端門圖以雲氣畫彩仙靈列錢青鎖赫奕華麗夾門兩傍有四力士四師子飾以金碧加之珠玉莊嚴煥炳世所未聞東西兩門悉亦如之所可異者唯樓兩重北門一道上不施屋似烏頭門其四門外皆樹青槐亘以淥水京邑行人多庇其下路斷車蓋非由淹雲之潤清風送涼豈藉合歡之發而供養具與祇園等四事給施七百梵僧菩提流支為譯經首也勅遣李廓撰經錄云至永熙主遷入關中因西東南北四魏合一十六帝歷一百六十一年派入周齊依撿道俗一十四人所出經論傳錄等總八十七部合三百二卷為後魏三代之經錄云北臺沙門釋曇曜沙門釋曇靜沙門吉迦夜沙門釋曇辯南京沙門曇摩流支沙門釋法場沙門菩提流支沙門勒那摩提沙門佛陀扇多鄴都婆羅門瞿曇般若流支王子月婆首那期城郡守楊衒之清信士李廓沙門達摩菩提元魏北臺淨度三昧經付法藏傳四卷右二部合五卷宋文帝元嘉二十三年丙戌是北魏太平真君七年太武皇帝信任崔晧邪佞諂諛崇重𡨥謙號為天師殘害釋種毀破浮圖至庚寅年太武遭疾方始感悟兼有白足禪師來相啟發生愧悔心即誅崔晧到壬辰歲太武帝崩孫文成立即起浮圖毀經七年還興三寶至和平三年詔玄統沙門釋曇曜慨前陵廢欣今載興故於北臺石窟寺集諸僧眾譯諸傳經流通後賢使法藏住持無絕提謂波利經二卷右宋孝武世元魏沙門釋曇靖於北臺撰見其文云東方太山漢言代岳陰陽交代故云代岳於魏世出只應言魏言乃曰漢言不辨時代一妄太山即此方言乃以代岳譯之兩語相翻不識梵魏二妄其例甚多不可具述備在兩卷經文舊錄別載有提謂經一卷與諸經語同但靖加足五方五行用石糅金疑成疑耳今以一卷成者為定雜寶藏經十三卷付法藏因緣傳二卷稱揚諸佛經三卷大方廣菩薩地經方便心論二卷右五部二十五卷宋明帝世西域沙門吉迦夜魏言何事延興二年為沙門統釋曇曜於北臺重譯劉孝摽筆受見道慧宋齊錄寶車菩薩經右齊武帝世元魏淮州沙門釋曇辯出後青州沙門道侍改治訪無梵本世多注為疑見三藏集記及諸別錄信力入印門經五卷如來入一切佛境界經二卷金色王經右三部合八卷齊梁間南天竺國三藏法師曇摩流支魏云法希於雒陽為宣武帝譯沙門道寶筆受辯意長者子所問經右梁武帝世天監年中元魏沙門釋法場於雒陽出見沙門法上錄佛名經一十二卷入楞伽經一十卷大薩遮尼乾子受記經十卷法集經八卷勝思惟梵天所問經六卷深密解脫經五卷奮迅王問經二卷不增不減經二卷金剛般若波羅蜜經差摩波帝受記經佛語經不必定入印經無字寶篋經大方等修多羅經彌勒菩薩所問經第一義法勝經迦耶頂經文殊師利巡行經一切法高王經護諸童子陀羅尼經謗佛經十地經論一十二卷勝思惟經論一十卷彌勒菩薩所問經一十卷寶積經論四卷實性論四卷金剛般若經論三卷順中論二卷妙法蓮華經論二卷伽耶頂經論二卷三具足經論無量壽優波提舍經論寶髻菩薩四法論轉法輪經十二因緣論百字論破外道四宗論破外道涅槃論譯眾經論目錄右三十九部合一百二十七卷梁武帝世北天竺國三藏法師菩提流支魏言道希從魏永平二年至天平年其間凡歷二十餘載在洛及鄴譯李廓錄稱三藏法師房內婆羅門經論本可有萬夾所翻經論筆受草本滿一間屋然其慧解與勒那相亞而神悟聰敏洞善方言兼工雜術甞坐井口澡瓶內空弟子未來無人汲水三藏乃操柳枝聊撝井口密心誦呪纔始數遍泉遂湧上平至井脣三藏即鉢盌酌用傍僧見之並歎稱聖法師曰斯是術法耳外國共行此方不習乃言是聖懼惑於世遂祕雜法云毘耶娑問經二卷十地經論一十二卷究竟一乘寶性論四卷寶積經論四卷法華經論龍樹菩薩和香方右六部合二十四卷梁武帝世中天竺國三藏法師勒那摩提或云婆提魏言寶意正始五年來在洛陽殿內譯初菩提流支助傳後相爭別譯沙門僧朗覺意侍中崔光等筆受金剛上味陀羅尼經如來師子吼經轉有經十法經銀色女經正法恭敬經無畏德女經無字寶篋經阿難多目佉尼訶離陀羅尼經攝大乘論二卷右一十部合一十一卷梁武帝世北天竺國三藏法師佛陀扇多魏言覺定從正光六年至元象二年於洛陽白馬寺及鄴都金花寺譯鄴都元魏正法念處經七十卷聖善住意天子所問經三卷八佛名經金色王經無垢女經無垢優婆夷問經寶意猫兒經菩薩四法經解脫戒本犢子道人問論迴諍論業成就論唯識無境界論伊迦輸盧迦論右一十四部合八十五卷梁武帝世東魏南天竺國波羅奈城婆羅門瞿曇般若流支魏言智希從元象初至興和末在鄴城譯時有菩提流支雖復前後亦同出經而眾錄目相傳抄寫去上菩提及般若字唯云流支譯不知是何流支迄今群錄交涉相參謬濫相入難得詳定後賢博採幸願討之僧伽吒經四卷大迦葉經二卷頻婆娑羅王問佛供養經右三部七卷梁武帝世東魏中天竺優禪尼國王子月婆首那魏言高空於鄴城譯昉筆受雒陽地伽藍記五卷右期城郡守揚衒之撰其序云三墳五典之說九流百氏之言並理在人區而義非天外至於一乘二諦之源六通三達之旨西域備詳東土靡記自項日感夢滿月流光陽門飾毫眉之像涼臺圖紺髮之形爾來奔競其風遂廣至於晉室永嘉唯有寺四十二所皇魏受圖光宅嵩洛篤信彌繁法教逾盛王侯貴臣棄象馬如脫屣庶士豪家捨資財若遺跡於是招提櫛批寶塔駢羅云云京城內凡有一千餘寺並選摘祥異以注述云眾經錄目右梁武帝世雒陽清信士李廓魏永平年奉勅撰廓通內外學注述經錄甚有條貫大涅槃論一卷右撿唐前錄云達摩菩提譯不顯帝代疑故附此元魏將季其祚分崩肅宋孝明崇信佛理太后胡氏親臨國政一紀之內天下晏然及帝之崩梟鏡相及爾朱榮死於內殿吐萬仁擒帝晉陽高歡承釁破爾朱於鄴下宇文接亂翊平陽於關內歡乃燒洛宮殿殄絕帝圖建號天平徙都北鄴一十七載扶翼魏室梁太清三年武帝既崩高歡先殞世子澄襲相又殂魏之靜帝乃禪位於高洋即相王之第三子也世族武川神用卓詭愚智混迹賢聖亂倫建號天保仍都鄴下王四瀆之三統九州之五誅滅李老其流出家道士抗者勅令深剃遂斬之於是並歸佛法十年之中佛法大盛僧二百餘萬寺出四十千並通弘護中興大法相承六主二十八年為周所滅譯人道俗二頭出經論八部五十三卷為高齊錄云沙門那連耶舍優婆塞萬天懿菩薩見實三昧經十四卷月藏經一十二經月燈三昧經一十卷大悲經五卷須彌藏經二卷然燈經法勝阿毘曇論七卷右七部五十二卷周明帝世高齊沙門統北天竺烏場國三藏法師那連提耶舍齊言尊稱於鄴城譯昭玄沙門都瞿曇般若流支長子達摩闍那齊言法智傳語尊勝菩薩所問經右周武帝世高齊居士萬天懿於鄴城譯懿元是鮮卑姓萬俟氏少而出家師事婆羅門甚聰哲善梵書語工呪術醫方故預翻譯焉
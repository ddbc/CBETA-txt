聞如是一時佛遊於迦維羅衛國釋氏精廬尼拘類樹下坐與五百比丘眾俱是時城中有釋種長者子名差摩竭行詣佛所稽首畢一面坐叉手白佛言菩薩何行疾得無上正真之道普具三十二相從一佛國到一佛國臨壽終時其心不亂所生不墮八難之處常知去來之事悉成諸法周滿達事知一切法無所罣礙信解空行得不起法忍恒以至心欲作沙門未曾犯戒不樂居處佛言大哉差摩竭乃問菩薩之行忍辱為本以立忍力乃疾得佛忍有四事何等為四一曰若罵詈者默而不報二曰若撾捶者受而不挍三曰若瞋恚者慈心向之四曰若輕毀者不念其惡佛時頌曰撾罵不以恚輕毀亦不恨菩薩忍如是所問悉可得慎言不欺慢未曾起亂意不犯不有惡是行得佛疾開士常以忍敦誠行大慈是用得成佛三十二相明從事於惡者常憙加捶杖害心施於人是不離惡道邪見自貢高急憋好瞋恚彼為自投冥終不近菩薩愚以貪強梁自用無禮敬不知孝父母是以有獄苦夫欲疾得佛常修戒德本依受善師教等心施於人又有四事行疾得佛何等為四一曰愛樂明經好菩薩道盡心護法教誨於人二曰遠離女人不與從事三曰常好布施沙門梵志四曰以不睡臥心習空行佛時頌曰若以樂沙門常勤護經道愛法不遠師如是人難得深學求佛意多聞廣開人好施無慳心是行得佛疾女人不可親敗德亂世間從事於欲者未曾近菩薩是以清高士常防遠女色淨修菩薩道大悲濟天下於是差摩竭即解身珠寶瓔珞用散佛上佛之威神令其所散止於虛空化成寶蓋中有五百化人出亦解身珠寶以散佛上俱發聲言願發無上正真道意差摩竭見諸化人踊躍歡喜問佛言此化所出從天來耶四方四隅地中出耶佛報言是化不從十方來亦非天亦非龍亦非神亦非人亦非地水火風空非色痛想行識亦非意非心非作非往非來亦非今世亦非後世亦非生死是人名化字無從生號為空如影現於鏡中無執無捨無由來無所得無我無人無命無識若男子女子見知諸法如化無識聞此好信而行應者是即佛子為已去冥興世間明為能降魔成極大德是為沙門梵志為清淨菩薩大人為無從生已得授決為不退轉無上之人信樂此法為如是也佛告差摩竭若聞此經而心驚怪誹謗形笑當知是輩非沙門梵志是為外道放逸之人為無反復惡師之人為暗蔽無眼詐稱菩薩是為誣罔觝突之人也於是弊魔來問佛言信此法者能有幾人佛報魔言有四百億欲天及人皆得無所從生法樂於中立是時差摩竭得不起法忍五百比丘及五百清信士二十五清信女皆得立不退轉地壽終悉當生於西方無量壽佛清淨國常護持無數佛法教化成就一切人民使不退轉如是無極恒沙邊劫當於此土以次作佛魔聞佛言稍稍却行而謂佛言後可不須復說此法也賢者阿難白佛言當何名此經以何奉持之佛語阿難是經名為菩薩生地經差摩竭所問當奉持之百劫行五度無極而無大智無菩薩者不如諷誦此經義以分布為人說佛時頌曰若信學生地經其功德無有量斯已度三惡道後受者福皆然佛說此已差摩竭及四輩弟子諸天龍神皆歡喜受持
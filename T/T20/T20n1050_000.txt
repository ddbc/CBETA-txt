如是我聞一時世尊在舍衛國祇樹給孤獨園與大苾芻眾千二百五十人俱并諸菩薩摩訶薩眾其名曰金剛手菩薩摩訶薩智見菩薩摩訶薩金剛軍菩薩摩訶薩祕密藏菩薩摩訶薩虛空藏菩薩摩訶薩日藏菩薩摩訶薩無動菩薩摩訶薩寶手菩薩摩訶薩普賢菩薩摩訶薩證真常菩薩摩訶薩除蓋障菩薩摩訶薩大勤勇菩薩摩訶薩藥王菩薩摩訶薩觀自在菩薩摩訶薩執金剛菩薩摩訶薩海慧菩薩摩訶薩持法菩薩摩訶薩等八十俱胝菩薩皆來集會是時復有三十二諸天子眾皆來集會大自在天及那羅延天而為上首帝釋天王索訶世界主大梵天王日天月天風天水天如是諸天眾等皆來集會復有百千龍王所謂阿鉢邏羅龍王曀攞鉢怛哩龍王底銘㘈󰳌龍王主地龍王百頭龍王虎虜𥿡拏龍王得叉計龍王牛頭龍王鹿頭龍王難陀龍王跋難陀龍王魚子龍王無熱惱龍王娑蘖哩拏龍王如是諸龍王等皆來集會復有百千彥達嚩王所謂鼓音彥達嚩王妙聲彥達嚩王千臂彥達嚩王天主彥達嚩王身歡喜彥達嚩王種種樂音彥達嚩王莊嚴彥達嚩王現童子身彥達嚩王妙臂彥達嚩王法樂彥達嚩王如是等諸彥達嚩王皆來集會復有百千緊那囉王所謂妙口緊那囉王寶冠緊那囉王熙怡緊那囉王歡喜緊那囉王輪莊嚴緊那囉王珠寶緊那囉王大腹緊那囉王堅固精進緊那囉王妙勇緊那囉王百口緊那囉王大樹緊那囉王如是等諸緊那囉王皆來集會復有百千天女所謂最上天女妙嚴天女金帶天女莊嚴天女聞持天女甘露月天女清淨身天女寶光天女花身天女天面天女口演五樂音天女快樂天女金鬘天女青蓮華天女宣法音天女妙樂天女樂生天女妙嚴相天女嚴持天女布施天女潔已天女如是諸天女等亦來集會復有百千諸龍王女所謂妙嚴持龍女母呰隣那龍女三髻龍女和容龍女勝吉祥龍女電眼龍女電光龍女妙山龍女百眷屬龍女大藥龍女月光龍女一首龍女百臂龍女受持龍女無煩惱龍女善莊嚴龍女白雲龍女乘車龍女未來龍女多眷屬龍女海腹龍女蓋面龍女法座龍女妙手龍女海深龍女妙高吉祥龍女如是諸龍女等亦來集會復有百千彥達嚩女所謂愛面彥達嚩女愛施彥達嚩女無見彥達嚩女妙吉祥彥達嚩女金剛鬘彥達嚩女妙鬘彥達嚩女樹林彥達嚩女百花彥達嚩女花敷彥達嚩女寶鬘彥達嚩女妙腹彥達嚩女吉祥王彥達嚩女鼓音彥達嚩女妙莊嚴彥達嚩女豐禮彥達嚩女法愛彥達嚩女法施彥達嚩女青蓮華彥達嚩女百手彥達嚩女蓮華吉祥彥達嚩女大蓮華彥達嚩女體清淨彥達嚩女自在行彥達嚩女施地彥達嚩女施果彥達嚩女師子步彥達嚩女炬母那花彥達嚩女妙意彥達嚩女惠施彥達嚩女天語言彥達嚩女愛忍辱彥達嚩女樂真寂彥達嚩女寶牙彥達嚩女帝釋樂彥達嚩女世主眷屬彥達嚩女鹿王彥達嚩女變化吉祥彥達嚩女焰峯彥達嚩女貪解脫彥達嚩女瞋解脫彥達嚩女癡解脫彥達嚩女善知識眷屬彥達嚩女寶座彥達嚩女往來彥達嚩女火光彥達嚩女月光彥達嚩女遍照眼彥達嚩女金耀彥達嚩女樂善知識彥達嚩女如是等諸彥達嚩女亦來集會復有百千緊那囉女所謂一意緊那囉女深意緊那囉女風行緊那囉女水行緊那囉女乘空緊那囉女迅疾緊那囉女財施緊那囉女妙牙緊那囉女無動吉祥緊那囉女染界緊那囉女熾盛光遍緊那囉女妙吉祥緊那囉女寶篋緊那囉女觀財緊那囉女端嚴緊那囉女金剛面緊那囉女金色緊那囉女殊妙莊嚴緊那囉女廣額緊那囉女圍遶善知識緊那囉女主世緊那囉女虛空護緊那囉女莊嚴王緊那囉女珠髻緊那囉女總持珠緊那囉女明人圍遶緊那囉女百名緊那囉女施壽緊那囉女護持佛法緊那囉女法界護緊那囉女上莊嚴緊那囉女剎那上緊那囉女求法常持緊那囉女時常見緊那囉女無畏緊那囉女趣解脫緊那囉女常祕密緊那囉女駛總持緊那囉女釰光焰緊那囉女地行緊那囉女護天主緊那囉女妙天主緊那囉女寶王緊那囉女忍辱部緊那囉女行施緊那囉女多住處緊那囉女持戰器緊那囉女妙嚴緊那囉女妙意緊那囉女如是等諸緊那囉女亦來集會復有百千鄔波索迦鄔波斯迦亦來集會及餘無數在家出家之眾百千異見外道尼乾他等亦皆來於大集會中是時大阿鼻地獄出大光明其光遍照祇陀林園其園悉皆變成清淨現天摩尼寶莊嚴柱微妙圓滿現大樓閣金寶校飾復現諸房現黃金房白銀為門現白銀房黃金為門現金銀間錯房金銀間錯以為其門現金銀間錯寶莊嚴殿金銀間錯妙寶莊嚴以為其柱現黃金殿白銀為柱現白銀殿黃金為柱或白銀殿天諸妙寶以嚴其柱祇陀林樹上現種種天妙眾寶而為莊嚴復現黃金劫樹白銀為葉其樹上有種種莊嚴懸挂百種上妙衣服嬌奢耶等復有百千真珠瓔珞寶網羅上復有百千上妙寶冠珥璫繒帶玲瓏雜寶而嚴飾之復有上妙雜華上妙臥具微妙寶篋以為嚴飾如是種種莊嚴劫樹出現其數而有百千其祇陀林眾園門樓金剛妙寶以為階陛其樓上有無數殊妙繒綵真珠瓔珞如是莊嚴復有百千上妙寶池八功德水充滿其中而有上妙圓滿雜華所謂優鉢羅華矩母那華奔拏哩迦華曼那囉華摩訶曼那囉華優曇鉢羅華等盈滿池中復有種種上妙華樹所謂瞻波迦華樹迦囉尾囉華樹波吒攞華樹妙解脫華樹香雨華樹妙意華樹有如是等悅意華樹其祇樹園現如是等希有淨妙莊嚴之相是時會中有除蓋障菩薩摩訶薩從座而起偏袒右肩右膝著地合掌恭敬瞻仰尊顏而白佛言希有世尊我今心中而有疑事欲問如來唯願世尊聽我所問世尊今於此處有大光明為從何來以何因緣而現如是希奇之相爾時世尊告除蓋障菩薩言善男子汝等諦聽吾當為汝分別解說此大光明是聖觀自在菩薩摩訶薩入大阿鼻地獄之中為欲救度一切受大苦惱諸有情故救彼苦已復入大城救度一切餓鬼之苦是時除蓋障菩薩摩訶薩復白佛言世尊其大阿鼻地獄周圍鐵城地復是鐵其城四周無有間斷猛火煙焰恒時熾燃如是惡趣地獄之中有大鑊湯其水湧沸而有百千俱胝那庾多有情悉皆擲入鑊湯之中譬如水鍋煎煮諸豆盛沸之時或上或下而無間斷煮之麋爛阿鼻地獄其中有情受如是苦世尊聖觀自在菩薩摩訶薩以何方便入於其中世尊復告除蓋障菩薩摩訶薩言善男子由如轉輪聖王入天摩尼寶園如是善男子聖觀自在菩薩摩訶薩入大阿鼻地獄之時其身不能有所障礙時阿鼻地獄一切苦具無能逼切菩薩之身其大地獄猛火悉滅成清涼地是時獄中閻魔獄卒心生驚疑怪未曾有何故此中忽然變成如是非常之相是時觀自在菩薩摩訶薩入其獄中破彼鑊湯猛火悉滅其大火坑變成寶池池中蓮華大如車輪是時閻魔獄卒見是事已將諸治罰器杖弓劍鎚棒弓箭鐵輪三股叉等往詣閻魔天子到已白言大王決定能知我此業報之地以何事故悉皆滅盡時閻魔天子言云何汝所業報之地悉皆滅盡復白閻魔天子言彼大阿鼻地獄變成清涼如是事時有一色相端嚴之人髮髻頂戴天妙寶冠莊嚴其身入地獄中鑊湯破壞火坑成池池中蓮華大如車輪是時閻魔天子諦心思惟是何天人威力如是為大自在天為那羅延等到彼地獄變現如是不可思議為是大力十頭羅剎威神變化耶爾時閻魔天子以天眼通觀此天上觀諸天已是時復觀阿鼻地獄見觀自在菩薩摩訶薩如是見已速疾往詣觀自在菩薩摩訶薩所到已頭面禮足發誠實言以偈讚曰歸命蓮華王大悲觀自在大自在吉祥能施有情願具大威神力降伏極暴惡暗趣為明燈覩者皆無畏示現百千臂其眼亦復然具足十一面智如四大海愛樂微妙法為救諸有情龜魚水族等最上智如山施寶濟群生最上大吉祥具福智莊嚴入於阿鼻獄變成清涼地諸天皆供養頂禮施無畏說六波羅蜜恒燃法燈炬法眼逾日明端嚴妙色相身相如金山妙腹深法海真如意相應妙德口中現積集三摩地無數百千萬有無量快樂端嚴最上仙恐怖惡道中枷鎖得解脫施一切無畏眷屬眾圍遶所願皆如意如獲摩尼寶破壞餓鬼城開為寂靜道救度世間病如蓋覆於幢難陀跋難陀二龍為絡腋手執不空索現無數威德能破三界怖金剛手藥叉羅剎及步多尾多拏枳儞及與栱畔拏阿鉢娑麼囉悉皆懷恐怖優鉢羅華眼明主施無畏一切煩惱等種種皆解脫入於微塵數百千三摩地開示諸境界一切惡道中皆令得解脫成就菩提道是時閻魔天子種種讚歎供養觀自在菩薩摩訶薩已旋遶三匝却還本處爾時除蓋障菩薩復白佛言世尊彼觀自在菩薩摩訶薩救是苦已還來於此會中耶佛告除蓋障菩薩言善男子彼觀自在菩薩從大阿鼻地獄出已復入餓鬼大城其中有無數百千餓鬼口出火焰燒燃面目形體枯瘦頭髮蓬亂身毛皆竪腹大如山其咽如針是時觀自在菩薩摩訶薩往詣餓鬼大城其城熾燃業火悉滅變成清涼時有守門鬼將執熱鐵棒醜形巨質兩眼深赤發起慈心我今不能守護如是惡業之地是時觀自在菩薩摩訶薩起大悲心於十指端各各出河又於足指亦各出河一一毛孔皆出大河是諸餓鬼飲其中水飲是水時咽喉寬大身相圓滿復得種種上味飲食悉皆飽滿此諸餓鬼既獲如是利益安樂各各心中審諦思惟南贍部洲人何故常受清涼安隱快樂其中或有善能常行恭敬孝養父母者或有善能惠施遵奉善知識者或有聰慧明達常好大乘者或有善能行八聖道者或有善能擊法犍稚者或有善能修破壞僧伽藍者或有善能修故佛塔者或有善能修破損塔相輪者或有善能供養尊重法師者或有善能見如來經行處者或有善能見菩薩經行處者或有善能見辟支佛經行處者或有善能見阿羅漢經行處者作是思惟南贍部洲有如是等修行之事是時此大乘莊嚴寶王經中自然出微妙聲是諸餓鬼得聞其聲所執身見雖如山峯及諸煩惱金剛智杵破壞無餘便得往生極樂世界皆為菩薩名隨意口是時觀自在菩薩摩訶薩救斯苦已又往他方諸世界中救度有情是時除蓋障復白佛言世尊觀自在菩薩摩訶薩來於此處救度有情耶世尊告言善男子是觀自在菩薩救度無數百千俱胝那庾多有情恒無間息具大威力過於如來除蓋障白言世尊觀自在菩薩摩訶薩云何有如是大威神力佛告善男子於過去劫有佛出世名尾鉢尸如來應供正遍知明行足善逝世間解無上士調御丈夫天人師佛世尊我於是時於一長者家為子名妙香口於彼佛所聞是觀自在菩薩威神功德時除蓋障白言世尊所聞觀自在菩薩摩訶薩威神功德其事云何世尊告言觀自在菩薩於其眼中而出日月額中出大自在天肩出梵王天心出那羅延天牙出大辯才天口出風天臍出地天腹出水天觀自在身出生如是諸天時觀自在菩薩告大自在天子言汝於未來末法世時有情界中而有眾生執著邪見皆謂汝於無始已來為大主宰而能出生一切有情是時眾生失菩提道愚癡迷惑作如是言此虛空大身大地以為座境界及有情皆從是身出如是善男子我於尾鉢尸如來所聞是已後復有佛出號式棄如來應供正遍知明行足善逝世間解無上士調御丈夫天人師佛世尊除蓋障我於是時為勇施菩薩摩訶薩於彼佛所聞觀自在菩薩摩訶薩威神功德除蓋障言世尊所聞觀自在菩薩摩訶薩威神功德其事云何佛言是時式棄如來會中有一切天龍藥叉阿蘇囉蘖嚕拏摩護囉誐人及非人悉來集會時彼世尊於是眾中欲說法時口放種種雜色光明所謂青色青光黃色黃光赤色赤光白色白光紅色紅光玻胝迦色玻胝迦光金色金光其光遍照十方一切世界其光還來遶佛三匝却入於口時彼會中有寶手菩薩摩訶薩從座而起偏袒右肩右膝著地合掌恭敬白世尊言何因何緣出現斯瑞佛告善男子極樂世界有觀自在菩薩摩訶薩欲來於此故現斯瑞彼觀自在來此之時出現種種劫樹華樹矩母那華樹瞻波迦華樹復現雜華寶池樹雨種種妙華又雨諸寶摩尼真珠琉璃螺貝璧玉珊瑚等寶又雨天衣如雲而下彼時祇樹給孤獨園七寶出現所謂金輪寶象寶馬寶珠寶女寶主藏寶主兵寶如是七寶出現之時其地悉皆變成金色是時觀自在菩薩摩訶薩出彼極樂世界之時地六震動爾時寶手菩薩摩訶薩白世尊言以何因緣出現斯瑞佛言善男子是觀自在菩薩摩訶薩欲來到此故現斯瑞是時又雨適意妙華及妙蓮華時觀自在菩薩手執金色光明千葉蓮華來詣佛所頂禮佛足持是蓮華奉上世尊此華是無量壽佛令我持來世尊受是蓮華致在左邊佛告觀自在菩薩摩訶薩汝今現是神力功德莊嚴於意云何觀自在言我為救度一切惡趣諸有情故所謂一切餓鬼阿鼻地獄黑繩地獄等活地獄燒燃地獄煻煨地獄鑊湯地獄寒水地獄如是等大地獄中所有眾生我皆救拔離諸惡趣當得阿耨多羅三藐三菩提是時觀自在菩薩如是說已頂禮佛足禮畢而去忽然不現由如火焰入於虛空爾時寶手菩薩白言世尊我今有疑欲問如來願為宣說觀自在菩薩有何福德而能現是神力佛言如殑伽河沙數如來應正等覺以天妙衣及以袈裟飲食湯藥坐臥具等供養如是諸佛所獲福德與觀自在菩薩一毛端福其量無異善男子又如四大洲於其一年十二月中於晝夜分恒降大雨我能數其一一滴數善男子觀自在菩薩所有福德而我不能說盡數量善男子又如大海深廣八萬四千踰繕那如是四大海水我能數其一一滴數善男子觀自在菩薩所有福德而我不能說盡數量善男子又如四大洲所有四足有情師子象馬虎狼熊鹿牛羊如是一切四足之類我悉能數一一身中所有毛數善男子觀自在菩薩所有福德而我不能說盡數量善男子又如有人以天金寶造作如微塵數如來形像而於一日皆得成就種種供養所獲福德而我悉能數其數量善男子觀自在菩薩所有福德而我不能說盡數量善男子又如一切樹林我能數其一一葉數觀自在菩薩所有福德而我不能說盡數量善男子又如四大洲所有男子女人童男童女如是之人皆成預流果一來不還阿羅漢果緣覺菩提如是所有福德與觀自在菩薩一毛端福其量無異是時寶手菩薩白世尊言我從昔已來所未曾見亦未曾聞諸佛如來有於如是福德之者世尊觀自在位居菩薩云何而有如是福德耶佛告善男子非獨此界唯我一身乃至他方無數如來應正等覺俱集一處亦不能說盡觀自在菩薩福德數量善男子於此世界若有人能憶念觀自在菩薩摩訶薩名者是人當來遠離生老病死輪迴之苦猶如鵝王隨風而去速得往生極樂世界面見無量壽如來聽聞妙法如是之人而永不受輪迴之苦無貪瞋癡無老病死無飢饉苦不受胎胞生身之苦承法威力蓮華化生常居彼土侯是觀自在菩薩摩訶薩救度一切有情皆得解脫堅固願滿是時寶手菩薩白世尊言此觀自在而於何時救度一切有情皆得解脫堅固願滿世尊告言有情無數常受生死輪迴無有休息是觀自在為欲救度如是有情證菩提道隨有情類現身說法應以佛身得度者即現佛身而為說法應以菩薩身得度者即現菩薩身而為說法應以緣覺身得度者即現緣覺身而為說法應以聲聞身得度者即現聲聞身而為說法應以大自在天身得度者即現大自在天身而為說法應以那羅延身得度者即現那羅延身而為說法應以梵王身得度者即現梵王身而為說法應以帝釋身得度者即現帝釋身而為說法應以日天子身得度者即現日天子身而為說法應以月天子身得度者即現月天子身而為說法應以火天身得度者即現火天身而為說法應以水天身得度者即現水天身而為說法應以風天身得度者即現風天身而為說法應以龍身得度者即現龍身而為說法應以頻那夜迦身得度者即現頻那夜迦身而為說法應以藥叉身得度者即現藥叉身而為說法應以多聞天王身得度者即現多聞天王身而為說法應以人王身得度者即現人王身而為說法應以宰官身得度者即現宰官身而為說法應以父母身得度者即現父母身而為說法善男子觀自在菩薩摩訶薩隨彼有情應可度者如是現身而為說法救諸有情皆令當證如來涅盤之地是時寶手菩薩白世尊言我未曾見聞如是不可思議希有世尊觀自在菩薩摩訶薩有如是不可思議實未曾有佛告善男子此南贍部洲為金剛窟彼有無數百千萬俱胝那庾多阿蘇囉止住其中善男子觀自在菩薩摩訶薩現阿蘇囉身為是阿蘇囉說此大乘莊嚴寶王經阿蘇囉眾得聞是經皆發慈善之心而以手掌捧觀自在菩薩摩訶薩足聽斯正法皆得安樂若人得聞如是經王而能讀誦是人若有五無間業皆得消除臨命終時有十二如來而來迎之告是人言善男子勿應恐怖汝既聞是大乘莊嚴寶王經示種種道往生極樂世界有微妙蓋天冠珥璫上妙衣服現如是相命終決定往生極樂世界寶手觀自在菩薩摩訶薩最勝無比現阿蘇囉身令彼阿蘇囉當得涅盤之地是時寶手菩薩頭面著地禮世尊足禮已而退於是式棄佛後有佛出世號尾舍浮如來應供正遍知明行足善逝世間解無上士調御丈夫天人師佛世尊除蓋障我於是時為忍辱仙人住處深山其間磽确嶔崟無人能到久住其中是時我於彼如來處聞是觀自在菩薩摩訶薩威神功德是觀自在入於金地現身為彼覆面有情而說妙法示八聖道皆令當得涅盤之地出此金地又入銀地是處有情而皆四足止住其中觀自在菩薩摩訶薩救彼有情而為說法汝應諦聽如是正法當須發心審諦思惟我今示汝涅盤資糧是諸有情於觀自在前立白菩薩言無眼有情救為開明令見其道無恃怙者為作父母令得恃怙黑闇道中為燃明炬開示解脫正道有情若念菩薩名號而得安樂我等常受如是苦難是時此等一切有情聞大乘莊嚴寶王經得聞是已皆得安樂獲不退地是時觀自在菩薩摩訶薩出於是中又入鐵地而於是處禁大力阿蘇囉王菩薩往是處時現身如佛是時大力阿蘇囉王遠來迎是觀自在菩薩摩訶薩阿蘇囉王宮中有無數眷屬其中多是背傴矬陋如是眷屬皆來親覲禮觀自在菩薩摩訶薩足而說偈曰我今生得果所願悉圓滿如意之所希斯是我正見既得見於菩薩我及諸眷屬皆得安樂於是以寶座獻觀自在菩薩恭敬合掌白言我等眷屬從昔已來好樂邪婬常懷瞋怒愛殺生命造是罪業我心憂愁恐怖老死輪迴受諸苦惱無主無依垂愍救度為說開解禁縛之道觀自在言善男子如來應正等覺常行乞食若能施食所獲福德說無有盡善男子非唯我身在阿蘇囉窟說不能盡乃至如十二殑伽河沙數如來應正等覺俱在一處而亦不能說盡如是福德數量善男子所有微塵我能數其如是數量善男子施如來食所獲福德而我不能說盡數量善男子又如大海我能數其一一滴數善男子施如來食所獲福德而我不能說盡數量善男子又如四大洲所有男子女人童子童女悉皆田種滿四大洲不植餘物唯種芥子龍順時序降澍雨澤芥子成熟於一洲內以為其場治踐俱畢都成大聚善男子如是我能數盡一一粒數善男子施如來食所獲福德而我不能說盡數量善男子又如妙高山王入水八萬四千踰繕那出水八萬四千踰繕那善男子如是山王以為帋積以大海水充滿其中皆為墨汁以四大洲所有一切男子女人童子童女悉皆書寫妙高山量所積帋聚書盡無餘如是我能數其一一字數善男子施如來食所獲福德而我不能說盡數量善男子如是一切書寫之人皆得十地菩薩之位如是菩薩所有福德與施如來一食福德其量無異善男子又如殑伽河沙數大海之中所有沙數我能數其一一沙數善男子施如來食所獲福德而我不能說盡數量是時大力阿蘇囉王聞說是事涕淚悲泣盈流面目心懷懊惱哽曀吁嗟白觀自在菩薩摩訶薩言我於往昔而行布施所施之境垢黑非法由斯施故我今并諸眷屬反受禁縛在於惡趣受斯業報於今何故持少分食奉施如來變成甘露我從昔來愚癡無智習行外道婆羅門法時有一人身形矬陋來於我所求匃所須我當具辦種種寶冠金銀耳鐶上妙衣服寶莊嚴具閼伽器等復有百千象馬寶車真珠瓔珞寶網莊嚴懸眾妙纓而挍飾之種種寶蓋寶網絻羅張施其上繫諸寶鈴震響丁丁復有一千黃牛毛色姝好白銀嚴蹄黃金飾角又以真珠雜寶而為莊挍復有一千童女形體姝妙容貌端嚴狀如天女首飾天冠金寶珥璫種種妙衣間廁寶帶指鐶寶釧瓔珞玲瓏微妙華鬘如是種種嚴飾其身復有無數百千雜寶之座復有金銀雜寶積聚無數又有群牛數百千萬及牧放人又有無數如天上味香美飲食又有無數寶鈴無數金銀師子之座無數金柄妙拂無數七寶莊嚴繖蓋辦具如是種種作大施時而有百千小王皆來集會百千婆羅門亦皆來集無數百千萬剎帝利眾亦來集會時我見已心懷疑怪當於是時唯我最尊具大勢力統領大地我依婆羅門法專為懺悔宿世惡業而欲殺諸剎帝利等及諸妻子眷屬取其心肝割剖祀天覬其罪滅是時百千萬剎帝利小王我以枷鎖禁在銅窟及無數百千邊地之人悉皆禁是窟中而以鐵橛上安鐵索繫縛諸剎帝利手足時我於窟造立其門以之常木為第一重門以佉儞囉木為第二重門復用其鐵為第三重門又以熟銅為第四重門又以生銅為第五重門又以白銀為第六重門又以黃金為第七重門如是七重門上各以五百關鎖而牢固之又於一一門上各置一山是時有那羅延天忽於一日現身為蠅而來探視又於一日而現蜂形又於一日而現猪身又於一日現非人相如是日日身相變異而相探覷我時心中思惟作是婆羅門法那羅延天見作斯法來於銅窟而相破壞去除門上七山一一棄擲異處高聲喚彼所禁人言無勝天子等汝身受大苦惱汝等身命為存活耶為當已死此諸人等聞其喚問隨聲應言我命今在那羅延天尊大力精進救我苦難其天便乃破壞銅窟七重之門時諸小王在於窟內得脫繫縛之難而見那羅延天是時各各心中思惟其大力阿蘇囉王為已死耶為復而今死時方至剎帝利等又作是言我寧與彼鬪敵相殺死而有地不應受此禁縛而令我死我今當依剎帝利法與彼戰鬪相殺設死其地而得生天時諸小王各於自舍排駕車乘鞁勒鞍馬執持器仗欲大戰鬪時那羅延天現婆羅門其身矬陋著以鹿皮而為絡腋手中執持三岐拄杖所坐之物隨身持行來至我門時守門者告於彼言不應入此門內汝矬陋人止勿入中婆羅門言我今自遠而來到此守門者問婆羅門言汝從何來婆羅門曰我是月氏國王處大仙人也從彼而來時守門者往大力阿蘇囉王所白言今有婆羅門其身矬陋而來到此大力阿蘇囉王言是人今來何所須耶守門人言我今不知所須云何大力阿蘇囉王告言汝去喚是婆羅門來守門之人既奉教勅遂喚婆羅門入於其中大力阿蘇囉王見已與寶座令坐大力阿蘇囉王師奉所事金星先已在中告大力阿蘇囉王言今此婆羅門是其惡人而來到此決定破壞於汝師今何故而能知耶告言我今知此所現之身知是云何此是那羅延天既聞此已心即思惟我行惠施而無反覆今來障難破壞於我大力阿蘇囉言我口辯才當須問是婆羅門言今來我所於意云何婆羅門曰我從於王乞地兩步阿蘇囉告婆羅門言卿所須地而言兩步我當與卿其地三步先以金瓶授與淨水告言須地卿當受取婆羅門受已而呪願曰安樂長壽時婆羅門矬陋之身隱而不現爾時金星告阿蘇囉王言汝今當受惡業果報時那羅延天忽然現身於兩肩上荷負日月手執利劍輪棒弓箭如是器仗時大力阿蘇囉王忽然見已慞惶戰慄其身蹎仆迷悶躄地良久而起今當云何我寧服其毒藥而死耶是時那羅延天步量其地只及兩步更無有餘不迨三步違先所許我今云何那羅延言王今應當隨我所教時大力阿蘇囉王白言我如所教那羅延曰汝實爾耶大力阿蘇囉王言我實如是此言誠諦心無悔悋是時我依婆羅門教作法之處悉皆破壞所有金銀珍寶莊嚴童女衣服寶鈴繖蓋妙拂師子寶座寶嚴黃牛及諸寶莊嚴具時諸小王眾等悉皆受之便乃出是大力阿蘇囉王作法之地大力阿蘇囉王白觀自在菩薩摩訶薩言我今身心思惟為於往昔依婆羅門法而設廣大布施之會所施之境垢黑不淨我今并諸眷屬是以禁縛在斯鐵窟受大苦惱觀自在我今歸依願垂哀愍救脫我等如是苦難而讚歎曰歸命大悲蓮華手大蓮華王大吉祥種種莊嚴妙色身首髻天冠嚴眾寶頂戴彌陀一切智救度有情而無數病苦之人求安樂菩薩現身作醫王大地為眼明踰日最上清淨微妙眼照矚有情得解脫得解脫已妙相應猶如如意摩尼寶能護真實妙法藏而恒說六波羅蜜稱揚斯法具大智我今虔懇至歸依讚歎大悲觀自在有情憶念菩薩名離苦解脫獲安隱作惡業故墮黑繩及大阿鼻地獄道諸有餓鬼苦趣者稱名恐怖皆解脫如是惡道諸有情悉皆離苦得安樂若人恒念大士名當得往生極樂界面見如來無量壽聽聞妙法證無生是時觀自在菩薩摩訶薩與大力阿蘇囉王授其記別汝於當來得成為佛號曰吉祥如來應供正遍知明行足善逝世間解無上士調御丈夫天人師佛世尊汝於是時當證六字大明總持之門今此一切阿蘇囉王汝於當來悉皆救度如是佛剎一切有情而不聞有貪瞋癡聲時大力阿蘇囉王聞斯授記即以價直百千真珠瓔珞復以種種妙寶莊嚴百千萬數天冠珥璫持以奉上願垂納受爾時觀自在菩薩摩訶薩告大力阿蘇囉王言我今為汝說法應當諦聽汝應思惟乃至於人無常幻化命難久保汝等而常心中思惟貪愛具大福德心常愛樂奴婢人民乃至穀麥倉庫及大伏藏心常愛樂父母妻子及諸眷屬如是等物雖恒愛樂如夢所見臨命終時無能相救得不命終此南贍部洲由是顛倒命終之後見大奈河膿血盈流又見大樹猛火熾燃見斯事已心生驚怖是時閻魔獄卒以繩繫縛急急牽挽走履鋒刃大路舉足下足剗割傷截而有無數烏鷲矩囉囉鳥及猘狗等而啖食之於大地獄受其極苦所履鋒刃大路之中復有大莿長十六指隨一一步有五百莿刺入脚中悲啼號哭而言我等有情皆為愛造罪業今受大苦我今云何時閻魔獄卒告言汝從昔來未曾以食施諸沙門亦未曾聞法犍稚聲未曾旋繞塔像時諸罪人告閻魔獄卒言我為罪障於佛法僧不解信敬而恒遠離獄卒告言汝以自造種種惡業今受苦報獄卒於是將諸罪人往閻魔王所到已立在面前時閻魔王言汝去往於業報之處是時閻魔獄卒驅領罪人往黑繩大地獄所到已是諸罪人一一拋擲入地獄中既擲入已一一罪人各有百槍攢刺其身命皆不死次有二百大槍俱攢刺身其命亦活後有三百大槍一時攢刺其身命亦不死命既生活是時而又擲之入大火坑命亦不死而於是時以熱鐵丸入在口中令吞咽之脣齒齗㗁及其咽喉悉燒爛壞心藏腸肚煎煮沸然遍身燋壞告大力阿蘇囉王言受斯苦時而無一人能相救者汝當知之我今為汝說如是法汝等應當躬自作福時觀自在菩薩摩訶薩告大力阿蘇囉王言我今欲往祇樹林園彼於今日大眾集會是時觀自在菩薩放無數雜色光明所謂青色光明黃色光明紅色光明白色光明玻胝迦色光明金色光明等如是光明往尾舍浮如來前時有天龍藥叉囉剎娑緊那囉摩護囉誐并諸人等悉皆集會復有無數菩薩摩訶薩亦皆集會於是眾中有一菩薩名虛空藏從坐而起整衣服偏袒右肩右膝著地恭敬合掌向佛而白佛言世尊今此光明為從何來佛告善男子今此光明是觀自在菩薩在大力阿蘇囉王宮中放斯光明而來至此時虛空藏菩薩白世尊言我今以何方便而能見彼觀自在菩薩佛告善男子彼菩薩亦當來此觀自在菩薩出大力阿蘇囉王宮時祇陀林園忽然而有天妙華樹天劫波樹而有無數諸天鮮妙雜色莊嚴上懸百種真珠瓔珞又懸憍尸迦衣及餘種種衣服樹身枝條其色深紅金銀為葉復有無數微妙香樹殊妙華樹無數寶池有百千萬雜色妙華充滿其中出現如是時虛空藏菩薩白世尊言彼觀自在菩薩於今何故而未來耶佛告善男子彼觀自在菩薩從大力阿蘇囉王宮出已而有一處名曰黑暗無人能到善男子彼黑暗處日月光明之所不照有如意寶名曰隨願而於恒時發光明照彼有無數百千萬藥叉止住其中於時見觀自在菩薩入於其中心懷歡喜踴躍奔馳而來迎逆觀自在菩薩頭面禮足而問訊言菩薩于今無疲勞耶久不來此黑暗之地觀自在菩薩言我為救度諸有情故時彼藥叉羅剎以天金寶師子之座而請就坐於是菩薩為彼藥叉羅剎說法汝當諦聽有大乘經名莊嚴寶王若有得聞一四句偈而能受持讀誦解說其義心常思惟所獲福德無有限量善男子所有微塵我能數其如是數量善男子若有於此大乘莊嚴寶王經而能受持一四句偈所獲福德而我不能數其數量若以大海所有之水我能數其一一滴數若於此經有能受持一四句偈所獲福德而我不能數其數量假使十二殑伽河沙數如來應正等覺經十二劫俱在一處恒以衣服飲食臥具湯藥及餘資具奉施供養如是諸佛而亦不能說盡如是福德數量非唯於我在黑暗處說不能盡善男子又如四大洲人各各以自所居舍宅造立精舍而於其中以天金寶造千窣堵波而於一日悉皆成就種種供養所獲福德不如於此經中而能受持一四句偈所獲福德善男子如五大河入於大海如是流行無有窮盡若有能持此大乘經四句偈者所獲福德流行亦復無盡時彼藥叉羅剎白觀自在菩薩言若有有情而能書寫此大乘經所獲福德其量云何善男子所獲福德無有邊際若人有能書寫此經則同書寫八萬四千法藏而無有異是人當得轉輪聖王統四大洲威德自在面貌端嚴千子圍遶一切他敵自然臣伏若有人能常時但念此經名號是人速得解脫輪迴之苦遠離老死憂悲苦惱是人於後所生之處能憶宿命其身常有牛頭栴檀之香口中常出青蓮華香身相圓滿具大勢力說是法時彼諸藥叉羅剎有得預流果者其中或有得一來果者作如是言唯願菩薩且住於此勿往餘處我今於此黑暗之地以天金寶造窣堵波又以金寶造經行處是時觀自在菩薩摩訶薩告言我為救度無數有情皆令當得菩提道故欲往餘處時諸藥叉羅剎各各低頭以手搘顋徘徊意緒而思惟之作如是言今觀自在菩薩摩訶薩捨此而去於後誰能為於我等說微妙法觀自在菩薩摩訶薩於是而去彼諸藥叉羅剎悉皆隨侍而送觀自在菩薩摩訶薩告言汝等而來已遠應還所住時諸藥叉羅剎頭面著地禮觀自在菩薩摩訶薩足已還歸本處時觀自在菩薩摩訶薩猶如火焰上昇虛空而往天宮到彼天上現婆羅門身彼天眾中有一天子名妙嚴耳而常貧窮受斯苦報時觀自在菩薩所現婆羅門身詣彼天子所到已告言我患飢餒而復困渴時彼天子垂泣而告婆羅門言我今貧匱無物所奉婆羅門言我功所須必應相饋乃至少分時彼天子俛仰入宮搜求所有忽然見其諸大寶器復盛異寶盈滿其中復有寶器滿中而盛上味飲食又有嚴身上妙衣服盈滿宮中時彼天子心懷思惟今此門外婆羅門決定是其不可思議之人令我得是殊常之福於是請彼大婆羅門入其宮中持天妙寶及天上味飲食以奉供養受斯供已而呪願言安樂長壽時彼天子白婆羅門言賢者為從何方而來到此婆羅門言我從祇陀樹林大精舍中於彼而來天子問言彼地云何婆羅門告言彼祇陀林精舍之中其地清淨出現天摩尼寶莊嚴劫樹又現種種適意摩尼之寶又現種種寶池又有戒德威嚴具大智慧無數大眾出現其中彼有佛號尾舍浮如來於是聖天所住之地有如是變化出現之事時彼天子白言賢者云何大婆羅門宜誠諦說為是天耶為是人耶賢者于今云何出現斯瑞時婆羅門言我非是天亦非是人我是菩薩為欲救度一切有情皆令得見大菩提道於是天子既聞斯已即以天妙寶冠莊嚴珥璫持奉供養而說偈言我遇功德地遠離諸罪垢如今種勝田現獲於果報於是天子說斯偈時彼婆羅門化度事訖而出天宮即時而往師子國內到已於諸羅剎女前當面而立其所現身相貌端嚴殊色希奇諸羅剎女見斯容質而起慾心既懷欣慕於是移步親近而告彼言可為我夫我是童女未經適娉願為我夫今既來此勿復餘去如人無主而能為主又如闇室為燃明炬我今此有飲食衣服庫藏豐盈及有適意果園悅意水池告羅剎女言汝今應當聽我所說羅剎女言唯然願聞旨諭云何我今為汝說八正道法又為說四聖諦法時羅剎女得聞是法各獲果證有得預流果者或得一來果者無貪瞋癡苦不起惡心無殺命意其心樂法樂住於戒作如是言我從今已去而不殺生如南贍部洲奉戒之人清淨飲食如是活命我自于今活命亦爾於是羅剎女不造惡業受持學處觀自在菩薩摩訶薩出師子國而往波羅奈大城穢惡之處彼有無數百千萬類蟲蛆之屬依止而住觀自在菩薩為欲救度彼有情故遂現蜂形而往於彼口中出聲作如是云曩謨沒馱野彼諸蟲類隨其所聞而皆稱念亦復如是由斯力故彼類有情所執身見雖如山峯及諸隨惑金剛智杵一切破壞便得往生極樂世界皆為菩薩同名妙香口於是救度彼有情已出波羅奈大城而往摩伽陀國時彼國中值天亢旱滿二十歲見彼眾人及諸有情飢饉苦惱之所逼切悉皆互相食噉身肉是時觀自在菩薩心懷思惟以何方便救此有情時觀自在菩薩種種降雨先降雨澤蘇息枯涸然後復雨種種之器各各滿中而盛味中上味飲食時彼眾人皆得如是飲食飽滿是時又雨資糧粟豆等物於是彼諸人等所須之物隨意滿足時摩伽陀國一切人民心懷驚愕怪未曾有時眾於是集在一處既俱集已各作是言于今云何天之威力致如是耶於彼眾中而有一人耆年老大其身傴僂而策其杖此人壽命無數百千告眾人言此非是天之威力今此所現定是觀自在菩薩威德神力之所變現眾人問言彼觀自在菩薩何故而能出現斯瑞耆舊於是即說彼聖觀自在功德神力為盲冥者而為明燈陽焰熾盛為作廕覆渴乏之者為現河流於恐畏處施令無畏病苦所惱而為醫藥受苦有情為作父母阿鼻地獄其中有情令見涅盤之道能令世間一切有情得是功德利益安樂若復有人念是觀自在菩薩名者是人當來遠離一切輪迴之苦眾人聞已咸稱善哉若有人能於觀自在像前建立四方曼拏羅常以香華供養觀自在菩薩者是人當來而得轉輪聖王七寶具足所謂金輪寶象寶馬寶珠寶女寶主藏寶主兵寶得如是七寶若復有人能以一華供養觀自在菩薩者是人當得身出妙香隨所生處而得身相圓滿於是耆舊說觀自在菩薩功德神力已時諸人眾各各還歸所住耆舊之人既說法已迴還亦爾是時觀自在菩薩上昇虛空於是思惟我久不見尾舍浮如來而今應當往到祇陀樹林精舍之中見彼世尊是時觀自在菩薩即往到彼精舍見有無數百千萬天龍藥叉彥達嚩阿蘇囉蘗嚕拏緊那囉摩護囉誐人及非人復有無數百千萬菩薩悉皆集會是時虛空藏菩薩白佛言世尊今此來者是何菩薩佛告善男子是觀自在菩薩摩訶薩時虛空藏菩薩默然而住於是觀自在菩薩遶佛三匝却坐左邊世尊於是而慰問言汝無疲勞耶善男子汝於餘處所為化事而云何耶觀自在於是即說昔所化事我已救度如是如是有情時虛空藏菩薩聞已心中怪未曾有今我見此觀自在而為菩薩乃能救度如是國土有情得見如來如是國土有情而為菩薩是時虛空藏菩薩於觀自在前立而問訊於觀自在菩薩言如是化度得無疲勞耶觀自在言我無疲勞而問訊已默然而住爾時世尊告善男子言汝等諦聽我今為汝說六波羅蜜多法善男子若為菩薩應先修行布施波羅蜜多然後修行如是持戒忍辱精進靜慮般若波羅蜜多如是而得圓滿具足說斯法已默然而住時彼眾會各各而退還歸本處彼菩薩眾而亦退還本佛剎土爾時除蓋障菩薩白世尊言觀自在菩薩摩訶薩往昔之事已聞佛說彼菩薩有何三摩地門唯願世尊為我宣說佛告善男子其三摩地門所謂有相三摩地無相三摩地金剛生三摩地日光明三摩地廣博三摩地莊嚴三摩地旌旗三摩地作莊嚴三摩地莊嚴王三摩地照十方三摩地妙眼如意三摩地持法三摩地妙最勝三摩地施愛三摩地金剛幡三摩地觀察一切世界三摩地樂善逝三摩地神通業三摩地佛頂輪三摩地妙眼月三摩地了多眷屬三摩地天眼三摩地明照劫三摩地變現見三摩地蓮華上三摩地上王三摩地清淨阿鼻三摩地信相三摩地天輪三摩地灑甘露三摩地輪光明三摩地海深三摩地多宮三摩地迦陵頻伽聲三摩地青蓮華香三摩地運載三摩地金剛鎧三摩地除煩惱三摩地師子步三摩地無上三摩地降伏三摩地妙月三摩地光曜三摩地百光明三摩地光熾盛三摩地光明業三摩地妙相三摩地勸阿蘇囉三摩地宮殿三摩地現圓寂三摩地大燈明三摩地燈明王三摩地救輪迴三摩地文字用三摩地天現前三摩地相應業三摩地見真如三摩地電光三摩地龍嚴三摩地師子頻伸三摩地莎底面三摩地往復三摩地覺悟變三摩地念根增長三摩地無相解脫三摩地最勝三摩地開導三摩地善男子觀自在菩薩摩訶薩非唯有是三摩地而於一一毛孔具百千萬三摩地善男子觀自在菩薩摩訶薩位居菩薩功德如是乃至諸佛如來歎未曾有如是功德善男子我於往昔為菩薩時與五百商人欲往師子國中將諸車乘馲駝牛等求其財寶即發往彼道路經歷村營城邑聚落之處相次至於海濱欲承大舶於是俱昇舶內我當問於舶主言汝應看其風信從何而起往何國土為往寶洲為闍婆國羅剎國耶於是舶主瞻其風信作如是言而今此風宜往師子國去是時承風駕放往師子國於彼國中有五百羅剎女忽然變發劇暴大風鼓浪漂激其舶破壞時諸商人颭墮水中漂瀁其身浮及海濱至於岸上彼五百羅剎女見諸商人各各搖動其身出於惡聲現童女相來商人所各以衣服與諸商人於是著彼衣服捩自濕衣曝之令乾而離彼處即往瞻波迦樹下憩歇歇已互相謂言我今云何作何方便無復方計說已默然是時彼羅剎女又來於商人前作如是言我無夫主可與於我而為夫耶於此我有飲食衣服庫藏園林浴池時彼羅剎女各各將一商人歸自所居於是羅剎女中而有一女為大主宰名囉底迦囕彼女與我相將歸彼所居彼女而以上味飲食供給於我豐足飽滿我當快樂無異人間於彼止宿經停二三七日忽然見彼囉底迦囕欣然而笑我時心生疑怪未曾見聞彼羅剎女作如是笑時我問言汝今何故作是笑耶羅剎女言此師子國羅剎女所住之地恐傷汝命於是我問汝何故知耶羅剎女言勿履南路而去何以故彼有鐵城上下周圍而無門戶其中而有無數商人其中多已被彼食噉唯餘骸骨彼今見有活者死者恐不相信但依此路而去到彼自當信我是時我伺彼女惛沈睡眠於是菩薩向夜分時持月光劍往於南路而行到彼鐵城周匝而看一無門戶亦無窓牖彼鐵城邊有一瞻波迦樹攀昇樹上我時高聲喚問時鐵城內商人告於我言賢大商主而還知不我等被羅剎女致在鐵城而於日日食噉百人彼等具說昔時事已於是我下瞻波迦樹却依南路急速還彼羅剎女處是時彼女而問我言賢大商主所說鐵城還當見不今應實說我言已見於是又問彼女以何方便令我得出於此彼羅剎女而告我言而今有大方便可令於汝安隱善出此師子國却還於彼南贍部洲我見是說復問彼女令我於何道路出此國耶時囉底迦囕告於我言有聖馬王而能救度一切有情我當尋時往彼聖馬王所食白藥草食已於金砂地𩥇已而起振擺身毛作如是已而作是言何人而欲達於彼岸三復告言若欲去者當自言說於是我告聖馬王言我於今者欲往彼去如是說已而復到彼羅剎女處同共止宿彼羅剎女睡眠覺已心生追悔而問我言商主汝身何故冷耶於是我知彼意不令我去遂以方便告於彼女我於向者暫出城外便利而迴故我身冷彼女告於我言應却睡眠至於日出我時方起遂乃喚諸商人告言而今宜應出於此城時諸商人皆出城已俱在一處而歇共相謂言今此眾中何人之妻最相戀慕有何所見其事云何時眾人中有言彼以上味飲食供給於我或有說言彼以種種衣服與我或有說言彼以天冠珥璫衣服與我或有說言我無所得唯不稱心或有說言彼以種種龍麝栴檀之香與我時諸商人作是說已我當告言汝難解脫何故貪愛此羅剎女耶眾商人聞心懷怖畏而問言大商主實如是耶我乃告言此師子國羅剎女所住非是人耳此實是羅剎女作是誓言佛法僧等可知此羅剎女也時諸商主聞已告於我言以何方便得免此難於是我告彼言此師子國有聖馬王能救一切有情彼食大白藥草於金砂𩥇而起振擺身已三復言云誰人欲往彼岸我已告彼馬王言我今欲往彼岸時諸商人復告我言何日去耶我告眾言却後三日決定而去眾人宜應備辦資糧作是語已眾還入城各各往本羅剎女舍其女見來相問訊言今疲勞耶我當問彼羅剎女我未曾見汝悅意園林浴池為實有耶時彼羅剎女告我言大商主此師子國有種種適意園林浴池告彼女言與我如法辦具資糧我候三日欲往遊觀種種園林池沼看彼名花我當將種種華而來歸家時羅剎女告我言大商主我為辦具資糧是時恐彼羅剎女知我方計必當殺我如是思惟默然而住彼羅剎女以好飲食與我令喫食已吁歎彼女問言大商主何故如是而吁歎耶是時我告彼女我本南贍部洲人思自本地彼女告我言大商主勿思本地此師子國有種種飲食衣服庫藏種種適意園林浴池受種種快樂云何思彼南贍部洲我時默然而住過是日已至第二日彼女與我辦具飲食資糧彼諸商人悉皆辦具資糧候第三日日初出時皆出彼域出已共相議言我等今者當宜速去不應迴顧師子國矣作是語已我與彼眾即時速疾而往於聖馬王所到已見彼馬王喫草𩥇已振擺身毛是時師子國地皆震動馬王三復言云今者何人欲往彼岸時諸商人作如是言我等今者欲往彼岸時聖馬王奮迅其身而作是言汝等宜應前進勿應返顧師子國也彼聖馬王如是說已是時我乃先乘馬王然後五百商人俱昇馬上時彼師子國中諸羅剎女忽聞諸商人去口出苦切之聲即駛奔馳趁逐悲啼號哭叫呼隨後時諸商人聞是聲已迴首顧眄不覺閃墜其身入於水中於是諸羅剎女取彼身肉而噉食之是時唯我一人往於南贍部洲彼聖馬王屆海岸所我當下已而乃旋遶彼聖馬王三匝畢已即離彼處尋路而行往於本地歸自所居到其家已是時父母見我來歸抱捉其子欣喜復悲涕泣流淚父母先為我故涕泣恒時其眼昏瞖因茲除愈明淨如故是時父母與子共在一處我乃具述前所經歷艱苦之事父母聞已告於我言汝於今日得全其命安隱而歸甚適我懷無復憂慮我不須汝所盈財寶今緣自知年耄衰朽須汝佐輔出入扶侍我當死至汝為主者送葬我身昔時父母而作如是善言慰諭於我除蓋障我於是時身為商主受如是危難苦惱之事佛告除蓋障菩薩時聖馬王者即觀自在菩薩摩訶薩是於是危難死怖畏中救濟於我除蓋障我今不能廣說是觀自在菩薩摩訶薩功德數量我今為汝略說是觀自在身毛孔中所有功德除蓋障觀自在菩薩身有金毛孔而於其中有無數百千萬俱胝那庾多彥達嚩彼等無輪迴苦而常受於最勝快樂天物受用無有窮盡無有惡心無憎嫉心無貪瞋癡常行八聖道恒受法樂除蓋障於是金毛孔中復有放光如意寶珠隨彼彥達嚩眾思念所須隨意滿足於是金毛孔中有斯出現復有黑毛孔而於其中有無數百千萬俱胝那庾多具通神仙之人其中有具一神通者或有具二三四五神通之者亦有具足六神通者於是毛孔之中復現銀地黃金為山白銀為峯三十七愛染蓮華寶莊嚴其山於其山中而有八萬四千神仙之眾如是仙眾出現劫樹深紅為身黃金白銀以為枝葉放寶光明又於一一毛孔現四寶池八功德水充滿其中而有妙華盈滿池中於池岸側有天妙香樹栴檀香樹又有莊嚴劫樹上懸莊嚴天冠珥璫復有殊妙瓔珞而嚴飾之又於其上懸眾寶鈴又挂妙衣憍尸迦服於斯一一劫樹之下各有一百彥達嚩王而於恒時奏諸音樂復有群鹿羽族靈禽聞斯樂音悉皆思惟諸有情類多受輪迴之苦何故南贍部洲人見受生老病死愛別離等如是諸苦此諸禽鳥鹿等於是思惟此大乘莊嚴寶王經如是之名於是而有天妙上味飲食天諸妙香天妙衣服等物隨彼所思如意滿足是時除蓋障菩薩白世尊言我今聞是甚為希有世尊佛告善男子於意云何除蓋障菩薩白世尊言如是有情心唯思念此經名號尚獲如是利益安樂若復有人得聞此經而能書寫受持讀誦供養恭敬如是之人常得安樂或復有人於此經中書寫一字斯人當來不受輪迴之苦而永不於屠兒魁膾下賤之類如是家生所生之身而永不受背傴攣躄醜脣缺漏疥癩等病不可喜相獲得身相圓滿諸根具足有大力勢何況具足受持讀誦書寫供養恭敬之人所獲功德爾時世尊讚言善哉善哉除蓋障汝今善說如是之法今此會中無數百千萬天龍藥叉彥達嚩阿蘇囉蘖嚕拏緊那囉摩護囉誐人及非人鄔波索迦鄔波斯計如是等眾皆悉聞汝說如是法得聞斯之廣博法門由汝所問時除蓋障菩薩白世尊言世尊於今說斯妙法天人眾等生信堅固是時世尊讚言善哉善哉善男子汝能如是重復問是觀自在身毛孔中所現功德除蓋障彼復有寶莊嚴毛孔是中有無數百千萬俱胝那庾多彥達嚩女面貌端嚴形體姝妙種種莊嚴如是色相狀如天女彼眾貪瞋癡苦皆不能侵於彼身分而亦不受人間少分苦惱之事彼彥達嚩女而於三時念是觀自在菩薩摩訶薩名號而於是時彼等獲得一切所須之物是時除蓋障菩薩白佛言世尊我欲入彼毛孔之中看其所有佛告善男子彼之毛孔無有邊際如虛空界亦無障礙善男子如是毛孔無障無礙亦無觸惱彼毛孔中普賢菩薩摩訶薩入於其中行十二年不得邊際見諸毛孔一一之中各有佛部於彼而住是故普賢不能見其邊際近遠餘諸菩薩云何而得見彼邊際耶時除蓋障菩薩白佛言世尊普賢菩薩摩訶薩於彼毛孔行十二年不能見其邊際而諸毛孔各有百佛在於其中普賢菩薩摩訶薩尚不能得見於邊際我今云何而得入於是中耶佛告善男子我亦不見如是微妙寂靜彼無相故而現大身具十一面而百千眼圓滿廣大得相應地湛然寂靜大智無得無有輪迴不見救度亦無種族無有智慧亦無有說如是諸法如影響故善男子觀自在菩薩無見無聞彼無自性乃至如來亦所不見於意云何善男子普賢等諸菩薩皆具不可思議不能了知彼觀自在之所變化善男子觀自在菩薩摩訶薩變現種種救度無數百千萬俱胝那庾多有情令得往生極樂世界見無量壽如來得聞法要皆令當得成菩提道時除蓋障菩薩白世尊言不知以何方便令我得見是觀自在菩薩摩訶薩佛告善男子彼菩薩必當來此索訶世界而來見我禮拜供養時除蓋障菩薩白佛言世尊可知是觀自在菩薩摩訶薩而來於此為於何時佛告善男子候此有情根熟之時彼觀自在菩薩摩訶薩先來到此時除蓋障菩薩摩訶薩以手搘顋作是思惟我今云何有是罪障壽命雖長而無所益不得見彼觀自在菩薩恭敬禮拜猶如盲人在道而行時除蓋障菩薩復白佛言世尊彼觀自在菩薩摩訶薩為實何時而來於此耶爾時世尊微笑告言善男子觀自在菩薩摩訶薩彼於無時而是來時善男子彼菩薩身而有毛孔名灑甘露於是毛孔之中有無數百千萬俱胝那庾多天人止住其中有證初地二地乃至有證十地菩薩摩訶薩位者除蓋障彼灑甘露毛孔之中而有六十金銀寶山其一一山高六萬踰繕那有九萬九千峯以天妙金寶周遍莊嚴一生補處菩薩於彼而住復有無數百千萬俱胝那庾多彥達嚩眾於彼毛孔而於恒時奏諸音樂除蓋障彼灑甘露毛孔之中又有無數百千萬俱胝那庾多宮殿以天摩尼妙寶周遍莊嚴見者其意適然復有種種真珠瓔珞而校飾之於彼宮殿各有菩薩說微妙法出是宮殿各各經行於經行處而有七十七池八功德水盈滿其中有種種華所謂嗢鉢羅華鉢訥摩華矩母那華奔拏利迦華噪彥馱迦華曼那囉華摩賀曼那囉華充滿其中彼經行地復有適意劫樹以天金銀而為其葉莊嚴於上懸諸天冠珥璫珍寶瓔珞種種莊嚴彼諸菩薩而經行已於夜分時憶念種種大乘之法思惟寂滅之地思惟地獄鬼趣傍生作如是思惟已而入慈心三摩地除蓋障於彼毛孔如是菩薩出現其中復有毛孔名金剛面而於其中有無數百千萬緊那囉眾種種華鬘瓔珞遍身莊嚴以妙塗香用塗其體見者歡喜而彼恒時念佛法僧得不壞信住法忍慈思惟寂滅遠離輪迴如是如是善男子彼緊那囉眾心生愛樂彼之毛孔有無數山而於其中有金剛寶窟金寶窟銀寶窟玻胝迦寶窟蓮華色寶窟青色寶窟復有具足七寶窟如是善男子於彼毛孔有斯變現而於是中又有無數劫樹無數栴檀大樹微妙香樹無數浴池百千萬天宮寶殿玻胝迦莊嚴巧妙清淨適意寶殿於彼出現如是宮殿緊那囉眾止息其中既止息已說微妙法所謂布施波羅蜜多法及持戒忍辱精進靜慮智慧波羅蜜多法說是六波羅蜜多已各各經行而於是處有黃金經行道白銀經行道於是周匝而有劫樹金銀為葉上有種種天衣寶冠珥璫寶鈴瓔珞如是莊嚴彼經行處又有樓閣緊那囉於是經行思惟沈淪生苦老苦病苦死苦貧窮困苦愛別離苦冤憎會苦求不得苦或墮針刺地獄黑繩地獄喝醯大地獄極熱大地獄火坑地獄或墮餓鬼趣如是有情受大苦惱彼緊那囉作是思惟如是善男子彼緊那囉樂甚深法思惟圓寂真界復於恒時念觀自在菩薩摩訶薩名號由是稱念而於是時得諸資具悉皆豐足善男子觀自在菩薩摩訶薩乃至名號亦難得值何以故彼與一切有情如大父母一切恐怖有情施之無畏開導一切有情為大善友如是善男子彼觀自在菩薩摩訶薩有六字大明陀羅尼難得值遇若有人能稱念其名當得生彼毛孔之中不受沈淪出一毛孔而復往詣入一毛孔於彼而住乃至當證圓寂之地時除蓋障菩薩白世尊言世尊今此六字大明陀羅尼為從何處而得耶佛告善男子此六字大明陀羅尼難得值遇至於如來而亦不知所得之處因位菩薩云何而能知得處耶除蓋障菩薩白世尊言如是陀羅尼今佛如來應正等覺云何而不知耶佛告善男子此六字大明陀羅尼是觀自在菩薩摩訶薩微妙本心若有知是微妙本心即知解脫時除蓋障菩薩白世尊言世尊諸有情中有能知是六字大明陀羅尼者不佛言無有知者善男子此六字大明陀羅尼無量相應如來而尚難知菩薩云何而得知此觀自在菩薩微妙本心處耶我往他方國土無有知是六字大明陀羅尼處者若有人能而常受持此六字大明陀羅尼者於是持誦之時有九十九殑伽河沙數如來集會復有如微塵數菩薩集會復有三十二天天子眾亦皆集會復有四大天王而於四方為其衛護復有娑誐囉龍王無熱惱龍王得叉迦龍王嚩蘇枳龍王如是無數百千萬俱胝那庾多龍王而來衛護是人復有地中藥叉虛空神等而亦衛護是人善男子觀自在菩薩身毛孔中俱胝數如來止息已讚歎是人言善哉善哉善男子汝能得是如意摩尼之寶汝七代種族皆當得其解脫善男子彼持明人於其腹中所有諸蟲當得不退轉菩薩之位若復有人以此六字大明陀羅尼身中項上戴持者善男子若有得見是戴持之人則同見於金剛之身又如見於舍利窣堵波又如見於如來又如見於具一俱胝智慧者若有善男子善女人而能依法念此六字大明陀羅尼是人而得無盡辯才得清淨智聚得大慈悲如是之人日日得具六波羅蜜多圓滿功德是人得天轉輪灌頂是人於其口中所出之氣觸他人身所觸之人發起慈心離諸瞋毒當得不退轉菩薩速疾證得阿耨多羅三藐三菩提若此戴持之人以手觸於餘人之身蒙所觸者是人速得菩薩之位若是戴持之人見其男子女人童男童女乃至異類諸有情身如是得所見者悉皆速得菩薩之位如是之人而永不受生老病死苦愛別離苦而得不可思議相應念誦今此六字大明陀羅尼作如是說爾時除蓋障菩薩而白佛言世尊我今云何得是六字大明陀羅尼若得彼者不可思議無量禪定相應即同得阿耨多羅三藐三菩提入解脫門見涅盤地貪瞋永滅法藏圓滿破壞五趣輪迴淨諸地獄斷除煩惱救度傍生圓滿法味一切智智演說無盡世尊我須是六字大明陀羅尼我為此故以四大洲滿中七寶布施以為書寫世尊若乏紙筆我刺身血以為墨剝皮為紙析骨為筆如是世尊我無悔悋尊重如我父母爾時佛告除蓋障菩薩言善男子我念過去世時為此六字大明陀羅尼遍歷如微塵數世界我供養無數百千萬俱胝那庾多如來我當於彼諸如來處不得而亦不聞時世有佛名寶上如來應供正遍知明行足善逝世間解無上士調御丈夫天人師佛世尊我當於彼佛前涕淚悲泣時彼如來應正等覺言善男子汝去勿應悲泣善男子汝往到彼見蓮華上如來應正等覺在於彼處彼佛知是六字大明陀羅尼善男子我當辭離寶上如來所往詣蓮華上如來佛剎到已頂禮佛足合掌在前唯願世尊與我六字大明陀羅尼彼真言王一切本母憶念其名罪垢消除疾證菩提為於此故我今疲困我往無數世界而不能得今迴來於此處是時蓮華上如來即說此六字大明陀羅尼功德言善男子所有微塵我能數其數量善男子若有念此六字大明陀羅尼一遍所獲功德而我不能數其數量善男子又如大海所有沙數我能數其一一數量善男子若念六字大明一遍所獲功德而我不能數其數量善男子又如天人造立倉廩周一千踰繕那高一百踰繕那貯積脂麻盈滿其中而無容針彼守護者不老不死過於百劫擲其一粒脂麻在外如是倉內擲盡無餘我能數其數量善男子若念六字大明一遍所獲功德而我不能數其數量善男子又如四大洲種植種種穀麥等物龍王降澍雨澤以時所植之物悉皆成熟收刈俱畢以南贍部洲而為其場以車乘等般運場所治踐俱畢都成大聚善男子如是我能數其一一粒數善男子若念此六字大明一遍所獲功德我則不能數其數量善男子此南贍部洲所有大河晝夜流注所謂枲多河弶誐河焰母那河嚩芻河設多嚕㮈囉河贊㮈囉婆蘖河愛囉嚩底河蘇摩誐馱河呬摩河迦攞戍那哩河此一一河各有五千眷屬小河於其晝夜流入大海如是善男子彼等大河我能數其一一滴數善男子若念此六字大明一遍所獲功德而我不能數其數量善男子又如四大洲所有四足有情師子象馬野牛水牛虎狼猴鹿羖羊犲兔如是等四足之類我能數其一一毛數善男子若念六字大明一遍所獲功德而我不能數其數量善男子又如金剛鉤山王高九萬九千踰繕那下八萬四千踰繕那彼金剛鉤山王方面各八萬四千踰繕那彼山有人不老不死經於一劫旋遶彼山而得一匝如是山王我以憍尸迦衣我能拂盡無餘若有念此六字大明一遍所獲功德而我不能說盡數量善男子又如大海深八萬四千踰繕那穴口廣闊無量我能以一毛端滴盡無餘善男子若有念此六字大明一遍所獲功德而我不能說盡數量善男子又如大尸利沙樹林我能數盡一一葉數善男子若有念此六字大明一遍所獲功德而我不能說盡數量善男子又如滿四大洲所住男子女人童子童女如是一切皆得七地菩薩之位彼菩薩眾所有功德與念六字大明一遍功德而無有異善男子又如除十二月年遇閏一十三月以餘閏月算數為年足滿天上一劫於其晝夜常降大雨善男子如是我能數其一一滴數若有念此六字大明陀羅尼一遍功德數量甚多於彼於意云何善男子又如一俱胝數如來在於一處經天一劫以衣服飲食座臥敷具及以湯藥受用資具種種供養彼諸如來而亦不能數盡六字大明功德數量非唯我今在此世界我起定中不可思議善男子此法微妙加行觀智一切相應汝於未來當得是微妙心法彼觀自在菩薩摩訶薩善住如是六字大明陀羅尼善男子我以加行遍歷無數百千萬俱胝那庾多世界到彼無量壽如來所在前合掌為於法故涕泣流淚時無量壽如來知我見在及以未來而告我言善男子汝須此六字大明王觀行瑜伽耶我時白言我須是法世尊我須是法善逝如渴乏者而須其水世尊我為是六字大明陀羅尼故行無數世界承事供養無數百千萬俱胝那庾多如來未曾得是六字大明王陀羅尼唯願世尊救我愚鈍如不具足者令得具足迷失路者引示道路陽炎熱為作蔭覆於四衢道植娑羅樹我心渴仰是法唯願示導令得善住究竟之道擐金剛甲冑是時無量壽如來應正等覺以迦陵頻伽音聲告觀自在菩薩摩訶薩言善男子汝見是蓮華上如來應正等覺為此六字大明陀羅尼故遍歷無數百千萬俱胝那庾多世界善男子汝應與是六字大明此如來為是故來於此觀自在菩薩白世尊言不見曼拏攞者不能得此法云何知是蓮華印云何知是持摩尼印云何知是一切王印云何知是曼拏攞清淨體今此曼拏攞相周圍四方方各五肘量中心曼拏攞安立無量壽粉布應用因捺囉禰攞寶粖鉢訥麼囉誐寶粖摩囉揭多寶粖玻胝迦寶粖蘇嚩囉拏嚕播寶粖於無量壽如來右邊安持大摩尼寶菩薩於佛左邊安六字大明四臂肉色白如月色種種寶莊嚴左手持蓮華於蓮華上安摩尼寶右手持數珠下二手結一切王印於六字大明足下安天人種種莊嚴右手執香爐左手掌鉢滿盛諸寶於曼拏攞四角列四大天王執持種種器仗於曼拏攞外四角安四賢瓶滿盛種種摩尼之寶若有善男子善女人欲入是曼拏攞者所有眷屬不及入是曼拏攞中但書其名彼先入者擲彼眷屬名字入於曼拏攞中彼諸眷屬皆得菩薩之位於其人中離諸苦惱速疾證得阿耨多羅三藐三菩提彼阿闍梨不得妄傳若有方便善巧深信大乘加行志求解脫如是之人應與不應與外道異見是時無量壽如來應正等覺告觀自在菩薩摩訶薩言善男子若有如是五種色寶粖當得建置是曼拏攞若善男子善女人貧匱不能辦是寶粖者云何觀自在白言世尊當以方便用種種顏色而作以種種香花等供養若善男子而亦不辦或寄旅停或在道行時阿闍梨運意想成曼拏攞結阿闍梨印相是時蓮華上如來應正等覺告觀自在菩薩言善男子與我說是六字大明王陀羅尼我為無數百千萬俱胝那庾多有情令離輪迴苦惱速疾證得阿耨多羅三藐三菩提故是時觀自在菩薩摩訶薩與蓮華上如來應正等覺說是六字大明陀羅尼曰唵麼抳鉢訥銘吽當說此六字大明陀羅尼時此四大洲并諸天宮悉皆震搖如芭蕉葉四大海水波浪騰湧一切尾那野迦藥叉囉剎娑拱伴拏摩賀迦攞等并諸眷屬諸魔作障者悉皆怖散馳走爾時蓮華上如來應正等覺舒如象王鼻臂授與觀自在菩薩摩訶薩價直百千真珠瓔珞以用供養觀自在菩薩既受得已持奉上彼無量壽如來應正等覺彼佛受已還持奉上蓮華上如來而於是時蓮華上佛既受得是六字大明陀羅尼已而還復彼蓮華上世界中如是善男子我於往昔之時於彼蓮華上如來應正等覺所得聞是陀羅尼爾時除蓋障菩薩而白佛言世尊令我云何得是六字大明陀羅尼世尊如是相應甘露德味充滿世尊我若得聞是陀羅尼而無懈惓心念思惟而能受持令諸有情而得聞是六字大明陀羅尼獲大功德願為宣說佛告善男子若有人書寫此六字大明陀羅尼者則同書寫八萬四千法藏而無有異若有人以天金寶造作如微塵數如來應正等覺形像如是作已而於一日慶讚供養所獲果報不如書寫此六字大明陀羅尼中一字所獲果報功德不可思議善住解脫若善男子善女人依法念此六字大明陀羅尼者是人當得三摩地所謂持摩尼寶三摩地廣博三摩地清淨地獄傍生三摩地金剛甲冑三摩地妙足平滿三摩地入諸方便三摩地入諸法三摩地觀莊嚴三摩地法車聲三摩地遠離貪瞋癡三摩地無邊際三摩地六波羅蜜多門三摩地持大妙高三摩地救諸怖畏三摩地現諸佛剎三摩地觀察諸佛三摩地得如是等一百八三摩地是時除蓋障菩薩白佛言世尊我今為於何處令我得是六字大明陀羅尼願為宣示佛告善男子於波羅奈大城有一法師而常作意受持課誦六字大明陀羅尼白世尊言我今欲往波羅奈大城見彼法師禮拜供養佛言善哉善哉善男子彼法師者難得值遇能受持是六字大明陀羅尼見彼法師同見如來無異如見功德聖地又如見福德之聚如見珍寶之積如見施願如意摩尼珠如見法藏如見救世者善男子汝若見彼法師不得生其輕慢疑慮之心善男子恐退失汝菩薩之地反受沈淪彼之法師戒行缺犯而有妻子大小便利觸污袈裟無有威儀爾時除蓋障白世尊言如佛教勅於是除蓋障菩薩與無數菩薩出家之眾長者童子童女擁從欲興供養持其天蓋及諸供具寶冠珥璫莊嚴瓔珞指鐶寶釧憍尸迦等衣服繒綵臥具復有種種妙華所謂優鉢羅華矩母那華奔拏哩迦華曼那囉華摩訶曼那囉華曼殊沙華摩訶曼殊沙華優曇鉢羅華復有種種樹華瞻波迦華迦囉尾囉華波吒攞華阿底目訖多迦華嚩㗚史迦設華君哆華蘇摩娜華麼哩迦華而有鴛鴦白鶴舍利飛騰而隨復有百種葉青黃赤白紅玻胝迦等色復有種種珍果持如是等供養之物往波羅奈大城詣法師所到已頭面禮足雖見彼法師戒行缺犯無有威儀以所持繖蓋供具香華衣服莊嚴物等大興供養畢已合掌住彼法師前言大法藏是甘露味藏是甚深法海由如虛空一切之人聽汝說法天龍藥叉彥達嚩阿蘇囉誐嚕拏摩護囉蘖人非人等於汝說法之時一切皆來聽汝說法如大金剛令諸有情解脫纏縛輪迴之報彼等有情獲斯福德此波羅奈大城所住之人常見汝故諸罪悉滅猶如於火焚燒林木如來應正等覺了知於汝今有無數百千萬俱胝那庾多菩薩來詣於汝興供養事大梵天王那羅延天大自在天日天月天風天水天火天閻魔法王并四大天王皆來供養是時法師白言善男子汝為戲耶為實有所求聖者為於世間斷除輪迴煩惱耶善男子若有得此六字大明王陀羅尼者是人貪瞋癡三毒不能染污猶如紫磨金寶塵垢不可染著如是善男子此六字大明陀羅尼若有戴持在身中者是人亦不染著貪瞋癡病爾時除蓋障菩薩執於彼足白言未具明眼迷失妙道誰為引導我今渴法願濟法味今我未得無上正等菩提令善安住菩提法種色身清淨眾善不壞令諸有情皆得是法眾人說言勿懷悋惜唯願法師與我六字大明王法令於我等速得阿耨多羅三藐三菩提當轉十二法輪救度一切有情輪迴苦惱此大明王法昔所未聞今令我得六字大明王陀羅尼無救無依為作恃怙闇夜之中為燃明炬時彼法師告言此六字大明王陀羅尼難得值遇如彼金剛不可破壞如見無上智如無盡智如如來清淨智如入無上解脫遠離貪瞋癡輪迴苦惱如禪解脫三摩地三摩鉢底如入一切法而於恒時聖眾愛樂若有善男子於種種處為求解脫遵奉種種外道法所謂敬事帝釋或事白衣或事青衣或事日天或事大自在天那羅延天󰋲嚕拏中裸形外道中愛樂如是之處彼等不得解脫無明虛妄空得修行之名徒自疲勞一切天眾大梵天王帝釋天主那羅延天大自在天日天月天風天水天火天閻魔法王四大天王而於恒時云何求我六字大明王彼等得我六字大明王皆得解脫故除蓋障一切如來般若波羅蜜多母宣說如是六字大明王一切如來應正等覺及菩薩眾而皆恭敬合掌作禮善男子此法於大乘中最上精純微妙何以故於諸大乘契經應頌授記諷頌譬喻本生方廣希法論議中得善男子獲斯本母寂靜解脫何假多耶猶如收精稻穀於已舍宅器盛盈滿日曝令乾擣治扇颺棄彼糠皮何以故為收精米如是餘異瑜伽如彼糠皮於一切瑜伽中此六字大明王如糠米見善男子菩薩為斯法故行施波羅蜜多及持戒忍辱精進靜慮般若波羅蜜多善男子此六字大明王難得值遇但念一遍是人當得一切如來以衣服飲食湯藥及座臥等資具一切供養爾時除蓋障菩薩白法師言與我六字大明陀羅尼時彼法師正念思惟而於虛空忽有聲云聖者與是六字大明王時彼法師思惟是聲從何而出於虛空中復出聲云聖者今此菩薩加行志求冥應與是六字大明王矣時彼法師觀見虛空中蓮華手蓮華吉祥如秋月色髮髻寶冠頂戴一切智殊妙莊嚴見如是身相法師告除蓋障言善男子觀自在菩薩摩訶薩可令與汝六字大明王陀羅尼汝應諦聽時彼合掌虔恭聽是六字大明王陀羅尼曰唵麼抳鉢訥銘吽於是與彼陀羅尼時其地悉皆六種震動除蓋障菩薩得此三摩地時復得微妙慧三摩地發起慈悲三摩地相應行三摩地得是三摩地已時除蓋障菩薩摩訶薩以四大洲滿中七寶奉獻供養法師於是法師告言今所供養未直一字云何供養六字大明不受汝供善男子汝是菩薩聖者非非聖者彼除蓋障復以價直百千真珠瓔珞供養法師時彼法師言善男子當聽我言汝應持此供養釋迦牟尼如來應正等覺爾時除蓋障菩薩頭面禮法師足已既獲滿足其意辭彼而去而復往詣祇陀林園到已頂禮佛足爾時世尊釋迦牟尼如來應正等覺告言善男子知汝已有所得如是世尊而於是時有七十七俱胝如來應正等覺皆來集會彼諸如來同說陀羅尼曰曩莫颯鉢哆喃三藐訖三沒馱句致喃怛儞也他唵左肆祖隷噂禰娑嚩賀於是七十七俱胝如來應正等覺說此陀羅尼時彼觀自在菩薩身有一毛孔名日光明是中有無數百千萬俱胝那庾多菩薩於彼日光明毛孔中復有一萬二千金山其一一山各千二百峯其山周匝蓮華色寶以為莊嚴而於周匝有天摩尼寶適意園林又有種種天池又有無數百千萬金寶莊嚴樓閣上懸百千衣服真珠瓔珞彼樓閣中有微妙如意寶珠供給彼諸菩薩摩訶薩一切所須資具時諸菩薩入樓閣中而念六字大明是時見涅盤地到彼涅盤之地見於如來觀見觀自在菩薩摩訶薩心生歡喜於是菩薩出彼樓閣往經行處而於其中有諸寶園而復往詣浴池復往蓮華色寶山在於一面結跏趺坐而入三昧如是善男子菩薩住彼毛孔善男子復有毛孔名帝釋王其中有無數百千萬俱胝那庾多不退轉菩薩於是帝釋王毛孔中復有八萬天金寶山於其山中有如意摩尼寶名蓮華光隨彼菩薩心所思惟皆得成就時彼菩薩於彼山中若念飲食無不滿足而無輪迴煩惱之苦恒時思惟其身無異思惟善男子復有毛孔名曰大藥於中有無數百千萬俱胝那庾多初發心菩薩善男子於彼毛孔有九萬九千山於此山中有金剛寶窟金寶窟銀寶窟帝青寶窟蓮華色寶窟綠色寶窟玻胝迦色寶窟如是山王有八萬峯種種適意摩尼及諸妙寶莊嚴其上於彼峯中有彥達嚩眾恒奏樂音彼初發心菩薩思惟空無相無我生苦老苦病苦死苦愛別離苦怨憎會苦墮阿鼻地獄苦墮黑繩地獄諸有情苦墮餓鬼趣諸有情苦作是思惟時結跏趺坐而入三昧於彼山中而住善男子有一毛孔名繢畫王是中有無數百千萬俱胝那庾多緣覺眾現火焰光於彼毛孔有百千萬山王彼諸山王七寶莊嚴復有種種劫樹金銀為葉無數百寶種種莊嚴上懸寶冠珥璫衣服種種瓔珞懸諸寶鈴憍尸迦衣復有金銀寶鈴震響丁丁如是劫樹充滿山中無數緣覺於彼而住常說契經應頌授記諷頌譬喻本生方廣希法論議如是之法除蓋障時諸緣覺出彼毛孔最後有一毛孔名曰幡王廣八萬踰繕那於中有八萬山種種妙寶及適意摩尼以為嚴飾彼山王中有無數劫樹無數百千萬栴檀香樹無數百千萬大樹復有金剛寶地復有九十九樓閣上懸百千萬金寶真珠瓔珞衣服於彼毛孔如是出現為除蓋障說已爾時佛告阿難陀若有不知業報於精舍內洟唾及大小便利等今為汝說若於常住地洟唾者是人生於娑羅樹中為針口蟲經十二年若於常住地大小便利者是人於波羅柰大城大小便利中生為穢污蟲若私用常住齒木者墮在龜魚及摩竭魚中生若盜用常住油麻米豆等者墮在餓鬼趣中頭髮蓬亂身毛皆竪腹大如山其咽如針燒燃枯燋唯殘骸骨是人受斯苦報若輕慢眾僧者是人當墮貧賤家生隨所生處根相不具背傴矬陋捨是身已而復生處多病痟瘦手足攣躄而有膿血盈流其身零落身肉經百千萬歲受斯苦報若盜用常住地者墮大號叫地獄中口吞鐵丸脣齒斷㗁及其咽喉悉燒爛壞心肝腸胃遍體燋然時有苾芻言業風吹彼死而復活於是閻魔獄卒驅領罪人彼自業感生於大舌有百千萬鐵犁耕彼舌上受是苦報經多千萬年於此地獄出已復入大火鑊地獄彼有閻魔獄卒驅領罪人以百千萬針刺其舌上業力故活驅至火坑而擲入中又驅至奈河而擲入中而亦不死如是展轉入餘地獄經歷三劫是人復於南贍部洲貧賤家生其身盲瞑受斯苦報慎勿盜用常住財物若苾芻持戒應受持三衣若入王宮應當披持第一大衣若常眾中應當披持第二衣若作務時或入村落或入城隍或道行時應當披持第三衣苾芻應如是受持三衣若得戒得功德得智慧我說苾芻應持是戒不得盜用常住財物猶如火坑常住如毒藥常住如重擔毒藥可能救療若盜用常住物者無能救濟爾時具壽阿難陀白世尊言如佛教勅當具行學若苾芻受持別解脫應善安住守護世尊學處時具壽阿難陀頂禮佛足遶已而退時諸大聲聞各各退還本處一切世間天龍藥叉彥達嚩阿蘇囉蘖嚕拏緊那囉摩護囉誐人非人等聞佛說已歡喜信受禮佛而退
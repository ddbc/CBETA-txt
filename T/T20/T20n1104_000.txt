如是我聞一時佛在香醉山五髻乾闥婆王宮彼有種種鼓樂弦歌出微妙音爾時世尊處大殿中與諸菩薩摩訶薩眾俱復有諸大聖眾皆來集會所謂有學無學諸聲聞眾并無量無邊天龍夜叉乾闥婆阿脩羅迦樓羅緊那羅摩睺羅伽人非人等復有無量無邊成就持明持金剛者金剛手及忿怒王持明王百千等眾復有具種種持明寶髻佛頂輪王等眾復有宿曜并母鬼母鬼主及諸釋梵大自在天那羅延天慶自在天大黑天神童子天夜摩天水天風天四天王天并五通仙人等俱來在會作廣大供養圍繞承事合掌恭敬爾時世尊處於眾會譬如須彌顯于大海是時五髻乾闥婆王與七十二百千乾闥婆女作種種妓樂來詣佛所到已頭面禮足繞佛三匝却住一面合掌向佛而作是言世尊我今願聞利益之事唯願世尊為我宣說彼聖多羅菩薩即是諸佛如來之慈心是大明王降魔最勝是大持明是大輪王廣顯甚深具大勢力唯願世尊悲慜於我及天人阿脩羅等常得利益獲安樂故宣說聖多羅菩薩一百八名爾時世尊受五髻乾闥婆王請已讚言善哉善哉乾闥婆王汝能問於如來如是之義令諸天人一切眾會得大利益獲安樂故汝當諦聽善思念之我今為汝次第宣說時彼乾闥婆王聞佛語已受教而聽爾時世尊為彼乾闥婆王及一切眾會先說聖多羅菩薩陀羅尼曰那莫三滿多那哩始毘藥薩哩嚩怛他誐帝毘踰阿囉曷訥毘藥三藐三沒提毘藥那謨婆誐嚩帶曳阿哩也多囉曳唵薩哩嚩怛他誐多怛他多部多酤致波哩戍提沒提薩哩嚩怛他誐多薩哩嚩達哩摩多誐誐那阿末羅尾戍馱達哩摩帝摩賀那野波哩嚩哩莎賀爾時世尊說此陀羅尼已復為乾闥婆王及一切眾會宣說多羅菩薩一百八名而說頌曰是多羅菩薩本從阿字生或生諸行相不生亦不滅是相如虛空虛空性生故隨應現本相相一多無礙色相現無邊善寂體純一常現幻化相密語真實語攝大真實理真實行常行施於無所畏寂靜常除恚離諸怖畏苦善破煩惱籠能解三有縛苦海悉永離成就法能為自他俱成就唯施最上法總持自在王亦從總持生施總持大義相應大自在心意具相應不即相應相相應相不離定意常不動有動皆寂然常處蓮華座亦從蓮華生目淨如青蓮常為眾生目清淨最殊妙慈眼視眾生佛慧眼無漏具純一大悲常發大悲心常行大悲行亦從大悲生常具大悲心難伏垂悲愍以悲普遍降所有苦惱者除苦令歡喜法施甘露味濟苦獲安樂苦海意清涼是名自在母普世為照耀妙容熾盛光眾寶珠髻冠清淨光圓滿摩尼真珠飾髮髻色紺青螺文相右旋莊嚴無為體不善者令善一切願皆圓無喻莊嚴身善意亦善逝寂靜常安樂大力如意通六念具六通得諸波羅蜜善說四諦法開迷大辯才幻化苦海中現行幻化相持劍破煩惱弓箭與三叉鉢致仗及槍都摩囉爍帝沒誐囉金剛種種諸器仗觀視所持箭悉施無所畏手擲金剛杵現作無礙通能伏外敵軍表剎現幢相具大智慧力善破勇猛軍諸闇煩惱銷魔冤賊悉破如日銷昏冥是為上最勝善度輪迴海最上大吉祥實際住唯真名聞稱普遍常施愛敬願自勝復勝他歡喜施常行微妙最善寂是即如來智普仰如意珍戒相具足持以戒行正道梵音甚微妙三世最上音微妙一響聲如虛空大藏善生諸世間無諍依怙者三乘為依怙依行行三乘解脫三乘教諸佛依三乘五面亦五眼依五智性生正覺成菩提即是大正道一切種種相殊妙清淨身皆隨應現生照世如宿曜自能達彼岸亦善渡他人隨意化百千巧攝諸善義百千福具足純一化世間善捨一切財種種幻化相世間大自在吉祥諸天尊持妙青色蓮具戒施諸願樂善常寂靜大靜慧焰光諸惡障永除是一切魔主度難與安樂無等平等心鬪諍悉永除善離怖畏死部多主宰母示作夜叉王現身為大龍具百頭千目百舌大惡相真實無畏心勝種具百千地天善持世常樂無畏語疾疫毒永除殊妙大光明無垢常清淨一切世間母持法利世間最勝灌頂王所作皆已辦具十波羅蜜十地位常居藏顯十法乘十大真實理住十金剛句表剎十法成十智除闇冥觀世自在眼具大妙色相等虛空無邊或現五通仙具戒自在相離欲身應供寂靜道常安正覺所讚揚是多羅菩薩爾時世尊說此頌已告乾闥婆王及一切眾會此是多羅菩薩一百八名我已為汝宣說汝等應當至心受持此多羅菩薩一百八名及陀羅尼過去未來諸佛已說當說為一切眾生利益悲慜故若有善男子善女人發至誠心於清旦時或為自他誦此多羅菩薩一百八名并陀羅尼乃至默念或用匹帛為㡧或於淨壁依法以最上妙色畫菩薩像或用檀香木作菩薩形以清淨心隨意成辦然後於菩薩像前設種種供養一日三時合掌作禮依法至心而作觀想誦此一百八名及陀羅尼此多羅菩薩具大勢力最上吉祥求銷諸罪善破魔軍於初中善而能施彼成就之法若復有人發至誠心持念一遍七遍乃至二十七遍當念誦時不闕文句是人一切富貴吉祥之事及成就法隨願獲得永無障礙得諸賢聖隱其本身常作擁護又復得天龍夜叉釋梵護世那羅延天大自在天并母鬼主大黑天神頻那夜迦慶自在天等乃至得諸佛菩薩緣覺聲聞一切忿怒王大威德明王等咸作是言善哉善哉善男子汝等具於諸佛菩薩之行當生蘇珂嚩帝佛剎是時五髻乾闥婆王歡喜踊躍心生信重即從座起自解己身無價瓔珞金銀真珠摩尼珍寶種種嚴身之具供養於佛合掌恭敬瞻仰世尊而說讚曰善哉世尊甚奇善逝常以悲心救護一切而能為我及於眾會說此最上真實之義爾時世尊說是經已彼諸菩薩摩訶薩及諸聲聞并持明者大忿怒主一切明王諸天人眾及五髻乾闥婆等聞佛所說皆大歡喜信受奉行
第一懺悔印亦名菩提心印仰兩手以右手無名指繞於中指後以頭指句無名指頭左手如之以左右手大指各捻小指甲上中指頭相柱仰掌向上稍當心誦呪第二菩提根本契亦名授記頂契印準前印改小母掌內交二大母指左押右各捻本小母指押甲上頭指捻中指背上節文第三如來平等契亦名施清涼契印右手頭指以下三指直申以大母捻小指背第一文不言左手如來清淨契先左右手合掌二小指相叉於掌內右押左頭已下三指合頭大母指亦合頭藏於掌內第四如來消一切毒惡契亦名一切歡喜契依平等印交腕右押左仰掌向上若外有事迴向外托之是滅毒契第五名一切蟲得佛記契先合掌二小指直竪二無名指掌內屈二中指右押左掌內反相叉二頭指各句二中指二大指各捻頭指中文側二小指竝曲勿著無名指第六祕密契亦名心中印先合掌以頭指無名指小指反相叉掌內以大母指藏頭入掌內各捻三指甲上第七解脫契亦名護念十方契先合掌當心以頭指無名指小指少屈於掌內令甲相背以大母指藏頭入本掌內捻無名指中節側中指平展節相背第八如來心契先仰右掌以淨心觀之以大母指捻無名指中文側四指把搼佛告諸大眾如是懺悔者從菩提生一切諸佛發菩提心時自取不劣不覆諸罪即菩提心故善男子當知此菩提心契不思議何以故我念往昔修菩薩行經無量劫積功累德亦過無量劫如是苦行修學經千恒河沙劫了無一記何以故為心劣故為有餘罪劫懺謝皆不得盡為懺不盡致殃宿昝皆悉引前作諸障難致使如是不得成佛我於自心諦求諸佛發若干誓願發願以訖須臾淨信便得此契稱為一切諸佛大菩提心我結此契便即懺悔所有障難一時蕩盡十方諸佛受記號吾當來得名釋迦牟尼具足十力四無所畏善男子假使眾生出十佛身血百佛身血千佛身血萬佛身血百千億佛身血乃至無量恒河沙數佛身血不可數不可數佛身血者結我此契誦我隨求即得陀羅尼三遍等一遍一句一稱名字若有殘罪露及眾生無有是處何以故若有殘罪於眾生者一切諸佛便失菩提善男子若有一人起慈悲心結我此契普為大千稱說眾生舉印指於十方界所有眾生一切罪障病苦惱等一時消滅無有遺餘便得初地一切眾生亦所不覺若入魔宮結持此契魔王順伏追捨魔業若入王宮結持此印即起慈忍正法治人若遭王難等入州縣等在枷鎖結持此印枷鎖解脫官自開恩兩得和可若人能日日作此者一切世間無不調順龍王歡喜以能降雨一切世間所有󰽟毒害心皆和悅若入鬪戰以印指之兩軍和解一無所損善男子我以此印不可為比以一喻知善男子十方諸天共為萬不及一那羅延力十方世界那羅延共為萬不及菩薩一節之力十方世界一切菩薩共為萬不及如來一毛端力善男子假使一佛能作種種不思議力猶亦不如無量諸佛之力何以故一切如來共住持故共隨喜故共印可故十方如來從此生故菩薩金剛常祐助故等至菩提無二見故善男子若說此契功用窮劫不盡不可思議若有眾生欲至佛位始得此契小小初地亦未聞知不可具說菩提根本者從一心生從一法生從異見生從斷愛憎生從離殺業生從無始淨土生從決定生從質直無為生從柔和善忍生從勇猛精勤生從怜愍一切眾生生從大慈悲生從無畏生從難苦生從不捨眾生生從敬養父母孝順師長生從心不跳躁生從不下劣生從淨三業生善男子此是菩提根本契善男子一切天仙龍神四天王金剛聲聞辟支佛四果聖眾及菩薩摩訶薩行此菩薩事得徹到者無有是處何以故如此事者是諸佛行除佛以外能行此者即是佛身不可思議非菩薩也善男子乃至菩薩金剛不持此契縱至法雲地亦不得受記何以故無菩提故善男子若有或修一法百法千萬法不可數法不持此契無一法之分眾聖不喜天神不衛所修靈業雖得小通魔王共為亦非正仕若持此契無間淨與不淨持與不持供養與不供養乃至一切諸不善業悉皆具造能於一念之間暫憶此契記持不忘臨命終時生善住天證菩提王亦得作灌頂金輪王於大千界若能淨心及身日十二時十時造惡二時憶念思法涅槃不謬不退肉身即證菩提遊騰十方如佛無異善男子如此契者十方世界所有印契之根原也若常持此契不捨能動十方世界時大神大藥叉王菩薩金剛龍天八部常來衛護如佛無異唯除如來餘無此力諸有所須便自持來亦無乏少智惠門聞佛智者悉皆解了菩薩之智亦不足言此契無本流行祕之不得輒說如此神通加護已告眾人雖見眾不借人何以故疲命根故所得神通但自知之
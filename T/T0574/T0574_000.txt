如是我聞一時佛在都娑羅國舍婆提城祇樹給孤獨園爾時佛告諸比丘汝今諦聽當為汝說若有女人欲發阿耨多羅三藐三菩提心者先當作如是念一切女人所有諂曲嫉妬貪瞋邪偽一切惡事以發阿耨多羅三藐三菩提心因緣故於未來世更不復生以是義故諸女人等必定須發阿耨多羅三藐三菩提心佛說是語時眾中有一優婆夷名曰堅固即從坐起整理衣服合十指掌而白佛言世尊我今為欲利益一切眾生故為欲施一切眾生安樂故為欲憐愍一切世界眾生故為欲度脫一切天人故發阿耨多羅三藐三菩提心世尊我於過去無始生死未來無際流轉不生怖畏但為不斷佛種故不斷如來種故不斷一切智種故發阿耨多羅三藐三菩提心修菩薩行世尊我今為欲安隱一切眾生故發菩提心無救護者為作救護故無親友者為作親友故無歸依者為作歸依故無舍宅者為作舍宅故是時長老舍利弗在大眾中作如是念此堅固妹為與一切眾生作親友故發阿耨多羅三藐三菩提心以是發心因緣故世間則有聲聞辟支佛作是念已即告女言妹汝以發菩提心故於未來世得見聲聞辟支佛是時堅固女白舍利弗言我從昔來流轉生死未曾得發如是菩提之心今始得發我今獲大善利善得人身善得壽命於過去世遇善知識未曾一念發聲聞辟支佛心以是因緣今復能為一切眾生發阿耨多羅三藐三菩提心爾時舍利弗告堅固女言汝今善得利益善得人身善得壽命乃能發阿耨多羅三藐三菩提心如汝所說應如說行時堅固女即白大德舍利弗言如我所說我必定修行爾時舍利弗復問堅固女言云何菩薩如說修行女言舍利弗菩薩不樂聲聞地不樂辟支佛地但樂如來身如來地一切智地如是大德舍利弗是名菩薩摩訶薩如說修行復次大德舍利弗菩薩摩訶薩若布施時願得阿耨多羅三藐三菩提不求聲聞辟支佛地若持戒若忍辱若精進若禪定若修智慧時願求阿耨多羅三藐三菩提不求聲聞辟支佛地是名菩薩摩訶薩如說修行舍利弗語堅固女言如說修行者得何利益當為我說時堅固女聞此語已白舍利弗言何者是利汝欲得見舍利弗言妹欲見發阿耨多羅三藐三菩提心利益女言彼心相如幻云何見有利益舍利弗言若汝有智慧者即於此身能盡苦得阿羅漢若汝此身不能盡苦得阿羅漢者汝之智慧即為大錯女言大德舍利弗若我此身得阿羅漢者我之智慧即是顛倒以我此身不取阿羅漢故於當來世得阿耨多羅三藐三菩提是故當知我之智慧不名顛倒時舍利弗謂堅固女言汝經幾時當得阿耨多羅三藐三菩提女言大德舍利弗我非佛非阿羅漢不知幾時得阿耨多羅三藐三菩提如舍利弗今得阿羅漢無漏智慧應知我幾時當得阿耨多羅三藐三菩提舍利弗言我無智慧不知汝幾時當得阿耨多羅三藐三菩提女言我願生生世世不用如舍利弗智慧從他而解從他生信我願得如來應正遍知智慧自知自覺爾時富樓那彌多羅尼子作是念我等住小乘地得小智慧若見如來智乃知我等所得智慧最為狹劣住小地小智慧爾時大德舍利弗心念我等雖得阿羅漢果不能廣利益眾生為大丈夫事唯有大丈夫具丈夫法者能多利益無量眾生如堅固女為自利益及利益一切眾生故發阿耨多羅三藐三菩提心作是念已即問女言阿耨多羅三藐三菩提者名為何法堅固女言大德舍利弗阿耨多羅三藐三菩提者一切法中最上最勝更無過者是名阿耨多羅三藐三菩提復次舍利弗所言阿耨多羅三藐三菩提者我不見彼法為阿耨多羅三藐三菩提舍利弗言若不見有法名阿耨多羅三藐三菩提者汝云何發菩提心欲覺菩提女言欲令行邪道眾生住正道故我發阿耨多羅三藐三菩提心舍利弗聞此語已又問女言佛得阿耨多羅三藐三菩提時不見法不見道不見果汝見何利益欲覺菩提女聞是已語舍利弗言如是我得阿耨多羅三藐三菩提時國土中所有弟子如舍利弗目犍連等見此事故我欲覺無上菩提舍利弗言妹不可得法中云何欲覺女言如是如是舍利弗我正欲覺此不可得法不可得法非得非不得故以是故我欲覺阿耨多羅三藐三菩提覺阿耨多羅三藐三菩提已轉大法輪轉法輪時令三千大千世界眾生普得聞知爾時舍利弗問堅固妹言我云何知汝當來得阿耨多羅三藐三菩提轉大法輪時其聲遍滿三千大千世界時堅固女即以右足大指按地應時三千大千世界地大震動唯舍利弗所坐之處其地不動時舍利弗作是念今此女人作大神通乃能令此三千大千世界地皆震動何故唯我坐處其地不動為是佛力為是我力爾時世尊知舍利弗心生念已告舍利弗言於此地中乃往過去有千女人同號堅固皆於汝所坐處發阿耨多羅三藐三菩提心現大神通受菩提記於未來世彌勒出時亦於此處有千女人同號堅固發阿耨多羅三藐三菩提心現大神力受菩提記當得作佛號勝堅固如來應正遍知時堅固女白佛言世尊若佛菩提非過去得非現在得非未來得者云何世尊說有過去現在未來三世諸佛佛言如是如是佛非過去得非現在得非未來得所以說有過去未來現在諸佛者此但假名說有三世非謂諸佛有去來今爾時堅固女白佛言世尊以此法自覺自知不從地聞因緣故須發阿耨多羅三藐三菩提心佛言善哉善哉能如是知未來當得阿耨多羅三藐三菩提女言世尊無有見如是法不得菩提者是故我今必定當得阿耨多羅三藐三菩提佛言妹汝未來世教化眾生耶女言世尊無有見如是法不教化者是故我今必定當能教化眾生佛言汝於來世作大導師耶女言世尊無有見如是法不作導師是故我今必定當得作大導師爾時天帝釋持曼陀羅花於佛前立以所持花與堅固女作如是言汝持此花以散佛上時堅固女受此花已以散佛上以佛神力住於虛空爾時世尊即便微笑諸佛法爾若微笑時青黃赤白紫頗梨色種種雜光從口中出其光遍照至乎梵天還至佛所遶佛三匝還從頂入爾時阿難白佛言世尊諸佛非以無事及小因緣而便微笑何因緣故如是微笑佛告阿難汝見此堅固女不是女於此命終捨女人身得成男子於星宿劫中得阿耨多羅三藐三菩提號曰普見如來應供正遍知其普見佛初會說法有二十百千萬億人得盡諸漏棄捨重擔證阿羅漢第二說法有一十五百千萬億人得阿羅漢第三說法有一十百千萬億人得阿羅漢從是已後無量百千萬億那由他眾得阿羅漢果如是阿難陀彼普見如來剎土之中無有地獄餓鬼畜生其國眾生悉皆成就十善業道不修商賈農作其佛國土有無量功德是故若有善男子善女人發阿耨多羅三藐三菩提心者於彼人所不應起輕慢心唯有如來明知此事非餘聲聞辟支佛等所能了知是故阿難若有愛樂我者尊重我者不應於菩薩所生輕蔑心佛說此法已長老阿難大德舍利弗堅固優婆夷及一切天人等聞佛說法皆大歡喜
復有成就法即說頌曰今此大菩薩身遍於法界清淨若虛空慈光照世間明等百千日能發智慧焰燒退煩惱魔永斷貪瞋癡長拋生死海是故持誦者依法而修學澄心作觀想如是阿闍梨淨志虔誠想彼月輪之內有一𤚥字變此𤚥字而成自身如八歲童女相經須臾之間身如閻浮檀金色光明閃爍等百千日八臂二足三面各三眼左右二面作猪相黑色忿怒顰眉挂青天衣耳環指環腕釧脚釧環珞鈴鐸等出微妙音如是復有種種諸龍莊嚴身上有黃龍王於其頂中放摩尼光周迴照曜又此菩薩戴無憂花髮髻竪立於其髻上復戴寶塔又於塔中出無憂樹其花開敷復於樹下有白蓮華毘盧如來坐彼蓮華頂戴寶冠莊嚴髮髻面目端嚴身真金色結跏趺坐執毘盧印不動不搖如在定相身有光焰明照世間安固不動如無風之火而復變起雲中諸佛左手執弓有無邊德牽其弓箭弦可至耳第二手持嚩酥枳龍口出二舌身如其線第三手持德叉迦龍并無憂花第四手作期克印并持羯里俱吒迦龍及索右手持俱隷迦龍第二手持鉢納摩龍并牽弓第三手持大鉢納摩龍亦出二舌并針線第四手持商佉鉢羅龍以吉祥草纏龍手彼諸龍王皆出二舌牙齒鋒利眼有視毒頂有摩尼光普照十方若彼第一龍王正面作深黃色有微笑相光明閃爍如日初出脣如曼度迦花面貌圓滿端正眉如初月鼻如截筒眼如青蓮花葉右面清淨如秋滿月放白色光如熾焰相左面青色形相醜惡作大忿怒口出利牙令眾怕怖光明照曜如聚千日熾焰赫然相如劫火是諸龍眾不敢顧視若見顰眉眨眼驚怖倒地眾皆仆面若吐水降雨經剎那間水滿大地高至日際如是龍王住佛手內於佛四邊復有四大菩薩而自圍繞於佛東邊安播那訖囉摩細菩薩誦此真言曰唵播那訖囉摩細娑嚩賀今此菩薩四臂三眼作猪面身著黃天衣乘黃猪身如大青寶色顰眉眨眼口出利牙目顧龍王以左手執金剛杵并針線鉤於佛南邊安虞羅摩摩細菩薩誦此真言唵虞羅摩摩細娑嚩賀今此菩薩如童女相面有三眼身作黃色乘黑猪著青天衣一切莊嚴左手作期克印持無憂花并索右手執針并鉤於佛西邊安嚩曩摩細菩薩誦此真言唵嚩曩摩細娑嚩賀今此菩薩三面一面作猪相身淡赤色著青天衣一切莊嚴執弓箭無憂樹枝并鎖於佛北邊安桉多里馱曩摩細菩薩誦此真言唵桉多里馱曩摩細娑嚩賀今此菩薩三面四臂一面作猪相腰纏蛇身如大綠寶色著紅天衣執鈴杵線并鉤如是各戴寶塔復有八大龍王亦皆圍繞東方安阿難多大龍王色如黑水有七頭二手合掌執持蓮華䠒跪而坐瞻仰菩薩恒與怛里部詣龍女同住此八大龍王皆戴寶冠及有摩尼光明破一切黑暗種種莊嚴復各有蛇頭吐水降雨次於南方安嚩酥枳龍王身作深黃色西方安德叉迦龍王身作白色北方安迦里俱吒迦龍王身作赤色東南方安商佉波羅龍王西南方安大鉢納摩龍王西北方安鉢納摩龍王東北方安俱隷迦龍王如是儀則令有信心畫人受持齋戒就吉祥鬼宿直日於寂靜處用好新匹帛畫此㡧法畫畢然後齋苾芻尼及童女於彼㡧前獻五供養而慶讚之若時天旱阿闍梨至心洗浴清淨持戒以乳酪為食身著黑衣復命能者同作法事欲作其法須就龍神居處或於海岸或是河邊或近井泉或臨池沼等如是之處用衢摩夷作曼拏羅安前㡧像又於仰幔之上或幢幡之上復書真言然以白芥子粳米作粖粉四方壇仍置四門於四門外安蓮華位蓮華上安風輪於風輪中安宮殿復於殿中安八葉蓮華熾焰如火蓮華上安降三世明王又取河入海處兩岸土及白蟻運出土捏作龍王亦安在八葉蓮華上龍王眷屬各各圍繞左右龍女手執蓮華於龍心中安一吽字龍頸上安朋子其龍亦有蛇頭及摩尼珠光復用白檀塗其龍身真珠瓔珞花鬘嚴飾復以俱母那花憂鉢羅花白蓮花粖隷迦花散龍王前安八閼伽瓶滿盛香水然燈八盞獻八乳鉢滿盛香乳所獻飲食皆用酥酪蜜乳糖粳米為食及稻穀花白芥子然依方位誦真言安八大龍王東方安阿難多龍王誦此真言唵曩莫娑嚩賀南方安嚩酥枳龍王誦此真言唵佉娑嚩賀西方安德叉迦龍王誦此真言唵吽𠺁娑嚩賀北方安羯里俱吒迦龍王誦此真言唵速娑嚩賀東南方安商佉鉢羅龍王誦此真言唵嚩莫娑嚩賀西南方安鉢納摩龍王誦此真言唵頗吒娑嚩賀西北方安大蓮華龍王誦此真言唵馱迦馱迦悉禮娑嚩賀東北方安俱隷迦龍王誦此真言唵嚩娑嚩賀如是誦真言時結一切龍王心印以二手仰平小指相並如針二無名指相交押二中指第三節二頭指附中指下文二大指磔開各微屈少許次結焰曼德迦明王真言印以二手合掌用二大指按二中指屈第三節即誦真言唵焰曼德迦吽用此真言印請召龍王及供獻香花等供獻已阿闍梨持一乳鉢發勇猛心入於水中水至於頸處住誦前真言即呪其龍呪已出水志心虔誠入賢聖堂於曼拏羅東門內如前儀則即作護摩用芥子鹽迦羅尾羅花以芥子油搵過作護摩八千其龍即降甘雨復有成就法時持誦者作觀想想虛空中𤚥字變成摩里支菩薩作童女相身黃金色著青天衣種種莊嚴六臂面容微笑脣如曼努迦花色眼如憂鉢羅花葉圓光如月頂戴寶塔於寶塔上出無憂樹其樹有花開敷殊勝彼摩里支乘金色猪有群猪隨後如是誦人作此觀相已仍結摩里支印誦最上心真言若在道路遇冤家軍兵不能見不能侵𣣋不能劫盜等復有成就法誦此真言唵挽多隷嚩那隷嚩囉隷嚩囉賀目契薩里嚩努瑟吒鉢囉努瑟吒喃目欠作芻史滿馱滿馱娑嚩賀此真言通一切處用所求皆就若持誦者先調停氣息專注身心牙齒相咬舌拄上腭令鼻中氣息緊慢得所經須臾間即誦前真言二十一遍加持衣服角誦真言已即結衣角觀想摩里支菩薩若行道路所有盜賊冤家皆不能見不能為害而得安樂復有成就法就鬼宿直日令童女合線線不令斷斷者不用其線或三股至二十股者以猪血染過及牛黃同染即誦前真言及稱彼冤家名二十一遍即隨聲結線作二十一結如貫花鬘相以其線結或繫手臂上或衣服上復用猪牙安自耳上所有嶮難自然得脫亦不能禁縛不敢輕欺無諸驚怖等復有成就法用猪耳藥并根花葉及牛黃就鬼宿直日以猪牙研碎作丸陰乾已後以藥點在額頭如國王見者決定敬愛復有藥法用惹演帝子白詣里迦尼子牛黃就鬼宿直日以猪牙研碎亦點額上如見國王決定歡喜若入軍陣亦得勝彼及一切所求皆得成就復有藥法用補怛覽惹里藥及惹致迦藥魯難帝藥難努怛鉢羅藥但以諸血和合陰乾搗為粖亦點額上見者敬愛復有藥法用惹致迦藥訖闌多藥室囉挽帝藥或以諸血或水合和陰乾搗末如前點之亦得國王等敬愛復有藥法用訖闌多藥尾瑟努訖闌多藥室囉挽帝藥魯難帝藥惹致迦藥訖里惹隷藥部多計尸藥魯帝藥難努怛鉢羅藥同和合如前點之亦得敬愛復有藥法用阿里迦木根蒨草根家雀兒及木香誦人自身血和合點之三界人天俱得敬愛復有藥法用白囉摩心藥并汁儞惹藥子就鬼宿直日合和如前點之得修行人敬愛復有藥法用囉摩儞喻帝藥魯難帝藥足乳者誦人自身汗合和此名佉禰囉丸密人於飲食內食之乃至大自在天亦生敬愛復有藥法用白馬鞭草及綠色馬鞭草牛黃同以合和如前點之亦得帝王敬愛復有藥法用曩誐計娑囉花蓮花計娑囉花俱母努花憂鉢羅花赤檀雄黃雌黃牛黃嚩囉賀訖闌多藥尾瑟努訖闌多藥用猪血合和為丸誦摩里支菩薩真言以藥點額頂頸心二臂臍二足點已變相如夜叉能行於大地亦不能見不能侵逼不能禁縛不能劫盜不驚不怖一切冤家不得其便復有藥法用水牛穿鼻索以曼陀羅柴燒其索女人屍上腕釧燒屍灰用曼陀羅樹汁及誦人汗和合如前點之剎那之間如天女等亦生敬愛復有藥法用金翅鳥輪藥天主密藥尸羅魯藥左曩藥雌黃修合點額亦得一切敬愛復有藥法用金翅鳥輪藥天主密藥惹致迦藥魯難帝藥用水合和以點額上經剎那之間得國王大臣并及眷屬恒生敬愛復有藥法用新婦所戴花死屍所戴花曼度迦花如是之花用供養那羅延天并取男女同燒者灰用前花同合和為藥如無信心女人以此藥密繫其身於其佛法恒生敬愛復有藥法用尾瑟努訖闌多藥天主密藥羅剎拏藥魯難帝藥難那枳吒藥用水合和以點其額亦得一切之人敬愛乃至帝釋天女等恒所歸敬復有印相成就法用二手合掌令十指頭磔開却屈二大指附二中指頭如環相結跏趺坐以印安於臍輪上至心專注此印最上若作最上勝法即用此印中下之法不得用之作印宜速得一切聖人於一切處常生恭敬獲得清淨大福吉祥亦能速滅一切重罪復有觀想成就法淨志虔誠而作觀想思惟摩里支菩薩坐金色猪復有群猪圍繞或隨菩薩之後菩薩身金色著白天衣頂戴寶塔三面各三眼六臂左手執無憂樹花枝如是觀想成就復想自身亦如摩里支菩薩若遇大難作前觀想手執衣角誦真言句加持七遍即結衣角能禁冤家口眼真言曰曩謨囉怛曩怛囉夜野曩謨摩里支禰嚩多曳賀里那野摩嚩里多曳沙也彌怛儞也他唵挽帝羅挽帝羅挽多隷嚩那隷嚩囉隷嚩囉賀目契薩里嚩努瑟吒鉢囉努瑟吒喃目欠滿馱彌娑嚩賀復有真言能縛冤家身令不自在真言曰曩謨摩里支禰嚩多曳怛儞也他唵挽多隷嚩那隷嚩囉隷嚩囉賀目契薩里嚩努瑟吒鉢囉努瑟吒喃誐囉新滿馱彌娑嚩賀若誦此真言加持衣角不唯單已更有多人隨從結衣同行道路所有諸難俱不能侵復有成就法此是摩里支菩薩智海之法令持誦者先觀諸法一切皆空作此觀已而自至心觀自心間生一阿字想此阿字變成月輪於月輪上生微妙字其字金色光明普照其光廣大如降伏三界相經須臾間想微妙字化成摩里支菩薩坐月輪蓮華之上身相端嚴著種種衣三面八臂作勇猛相作此觀想已結根本印誦心真言一洛叉隨其壇法作護摩一千或那由他作此法時宜在三長月十五日先獻大供養誦真言八千然求成就作前儀法無不成就所欲之事復有成就法以摩里支根本真言及八菩薩明王名同書作法能度一切惡難真言曰怛儞也他阿里迦摩細摩里迦摩細烏里摩摩細虞羅摩摩細嚩曩摩細唧嚩囉摩細摩賀唧嚩囉摩細桉多里馱曩摩細曩謨囉怛曩怛囉夜野曩謨摩里支禰嚩多曳怛儞也他唵挽多隷縛那隷嚩囉隷嚩囉賀目契薩里嚩努瑟吒鉢囉努瑟吒喃挽摩喃俱魯娑嚩賀用好匹帛或紙或樺皮上以供俱摩香先書微妙梵字及所降伏人名於其梵字及名周圍書八菩薩明王名及根本真言三匝以真言頭先從裹面書至外第三匝終如寫隨求之法若為男以供俱摩香書若為女用牛黃書於頭上或臂上戴之作大擁護能度一切惡難乃至天龍阿修羅等不敢驚怖復有成就法善能禁縛一切冤家令不為害用椀二隻以一隻椀盛細灰八分已來於灰上中心先書微妙梵字及彼人名次書八菩薩明王名及根本真言三匝更用一椀蓋合於隱密處藏之能繫縛冤家不能為害復有成就法能殺彼冤家於死屍衣上如前書微妙梵字及真言等書已將往屍多林內藏之令彼冤家速得命終復有隱身成就法令持誦者志意虔誠觀想微妙梵字漸次變成自身作其青色放青色光明充滿虛空界作此觀想已誦前根本真言一洛叉如是誦已自身於一切處不可繫縛眾人不見復有成就法能禁凶惡以微妙梵字及自名與根本真言同書樺皮上書已作觀想想前微妙梵字等出青赤光明獻香花供養如是出觀後將前梵字等藏在隱密處即誦根本真言八千遍所行之處如遇凶惡彼自迷亂眼不見物復有成就法以微妙梵字書為八輻輪於輪中間書明王名及娑嚩賀真言降伏人名復想微妙梵字等出黃色光明普照虛空一切世界如是想已獻黃色花次誦真言八千遍亦能禁縛於凶惡乃至軍陣器仗刀劍之類無所傷害火不能燒水不能漂乃至師子虎狼蛇蝎諸毒皆不能害復有成就法作八輻輪於輪中心書娑嚩賀字微妙梵字及降伏人名於輪輞上書八菩薩真言根本真言一切成就真言輪輻之上亦書真言如是書已若作息災增益敬愛降伏殺禁冤家令彼互相憎嫉及種種成就法則皆得通用隨願所求無不成就亦名摩里支如意寶輪
如是我聞一時佛在王舍城鷲峯山中與大苾芻眾萬二千人俱尊者阿惹憍陳如尊者摩訶目乾連尊者舍利子尊者摩訶迦葉尊者思勝尊者羅睺羅尊者善容尊者賢護尊者賢吉祥尊者月吉祥尊者大勢至尊者滿慈子尊者善吉尊者哩嚩諦尊者栴檀軍如是等皆大阿羅漢是時有菩薩摩訶薩其名曰慈氏菩薩摩訶薩普勇菩薩摩訶薩童子吉祥菩薩摩訶薩童子住菩薩摩訶薩童子賢菩薩摩訶薩無所減菩薩摩訶薩妙吉祥菩薩摩訶薩普賢菩薩摩訶薩善現菩薩摩訶薩金剛軍菩薩摩訶薩藥王軍菩薩摩訶薩如是等六萬二千菩薩摩訶薩眾復有最勝樹王天子賢天子善賢天子法愛天子栴檀藏天子香住天子栴檀香天子如是等一萬二千天子眾復有妙身天女極信天女自在主天女吉祥目天女世吉祥天女大世主天女大力天女妙臂天女如是等八千天女眾復有優鉢羅龍王伊羅鉢怛囉龍王底民誐隸龍王勝器龍王最上器龍王妙喜龍王妙枝龍王象頭龍王如是等八千龍王眾俱來集會到佛所已咸各頭面禮世尊足右繞三匝退坐一面是時世尊默然而住爾時會中有菩薩摩訶薩名曰普勇即從座起偏袒右肩右膝著地合掌恭敬而白佛言世尊此會菩薩及諸聲聞天人眾等悉皆來集樂欲聽佛宣說妙法此諸大眾咸一諦觀如來應供正等正覺殊善色相樂入佛法以樂法心觀佛相故久修習者即能遠離一切障染初修習者即發無上修善法心不復暫起諸不善想作是白已爾時佛告普勇菩薩言我有正法名大集會於閻浮提廣大流布若有眾生暫得聞者是人設有五逆重罪皆得銷滅不復退轉於阿耨多羅三藐三菩提普勇於汝意云何汝謂是人得聞法者所獲福聚與一佛等普勇菩薩白佛言如是世尊佛言普勇汝莫作是見作是見者非真實見普勇菩薩復白佛言世尊當云何見即知是人真實福聚佛言普勇彼聞法者所獲福聚與殑伽沙數量如來應供正等正覺所有福聚等無有異又復普勇若有聞是正法者一切皆住不退轉地即得一切如來常所觀察一切如來常現在前降伏魔軍圓滿善法是人即能於生滅理皆悉了知一切皆得成就阿耨多羅三藐三菩提爾時會中諸菩薩眾從座而起俱白佛言世尊如一佛福聚其量幾何佛言諸善男子汝等諦聽一佛福聚所有數量譬如有人竭大海水盡灑閻浮於此水中唯取一渧作一殑伽河沙數量如是一渧而復一渧窮大海水一一渧成一殑伽河此一一河滿中沙數盡為菩薩皆住十地彼諸菩薩所有福聚寧為多不諸菩薩眾俱白佛言甚多世尊佛言諸善男子一佛福聚復多於彼有聞法者轉倍是數又復諸善男子若有眾生於後末世聞是正法生信解心所獲福聚轉增於彼無量無邊不可稱計爾時普勇菩薩復從座起而白佛言世尊諸有眾生樂求法者當云何求佛言普勇諸求法者略有二種一者於一切眾生起平等心二者如所聞法為眾生說普勇菩薩白佛言世尊如所聞法又復云何為眾生說佛言普勇亦有二種一者以所聞法迴向菩提二者於大乘法愛樂趣求而復長時心無懈退若能如是為眾生說是得名為真求法者爾時會中諸天子天女眾各從座起住立佛前合掌向佛而白佛言世尊我等深心樂求正法如佛世尊大慈大悲能滿一切眾生心願願為我等廣分別說爾時世尊即於會中放大希有淨妙光明普照大眾是時普勇菩薩白佛言世尊以何因緣放是光明佛告普勇菩薩言汝今當知今此會中有發阿耨多羅三藐三菩提心者於佛世尊生難遭想尊重恭敬勸請說法以是因緣放斯光明普勇菩薩復白佛言世尊諸有眾生發阿耨多羅三藐三菩提心者云何修習而能成就佛言善哉善哉汝大勇猛於大眾中能以此義問佛世尊利益一切疾成佛道汝今亦能以此善根成就阿耨多羅三藐三菩提如汝所問今為汝說汝當諦聽我念往昔過阿僧祇劫有佛出世號寶吉祥如來應供正等正覺明行足善逝世間解無上士調御丈夫天人師佛世尊我於彼時為摩拏嚩迦令諸眾生安住佛智忽於一時見一鹿王受諸苦惱我於是時竊作是念云何當能代此鹿王而受諸苦復自思惟一切眾生輪轉三界未離苦者皆亦如是即發願言願我當來得成佛已一切眾生離諸苦惱生我佛剎安住佛智普勇我以如是善根大願力故即得阿耨多羅三藐三菩提爾時普勇菩薩聞是說已復白佛言世尊彼佛世時眾生壽量其數幾何佛言眾生壽量滿八十劫普勇菩薩又復問言以何劫量而登彼壽佛言普勇彼劫量者譬如有人造一大城廣十二由旬高三由旬於彼城中置以胡麻悉皆充滿忽有一人百年一來取一胡麻而擲於外如是一來一擲乃至胡麻擲盡城亦破壞此劫數量亦復未盡又復譬如有一大山廣二十五由旬高十二由旬有長壽天百年一來一坐其上以憍尸迦衣拂其山石如是一來一拂乃至彼山拂盡其劫數量亦復未盡普勇如是名為劫量是時普勇菩薩又白佛言世尊若人以一善根迴向菩提獲大福聚得壽命八十劫何況有人於佛深妙法中廣大修習其所得福不可稱計佛言普勇若有眾生得聞是大集會正法者所獲壽命八萬四千劫何況更能於此正法書寫讀誦彼獲福聚轉倍於前不可等比又復普勇若人聞此正法起淨信心恭敬尊重是人九十五劫得宿命智六萬劫為轉輪王為一切人之所尊重悉皆愛敬不為刀杖毒藥所能侵害臨命終時有九十五俱胝佛面現其前安慰彼人作是告言勿生怖畏汝先已聞大集會正法有大福聚是時彼九十五俱胝佛皆為授記一一來生我佛剎中何況以此正法令盡有情界廣大流布皆悉得聞普勇菩薩復白佛言世尊我今於此大集會正法樂欲聽受心無厭足佛言善哉善哉非唯汝心樂法無厭我於此法喜大宣說亦復無厭何況諸凡夫類於此正法起厭足心又復普勇若有善男子善女人於此正法深生信樂是人於千劫中不壞正信五千劫中不墮惡趣萬二千劫中遠離愚癡八千劫中不生邊地二萬劫中勇猛布施二萬五千劫中常生天界二萬五千劫中常行梵行四萬劫中遠離眷屬之所癡縛不為煩惱所能昏蔽五萬劫中受持正法六萬五千劫中安住正念普勇彼善男子善女人更不復起作罪業心一切魔怨不能侵害在在所生不處胎藏又復有人於此正法聽受讀誦是人八萬劫中得聞持具足於千劫中離殺生業九萬九千劫中離妄語業一萬三千劫中離兩舌業普勇當知以是事故此大正法不可得遇至於名字亦不可得聞爾時普勇菩薩摩訶薩益加恭敬右膝著地禮世尊足前白佛言世尊若有人於此正法生輕謗者是人得幾所罪佛言甚多普勇菩薩復白佛言彼所獲罪其數幾何佛言普勇若人於十二殑伽沙數諸佛所起大惡心其罪尚輕若於是正法起輕謗心者其所獲罪甚多於彼何以故普勇若人於彼正法起輕謗者是即發起破大乘心以煩惱火而自焚燒普勇菩薩復白佛言世尊一切眾生業習所纏輪轉生死不能解脫佛言普勇如是如是譬如有人自斷其頭時有一人持以良藥所謂摩叱迦良藥虞尼那嚩良藥竭哩多嚩良藥帶梨那嚩良藥如是等良藥塗所斷頭普勇於汝意云何汝謂是人還活其命不普勇菩薩白佛言不也世尊是人雖塗良藥其何能活普勇彼輪轉者亦復如是復次普勇譬如一時有二丈夫各持利刀互欲害命以力相敵故俱不能害唯致瘡損苦痛亦甚時忽有人持以良藥為塗其上其瘡即愈彼二丈夫既得愈已憶念往苦互相謂言我等從今不復更起相殺害心普勇諸有智者亦復如是雖復造業即能追悔而於正法不生棄背如是漸能趣向一切離生死法復次普勇如世間人捨壽報已雖有父母憂惱啼泣而更不能為依為怙彼凡夫類不能自利亦不利他不造善業亦復如是臨命終時無所依怙略有二種一者自造諸不善業復勸他作二者於佛正法起輕謗心普勇菩薩復白佛言世尊若有於佛正法生輕謗心者是人命終當墮何處佛言普勇彼謗法者命終已後當墮地獄受大苦惱所謂大可怖地獄眾合地獄炎熱地獄極炎熱地獄黑繩地獄阿鼻地獄嚕摩訶哩沙地獄呼呼尾地獄如是等八大地獄中一一地獄受一劫苦普勇菩薩復白佛言甚苦世尊我今於此不忍聽聞爾時世尊即為普勇菩薩說伽陀曰我所說地獄汝怖不忍聞彼地獄苦惱眾生業自造若作諸善業定獲安樂果作諸不善者必得苦惱報生苦與死苦憂苦等纏縛不造諸樂因愚人常苦惱智者得安樂信樂大乘法念佛最上智永不墮惡趣普勇汝當知前前世業感少種一善因定獲廣大果如世種增長百穀皆無失善因生佛剎獲果亦如是智者修善法遠離諸苦因彼成眾德本獲最上安樂若能平等施善法一毫量於八萬劫中獲廣大財富在在所生處常念行布施以施三寶故展轉報無盡爾時普勇菩薩聞佛說是伽陀已即白佛言世尊云何於此大集會正法乃能了知而得聽受佛言普勇若人於十二殑伽沙數如來應供正等正覺所圓滿善根即得聽聞此大集會正法普勇菩薩復白佛言世尊云何能得如是善根圓滿佛言普勇若能於一切如來平等知見是即善根圓滿普勇復言云何能於一切如來平等知見佛言若於法師尊重恭敬是即能於一切如來平等知見普勇又言而復云何於法師尊重恭敬佛言若人於出世道發趣向心是即於法師所尊重恭敬普勇如是等皆能圓滿善根佛言普勇此大集會正法有大功德利益一切若人能聽受書寫讀誦者是人獲大福聚不可稱計普勇正使四方一一方各有十二殑伽沙數如來應供正等正覺皆住十二劫說此大集會正法聽受功德而不能盡又復四方各有如上殑伽沙數如來應供正等正覺皆住如上劫說此書寫功德亦不能盡又復四方各有如上殑伽沙數如來應供正等正覺皆住如上劫說此讀誦功德亦復不盡普勇菩薩白佛言世尊願佛略說讀誦福聚其數幾何爾時世尊即說伽陀曰若人能讀誦一四句偈者彼所獲福聚與彼八十四殑伽沙數佛福聚等無異何況能一心安住於正法彼福聚無盡諸佛出於世宣說無邊法而實難得值爾時有十八俱胝尼乾陀眾來詣佛所咸入會中各坐一面作如是言瞿曇我等勝汝如是三復皆作是言我等勝汝是時佛告諸尼乾陀眾言唯佛如來得真勝名於一切處無能勝者尼乾陀言汝一瞿曇云何得勝佛言若汝尼乾陀定計勝者是顛倒見非真實見汝等以何為勝恣汝等說是時尼乾陀眾咸一默然互竊相視佛言汝等當知唯佛世尊於一切眾生若已入佛慧若未入佛慧利根鈍根咸使得度平等利益無有差別是可名為無能勝者汝善思惟於自身心諸苦所逼尚不能知云何而能於此稱勝我今示汝諸佛微妙廣大正法諸尼乾陀眾聞佛是言已忽大瞋恚生不信心是時帝釋天主居善法堂以天眼見即持金剛杵來入會中而欲破壞諸尼乾陀眾咸皆驚怖生大憂惱啼泣良久即時世尊於大眾中隱身不現諸尼乾陀眾於佛世尊方生瞻仰忽不見佛轉增憂苦即說伽陀曰譬如人獨處空寂曠野中無父復無母恐畏無救者如江河無水游魚無所依樹木皆摧折飛禽無所止我等今怖畏苦惱亦如是不見佛世尊誰為救護者是時諸尼乾陀眾說是伽陀已欲從座起彼二膝輪適按地時其所按地忽發大聲普震一切人天大眾諸尼乾陀咸作是念如來最勝二足尊者唯願慈悲救度我等爾時世尊即時現身還復本座告普勇菩薩言汝可為諸尼乾陀眾說法化度普勇菩薩白佛言不也世尊譬如須彌山王殊妙高顯有小黑山而居其側云何可言相與等比今佛世尊居大眾中遣我說法亦復如是佛言止止善男子如來方便善巧於十方世界隨所說者皆是如來慈悲願力之所建立此諸尼乾陀等欣樂於我我當為說無上法要普勇汝今可往十方世界親近諸佛宣揚法化普勇菩薩白佛言世尊我神通力而甚微小非佛大慈假我神力終不能行佛言普勇汝今以自通力及佛神力如是可往普勇菩薩承佛聖旨即從座起繞佛三匝忽於會中隱身不現爾時世尊告諸尼乾陀眾言汝等當知所謂生為大苦由生苦故起諸怖畏謂生有病怖有病怖故而有老怖有老怖故即有死怖生何緣怖謂為眾苦之所逼故以生為因即有諸怖生法若無怖從何起由是即有囉惹難怖陬囉難怖惡毒難怖火難怖水難怖風難怖乃至雷雹等難怖及自作諸不善業怖如是等怖因生而有若了生法即離諸怖是時世尊為諸尼乾陀眾略說是怖畏法已時諸尼乾陀眾廓然開悟悔過自責俱白佛言世尊我等愚癡起不正見背真實道違佛正法深為過咎願佛慈悲攝受我等作是言已時十八俱胝尼乾陀眾俱發阿耨多羅三藐三菩提心即時為十八俱胝大菩薩眾一一皆得圓滿十地乃以神通力各現種種神變及現種種身佛身菩薩身緣覺身聲聞身乃至天人龍神一切趣類等身已復各自變寶蓮華座等分其半於佛左右禮佛足已各坐其座爾時世尊化諸尼乾陀眾已即以方便善巧善說法心住三摩呬多舒金色臂經七晝夜乃至普勇菩薩遊十方世界廣作佛事已來還此土是時普勇菩薩從彼蓮華上佛剎譬如力士屈伸臂頃到於佛前禮佛足已右繞三匝住立一面是時世尊出三摩呬多已普勇菩薩前白佛言世尊我承佛旨往彼十方世界以自神通力過九十九千俱胝佛剎以佛神通力又過百千俱胝佛剎乃至最後到下方蓮華上世界其中過八千俱胝佛剎見彼諸佛現大神通又過九十二千俱胝佛剎見諸如來現為眾生說深妙法又過八十千俱胝佛剎於一時中見八十千俱胝如來應供正等正覺出現於世我時於彼一一佛前恭敬供養又過三十九俱胝佛剎見三十九千俱胝菩薩摩訶薩同時出現皆證阿耨多羅三藐三菩提我即於彼初成道者如是等如來應供正等正覺所一一恭敬禮拜供養已即復以自神通力隱身不現又過六十俱胝佛剎見諸如來一一恭敬又過百俱胝佛剎見彼諸佛入般涅槃我時還復一一於彼恭敬供養從是復過九十五佛剎知彼如來皆久滅度所有正法將欲滅壞我於是時竊自思惟此佛正法將欲滅壞深為大苦作是念已生大悲愍是時復有欲色界天人龍神夜叉等皆大憂惱又見其中有一佛剎彼佛正法久已滅盡劫火熾然從四面起乃至大地須彌山王大海江河一切樹木皆悉已焚無所依止唯一空界蕩然無際過是剎已即到下方於一世界見百千俱胝如來各坐寶蓮華座又見四方亦復如是彼等諸佛各各現為一切眾生說法化度世尊我既到彼佛剎已即作是念今此佛剎名字何等彼有一佛而告我言善男子今此佛剎名蓮華上我時即問化主世尊其名若何彼佛答言名蓮華藏如來應供正等正覺我於爾時善皆作禮一心恭敬作是白言我今見此百千俱胝那庾多佛一一皆處寶蓮華座而復不知何者即名蓮華藏佛唯願示我化主世尊時彼蓮華藏如來於多佛中發是告言善男子蓮華藏佛即我身是作是言已彼諸佛等而各忽然隱如來身現菩薩相我當是時唯見化主蓮華藏如來一佛世尊居大眾中相好威神無能勝者即以頭面作禮恭敬是時彼佛指蓮華座而謂我言善男子可就此座我於爾時既就座已即見彼佛於其左右復有無量寶蓮華座殊妙莊嚴甚為希有忽作是念如是等座云何皆空無能登者乃問彼佛而答我言善男子如此等座皆是不可思議上妙功德之所建立非少善根所能成就若人於佛法分有未入者尚不能見況復能登我時又問世尊當種何善根於此等座而乃得昇彼佛答言善男子若有人能於此大集會正法暫聽受者以是善根得昇此座何況更能書寫讀誦常所修習善男子汝於過去無量劫來已能受持如是大集會正法若不以是善根力故我此佛剎亦未能到況復得見此座而欲昇耶彼佛作是言已我即白言如是如是世尊我復又問彼佛此大集會正法有幾所功德而能生諸善法爾時彼蓮華藏如來亦放希有淨妙光明普照佛會已而謂我言善男子汝大菩薩得大勢力智慧無礙能於一切諸佛剎土為諸眾生稱揚佛事汝先已曾問彼娑婆世界釋迦如來今以是法還復問我我當為汝亦分別說譬如有人於四大洲置以胡麻悉皆充滿如是相合都為一聚是為多不我即答言甚多世尊時彼佛言假使有人取一胡麻置於他處如是從一至一欲知其數善男子於汝意云何是人可能知其數不我復答言不也世尊是人雖竭其力經於多劫終不能知如是數量彼佛又言善男子此大集會正法所有福聚亦復如是非算數譬喻之所能知正使如上所說數量一一皆是諸佛如來復經俱胝那庾多劫稱量讚歎此大正法聽受功德亦不能盡何況有人書寫讀誦其福甚多我復又問若書寫者得幾所福願佛略說時彼佛言善男子譬如三千大千世界所有草木叢林盡取斷為一指節量一一量數皆是轉輪聖王又如三千大千世界所有土石盡碎微塵一一塵數皆是轉輪聖王如是等所有福聚若算師等欲知其數汝謂是人知其數不我時答言不也世尊如是福聚雖算師等亦不能知彼佛又言若有書寫此大集會正法者所獲福聚亦復如是復多於彼算數譬喻所不能知但能於此正法書寫一字是人所獲福聚已勝於彼況復有人於此正法受持一四句偈是人功德不可稱計一切寶藏常所出現一切煩惱皆得銷滅一切法炬光明普照一切天魔無能勝者一切菩薩盡所觀察一切法門皆悉能入彼佛作是說已我即白言世尊若有眾生能於如是大集會正法修正行者乃得名為最上梵行而彼梵行即如來行若勤修習無間斷者是人即得百佛如來於晝夜中常現在前若見如來即入佛剎入佛剎已一切法藏皆能了知我於爾時作是言已彼蓮華藏佛又告我言善男子諸佛如來時一出現若得遇者是亦為難說此正法復甚為難得聞持者轉復甚難何以故若有聞此正法者是人於六十萬六千八十劫中或得宿命智或為轉輪王帝釋淨光天大梵世主等能不壞正信不墮諸惡趣不生阿修羅無刀杖鬪諍又復遠離愚癡得大智慧相好端嚴猶如諸佛一一色相等無有異不為眷屬癡惱所纏常離病苦常得天眼不為那誐不生瞋恚又常遠離一切貧窶為銅輪王受大快樂諸根圓滿忍辱具足乃至臨命終時正念現前心不顛倒即時東方有十二殑伽沙數佛面現其前南方有二十殑伽沙數佛西方有二十五殑伽沙數佛北方有八十殑伽沙數佛上方有九十千俱胝佛下方有百俱胝佛如是等諸佛皆為現前安慰其人咸作是言汝善男子勿生怖畏汝先已能有大功德而為依怙汝今見此百千俱胝那庾多殑伽沙數佛世尊不彼答言見時諸佛言善男子此諸如來以汝功德力故俱來至此彼人復言我今以何善根力故而獲如是彼諸佛言以汝久聞大集會正法大善根力彼人又言如我一人得聞正法尚獲如是無量功德何況能令盡有情界普得聞知時蓮華藏如來廣說彼臨命終人見諸佛已又告我言善男子若人得聞此大正法一四句偈者與彼供養十三殑伽沙數如來應供正等正覺所獲福聚等無有異又若有人得聞此大集會正法者所有福聚譬如遍滿三千大千世界悉置胡麻是等麻量一一皆是轉輪聖王假使有人以諸珍寶各行布施如是輪王所獲福聚不如唯施一須陀洹若施一須陀洹不如施彼遍滿三千大千世界如前數量須陀洹若施如是須陀洹不如施一斯陀含若施一斯陀含不如施彼遍滿三千大千世界如前數量斯陀含若施如是斯陀含不如施一阿那含若施一阿那含不如施彼遍滿三千大千世界如前數量阿那含若施如是阿那含不如施一阿羅漢若施一阿羅漢不如施彼遍滿三千大千世界如前數量阿羅漢若施如是阿羅漢不如施一緣覺若施一緣覺不如施彼遍滿三千大千世界如前數量所有緣覺若施如是緣覺不如施一菩薩若施一菩薩不如施彼遍滿三千大千世界如前數量所有菩薩若施如是菩薩不如於一如來發淨信心布施供養若於一如來信心供養不如於彼遍滿三千大千世界如前數量一切如來信心供養雖於如是一切如來信心供養不如有人於此大集會正法暫得聞持所獲福聚倍多於彼何況更能書寫讀誦如是功德不可稱計是時彼佛又告我言善男子汝可於此正法發淨信心宣揚流布諸凡夫類於此正法不能得聞設有聞者生疑不信如何能入此大法聚譬如有人入於大海而欲盡見其水邊際汝謂是人而能見不我即答言不也世尊又如有人臨於大海以手勺水欲盡枯涸汝謂是人而能成不我復答言不也世尊是等愚人雖於海水欲知邊際欲盡枯涸終不能就徒自疲勞深為大失時彼佛言諸凡夫類亦復如是於此正法不能聽受於生死海妄生顛倒增長愚癡深為太失是人雖經百千俱胝那庾多如來應供正等正覺出現於世不種善根不得見佛不聞是法不為諸佛之所護念若有智者能於百千俱胝那庾多佛所發淨信心見彼諸佛生大歡喜乃從諸佛得聞是法聞是法已即如實知不生輕謗是人得大善利即為諸佛共所護念若人於此正法能聽受書寫一四句偈者是人當生過九十五千俱胝佛剎已得生極樂世界見佛聞法壽命八萬四千劫彼蓮華藏佛復告我言若人於五逆罪或自所作或教他作或見聞隨喜是人當受五無間苦若有得聞此大集會正法一四句偈即得銷滅如是等業是時彼佛即復為我宣說伽陀汝今聽我說聞此經功德往劫有一人具造五種業謂殺父害母破和合僧伽毀菩薩三昧壞如來正智彼人作是罪後即生追悔憂惱復啼泣心生如是念我造眾惡業非唯壞此身後世及多劫其身皆破壞從苦生於苦苦受轉復深遠離眾善友為世所輕誚世出世間法我悉皆已焚無量劫善因破壞不增長如世間舍宇眾彩所莊嚴而忽為火焚人皆絕愛樂我作罪亦然此世與他世為業火所焚自他非愛樂在在世所生人譏罵捶打常貧困飢渴苦惱眾所侵如是等報應非別因所感皆從五業生不善果無失我今苦既然誰為救護者親友力不能一切無依止復作是思惟我不如今時往彼高山頂墜身終此命免增長惡業轉生於苦惱此世及他世為惡業所壞內既無依怙身外亦復然現為過失因當受極惡報彼作是念已而復自啼泣即時虛空中有天人告言悲哉汝愚癡心生諸苦惱無歸復無救汝自作五業殺父害母等苦惱今自受何故作是思欲高山殞命我今勸於汝勿起愚癡見但生悔過心何須損身命貪瞋癡三毒從汝心所生惡趣中苦惱無由得免離雖欲絕身命不得名精進此處命速盡後惡報速生汝今聽我言為汝設方便佛菩薩聖道汝未能趣向今可往一山仙人修行處汝當親敬禮彼能為救護有最勝方便謂上妙正法能離諸怖畏銷除極惡業彼人於是時聞空中言已即詣於山中仙人修行處到已見一仙即時頭面禮合掌白是言願仙救護我我怖畏苦惱造極重五業必墮於惡趣云何得免離我於晝夜中飲食及坐臥常憂生苦惱暫時無少樂我今於仙人生信心尊重如我所問者願仙為我說我造眾惡業如何得銷滅時彼仙答言汝問我當說是時彼仙人食已濯手足即跏趺而坐聽彼親自首彼人時右繞禮仙而退坐白言我愚癡殺父及害母破和合僧伽毀菩薩三昧壞如來正智造此五種業彼仙聞是說即時而謂言汝實不善人作如此等罪彼人聞仙言又復生憂惱恐畏無所救必當墮惡趣是時從座起禮彼仙人足轉復生恭敬作如是白言仙人悲念我極重惡業者疑惑苦惱深唯願作依怙我雖如是悔無出離方便仙人大慈悲令我罪銷滅仙聞是說已安慰彼人言汝今勿怖畏我能為救護一心開導汝令汝離眾苦得重罪銷滅我即是所歸佛有妙法門名為大集會是最上方便汝昔曾聞不彼人答仙言我昔未曾聞仙人復告言哀哉罪業者如人火已焚誰當為說法我今以悲心示汝微妙法汝今當善聽我念往昔時過無量無邊阿僧祇數劫時有一囉惹無垢月為名眷屬甚熾盛以正法治世囉惹於一時而生育一子即令召相師觀彼善惡相乃問相師言今我此一子為善為惡相汝觀當云何相師前白言怪哉此一子如我所觀者其相極不善囉惹復謂言不善相云何如汝所觀相諦實為我說相師作是白此子至七歲當起癡害心斷於父母命囉惹復告言其相雖如是寧棄我身命此子終不壞我若棄是者當不復人趣即令諸眷屬善養育我子其後彼童子不久漸長大是時無垢月憶彼相師言即生如是念今我業恐至有何所悋惜既作是念已乃勅令童子汝今繼我位復謂童子言汝今當諦聽今我此境界廣大復殊異如日月照世富貴而自在今我此提舍悉當付於汝我於此境中不復為所有時諸臣僕等忽聞是事已來詣無垢月咸作是白言我尊今何故棄捨於境界其事知云何願尊為我說無垢月答言汝等今當知付提舍與子亦非無因緣我念於往昔囉惹名蓮華境界甚廣大自在而富貴而彼於一時亦生於一子其年漸長大即害其父母我今若不以此提舍與子當如彼蓮華受無量苦惱我常自思惟不應生後悔以是因緣故我今當付彼是時彼仙人為造五業者說是因緣已復告彼人言汝今造五業極重過於彼我生悲愍心為汝設方便汝可詣佛所聽大集會法若得聽受者罪業皆銷滅所有煩惱障悉皆得無礙以聞正法故免墮於惡趣若人能一心聽大集會法一四句偈者獲無量福聚滅五逆重罪得廣大果報一切諸蓋纏剎那能解脫時彼造業人聞仙所言已即合掌恭敬一心頭面禮作如是讚言善哉善知識能引示於我大集會法門仙人說此已時有萬二千諸天子眾等來詣仙人所各恭敬合掌頭面禮仙足復有四俱胝諸大龍王眾亦來詣仙所以頭面禮足又有萬八千俱胝夜叉王來詣於仙所亦頭面禮足俱白如是言善哉大仙人深了諸佛法善開天界門及滅億僧祇三塗受苦趣稱揚大集會微妙最上法有殊勝功德能息諸重罪若人於一偈隨喜而聽受乃可得名為深種善根者何況更一心生尊重恭敬以華鬘塗香栴檀末香等珍寶蓋幢幡供養此正法自作及勸他見聞生隨喜所獲諸福報廣大無有窮善哉汝仙人真實具悲者天子龍王眾及夜叉王等作是稱讚已禮仙而不現爾時普勇菩薩於釋迦牟尼佛前廣說蓮華藏如來稱讚大集會正法如是功德已合掌恭敬前白佛言世尊若復有人於此正法但能合掌頂禮恭敬所獲善利而復云何佛言普勇是人所獲福聚亦復無邊譬如無熱惱池龍王所居而彼宮殿日所不照有五大河池水流出無有窮盡假使有人欲知池水一一滴數汝謂是人而能知不普勇白言不也世尊佛言此大集會正法所有善根廣大無比亦復如是假使有人欲知此法功德限量縱經千劫終不能盡又復普勇此法甚深難解難了一切如來所共尊重若復有人須臾聽受即得如是廣大利益普勇菩薩復白佛言世尊彼五大河其名何等佛言五大河者所謂殑伽河細多河嚩芻河閻牟那河贊捺囉婆誐河此五大河一一各有五百小河而共圍繞其水流注入于大海彼五大河一一河中而復各有一大龍王所謂歡喜龍王商珂龍王嚩漢底龍王唧怛囉西那龍王法思惟龍王如是等龍王各與一千眷屬俱於閻浮提時降甘雨百穀苗稼皆悉滋茂乃至山川溪壑林藪泉池花卉菓蓏枝葉根莖雨之所及無不豐足普勇當知若有眾生於此正法起不善語業而生輕謗彼所獲罪無量無邊又復若有眾生於此正法發善語業而行讚歎彼所獲福聚亦無量無邊是人即能親近善友得見如來若得見佛即能銷滅一切罪障普勇譬如四大洲中有鐵輪王為一洲主威猛自在廣大快樂復能利益一切人民今此大集會正法亦復如是於閻浮提中為諸眾生作大利益若不得聞此正法者是人不能成就阿耨多羅三藐三菩提不能住菩提場處師子座轉大法輪擊大法鼓亦復不能入涅槃界放大光明普照世間普勇菩薩復白佛言世尊彼蓮華上世界蓮華藏如來所說仙人而能令彼造五業者得滅重罪我實不知居何等位願佛慈悲當為開示佛言普勇彼仙人者已得不退轉地久已成就大集會正法普勇當知諸佛語言甚深微妙若有聞此正法深生信受是即見彼仙人亦同見彼殑伽沙等諸佛如來殊妙色相諸佛愛敬諸佛稱讚常所安住諸佛三昧而能通達如是大集會正法爾時世尊告普勇菩薩言汝今諦聽我念過去無量無數阿僧祇劫前值遇十二俱胝如來應供正等正覺同名寶上我於爾時修勇施行即以飲食衣服殊妙莊嚴珍寶瓔珞及諸華鬘塗香等一一供養彼等諸佛時諸如來皆與我授阿耨多羅三藐三菩提記普勇我復又念過去劫中值遇十八俱胝如來應供正等正覺同名寶光我亦是時修勇施行亦以如上諸供具等一一供養彼等諸佛時諸如來亦皆與我授阿耨多羅三藐三菩提記普勇我復又念過去劫中值遇二十俱胝如來應供正等正覺同名頂生我亦是時修勇施行亦以如上諸供具等一一供養彼等諸佛時諸如來亦皆與我授阿耨多羅三藐三菩提記普勇我復又念過去劫中值遇二十俱胝如來應供正等正覺同名飲光我亦是時修勇施行亦以如上諸供具等一一俱養彼等諸佛時諸如來亦皆與我授阿耨多羅三藐三菩提記普勇我復又念過去劫中值遇十六俱胝如來應供正等正覺同名無垢光我亦是時修勇施行為大長者甚大財富亦以如上諸供具等一一供養彼等諸佛時諸如來亦皆與我授阿耨多羅三藐三菩提記普勇我復又念過去劫中值遇九十五俱胝如來應供正等正覺同名能寂我亦是時修勇施行為大國王能以正法治於一切自在快樂世財無量亦以如上諸供具等一一供養彼等諸佛時諸如來亦皆與我授阿耨多羅三藐三菩提記普勇我復又念過去劫中值遇九十俱胝如來應供正等正覺同名作莊嚴我亦是時修勇施行為婆羅門有大寶聚於一時中盡捨所有辦如上等諸妙供具一一供養彼等諸佛時諸如來亦皆與我授阿耨多羅三藐三菩提記普勇我復又念過去劫中值遇十八俱胝如來應供正等正覺同名金仙人我亦是時修勇施行亦以如上諸供具等一一供養彼等諸佛時諸如來亦皆與我授阿耨多羅三藐三菩提記普勇我復又念過去劫中值遇十三俱胝如來應供正等正覺同名吉祥光我亦是時修勇施行亦以如上諸供具等一一供養彼等諸佛時諸如來亦皆與我授阿耨多羅三藐三菩提記普勇我復又念過去劫中值遇二十五俱胝如來應供正等正覺同名妙華我於爾時初發信心出家修道常行精進於如是等諸如來所一一恭敬承事供養如彼阿難等無有異時諸如來亦皆與我授阿耨多羅三藐三菩提記普勇我復又念過去劫中值遇十二俱胝如來應供正等正覺同名勝觀我時於彼亦復出家是時閻浮提中所有眾生悉皆大富七寶具足快樂無礙無一眾生受不足苦彼諸佛等既出于世廣為眾生宣說大集會正法我時於彼諸如來所恭敬尊重承事供養求授阿耨多羅三藐三菩提記時諸佛等皆不與我授記我即白言諸佛世尊我於何時當得授記彼諸佛言善男子汝從是過阿僧祇劫有佛出世號曰然燈彼佛世尊當授汝記我時聞是諸佛言已修菩薩行轉復精進即時又過阿僧祇劫然燈如來出現于世我時於彼為摩拏嚩迦名為勝雲修諸梵行得見彼佛生大歡喜恭敬尊重發希有心即持優鉢羅華七莖供養彼佛作是願言願我以此善根迴向阿耨多羅三藐三菩提是時燃燈如來於大眾中與我授記作如是言善男子汝於未來世過阿僧祇劫當得成佛名釋迦牟尼十號具足我於爾時得授記已於彼佛前踊身虛空高十二多羅樹却復於地一心歡喜即時證得無生法忍普勇當知我於如是無數劫中修諸梵行種諸善根供養諸佛皆為圓滿諸波羅蜜故自圓滿已復令無數百千俱胝那庾多眾生悉皆圓滿如是一切諸波羅蜜法我於今日已得成就阿耨多羅三藐三菩提普為眾生廣大宣說最上甚深微妙法門若有眾生樂見諸佛即現佛身而為說法若有眾生樂見菩薩即現菩薩身而為說法若有眾生樂見緣覺即現緣覺身而為說法若有眾生樂見聲聞即現聲聞身而為說法又復若在天趣即現天身而為說法若在人趣即現人身而為說法若在龍趣即現龍身而為說法若在夜叉趣即現夜叉身而為說法若在鬼趣即現彼身而為說法隨諸趣類一切眾生彼彼色相而為現身以善方便為宣妙法使無怖畏令深信解普勇我今何故以諸方便現種種身而為說法以諸眾生聞是法已於勝義諦得大總持觀諸世間起無常想常念修行一切善法而能究竟離諸雜染真實善根無所損減我於長夜以是方便利益安樂一切眾生普勇如我上說此大集會正法有如是功德於此會中有生疑者互相謂言正法果報為有耶為無耶阿耨多羅三藐三菩提為可得耶為不可得耶一切眾生為能度耶為不能度耶有作是言如佛所說諸法實有因能生果果必從因種善因者善法何失有作是言諸法非有果報亦無因本自空何能有果因果既無妄言歸趣普勇一切眾生差別心行明暗相違因果自異彼正說者起真實見是即名為建立正法此人福報汝今聽說二十劫中不生北俱盧洲二十五劫中皆生三十三天彼天報盡乃生百千諸佛剎中見彼諸佛聽聞正法是人不復退轉於阿耨多羅三藐三菩提彼邪說者起斷滅見是即名為破壞正法此人罪報汝今復聽從此命終生大地獄受苦一劫如是一劫而復一劫正滿八劫一一別生一大地獄於如是等八大地獄受大苦已復於九千二十八劫中尚於三惡趣展轉復生受大苦惱過是劫已雖得人身於萬六千劫中死母胎藏萬四千劫中舌根不具萬二千劫中為莽娑賓拏萬一千劫中生便無目普勇當知一切眾生無有窮盡若此界若他界若生緣若死緣若是處若非處若可意若不可意唯心造作隨業發現或有眾生修諸善法得生天趣或有眾生為菩提故修諸行願或有眾生漸得究竟無上寂滅以是因緣諸佛如來為無數百千俱胝那庾多眾生若已發趣若未發趣若天人龍神等說法化度於剎那頃無有休息爾時世尊當說法時復有八萬四千婆羅門眾九十千俱胝外道尼乾陀等眾互相議言今沙門瞿曇居王舍城鷲峯山中普會大眾知說何等我等今者可共往彼相與論義正當是時諸婆羅門外道既相議已乃與無數眷屬來詣佛所是時世尊即於會中放大希有淨妙光明普照大眾時慈氏菩薩摩訶薩即從座起偏袒右肩右膝著地合掌恭敬前白佛言世尊非無因緣而放是光今此大眾咸欲聞知願佛慈悲為我等說佛言善男子汝今當知今此會中有無量眾皆來集會慈氏菩薩復白佛言世尊為何等眾若天眾耶若人眾耶若龍神夜叉等眾耶佛言慈氏如汝所言皆來集會復有諸婆羅門外道尼乾陀等眾來入會中與我論義既調伏已我即當為如應說法彼八萬四千婆羅門九十千俱胝外道尼乾陀等眾皆發阿耨多羅三藐三菩提心慈氏復有萬八千俱胝龍王眾來入會中聞我說法已亦皆發阿耨多羅三藐三菩提心復有六萬俱胝淨光天子眾三萬二千俱胝諸天魔眾萬二千俱胝阿修羅眾如是等皆來入會聽受正法復有諸大國王所謂歡喜王妙喜王最上喜王人仙王淨軍王梵音王善現王愛軍王喜軍王妙色王勝軍王增長王如是等五百大國王各與千俱胝眷屬俱皆來入會聽受正法一一皆住堅固阿耨多羅三藐三菩提心慈氏以是因緣放此光明爾時慈氏菩薩聞佛說是大眾集會於天人非人等中有發阿耨多羅三藐三菩提心者有聞正法生信受者生大歡喜禮佛足已右繞三匝即於會中隱身不現是時諸婆羅門外道尼乾陀左囉迦波哩沒囉惹迦若天若龍乃至五百大國王等到佛所已隨自修敬各坐一面爾時東方有三萬俱胝大菩薩眾東南方亦復如是南方有五萬俱胝大菩薩眾西南方亦復如是西方有六萬俱胝大菩薩眾西北方亦復如是北方有八萬俱胝大菩薩眾東北方亦復如是上方有十萬俱胝大菩薩眾下方有九萬俱胝大菩薩眾如是等十方諸大菩薩眾一一皆已圓滿十地隨方而來入佛會中到佛所已各各頭面禮世尊足退坐一面爾時世尊告普勇菩薩言普勇汝今復往十方世界宣示諸菩薩眾作如是言如來今日當為眾生宣說大集會正法令彼十方一切菩薩合掌頂禮生隨喜心爾時普勇菩薩承佛聖旨即以頭面禮世尊足右繞三匝忽於會中隱身不現遍往十方世界隨一一方發大音聲作是唱言今娑婆世界釋迦牟尼如來當為眾生宣說大集會正法如是三復皆唱是言今娑婆世界釋迦牟尼如來當為眾生宣說大集會正法是時十方諸佛及諸菩薩皆聞是言各各稱讚善哉善哉釋迦牟尼如來能與眾生利益安樂及讚普勇菩薩能於十方世界宣揚佛事爾時普勇菩薩遍於十方世界宣示諸大菩薩已一彈指頃還復此土住立佛前禮世尊足退坐一面是時四方有四風神王來入會中盡王舍城所有境界過百由旬悉令清淨無諸塵穢帝釋天主持金剛杵來入會中諸魔外道懾然而視十方世界於虛空中布大香雲降大香雨沈水栴檀不可為喻又復雨眾天華所謂優鉢羅華俱母那華奔拏利迦華等種種妙華住於空中變成傘蓋又於佛上變作八萬四千樓閣一一皆是七寶所成眾彩雜飾殊妙莊嚴又於空中現大寶座無量無邊一一座上悉皆有佛現為眾生宣說妙法時彼三千大千世界六種震動爾時普勇菩薩摩訶薩合掌恭敬前白佛言世尊以何因緣於虛空中現斯瑞相甚為希有而彼大地忽然震動願佛慈悲當為宣說佛言普勇今此會中十方諸大菩薩及天人龍神等皆悉來集我今當為宣說正法又復為諸外道破彼邪心令歸正見以是因緣故現斯瑞普勇當知諸凡夫類雖得值遇如來應供正等正覺出現世間不能於佛殊妙色相起尊重心生難遭想設得聞佛宣說正法不能依法修行復生取相起我慢心暫得聽聞妄生多解而復起於易所得想疑惑不信作如是言如佛所說若契經若祇夜我昔不聞知何所說我今不能聽受記念我於諸法悉自了知此人以是迷惑心故恣己愚癡違背佛法作罪業因自造經書撰集義理於世間中而為正說作如是言我所造集是巧便智轉勸他人使令修習雖復以己所造經書勸人修習設使種種方便終不能令一補特伽羅而獲利樂於多生中自壞其身業因緣故臨命終時受大苦惱普勇此諸外道起迷惑心生不正見不能解脫如彼初生飛禽未生翅羽其何能飛說能飛者是為虛誑此外道輩若不迴心歸佛正法其何能得究竟無上清淨涅盤彼常自計為涅盤者亦為虛誑何以故此外道輩造不正因起戒禁取破壞自身斷滅正法堅著我見無由解脫設得人身尚非勝報云何實得清淨涅盤於其自身猶未能知本何所來當何所往生滅唐捐受諸苦惱增長惡趣無有休息我觀是輩深可悲愍爾時世尊作是說已告諸外道尼乾陀等言汝等當知閻浮提中有大珍寶無能護者隨意當用我所宣說是大法聚諸有求者無所悋惜汝等若有疑惑及所希求當恣汝問如來大悲一一為汝分別開示爾時諸外道尼乾陀等各從座起合掌向佛作是問言世尊佛於長夜度諸眾生令出輪迴云何眾生生滅相續無有間斷我於是事不能了知願佛宣說爾時世尊即於會中告藥王軍菩薩言今此會中諸外道輩以我大法光明威神照故漸能開解被精進鎧息疑惑心能以此義問佛世尊藥王軍一切生者略有二種一者久生二者初生譬如有人富貴自在忽於一時以水沐髮復以鮮潔上妙衣服而為嚴飾乃出其舍時有貧人見已欣樂即自還家亦沐其髮復以故衣洗濯令淨是人雖復多汲其水濯彼故衣徒使疲勞終不能令服飾新好一切生中若久生者同彼貧人濯其故服終不能淨若初生者如彼富人衣新好衣未生塵垢爾時諸婆羅門外道尼乾陀等聞佛作是說已即白佛言何者初生何者久生佛言彼六趣中相續展轉受苦眾生名為久生何以故此等眾生於六趣中不生厭離不求解脫時諸婆羅門外道等復白佛言世尊如佛所說久生眾生於輪迴中受諸苦惱不能解脫初生眾生願佛顯示作是言已爾時忽有九十四千俱胝摩拏嚩迦來入會中於世尊前不伸禮敬復無所問默然而住是時藥王軍菩薩見是事已即白佛言世尊何因緣故今此輩等來入佛會而不禮敬復無所問其事云何佛言藥王軍此諸摩拏嚩迦是初生者於佛世尊未有所問是時彼諸摩拏嚩迦即作是言世尊我等是初生者佛言如是如是汝等初生如日初出光明普照遍於一切無量眾生所共瞻覩汝等久於佛道心已成熟諸菩薩法昔已通達雖名初生而久修習是時九十四千俱胝初生摩拏嚩迦即各踊身虛空從空中下一一皆得圓滿十地爾時藥王軍菩薩合掌恭敬生希有心前白佛言世尊此等眾生得大善利久已盡彼輪迴苦惱具大精進是名初生今日見佛於剎那間即得解脫是時諸婆羅門外道尼乾陀等眾中有諸盲者以聞法故忽見光明各得觀佛殊妙色相見佛相已咸作是言如來應供正等正覺是最勝師我等歸依即起合掌生淨信心俱白佛言我等今者得見世尊佛言汝等應當重復審諦觀佛如來殊善色相汝等當知汝等今者諸善根力已成熟故得見世尊又得聽聞大集會法是時諸盲外道得是利已生大歡喜各各皆發阿耨多羅三藐三菩提心爾時會中諸婆羅門外道尼乾陀等聞佛說法亦皆發阿耨多羅三藐三菩提心證得無生法忍悉皆圓滿十地即時又成大菩薩眾乃各踊身虛空高七多羅樹於其空中各現種種神通變化及化種種華鬘瓔珞傘蓋幢幡七寶樓閣等住於佛上而為供養各作是念今我此身從佛智生從正法生一切如來是真歸處作是念已從空而下禮世尊足退住一面是時會中有無數百千天子見是事已即說伽陀我佛大沙門得最上善利於一切世間最尊無與等三摩地願力皆悉已具足一切勝義法無餘不知者一切眾生類無始輪迴苦佛善巧方便普令得解脫婆羅門外道咸得大利樂爾時藥王軍菩薩摩訶薩從座而起益加恭敬膝輪著地禮世尊足禮已合掌前白佛言世尊以何因緣此諸菩薩能於空中現諸神變於如來前現諸色像佛言諦聽藥王軍此諸善男子已得一切如來共所攝受不久即成阿耨多羅三藐三菩提處大法座轉妙法輪以法光明普照群品以是因緣能為變化是時藥王軍菩薩復白佛言如佛世尊於長夜中度脫三界一切眾生其數甚多云何是等無有窮盡佛言善哉善哉藥王軍譬如有人以諸穀麥而為種蒔各各分別而無間雜其後依時彼諸種子皆悉成熟是人即時次第而收若穀若麥亦無間雜如是展轉收已復種種已復收無有窮盡藥王軍此諸眾生亦復如是業因緣故布諸種子若善若惡無有間雜後時成熟受諸果報亦無間雜如是展轉生已復生亦無窮盡藥王軍諸有修習菩薩行者能布一切善法種子一一成熟既成熟已即能出生一切善法善法生已生大歡喜愛樂佛法彼善法種雖經多劫終無能壞藥王軍當知是名初發心菩薩而彼所得一切善法聚集了知轉倍增勝雖復夢有所見而能離諸怖畏何以故一切業障悉得清淨不造惡法離諸苦惱惡境現前而不能動若於夢中見大火聚光焰熾盛菩薩見已不生怖畏何以故諸煩惱薪為智慧火之所焚燒無能亂故又於夢中若見大水而不清潔徹底濁穢菩薩見已亦不生怖何以故已盡一切所作業故如牛撤軛而得自在又於夢中持以利刀自斷其頭復斷他頭菩薩爾時亦不生怖何以故貪瞋癡法諸煩惱中而為根本菩薩已斷無所懼故藥王軍彼初發心菩薩於六趣輪迴已得解脫而復於中隨順受生皆是菩薩以方便力示現化度一切眾生而實菩薩常生諸佛清淨剎中一切如來所共攝受藥王軍汝今當知於後末世若有眾生能發迴向菩提心者是即安住一切佛智得見諸佛圓滿善法永不復生諸疑惑心藥王軍我於無數百千那庾多劫勤行苦行修諸善法於一切法覺了自性即得成就阿耨多羅三藐三菩提既圓滿已復以方便善巧智慧廣說諸法令諸眾生得生諸佛清淨剎中受勝妙樂而能了知諸滅道法了知勝妙諸根本法了知勝妙善處法了知勝妙神通法了知勝妙善處寂滅法藥王軍所言滅者其義云何藥王軍菩薩言世尊所謂法處佛言法處者何藥王軍菩薩言其法處者所謂精進持戒二法若已發起若未發起戒行具足是名法藏世尊諸法從是法藏所生佛言善哉善哉藥王軍於如來前能答是義藥王軍菩薩復白佛言世尊諸佛如來以何義故出現世間佛言藥王軍諸佛出世為欲令諸眾生持戒多聞得具足故令悉了知勝妙樂處故令於一切勝妙法門通達趣入故入是法門已即能廣修一切善法以方便力增長善根於世出世最勝妙法皆悉通達藥王軍菩薩白佛言世尊云何名出世法佛言藥王軍出世法者所謂涅槃法若了諸法自性是即了知涅槃勝法彼諸法者即正法蘊若於是法如實而知如實而證於出世法中是為第一藥王軍諸異生類於佛世尊深妙法中自不生信趣向修習亦復不能轉勸他人此等異生身壞命終而無善法為所依怙藥王軍汝今諦聽我念往昔有一商人為求利故借千兩金欲往他國而為貿易其人父母以愛念故謂其子言此等金寶非己所有若自持往或時散失苦惱倍增後悔何益是時其子反生恚恨不聽是言即負此金便往他國既至彼已時分未久其所負金皆已散壞復無所得漸不能住即便追悔生大苦惱其人後時雖復還國不自歸舍以苦惱心生大疾病時彼父母知子雖還不便歸舍又聞金寶皆已散壞憂愁迷悶竊相謂言此非我子是大惡友破壞我族悉使貧匱復致他怨何所依賴我等今者作何方便得免斯苦是時父母以憂苦故厭己身命欲自殞滅時彼商人既聞父母憂惱如此即便還家向彼父母哽然而住父母忽見其子頓失前怒即同謂言我子何能受斯病苦我聞是事恐汝命終汝今既來寬我憂慮時彼商人告父母言我身與心苦惱如是支節痛逼命將不救何以故我於今時眼不欲視耳不欲聞心識迷悶眾苦所集設使父母如何救護父母告言我子於此勿生怖畏汝命未盡我皆救汝汝今苦惱必是虐疾心識迷亂妄有所見時子答言我非虐疾亦無所見諸可愛境皆不現前唯見死苦大可怖事定趣命終無能救者父母告言我子所苦多是天神所持世間諸有被執持者皆詣天祠以求救護若如是者方得脫免子言可爾是時父母持以妙香即詣天祠既至彼已告守門者引至天前焚香啟願祈求悔謝時守門者謂父母言汝若欲子病得脫免天神歡喜當設祭祀必獲如意其所祭物法應當須斷一人命及一鉢戌方名為祭是時父母聞彼言已共相謂言我今若不祀彼天神我子何由得免斯苦然我今者家復窮困何能辦彼祭所須物宜共還家作諸方計既相議已即便還家盡其家中一切所有而為貿易得一鉢戌復共出舍詣一富人作是告言我今求貸黃金少分當期十日即便歸還若違是言過十日者我皆以身為君婢僕作是言已富人即與時彼父母既得金已不復還家即持是金而得一人其所鬻人不知何作即隨其主詣彼天祠至天祠已謂守門者言我等今者持所祭物來祀天神守門者言汝當隨意時彼父母於天神前焚香啟願作如是言願我此子病苦得免天神歡喜言已即時以所祭人及彼鉢戌自手斷命而為祭祀其所祭人當斷命時既被持縛無所能避唯念諸佛一稱是言那謨沒馱耶言已命斷時彼天神受其祭已誑父母言汝子所疾是我所執我今放捨令子得脫是時父母聞其言已歡喜踊躍拜謝而出父母相慶互相謂言我子從今既得病愈又復決定而得長命我等今者雖復無金可還富人當如本言為彼婢僕而無所恨是時父母方共言議未及還家忽逢人告子命已盡時彼父母一聞是言生大苦惱俱死躄地佛言藥王軍我觀世間愚癡異生惑業所纏不善知識共相集會互為衰損亦復如是此等異生身壞命終墮於惡趣受大苦惱無能救護藥王軍菩薩白佛言世尊如佛所說祀天神者此等異生死墮何處佛言藥王軍止不須問藥王軍復白佛言世尊我等眾中有樂聞者願佛為說佛言藥王軍汝今當知時彼父母既命終已俱墮眾合地獄受大苦惱時彼子者墮炎熱地獄中受大苦惱彼天祠中為守門者以導引故見作隨喜命終已後墮阿鼻地獄受大苦惱藥王軍復白佛言世尊彼所祭人當生何處佛言藥王軍此人命終生三十三天六十劫中受勝妙樂藥王軍復白佛言世尊此人以何因緣得生於彼佛言藥王軍此人臨命終時純善相應發淨信心歸依如來一稱那謨沒馱耶故是人即為深種善根又復於八十劫中得宿命智在在所生離諸煩惱息一切苦爾時藥王軍菩薩前白佛言世尊諸有眾生樂欲趣證涅盤法者當修何行佛言藥王軍當修精進行勇猛堅固藥王軍言云何名精進行又於何處而能發起佛言精進行者於諸果法而不懈退是名精進行精進處者所謂預流果名精進處一來果名精進處不還果名精進處阿羅漢果名精進處緣覺果緣覺智果名精進處菩薩果菩薩智果名精進處藥王軍諸修菩提者於如是等處而能發起廣大精進爾時佛告藥王軍菩薩言我念往昔於一時中有一摩拏嚩迦於平實地纔種一樹即生芽莖枝葉華菓光潤可愛其樹盤根廣一由旬於少時間悉皆具足次復有一摩拏嚩迦寄前樹側亦種一樹根纔置地忽為大風之所偃拔芽莖枝葉尚不能生況復華菓而能成就彼次種樹人見是事已即移其樹欲種他處是時先種樹人作如是言云何於我平實地上而致破壞彼次種樹人言我今自為移所種樹非特破壞汝平實地如是往來互相諍競是時有人潛告於王王既聞已勅令往捉使者奉命奔至於彼時二諍人各大驚怖使者執持來至王所是時王問彼二人言汝等何故互相諍競先種樹人具如實說次種樹者作如是言大王當知我為自無地土種植暫於此人借地種樹我所種者為風所拔根不能固至於芽莖枝葉華菓皆不能生此人種樹於少時間即生芽莖枝葉華菓悉皆具足又復盤根一由旬量我見是事內自羞愧即移其樹欲種他處彼獲如意而復生瞋以是緣故共相諍競願王察我無賜罪罰時王即勅召集臣寮是時諸臣寮等有三十俱胝聞王有命齊至王所俱白王言有何宣令王言汝等當知今我國中適聞一事甚為希有此有一人纔種一樹於少時間即生芽莖枝葉華果悉皆具足又復盤根一由旬量汝等頗曾見是事不如我所見諸有樹木開華結菓極甚疾者亦半月分或一月分今此樹者昔未聞見汝等云何是時臣寮中有一人前白王言我於是事亦未決定如實可信如王所說我亦生疑願王更召此種樹人審諦而問知其實不王即宣召先種樹人而復問言汝所種樹於少時間開華等事當如實不汝若虛妄我必罪汝時彼人言王如父母能生於我我今對王何敢虛妄願王無疑是事誠實王言我昔未聞況復能見我於是事如何生信是時彼人復白王言大王若或不信願王詣彼親自觀察時王即與三十俱胝臣寮同詣樹所既至彼已即見其樹枝葉滋茂果實繁多見已生信歎其希有王時於彼亦種一樹亦不即生芽莖枝葉況復華菓王既見已慚對臣寮生大瞋恚即勅令伐彼先種樹諸力士等咸遵王命持斧競伐伐一樹時有十二樹同時復生七寶莊嚴廣大殊妙時王見已轉復生瞋又勅令伐如是等樹時諸力士又共持斧伐十二樹伐此樹時是處復有二十四樹同時還生彼一一樹枝葉華菓轉復繁茂又復皆有一命啄鳥游戲其上眾色嚴身音聲清妙時王見已復甚瞋恚自索一斧欲斷一樹斧所及處甘露流溢時王見已便生信悔勅令召彼先種樹人是時此人先被持縛今方得解奔詣王所王復問言汝何緣故始種一樹即生芽莖枝葉華菓我令伐已生十二樹七寶莊嚴廣大無比如是又伐即復又生轉倍於前異鳥奇音甚為希有我亦種樹不即能生況復華果莊嚴等事是義云何汝當實說彼人答言大王是我福德力之所致故如是又言大王是我福德力之所致故時諸臣寮聞是語已皆大瞋怒咸作是念如何此人對王自矜我福德力即共責彼而作是言汝愚癡人如何對王自矜福德若如是者汝莫勝王或與王等爾時彼人向諸臣寮稽首恭敬說是伽陀我不樂王位廣集諸財寶久發最勝願成佛二足尊我至涅盤界而不住寂滅以方便願力出現於世間說法度眾生咸令至彼岸離縛而自在得最上安樂我以宿業故今被王持縛勝願力既然我業盡銷滅爾時復有二十四俱胝金啄鳥飛於空中出清妙聲奏諸音樂是時復有三萬二千妙寶樓閣同時出現一一樓閣其量高廣二十五由旬彼樓閣間一一別有二十五俱胝金啄鳥翔集其上說是伽陀大王何故起惡心伐彼可愛即生樹佛神力故剎那間二六倍等復生長王以我心亦種樹不生芽莖及華菓見如是事信不生徒增煩惱起瞋恚王善力故後生信當來定獲最勝果爾時王言空中聲者是大賢善我本何心故生破壞我今已信深自悔責時王又聞空中作如是言大王彼先種樹者即當成佛出現世間為天人尊王即仰問空中賢者彼次種樹人以何緣故種樹不生空中答言大王當知此人廣造罪業無少善根以是緣故一切破壞爾時彼王以善根力久成熟故得見如是希有事已又聞空中如是言等發起增上最勝善心是時即得安住十地平等善法彼三十俱胝臣寮亦以善根成熟力故亦復安住彼十地法爾時藥王軍菩薩聞佛世尊作是說已生大歡喜歎未曾有合掌恭敬前白佛言世尊昔時王等以何緣故即得安住彼十地法佛言藥王軍彼王與臣諸佛如來久已授記皆得成佛藥王軍當知彼所種樹皆是諸佛神力所現我於今日復現是事與彼昔時等無有異爾時世尊於眾會中從其面門放大希有八萬四千淨妙光明彼一一光各有無數百千種色所謂青黃赤白紅紫碧綠如是等種種色光普照無邊諸世界已其光旋還右繞佛身復從世尊頂門而入爾時藥王軍菩薩合掌恭敬禮世尊足而白佛言世尊何因緣故放是希有廣大光明普照世界若無因緣如來應供正等正覺不放光明願佛慈悲略為宣說佛言藥王軍汝今見彼隨方來者諸世界中無數人眾咸來集此大眾會不藥王軍言不也世尊我今不見佛言汝當審諦重復觀察爾時藥王軍菩薩承佛聖旨四方上下皆悉觀察即於東方見一大樹殊妙莊嚴其量高廣七千由旬有二萬五千俱胝人眾周匝圍繞入佛會中於佛世尊不伸問訊亦無所說寂然無聲住佛一面南西北方上下方等亦復如是爾時藥王軍菩薩見是事已前白佛言世尊我有少疑欲伸請問願佛世尊為分別說佛言藥王軍汝今有疑恣汝所問我當為汝一一開示是時藥王軍菩薩復白佛言世尊今此四方上下世界一一大樹有諸人眾周匝圍繞來入會中寂無言說各住一面何因緣故其事如是佛言藥王軍汝今欲知其事因緣自可往彼隨方世界一一親問彼佛世尊必當為汝如實宣說藥王軍菩薩白佛言世尊我承佛旨今當自往隨方世界問彼世尊然我以何神力而能往彼佛言汝當以自神力往諸世界吾復為汝神力加被藥王軍菩薩即於會中繞佛三匝已隱身不現從是東方過九十六俱胝世界到一世界名為月燈彼有佛名月上境界十號具足有八十俱胝大菩薩眾圍繞說法藥王軍菩薩既到彼已即時頭面禮彼佛足合掌恭敬而白彼佛言世尊我於娑婆世界釋迦牟尼佛所見此東方有一大樹殊妙莊嚴其量高廣七千由旬有二萬五千俱胝人眾周匝圍繞來入佛會南西北方上下方等亦復如是我不能知是事因緣化主釋迦牟尼佛遣我來此自問其故唯願世尊為決所疑爾時月上境界如來告藥王軍菩薩言善男子彼佛會中所來大樹廣大殊勝能於彼方施作佛事彼諸人眾從樹所生為顯諸佛神通力故藥王軍菩薩復白彼佛言世尊是事希有我昔未聞況復能見又復世尊今此會中無數人眾住世尊前周匝圍繞無空隙處此諸人眾僅容其身皆不能見彼二手臂是事云何願佛為說彼佛言善男子此諸人眾若行若住或復屈伸皆悉無礙藥王軍菩薩復白彼佛言世尊我所未了是義云何彼佛言善男子汝今樂見此諸人眾伸其臂不藥王軍菩薩言我今樂見願佛顯示爾時月上境界如來即於會中舒金色臂普示大眾是時在會百千俱胝人眾即各一時亦舒一臂一一皆雨無數百千種香所謂塗香末香等供養於佛是時彼佛告藥王軍菩薩言善男子汝今見此人眾各舒一臂雨眾妙香供養世尊如是事不答言已見彼佛言善男子汝今當知此諸百千俱胝人眾皆是化生如夢所見爾時藥王軍菩薩見是事已即白彼佛言世尊此諸人眾於須臾間各舒一臂尚能雨彼無數妙香何況盡令舒其二臂雨是香等倍復甚多彼佛言如是如是善男子如此等類皆是如來神力所化不可限量諸眾生界亦復如是若生若滅如夢如幻一切有為皆無實法藥王軍菩薩復白彼佛言世尊諸眾生類有初生者有久生者彼佛言如是藥王軍菩薩言不知何者是名初生又復何者得名久生彼佛言今此會中百千俱胝人眾適舒一臂各雨香者是為久生彼娑婆世界釋迦牟尼佛所從樹生者是為初生藥王軍菩薩重白彼佛言世尊我今於此而欲復見彼初生者願佛顯示爾時月上境界如來即時復舒右臂是時四方有百千俱胝人眾上方下方亦各有二十五俱胝人眾同時而來入佛會中亦復於佛不伸問訊亦無所說寂然無聲住佛一面是時藥王軍菩薩前白彼佛言世尊云何是等無數人眾於剎那間來入佛會亦各寂然住佛一面彼佛言善男子此諸人眾是初生者不知生法不知滅法亦復不知老病死憂悲愛別離怨憎會等如是諸法亦復不知苦及苦受不從苦生於一切法非所修習非所了知云何於今能有所說是故各各寂然而住藥王軍菩薩復白彼佛言世尊如佛所說此諸人眾是初生者不知此等從何所來於一切法皆不能知彼佛言善男子此等眾生非業報生非諸功巧所能造作亦不由彼父母緣生不從諸受相應所生亦非過去業因緣生亦不思念苦受等想生已無住從如是來故無所說乃於諸法不能了知亦復不生我我所想藥王軍菩薩復白彼佛言世尊此既名為初生者為從何生復從何滅彼佛言善男子如佛所生彼如是生如佛所滅彼如是滅善男子譬如有人違背王法為王繫閉久處牢獄而彼獄中極甚黑闇不為日光所能照燭受大苦毒多生驚怖是時其獄忽為火焚四面熾然人皆驚喚彼所繫人尚未能出時王聞已即遣力士作諸方便令救是人既得離彼獄火難已而見於王王言赦汝自今已往莫復更作如是罪犯若更作者為彼繫縛無有出期善男子如來亦復如是已斷貪瞋癡等一切煩惱圓滿一切出世善法又能息除一切病苦復以種種大悲方便於六趣中救度一切受苦眾生一一皆令離諸纏縛如彼日光破諸冥闇滅諸罪垢生善作意善男子若久生若初生一切眾生皆令解脫是時彼佛說是法時空中有聲說是伽陀如來大悲者處清淨剎中從善法種生因果無所失佛境界清淨開微妙法門以大悲方便度諸眾生類次第而開導皆令至涅槃常寂靜世間諸所作無染自從無始劫若久生初生三界六道中無數眾生聚佛悲願力故咸歸解脫門若世出世間普得大利樂爾時月上境界如來即於會中放大希有淨妙光明於其光中出廣大聲普震十方復於聲中出如是言善哉諸佛神通力善哉妙法功德力善哉和合大集會種種神變不思議善哉宣說妙法門一切眾生得利樂爾時藥王軍菩薩見大光明又聞空中作如是聲稱揚讚歎合掌恭敬禮彼佛足前白佛言世尊何因緣故放是光明彼佛言善男子汝今見此會中諸初生者不答言已見彼佛言善男子此諸人眾根緣成熟即於是日聞我說法一一皆當圓滿十地爾時藥王軍菩薩即從座起踊身虛空高八萬由旬是時復有八萬俱胝天人於虛空中雨諸妙華供養彼佛時諸初生者各各恭敬頂禮世尊是時十方有諸菩薩乃至一切龍神夜叉等又悉雲集時藥王軍菩薩於虛空中合掌一心而向彼佛說是伽陀善哉佛神力放光出大聲三千世界中無有不聞者三十二地獄受苦諸眾生得聞是音聲苦惱皆停息三界諸天眾亦聞是音聲各起恭敬心歡喜而稱讚三千大千界普聞廣大聲以佛大神通皆六種震動三萬俱胝數大海諸龍王聞是大音聲皆來至佛會三萬俱胝數諸囉剎娑王聞是大音聲皆來至佛會二萬五千數俱胝必隸多聞是大音聲皆來至佛會毘沙門宮內無數諸夜叉聞是大音聲皆來至佛會十方諸世界有百千俱胝菩薩以神通皆來至佛會月上境界佛為初生眾生欲說妙法門是故皆雲集爾時藥王軍菩薩說是伽陀已從空而下住立佛前合掌恭敬白彼佛言世尊今此會中諸來菩薩乃至一切龍王鬼神皆已來集各各樂欲聽佛說法今正是時願佛為說彼佛言善男子汝今當知此初生眾已得遠離一切罪業梵行具足得大總持一切善法皆已圓滿我今為彼說大法蘊時藥王軍菩薩復白彼佛言世尊此諸大眾渴仰欲聞願佛為說爾時月上境界如來告藥王軍菩薩言汝等當知一切眾生有身皆苦生老病死憂惱悲痛怨憎會愛別離所欲不成就如是等法悉皆是苦逼迫眾生不能解脫此一切苦甚可怖畏而諸眾生於是苦義不聞不知爾時會中諸初生者聞佛說是諸苦法名即皆合掌前白佛言世尊我等樂聞此諸苦義願佛為說佛言諸善男子非唯汝等樂聞一切眾生皆亦如是諸初生者復白佛言世尊所言死者其義云何佛言諸善男子所謂識滅身壞故名為死一切眾生命欲終時有三種風而來破壞所謂滅識風動轉識風起識風此三種風眾生命欲盡時令識散滅動轉改易諸初生者言世尊彼滅識風云何能令眾生識滅身壞佛言彼滅識風復有三種所謂刀針大力由是三種能滅其識識既滅已身即破壞諸初生者言世尊云何名身佛言身者所謂如幻如焰又如重擔復如涎洟腐爛等物諸無智者不能覺了生為大苦由生發起緣法聚集命根連持而無其實非愛相應如是等法假名為身諸初生者言世尊云何名命復何名滅佛言識所連持是名為命業報衰謝識法離散命根斷絕身分破壞故名為滅諸善男子我今復為汝說身分所有當知人身諸分筋脈有一俱胝數有八萬四千毛孔有千二百身分支節有三百八身骨此等共成人身復有八萬四千族蟲如是生類同依人身於人身中晝夜𠯗食而復諸蟲互相食噉諸苦隨生如是八萬四千族蟲其中有二大者於七晝夜互相交鬪至第七日彼一蟲死又復一蟲而共交鬪一蟲死已一蟲復生如是展轉乃至人命斷時此諸蟲類一切壞滅無所依止諸異生類不能覺了內外苦法相續生滅老病死法皆不能怖若順若違互相交鬪如身二蟲苦惱隨生而不覺了身壞命終都無所有諸善男子有一異生命將不久有善知識來為安慰問其人言汝現生中叵曾知見生老病死諸艱苦不彼人答言我曾知見善知識言汝今既自知見如是等苦何不生厭起增勝心於二世中種少善根斷諸惡法修諸正行若能如是捨此報已生他勝處離諸怖畏以其善法為所依怙況復世間諸有苦法一一分明盡可觀察汝豈不聞大地若擊能發大聲善法若作有大勝力是故於諸如來清淨剎中種諸善法所謂以其華鬘塗香飲食衣服臥具醫藥供養如來及諸苾芻苾芻尼優婆塞優婆夷清淨四眾如是供養是為於佛剎中種諸善種當能出生一切善果汝今於此遇大法王出現世間若不種諸善根而無所益時善知識為彼異生說伽陀曰如來出世間擊廣大法鼓開微妙法門令一切趣入廣度諸眾生歸涅盤寂滅汝今見是事何不起精進爾時彼人亦說伽陀答善知識言若愚癡無智復會遇惡友廣造染法因謂貪慾等事起我見增盛破和合僧伽毀壞於塔寺不深信三寶但造眾惡業不作善因緣於一切時中常生諸過失惱亂於父母不生孝敬心出非法語言輕謗諸賢善造此惡因故必墮地獄中自受苦惱身無能救護者可畏與眾合炎熱及阿鼻如是諸獄中展轉受諸苦從是大獄出復入小獄中謂刀兵蓮華受苦而相續如是大小獄有無數眾生隨自業因緣輕重而受報或百劫千劫或復更長時惡業繩所纏無由能解脫彼刀兵地獄縱廣百由旬不見彼獄門唯諸受苦者百千俱胝數劍樹與刀山驅彼罪人登身分皆斷壞暫時雖死滅復被業風吹即時還復生而受諸苦惱地獄無邊際眾生亦無窮以惡業因緣相續不間斷我造諸惡業定墮彼趣中善知識今時聽說所造業我曾起貪心廣造於舍宅彩畫復雕鏤金寶以莊嚴復置諸園林倉庫及產業畜牛馬生類皆以為資具父母及眷屬內外數甚多奴婢與妓人其數無有限常令於晝夜動種種歌音但縱己樂心不念於他苦恃彼不富貴作種種莊嚴凡所受用物悉金銀珍寶以香水澡沐復塗諸妙香龍腦與栴檀及彼麝香等香水澡沐已次第而嚴身手釧及指環皆用珍寶作以真珠瓔珞而為項莊嚴最上好真金復為耳璫等身分莊嚴已頂戴諸妙華蘇摩那瞻波及諸異香者復著妙好衣謂最上細㲲鮮白復清潔皆妙香所薰飲食最上味甘美復馨香侍者供所須暫無饑渴想地敷好茵蓐履踐而游行左右有侍人自在復尊貴如是廣嚴飾而愛樂其身常保惜護持不生破壞想既富樂具足餘復無所思恣其染慾心造不善過失眼貪於色境諸根亦復然彼為過失因自不能覺了見聞覺知處諸煩惱隨生於順違境中起貪瞋癡法柔軟等諸觸觸身心起愛彼愛想既生諸罪業皆作我曾於一時無故害有情以箭射鹿身令彼命斷滅但取其肉食不念後世中果報自當受誰人能代者我愚癡無智但資養其身一日死苦來識滅身破壞唯集諸苦惱無一可愛心父母及諸親相視不能救良醫妙藥等亦唐設其功徒增悲惱心無救濟方便我若命斷已棄於尸陀林為鳥獸諸蟲充足而食噉一切無所有空幻法現前諸境悉皆空唯果報不失是時無所託唯善法可依如我造惡因當墮於地獄廣積罪業蘊後苦惱隨生於彼三世中破壞善法種受想行二法以諸觸為因觸故諸愛生而成憂苦縛善法如良藥能治貪愛心貪等既不生諸惡不能作我實無福慧虛受於人身佛宣方便門布施持戒等我不能自作不隨喜見聞正法不能聽愚癡日增長無明等煩惱隨轉而無窮障善法因緣何由能解脫迷惑心散亂無少時靜住煩惱火所燒受種種纏縛於身無少樂樂法不暫生命將不久時一切皆破壞唯諸佛勝法能救苦眾生戒法真實門登者得大樂如我所造業深自生追悔今遇善知識是故如實說爾時月上境界如來告藥王軍菩薩言善男子諸異生類臨命終時生大驚怖苦惱其心無所救護唯諸善法能為所依殊勝果報而無所失爾時彼佛即說伽陀曰眾生作惡業定墮地獄中饑時吞鐵丸渴復飲銅汁身出猛火焰惡業故自燒身分皆破壞受驚怖大苦彼不見樂境不聞正法名唯苦逼身心一切皆非愛眾生作善法定生善趣中善知識會遇勸導修善法發生正信解具戒慧多聞諸煩惱滅除而成正等覺精進行最上佛出世所宣策發諸善根不生於退屈慈悲真梵行攝一切眾生自利復利他皆令得解脫善男子諦聽佛所說真實出微妙法音令一切調伏大悲心為父菩提心為母善法為知識能救護眾生正覺出於世說最勝法門方便化眾生令住寂滅地佛為大悲者最上世間尊普觀諸有情等同為佛子平等無有二使一切歸依爾時彼佛說是法時三千大千世界六種震動時藥王軍菩薩合掌恭敬白彼佛言有何因緣大地震動願佛慈悲當為我說彼佛言善男子汝當四方觀察有何所見是時藥王軍菩薩承佛聖旨即時四方觀察見此大地震動於少時間而復破裂有六十五俱胝人從地而生爾時六十五俱胝初生者即皆合掌俱白佛言我等從何所生佛於會中指前初生者告彼從地生者言諸善男子汝等見此諸人眾不答言已見佛言如彼所生汝等亦然從地生者又言此諸人眾當應滅不佛言如是如是彼等皆滅諸善男子非唯此眾一切有情悉皆歸滅是時先在佛會諸初生者各起合掌白彼佛言世尊如佛所說生死二法我等厭患非所愛樂佛言汝等既能厭患生死云何不能發起精進此諸初生者又白佛言世尊我等於如來前聽受正法見此菩薩聲聞大眾有大神通威德具足是我所樂我等亦欲趣進修習遠離生死爾時藥王軍菩薩復見有諸從地生者即時與五百大菩薩各各以自通力於其會中又復踊身虛空高二萬由旬於其空中或現經行相或現跏趺相或現師子王步相或現象王步相或現諸異獸等步相現如是等諸相已復於空中作諸神變時此菩薩等各有身光於虛空中如百千俱胝日月光明爾時諸從地生者俱白彼佛言世尊何因緣故有是廣大光明及於空中現諸神變希有等事佛言諸善男子汝等見諸菩薩住空中不答言已見佛言此大光明是諸菩薩各各身光此諸菩薩一一皆能現諸神通變化等事是時藥王軍等諸菩薩眾即於空中出微妙聲俱白彼佛言願佛慈悲為諸眾生宣說法要若天若人得聞法者皆得最上利益安樂我等今時皆是如來大悲方便精進願力所建立故願佛於今顯法光明普照世間作是言已俱從空下住於佛前彼佛告藥王軍菩薩言善男子汝今見此三千大千世界六種震動不藥王軍菩薩言已見世尊然今我等不能了知以何緣故有如是事又復我今有少疑惑欲問世尊願為開決彼佛言善男子汝今有疑恣汝所問若過去未來現在三世等事我當為汝一一如實分別演說藥王軍菩薩白彼佛言世尊今此會中何故有八萬四千天子眾八萬四千俱胝大菩薩眾一萬二千俱胝龍王眾一萬八千俱胝部多眾二萬五千俱胝必舍左眾以何義故如是等眾其數甚多彼佛言善男子汝今當知此諸大眾俱來集會皆是於此聽佛說法即於是日獲大利樂永出輪迴又復其中有得安住十地法者有得安住涅盤界者有得解脫老病死苦住安樂法者有得解脫煩惱縛者有得深入佛正法者藥王軍菩薩復白彼佛言世尊如來善為一切眾生作諸善巧方便事業隨順攝化云何是中而無懈倦彼佛言善男子諦聽如來起大悲心設諸方便普攝有情皆令解脫常無懈倦但諸異生愚於善法雖遇如來不能親近聽受修習不求解脫善男子如來今日於大眾中吹大法螺擊大法鼓出大法聲演大法義若天若龍乃至八部四眾及諸初生者如是一切大眾咸於今日得大總持圓滿善法安住十地普獲利樂一切皆是如來神通方便所作令諸眾生住精進地得法具足如佛世尊爾時六十五俱胝數中有五千初生者俱從座起合掌向佛而白佛言世尊我等有身而為重擔深為大怖何由解脫又復一切眾生處輪迴中暫無寂靜所欲礙心不能了知住黑闇地不能明了唯願世尊攝受我等及諸眾生施以無畏令得安樂勸請世尊宣說妙法令諸少慧眾生增長正慧苦惱眾生皆得解脫世世所生見佛聞法爾時藥王軍菩薩向彼初生者說是伽陀曰汝等樂欲聞正法先須飲食資身命後起無畏廣大心深得最上妙法味彼初生者亦說伽陀答藥王軍菩薩言汝尊者大智善調寂諸根有廣大名稱一切皆愛敬已圓滿善法一切無不知云何作是言飲食資身命如我等意者飲食為過因食已於腹中成種種雜穢雖增長色力而惡法隨生三塗惡趣中當生大怖畏諸眾生罪業皆從飲食生所有貪愛心由飲食所起世間愚癡者生種種貪心營廣大田園舍宅樓閣等諸妙好服飾及最上莊嚴眾妙寶七珍真珠瓔珞等象馬及車乘奴婢數甚多富貴雖暫時終歸無常法如其壽命盡流轉諸趣中正法不能聞善知識遠離假使四大洲為彼轉輪王七寶皆具足圓滿千子眾富貴大自在勇猛復威嚴一切所歸依悉恭敬稱讚盡一生勝報是等亦無常彼壽限既終善惡業隨受雖富有珍寶勇猛大威德壽命若盡時自力不能救尊者如我說一切無所依唯諸佛如來是真所歸仗如父復如母能養育出生平等而愛憐一切皆如子譬日月光明普照諸冥闇所有輪迴苦斷滅令不生拔彼煩惱根使離諸怖畏普令有情類證無上菩提宣說正法門令住不退轉世間飲食等無利生過失不得生諸天非為可愛果於世間無樂當招極苦報損減於壽命造不善業因生富樂貪愛不能了無常不造最勝業不了知妙法不念離過失不住寂靜心壽命既盡已諸趣受諸苦無常杖所打五欲繩所縛苦惱而轉增業報不能脫過去業所照無救無所依當識法滅時徒增悲惱怖我寧以珍寶金銀及玻瓈廣施一切人終不生悋惜我寧以身力為他人僕使設經彼長時終不生疲倦若起貪愛想廣集諸珍財及飲食上味我即生怖畏願尊者諦聽如我等所言假使彼諸天受勝妙樂報以諸妙寶器盛種種上味甘美復馨香食者生適悅益天人身分色力及威力彼受報若終一切皆非實以是故我等不愛樂飲食唯樂正法門求解脫眾苦遠離貪愛縛得自在無礙歸依佛世尊大仙真聖者汝尊者大智我恭敬頂禮具廣大慈悲眾生皆樂見汝名字何等願尊為我說若見聞隨喜得諸根清淨爾時藥王軍菩薩復說伽陀答初生者言汝今欲聞我名字彼一切名唯佛知百千俱胝眾初生彼名一一佛能了彼初生者又說伽陀曰我曾從佛親聽受初生久生一切名唯汝名字最甚深未曾聞佛為廣說是時藥王軍菩薩復說伽陀答初生者言當知我名字號為藥王軍妙藥救眾生是故得其號一切眾生類種種病所纏我以方便門隨順而救濟貪為病最大惱害於世間由此病為因而生諸過失瞋病如大火焚燒寂靜心唯甘露法藥能除諸苦惱癡病大可怖覆沒智慧心死墮惡趣中不得聞正法由此三種病展轉諸病生益愚癡闇冥我皆施法藥普令離過失滅一切業因息苦惱不生永絕諸怖畏既得離諸病速見正覺尊因我妙醫王應病而授藥一切有情類常為火所焚熾然不能息轉生諸苦惱貪欲為重擔無有解脫時瞋癡法亦然展轉增過失雖常負重擔不求解脫門復不念無常不思出離道煩惱業隨逐苦惱亦不知眾病逼其身不能求妙藥由無明因故諸行即隨生行等法既起貪愛生過失諸行不究竟一切法皆空無智不能知無由生正念不修寂靜行識滅苦惱增經無數劫中不能得解脫佛出現於世為彼天人師如父母愛子開示正覺道復雨大法寶普濟諸群生除彼邪智人不攝受正法發菩提心者得入正法門了一切行空於空亦無礙若了空無我一切無所依諸煩惱亦空遠離諸過失爾時諸初生者復說伽陀言菩薩大悲者普救諸眾生精進大醫王長時無懈倦念彼輪迴苦以功德攝持我諦信歸依起勇猛精進爾時藥王軍菩薩復為說伽陀曰汝等今當知佛為最上尊世間出世間福智皆具足具三十二相及眾好莊嚴以最上大悲廣度諸群品佛威容高顯猶如妙高山智慧無有窮復如彼大海善開諸方便隨順化眾生瞻禮與歸依皆得安樂果爾時月上境界如來出如迦陵頻伽清妙音聲普聞十方又從面門出八萬四千種種色光所謂青黃赤白紅紫碧綠如是光明廣大熾盛普照三千大千世界所有三十二大地獄蒙光所照皆悉破壞諸天宮殿光所照處廣大明耀如是光明照於三千大千世界已復於光中出一切眾生所有樂具現於虛空作如是變化已其光旋還繞佛七匝復從彼佛頂門而入爾時藥王軍菩薩復從座起合掌恭敬白彼佛言世尊何因緣故如是重復放大光明普照世界爾時彼佛告藥王軍菩薩言善男子我於今日作大佛事今此會中有諸眾生得大利樂以是緣故重復放光藥王軍菩薩復白彼佛言我有所疑欲當請問唯願世尊為我開決彼佛言善男子如汝所疑當恣汝問藥王軍菩薩言世尊何故此會諸初生者世尊為現種種希有等事復為宣說微妙法門諸久生者云何世尊不皆如是豈此等類於佛正法不能了知彼佛言善男子汝今何故作如是言於如來前而伸請問此不得名柔順等語何以故如來於諸眾生平等化度隨順方便而為說法諸有聞者皆獲利益具足得入諸總持門一切功德皆悉成就爾時虛空中復有無數廣大殊妙七寶樓閣現於佛上是時彼佛告藥王軍菩薩言善男子汝今見此殊妙樓閣不藥王軍菩薩答言已見世尊彼佛言汝今當知此等皆是諸初生者所共變現何以故此諸初生者皆於是日圓滿一切善法又復我於今日擊大法鼓有無數天人得法具足無數地獄眾生得離苦惱復有無數眾生暫生正念歸依佛智皆得解脫彼佛說是語時會中有九萬九千俱胝久生眾生證得須陀洹果得法具足斷除業障遠離眾苦如此等類皆從如來正法出生爾時東方有五十俱胝殑伽沙數諸菩薩眾來入彼會南方有六十俱胝殑伽沙數諸菩薩眾來入彼會西方有七十俱胝殑伽沙數諸菩薩眾來入彼會北方有八十俱胝殑伽沙數諸菩薩眾來入彼會下方有九十俱胝殑伽沙數諸菩薩眾來入彼會上方有百俱胝殑伽沙數諸菩薩眾來入彼會是時藥王軍菩薩白彼佛言世尊云何虛空周匝皆作赤黑二色彼佛言善男子汝今不知如是因緣答言世尊我不能知彼佛言唯佛如來而自知察善男子汝今當知諸方世界各有若干俱胝殑伽沙數諸菩薩眾來入佛會如是諸菩薩眾隨方來已從空而下住立佛前禮彼佛足各住一面是時藥王軍菩薩白彼佛言世尊何因緣故又復有此大菩薩眾而來集會彼佛言善男子此諸菩薩大眾集會皆以初生者為緣而起發故彼佛作是言時所有會中諸初生者即時皆得諸法具足安住十地又復彼佛會中無數修菩薩行者皆得安住諸菩薩法得大神通見聞隨喜一切眾生皆獲利樂諸有已住菩薩地者不復退轉增勝堅固菩薩行法佛說此經已普勇菩薩等諸大菩薩阿惹憍陳如等諸大苾芻乃至世間天人阿修羅等一切大眾聞佛所說皆大歡喜信受奉行
如是我聞一時佛在舍衛城祇陀樹林給孤獨園與大比丘眾二萬人俱菩薩摩訶薩皆是一生補處其名曰彌勒菩薩得大勢菩薩師子意菩薩師子相菩薩大相菩薩如是上首一萬人俱爾時世尊大眾圍繞恭敬為發大乘意眾生演說經典爾時眾中有菩薩名自在王從坐而起偏袒右肩右膝著地合掌白佛言世尊欲有所問若蒙聽許乃敢發言佛告自在王諸有所問佛無不聽隨意所問當為汝說令汝得解自在王菩薩得蒙聽許喜悅無量白佛言世尊云何菩薩摩訶薩於大乘法中得自在行而能為人演說此法以自在力摧伏諸魔增上慢者及諸外道有所見得諸貪著者令住大乘具足大願成就戒行得阿耨多羅三藐三菩提佛告自在王菩薩善哉善哉汝能問佛是義當為汝說一心諦聽善思念之諸菩薩云何能令眾生得住大乘具足大願成就戒行得阿耨多羅三藐三菩提自在王菩薩受教而聽佛告自在王菩薩摩訶薩有四自在法以是法故能自在行令諸眾生得住大乘何等四一者戒自在二者神通自在三者智自在四者慧自在戒自在者菩薩摩訶薩行具足戒不毀不缺不穿不濁不有所得不悔不訶不有熱惱智所稱讚隨順道戒教眾生戒護法戒歡悅戒不依生處戒住定戒隨慧戒信解深法戒不退神通戒空無相無作戒寂滅戒攝佛法戒說佛法戒不捨一切眾生戒慈護戒大悲根本戒信淨戒不轉儀式戒頭陀細行戒隨順福田戒畢竟淨戒不斷佛種戒護法種戒示聖眾戒安住菩提心戒助六波羅蜜戒修四念處戒修四正勤四如意足五根五力七菩提分八聖道分戒能生一切助菩提法戒自在王若菩薩摩訶薩能持如是戒戒則具足所願皆得若菩薩持如是淨戒者三千大千世界劫盡燒時願欲滅火言火當滅火即為滅欲令三千大千世界皆變為水欲令三千大千世界普雨眾華欲令三千大千世界皆為珍寶欲令如恒河沙世界諸須彌山合為一山欲令如恒河沙世界大海合為一海即皆如意無不成者持戒力故所願皆得所為神力無不稱意菩薩安立如是戒中得如是自在力持淨戒故深願畢成得阿耨多羅三藐三菩提自在王乃往古世過無量阿僧祇劫有佛名淨明光王如來應正遍知明行足善逝世間解無上士調御丈夫天人師佛世尊爾時有菩薩比丘名金剛齊得持戒力行淨戒故常在閑處林中經行欲具佛法故修習正行修正行已作如是念不得一切法是則名戒不貪一切法是則名戒滅一切結是則名戒觀身如鏡中像是則名戒於諸言辭如呼聲響是則名戒觀心相如幻是則名戒善不善法無二無別是則名戒為貪欲故觀身不淨是則名戒為瞋恚故生於慈心是則名戒以智慧破癡網是則名戒不得貪恚本是則名戒於法無觀無想分別是則名戒無我見無眾生見無壽者見無人見無常見無滅見是則名戒於一切法不作不起是則名戒心無所畏是則名戒不依三界是則名戒信無生法是則名戒信解無生法忍是則名戒不貪利養是則名戒於諸法空心不驚畏壞離諸相蠲除諸願是則名戒心無所念是則名戒不自高不輕彼是則名戒不著諸入是則名戒不起五欲是則名戒了知諸陰同於法陰是則名戒了知諸性同於法性是則名戒樂無諍訟是則名戒於善法中不捨勤行是則名戒知一切法必寂滅相而以身證是則名戒自在王金剛齊比丘如是安住於戒修習聖法正念無倒時有魔子名曰障礙見金剛齊比丘如是持戒修習聖法正念無倒與八萬四千諸魔及其眷屬貫鉀持兵來到其所自隱其身觀是比丘心在何行千歲隨逐乃至不見一念心散可得惱壞於是魔子及與眷屬現其魔身執持刀鉾在比丘前欲以相怖比丘見魔大眾兵仗欲以相怖作是誓言若我戒淨習於聖法正行不倒以是緣故魔眾兵仗皆當變成青黃赤白雜色蓮華須曼那華婆梨師華奇妙名華以為瓔珞是時魔子與其眷屬形色儀法皆如我身自在王金剛齊比丘說是語時魔眾兵仗即皆變成妙色之華殊妙香潔以為瓔珞一切諸魔皆自見身如此比丘剃除鬚髮著染袈裟魔子見比丘現大神力怪未曾有發希有心與其眷屬俱禮其足作如是言汝得何法乃有是力比丘言此力不從有所得生亦不依於身口意及一切法生是力不以住相故生以無住處故魔言比丘我於千歲求汝心行不能知處比丘言汝若以恒河沙劫求之亦不能得何以故是心不在內不在外不在中汝寧能得幻化人心所行處不答言幻化之人尚無有心況心行處比丘言如來說一切法空皆如幻化此中亦無心無思魔言若不得心不得思云何有來去有言說比丘言幻人去來言說我去來言說亦如是魔言汝以是進行住於持戒修習聖法為何所趣比丘言趣無所趣魔言云何趣無所趣比丘言是中無先去無今去無當去無所趣者即是無作脫門汝問以是進行安於戒修習聖法何所趣者我不趣色生不趣色滅不趣色住不趣受想行識滅不趣受想行識住於一切法亦不趣生亦不趣滅亦不趣住是名正趣魔子正趣者名不取色不取受想行識無所見法是我所趣我所趣者不取色不取受想行識我所趣者是諸聖所趣魔言比丘於是法中云何有趣比丘言諸凡夫法及諸佛法同是一法無二無別學法阿羅漢法辟支佛法佛法同是一切法無二無別若過去法若未來法若現在法同是一法無二無別無出無生以等相故不捨如是諸法等相者欲以是法示眾生故而為說法如是趣者名為正趣魔子夫正趣者不趣欲界不趣色界不趣無色界住等法者於法實相不動不退是名正趣如如趣一切法趣亦如是如法性趣一切法趣亦如是如實際趣一切法趣亦如是求如是趣者亦不念不著諸趣是名正趣魔子語金剛齊比丘汝以是正行為得何法答言我以是正行得離諸法分別以是無念無分別故具足等相汝問得何法者是正行中無有得相無增上慢以是正行於法無所得正行者即是無行義魔子問金剛齊比丘汝以此戒當得何法答言我以此戒當得阿耨多羅三藐三菩提乃至小法不可得故魔子言云何得菩提比丘言色等則是得菩提受想行識等則是得菩提一切法等則是得菩提魔子言如是菩提於何處求比丘言當於我見性中求魔子言云何而求比丘言求時不起菩提見魔言比丘汝師是誰誰所教誨辯乃如是比丘言不壞我見性而得菩提是則我師不在垢不在淨是則我師若識不在有為不在無為是則我師若不從他聞於諸法不住不捨能度諸流是則我師若遍知一切法而不至一切法是則我師若一切所說音聲言辭於不可說諸法相中而不動轉是則我師若一切法不生不起不出而能轉聖法輪是則我師不住此岸不在彼岸不在中流是則我師若一切法不生故生是則我師若一切法不滅故滅是則我師我隨如是師教故辯如是魔子言如來以何而轉法輪答言如來於色不轉不還色如色法色空色無相色無作色滅色離色無生色相色性亦不轉不還受想行識不轉不還識如識法識空識無相識無作識滅識離識無生識相識性亦不轉不還如來以是一切法不轉故轉於法輪如是法輪若轉若不轉於無量法性終不出過若能解此轉法輪者是人則能轉於法輪爾時魔子及其眷屬皆為金剛齊比丘作弟子發是言我從今日歸依於師比丘言汝莫歸依我當歸依淨明光王佛我所說者是佛所教魔子言可共詣佛時金剛齊比丘與魔子及八萬四千魔眾俱詣淨明光王佛所頭面禮佛足合掌恭敬在一面立淨明光王佛因其淨戒及聖法行為說如是法皆得不退於阿耨多羅三藐三菩提自在王彼時金剛齊比丘豈異人乎汝身是也障礙魔子者持地菩薩是自在王是名菩薩摩訶薩戒自在菩薩得是戒自在者能示眾生不思議願力教化無量眾生於阿耨多羅三藐三菩提亦能自降魔怨疾成阿耨多羅三藐三菩提佛告自在王何謂菩薩摩訶薩神通自在謂天眼天耳他心智宿命智如意足自在王何謂菩薩天眼自在也若菩薩眼根不為牆壁山林須彌鐵圍世界中間之所障礙是名天眼自在菩薩以是無礙眼根見十方無量阿僧祇佛土為一佛土何以故空相無別異故而諸佛土彼此雖別而不合不異又見諸佛大眾圍遶皆為一佛以法性不壞相故以見一佛淨故見一切佛淨以一切佛淨故見自身淨自身淨故見一切法淨於自身淨諸淨之中不生二相又見諸佛弟子不異見佛淨菩薩以見弟子正見見佛以見佛正見見弟子又菩薩於十方無量阿僧祇世界所有眾生若地獄若畜生若餓鬼若人若天除無色界即以天眼悉皆能見生死所趣善惡之處又知眾生行業及報菩薩雖見眾生不取眾生相何以故信無我際故雖見行業及報而知一切法無業無報菩薩以是天眼見一切色皆無色相信一切法無所有故知諸形色皆是虛妄本來不生故是名菩薩天眼菩薩得是天眼智力故隨所能見或見有數色或見無數色或無所不見菩薩雖在百千萬種眾生之中而能入於禪定背捨三昧乃至不見有一眾生何以故菩薩達諸法無我如故是菩薩於色界諸天淨妙形前為現其身令諸天子見而是菩薩亦見諸天身菩薩又能令諸天見其身而諸天不自見身或令諸天自見其身而不見菩薩身自在王是名菩薩天眼自在自在王何謂菩薩摩訶薩天耳自在若菩薩得是天耳於十方無量阿僧祇世界所有諸聲天聲夜叉乾闥婆阿修羅迦樓羅緊那羅摩睺羅伽人非人聲悉皆得聞聞是聲時於諸聲中無所分別信一切聲是不可說相又聞是聲不生我相眾生相及音聲相達一切聲本來不可說相信知是聲無有住時菩薩耳性耳識性無有礙故聞是聲時解其實義者一切聲不可說是滅相故以是實義而依於義不依於聲一切法無生相故又聞十方無量阿僧祇現在諸佛之所說法而無有礙如所聞能持持已不忘何以故菩薩乃至無有一句不知而滅菩薩有所問法若有漏若無漏若有為若無為若世法若出世法若善若不善若有罪若無罪若聲聞乘若辟支佛乘若佛乘能令是法入一性味謂離自性雖有所問不著六塵雖復聞法不住諸相菩薩貴法依法不依非法何等為法法名離染法名無相法名無為法名無歸處法名無生無起無得法名無比於是法中以相分別取捨戲論是名非法自在王菩薩依於義不依語不離語入義心聽法云何名入義心不墮空義見無相義見無作義見是名入義心菩薩以是入義心聽法依於義是義不可得不可得亦不可得又自在王菩薩若能如是聽諸佛法依了義經不依不了義經了義經者一切諸經皆是了義以依義故一切法不可說故菩薩如是名為依了義經若人於一切經不能如是依義是名不了義何故名不了是人不了義故行塵垢道常為所牽為誰所牽為聲所牽了義者不隨於聲何以故其義不可說故菩薩知一切法離諸邊非了相自在王依如是義趣法者一切諸經皆是了義不如是依者一切諸經皆是不了義又自在王菩薩於諸佛所聽受法時依於智不依識何以故菩薩知識虛妄如幻離相無性無色無形無對不可識如是知識相即名為智不名為識菩薩依智故不隨識知他識亦不是識是故不著識如故說智如自在王依智菩薩不住於識能知他說而為說法又自在王菩薩說法時雖說眾生名而依於法不依眾生何以故若於我法中實有眾生者終無淨無解是故自在王一切法畢竟無我無眾生如來以世法故說有眾生諸法實無眾生是故菩薩依於法不依眾生法者即是法性義法性者是不生性義不生者是畢竟不起不作義義者是不可說義何以故以語說法法不在語中是故以語示義有所示說皆非語非說有所分別有所說者即非佛法無分別無所說即是佛法是故言無說是佛法若人欲入佛法應如是入而以語說眾生若說法不應生見若有二者不名佛語無二無分別即是佛語若有言聲即非佛法若有論說亦非佛法若無言聲亦無論說是名佛法是故自在王若菩薩入佛法中則得如是天耳以一切聲隨諸法實相行能得阿耨多羅三藐三菩提自在王是名菩薩天耳自在自在王何謂菩薩摩訶薩他心智自在若菩薩得他心智自在者以己心知他心所至之處為眾說法先觀眾心知是眾生有何深心何行何因何相隨而為說菩薩自心淨故入一切眾生心淨自在王譬如明鏡照諸形色相貌長短大小麁細隨其本形皆有像現不增不減鏡無分別以明淨故能示諸像菩薩亦如是以自心淨法性照明故眾生所起心心數法皆能得知而無所礙若是眾中有多欲者能知其心亦見離欲相何以故心相非染故若眾中有多恚多癡有能知其心亦見離恚離癡相何以故心相非恚非癡故若眾中有樂聲聞乘者知其行道法性不作小若眾中有樂辟支佛道者知其行道法性不作中若眾中有樂大乘者知其行道法性不作大菩薩隨知眾生心性而為說法不取心相雖知諸乘而為說法不壞法性不壞法性故不壞一切性而知眾生所行菩薩自以心觀他心自心他心無違無順亦知眾生心相續生又知心性即是法性自在王是名菩薩他心智自在以是自在故於天上人中無不知識自在王何謂菩薩摩訶薩宿命智自在若菩薩得宿命智自在以念力強故定根利故憶本所生自身他身恒沙劫事而為他說我於彼處如是種類姓名壽命受如是苦樂又知眾生宿世所種善根有因力者有緣力者是人有聲聞因是人有辟支佛因是人有大乘因知其先世所因如是隨其所應而為說法菩薩得是宿命智故自知本生於諸佛所種諸善根若先世有善根而不迴向阿耨多羅三藐三菩提者今當以是善根迴向菩薩雖知宿命亦知先世法無有來者不見法從先世至後世亦不見今世至先世知一切法無所從來亦無所去又念先際不生先見亦不生後際中見邊見知一切法無邊無中菩薩雖念眾生宿命亦知先際色離相知先際受想行識離相先際五陰離相即是後際五陰離相後際離相即是現在離相菩薩知先際一切法性空知現在一切法性空知後際一切法性空自在王菩薩如是知宿命時善根增長先世罪業因緣滅盡何以故菩薩達一切法相無新無故成如是智已信解一切有為法皆空如夢自在王譬如夢中見生死苦樂菩薩信解一切有為法亦如是如是信解者往來生死心不疲倦於眾生中而生悲心於一切法生假作相菩薩作是念如我若干千萬億劫生死往來皆虛妄無所有一切眾生亦如是生死往來虛妄不實實名不起四大四大是虛妄法自在王菩薩見宿命時諸有為法皆是虛妄何以故菩薩念先世轉輪王樂皆悉無常變異之相念帝釋樂亦皆無常變異之相亦見諸佛嚴淨世界聲聞眾嚴淨菩薩眾嚴淨所用諸物嚴淨亦念諸佛色身具足而轉法輪皆悉無常變異之相如是念時於有為法無所貪惜何以故菩薩作是念如是淨土諸佛色身無常滅盡況我所著即入無我無我所法中依於無常變異之相作如是念諸有為法皆悉無常眾生於此而生常想即於眾生生大悲心於一切法生放捨想自在王是為菩薩宿命智自在菩薩得是自在信一切法無常而為成眾生故受身為不受故受為不取故取但為教化一切眾生故自在王何謂菩薩摩訶薩如意足自在若菩薩心自在故從聖相生如意足欲力進力斷行信解力菩薩得是信解如意足非作非起若欲普至恒沙世界一念之頃皆能得至彼諸眾生皆見其來而自於先本處不動彼見說法而於此處說法不絕自在王是名菩薩如意足自在菩薩以是如意足自在力若有眾生應以如意足度者以如意足度之若諸天人著常相者示其劫燒是諸眾生見三千大千世界普皆燒盡而是世界無所損減若有眾生慢心自大則作執金剛神執火焰金剛杵而以示之令生恐畏除其慢心自歸禮敬若有眾生樂轉輪王形者以轉輪王身而為說法若有眾生樂釋提桓因形者以釋提桓因身而為說法若有眾生樂梵天王形者以梵天王身而為說法若有眾生樂魔王形者以魔王身而為說法若有眾生樂見佛身者則現佛身而為說法菩薩或為眾生住於空中結跏趺坐身放光明而為說法或有眾生樂嚴淨世界者則為莊嚴三千大千世界懸繒幡蓋竪諸幢幡以寶羅網遍覆其上燒諸名香作眾伎樂然後說法或為眾生現三千大千世界為一海水青紅赤白種種蓮華遍覆其上於其水中現師子坐身處其上而為說法或為眾生自現其身坐須彌山頂而為說法聲至梵天或為眾生不現其身但以音聲而為說法或為眾生現乾闥婆身以眾樂音而為說法或為眾生現龍王身起雲雷震放大電光又霔大雨而為說法或有眾生飢渴逼切則與天食身得充滿具足悅樂而為說法若有地獄眾生苦惱逼迫而以神力滅地獄火以天精氣令其毛孔皆得安樂而為說法若有盲者如意神力以天眼與令得開明而為說法若有聾者如意神力與其耳根令得聞聲而為說法若有種種病自以神力令其除愈而為說法若有犯罪送至死處如意神力化人代之令得免罪心得安樂而為說法若有眾生刖足斬手刓截耳鼻形殘醜陋常自愧恥而心退沒如意神力皆令完具而為說法若有眾生在於胎中藏血屎尿不淨之處如意神力化作寶臺樓閣令處其中亦成意識而為說法若其始生諸根未成如意神力令其具足堪任聽受而為說法自在王是名菩薩成如意足以如是等種種不思議神力而為說法菩薩如意神力故為度奉事日月眾生以三千大千世界置其右掌遠擲他方無量世界令諸人眾皆見其去而此世界本處不動又以恒河沙世界入一毛孔舉至梵天擲置他方無量世界令諸眾生無去來想若恒河沙無量世界劫盡火燒能一吹令滅或以兩手障蔽日月身出光明照諸世界而為說法自在王是菩薩或坐諸佛前若欲供養佛以一掬華如須彌山散佛身上華至半身又三千大千世界一切草木皆成為炬遍滿世界火落如雨自在王是菩薩隨諸眾生所貴形色皆悉為現若釋若梵若聲聞形若辟支佛形是名菩薩神通自在謂天眼見無礙故得天耳聞無障故得他心智達一切心心心法故證宿命智憶過去無量阿僧祇劫故得如意足於一切形色隨意示現故自在王神通自在者能以一切佛事示諸眾生亦能了達分別眾生諸根利鈍能以聲聞乘度眾生辟支佛乘度眾生大乘度眾生故於生死中眾所知識成眾生故眾所知識於善法中出家行道故眾所知識以方便力故眾所知識檀波羅蜜迴向故眾所知識尸羅波羅蜜羼提波羅蜜毘梨耶波羅蜜禪波羅蜜般若波羅蜜迴向故眾所知識降伏諸魔令種善根故名為神通自在又自在王菩薩得是神通自在故色身之力名聞稱讚家姓財物眷屬人民普皆殊勝眾所知識是故名為神通自在又自在王菩薩得是神通自在故眾所知識謂諸天龍夜叉乾闥婆阿修羅緊那羅迦樓羅摩睺羅伽人非人帝釋梵王諸護世者諸佛正遍知者皆所知識是故說名多識自在王菩薩以是神通不退本誓而能示現一切眾事自在王何謂菩薩摩訶薩智自在謂陰智性智入智因緣智諦智自在王何謂陰智色前際空後際空中亦空受想行識前際空後際空中亦空五陰畢竟空是名陰智自在王何謂性智地性是法性水性是法性火性是法性風性是法性何以故四性入於法性皆為一性謂之空性空性法性同一無性此中無地性無水性無火性無風性何以故不壞性是法性無二性是法性無生性是法性無垢性是法性無淨性是法性如法性壽性眾生性生死性涅槃性亦如是如涅槃性欲性色性無色性有為性無為性亦如是如是性智不隨他得是名性智自在王何謂入智眼從本來不生不起無有作者耳鼻舌身意從本已來不生不起無有作者自在王眼無有主是中無有見者耳無有主是中無有聽者鼻無有主是中無有嗅者舌無有主是中無有甞者身無有主是中無有覺者意無有主是中無有識者自在王眼性不能見色耳性不能聽聲鼻性不能嗅香舌性不能知味身性不能覺觸意性不能識法何以故眼無所作與草木土石無異耳鼻舌身意亦無所作與草木土石無異自在王眼不染不離耳鼻舌身意不染不離何以故眼從本來是離相耳鼻舌身意從本已來是離相自在王若能如是知一切入則能離欲是名入智自在王菩薩如是知諸陰性入不生不起以畢竟滅滅已而受生退沒雖受陰性入而不捨陰性入智是名智自在謂知陰性入知陰性入相而能不捨現於三界而不住諸結示有生滅而不生不滅是名智自在自在王何謂緣智無明緣行無明不作是念我起行行緣識行不作是念我起識識緣名色識不作是念我起名色名色緣六入名色不作是念我起六入六入緣觸六入不作是念我起觸觸緣受觸不作是念我起受受緣愛受不作是念我起愛愛緣取愛不作是念我起取取緣有取不作是念我起有有緣生有不作是念我起生生緣老死生不作是念我起老死老死緣憂悲苦惱老死不作是念我起憂悲苦惱自在王若菩薩能如是觀十二緣者不墮諸見若斷見若常見菩薩作是念法屬眾緣推求眾緣則不可得即於十二緣而得真智何謂真智知十二緣生法同於無生無生同空無相無作空無相無作同眾緣生法如來所用等得一切法是法同十二緣生法十二緣生法無有法生是故說應見十二緣生無生十二緣無生智即是十二緣生智自在王明無明無二知如是者則知緣生法行非行無二知如是者則知緣生法識非識無二知如是者則知緣生法名色非名色無二知如是者則知緣生法六入非六入無二知如是者則知緣生法觸非觸無二知如是者則知緣生法受非受無二知如是者則知緣生法愛非愛無二知如是者則知緣生法取非取無二知如是者則知緣生法有非有無二知如是者則知緣生法生非生無二知如是者則知緣生法老死非老死無二知如是者則知緣生法從緣生者無有是處從緣生則是無我則是空也從緣生者則是無來無去從緣生者則非真實從緣生者則無一相從緣生者則無所行如是知者是名緣生智見緣法者不見無明不見行不見識不見名色不見六入不見觸不見受不見愛不見取不見有不見生不見老死若不見如是法者是名見緣生法若見緣生法是名見法云何見法見離染法云何離染行者於一切法離染見故名為離染是故說見離染法云何為見不為增不為減如是見如不動不著如是見如不壞法性亦不見合如與法性不壞不合如是見者不毀實際如是見者亦不見非以肉眼見非以天眼見非以慧眼見何以故肉眼無無作故不見天眼作起相故不見無為法慧眼無分別相無分別故不見自在王若菩薩能如是見一切法則能見佛不以色故見不以受想行識故見不以諸相故見不以法故見不以戒故見不以定慧解脫知見故見不以過去故見不以未來現在故見如是見者是名見佛自在王菩薩白佛言世尊頗有所緣菩薩見如是諸法而能見佛耶佛言有何以故色是盡相性無生故能見色如是是名見如來受想行色是盡相性無生故能見識如是是名見如來戒是無為無作無起相能見戒如是是名見如來定慧解脫知見等亦如是是名見如來自在王我於過去燃燈佛時得見佛淨我於爾時見緣生法故見法以見法故見如來自在王言於燃燈佛已前云何見諸佛佛言以色身相見故見不以不二法身見故見今為汝說我從初發心未曾見佛何以故不以色相見故名為見佛是故自在王若菩薩欲得見佛應如我見燃燈佛以諸法一相故云何一相如我身燃燈佛身亦如是如燃燈佛身亦如是一身故以不二不別入一法相是名見緣生法以見緣生法名為見法以見法故名為見佛若菩薩能於一切念中證滅而不實滅生死不可得而以方便智故示是名菩薩智自在自在王何謂菩薩摩訶薩諦智求聲聞者以諦法證聲聞解脫菩薩得此諦而不證解脫是名自在求辟支佛者以諦法證辟支佛解脫菩薩得此諦而不證解脫是名自在諦智者苦諦虛妄知見云何知見苦虛妄不實得時故為苦以倒故有若菩薩知苦無生無起是名知見苦諦云何斷集諸法隨集斷云何為集集平等故斷亦如是無所從來故集無所去故斷是名諸法性是中無有實法生已當斷隨所愛使故有集若斷愛使是名斷集云何苦滅諦畢竟滅苦集而無法可壞故是名苦滅一切諸緣相滅故一切法如是滅相於此中不生不滅名為滅諦云何道諦隨以何道求一切法不得若善若不善若有漏若無漏若有為若無為是名道諦是道平等不分別一切法故是道寂滅離諸結熱故是道安樂離一切憂惱故是道無漏一切漏盡故是道一切有所得者所不能行正行禪定者易修行故是道諸佛所不捨是道無相斷一切相故以如是道不墮於二是名道諦若菩薩以如是門知四諦者是名諦智若菩薩先以四諦為求聲聞辟支佛者說於此乘中亦無所貪是名諦智自在又自在王菩薩知聲聞乘不於中住知辟支佛乘不於中住知佛乘不於中住是名諦智自在又自在王若以一心知一切眾生心以一心性知一切心性而於心智不作二行是名智自在又有智自在知見過去世無礙心不至過去世知見未來世無礙心不至未來世知見現在世無礙心不至現在世不於過去未來現在世而生戲論又有智自在知一切有為法盡滅而不盡諸善根知法無生而以攝法攝集眾生是名智自在又不從他知一切法畢竟滅相以是智力而自不滅教化眾生是名智自在自在王菩薩於此若欲得智自在力而自在者應隨智行不隨意行云何意行所有意業皆是意行所有識業皆是意行所有心業皆是意行所有著心起諸善根皆是意行墮見行施墮相持戒依我行忍皆是意行我是菩薩則是意行我發菩提亦是意行我不斷佛種不斷法種不斷僧種亦是意行我為利眾生故發心亦是意行我當度未度者解未解者安未安者滅未滅者皆是意行我是施主我是持戒我是行忍我是行進我是行定我是行智皆是意行我是行慈者行悲者行喜者行捨者皆是意行我是少欲知足離行者不雜行者頭陀行者阿蘭若者細行者如是分別皆是意行我是空行者我是無相行者我是無作行者如是分別皆是意行我是諦語者實語者如說行者皆是意行我是過諸魔業離四魔者我斷一切見得忍如是分別皆是意行我當得阿耨多羅三藐三菩提轉法輪度眾生當於無餘涅槃而般涅槃如是分別皆是意行自在王云何菩薩智業隨無心意識行處是名智業菩薩常作智業不起意業云何菩薩智業菩薩智業有二種何等二一者成眾生二者受持正法云何成眾生菩薩隨以所知能成眾生云何受持正法若不受一切法是名受持正法若受持色非受持正法受持受想行識非受持正法若受諸入諸性非受持正法若受善不善法非受持正法若受罪不罪有漏無漏有為無為世法出世法非受持正法若受施相非受持正法若受戒忍進定智非受持正法何以故所可取緣皆是非法非善非受持正法何以故如來所得法是法無相無礙若取緣相非受持正法如是菩薩業中智是名智業以如是智而作智業不盡於智是名智自在自在王何謂菩薩摩訶薩慧自在菩薩得慧自在能知諸法解釋章句得四無礙智力故謂義無礙智法無礙智辭無礙智樂說無礙智云何義無礙智若菩薩於諸語中依義不依語義者於一切法正智云何正智謂不可說義是此義在語中更無異聲從本已來離諸相故是名為義不應離語依於義語中等相即是義能如是知名義無礙智又達一切法義亦名義無礙智云何法無礙智菩薩依於法不依非法依於法者不見非法何以故知一切法離相但有名故又法無礙者雖說三乘不壞法性何以故法性是一性謂無相是菩薩以語說法即知語同響相有所說法信解皆同法性於智於語而無所礙是名法無礙智云何辭無礙智知諸天言辭知龍夜叉乾闥婆阿修羅迦樓羅緊那羅摩睺羅伽人非人言辭知帝釋梵天王護世者言辭知一言二言多言略言廣言男言女言非男言非女言過去言未來言現在言隨以方便言辭令其得解自以淨妙言辭亦不輕毀他語何以故知一切法無有言辭菩薩作是念以言辭說法令其得解是法於言辭中不可得言辭於法中亦不可得從本已來無有言辭若有言辭不應以善言辭說不善法是故當知言辭能示善惡又辭無礙者即以眾生言辭而使行法何以故法不行法能如是行一切法以言辭說此行使彼得解是名辭無礙智云何樂說無礙智若菩薩於一切文字皆能樂說於一切音聲亦能樂說一切名字亦能樂說是名樂說云何為樂菩薩若說法時樂法樂實樂諦若信樂修多羅者為說修多羅信樂岐夜伽陀弊迦蘭奈謳陀那禰陀那阿波陀那伊提郁多伽闍陀伽裴佛略阿浮陀達摩者皆為說之信樂過去者為說本事一切眾生所樂諸根皆隨所樂而為說法樂信根者因信根為說法樂進根者因進根為說法樂念根者因念根為說法樂定根者因定根為說法樂慧根者因慧根為說法如是諸根皆因而為說法婬欲多者分別有二萬一千佛知有八萬四千根如來因此諸根皆能樂說菩薩次能樂說瞋恚多者分別有二萬一千佛知有八萬四千根如來因此諸根皆能樂說菩薩次能樂說愚癡多者分別有二萬一千佛知有八萬四千根如來因此諸根皆能樂說菩薩次能樂說雜分者分別有二萬一千佛知有八萬四千根如來因此諸根皆能樂說菩薩次能樂說自在王是名樂說無礙智於此義無閡法無礙辭無礙樂說無礙皆以慧為本慧所住處慧之所攝菩薩以慧力故用四自在及餘自在皆得自在世尊慧以何為本為住何處何處所攝自在王慧以多聞為本住多聞處多聞所攝世尊多聞以何為本為住何處何處所攝自在王多聞以善知識為本住善知識處善知識所攝世尊善知識以何為本為住何處何處所攝自在王善知識以敬心為本住於敬心敬心所攝世尊敬心以何為本為住何處何處所攝自在王敬心以深心為本住於深心深心所攝世尊深心以何為本為住何處何處所攝自在王深心以質直為本住於質直質直所攝世尊質直以何為本為住何處何處所攝自在王質直以大悲為本住於大悲大悲所攝世尊大悲以何為本為住何處何處所攝自在王大悲以眾生為本住於眾生眾生所攝何以故自在王菩薩為度一切眾生生大悲心生一切智心是名菩薩慧自在又慧自在菩薩以慧自在故因一法門若一劫若減一劫種種異辭廣說諸法於實相中無所違失菩薩或欲不現其身為眾生說法或從身毛孔演出法音隨眾生所行而為說法菩薩或欲現其身為眾生說法一切外道論師不能窮盡又外道仙人所作若曼哆邏呪術經韋陀若語論若鉢追若諸神通若諸智門若日月五星經若夢經若地動經若陀魔陀咒術若烏語經若鳥獸經若龍乾闥婆夜叉入身經若王相經若豐樂飢饉相經若諸遑遊戲經如是世界經書智慧伎藝文章算數色相音樂歌舞箜篌箏笛如音曲折菩薩轉身自然在心皆能通了以慧力故皆能得知皆能示現皆能達知菩薩雖知如是方術不惱眾生亦不以是為淨妙道自在王慧自在菩薩與百千萬諸梵王共住共坐自現其身與共語論亦不著梵王光明德相而諸梵王迎送菩薩生尊敬心如是皆於一切天宮現自在力而亦不著但生無常苦空無我想依無生法依度一切眾生之心自在王是名菩薩慧自在又自在王慧自在菩薩如魔所有天宮復令殊勝自現其身勝魔所有百千萬倍令諸魔等生渴愛心生貪著心以此自嚴破魔慢心令住阿耨多羅三藐三菩提然後說法自在王慧是菩薩遍行法若施若受若以施迴向而於此處必應用慧若自持戒教他持戒以持戒迴向而於此處亦應用慧若修行忍若教他忍以忍迴向而於此處亦應用慧若自行進教他行進以進迴向而於此處亦應用慧若自行禪若教他禪以禪迴向而於此處亦應用慧若讀諸經若為他說法若如所聞以慧正念一切行立坐臥一切儀法一切捨心皆應用慧慧力菩薩則是一切善法力者慧增上菩薩於一切法得增上自在慧自在菩薩於一切法能自在行執慧力菩薩知佛能拒魔軍有慧菩薩自在隨行諸法而不用力如人仰射其箭還時不須弓力菩薩亦如是以慧力故遣自在智入諸善法坐道場時得是智力以是力故以右手動十方世界破大魔軍得佛十力以是十力一切天人無能伏者自在王是戒自在神通自在智自在慧自在若人不種善根不能得聞如斯經典自在王若人得聞是經心歡悅者當知是人得四自在以是自在現自在力何以故自在王是諸自在一切聲聞辟支佛之所無有爾時自在王菩薩聞佛所說心大喜悅合掌禮敬瞻仰尊願目不暫捨作如是言世尊佛今以是四自在力一切眾生亦當得是四自在力佛以神力使自在王菩薩以種種好色香華滿其衣裓以散佛上及諸菩薩蒙華散者皆成金色三十二相以嚴其身空中百千萬億諸天同聲嘆言若有眾生信受如是四自在力發阿耨多羅三藐三菩提心者是諸眾生以佛莊嚴而以自嚴何以故是四自在皆隨一切智心世尊若佛本不發阿耨多羅三藐三菩提心者是諸眾生云何得聞如是不可思議諸自在經諸天子歎已佛告自在王菩薩我念過世於燃燈佛前第七十佛號普淨光王如來亦廣說此四自在法時有菩薩名智行足亦以此法問佛佛說此法時八千菩薩得此四自在及無生法忍三萬二千人發阿耨多羅三藐三菩提心自在王我於爾時初聞此四自在聞已受持至燃燈佛時乃得具足是故自在王若於今世若我滅後有人一心求佛道者受持是經當知是人疾得無生法忍說此自在王經時三萬二千天人發阿耨多羅三藐三菩提心諸天子供奉佛故作百千伎樂雨於天華以佛神力從眾伎樂出如是音若有眾生聞此自在王經信解受持當知是人諸根明利樂於佛法其智廣博為善知識所護深種善根於諸眾生行大悲道爾時自在王菩薩白佛言世尊佛有十力四無所畏十八不共法菩薩亦有十力四無所畏十八不共法不佛告自在王有阿鞞跋致菩薩已久習行得無生法忍住第八地欲入九地為般若波羅蜜方便所護如是菩薩則能具成菩薩十力四無所畏十八不共法自在王云何菩薩十力為薩婆若故發深堅心力具慈心故不捨一切眾生力不求一切利養故捨一切世界飾好故具大悲力信一切佛法故能成是法故心不退沒故具大進力行念安慧故不壞儀法故住不動定力離二邊故順緣生法故斷一切見不別戲論故具般若波羅蜜力成眾生故受無量生死故習善德無厭足故信解有為法如夢故於生死中無疲倦力觀諸法相故無我無人無眾生故信解不生不起法故信樂無生法論故無生法忍力入空無相無作法故觀諸脫門故得聲聞辟支佛乘解知見故得脫門力於深法中不隨他智故觀一切眾生心所行故具無礙智力自在王是名菩薩十力自在王何謂菩薩四無所畏得陀羅尼故一切所聞能持故常不忘念故於大眾中說法無所畏隨一切眾生所信解而為說法如隨病合藥知見一切眾生諸根隨應說法於大眾中而無所畏是菩薩眾中說法無所疑難無有東方南方西方北方有來問我我不能答乃至無有微畏之相恣於眾生之所問難隨問為答而無所畏善能斷疑故於大眾中說法而無所畏自在王是名菩薩四無所畏自在王何謂菩薩十八不共法菩薩從生已來自能行施無有教言汝當行施樂行捨心若魔作佛形來語之言汝行於施當墮地獄菩薩若生慳悔之心無有是處樂捨一切分布施與以是行施為阿耨多羅三藐三菩提不求果報利益眾生故是為菩薩初不共法自在王菩薩自能持戒無有教者雖不值佛而亦不從他人受戒善能護持一切諸戒常樂持戒謂雖在家如戒所說盡能奉持若其出家戒經所說不須教導皆能履行乃至不為壽命諸緣而捨於戒所持諸戒皆順菩提為斷眾生破戒法故是為菩薩二不共法自在王若貧窮下賤及旃陀羅工巧之人瞋恚加惡苦言罵辱節節支解菩薩爾時其心不動於此眾生慈心普潤有力能報而不加害但依於法我以佛法緣故忍受此苦亦願是人心得善淨發大莊嚴是為菩薩三不共法自在王菩薩雖遭急難猶故進行不懈不息而終不生退沒之心若見聲聞入於涅槃見世苦惱而於聲聞滅度法中心不貪樂若見辟支佛滅度又見生死苦惱於辟支佛涅槃法中心不貪樂若見諸佛已成大利佛法具足入於涅槃自見其身未得具足六波羅蜜及諸佛法於此法中心亦不沒而勤行進我當於此大乘涅槃而取滅度是為菩薩四不共法自在王菩薩若作轉輪王若作帝釋若作魔王百千侍女作天伎樂具受欲樂而於禪定及無量心皆現在前常樂捨離憒閙之處於生死中生大恐畏想於五欲中生大不淨想於五陰中生怨讐想於四大中生毒蛇想於諸入中生空聚想於己眷屬生怨賊想於宮宅侍女中如在死尸間想但求行法但求見佛但念欲度一切眾生於伎樂之聲出禪定法音或時魔障其聲先世善根力故而於空中得聞佛音法音僧音聞此音已棄捨世界自在之樂出家入林是為菩薩五不共法自在王菩薩於世禪定之中不生堅想以智分別離於諸見依法依義此不共法乃至夢中不生我見不生法見菩薩不為諸結見纏所使離諸疑悔乃至惡魔不能障蔽令其疑悔離於正法菩薩為成眾生故或破儀法而於其中無有疑悔自在王是為菩薩六不共法自在王菩薩從生已來自得身淨離於殺生不以手足刀杖瓦石有所惱害常捨刀杖資生豐足無所乏少一把之草不與不取珍寶滿地不生貪心飢窮死困不以邪命而自活也常修梵行至於心想不念五欲離諸欲惱不以五欲之緣而行非法以智為首成善身業是為菩薩七不共法自在王菩薩淨於口業真語實語言行相應不自欺身不誑諸佛諸天龍神夜叉乾闥婆阿修羅迦樓羅緊那羅摩睺羅伽人非人等菩薩不行兩舌眷屬親愛終始不離菩薩不行惡口常行愛語軟語和柔語不惡語不麁語有理語安樂語先意語和悅語菩薩於諸惡口麁言侵剋苦語人不喜聞自惱惱他如是諸語終不出口菩薩不為無義語有則言有無則言無深心淨故口業皆淨自在王菩薩得此不共法故世世所生常得如是隨法語口能以是語不淨之人令其得淨已淨人者令起禮敬供奉之心以是深心不共法故得實語口諸有所說皆實無虛是為菩薩八不共法自在王菩薩己心自在得自在行不貪他物不恚惱眾生行於正見於菩薩心無等等心終不忘失菩薩常離一切諂曲不直之心晝夜常行善淨慈心是為菩薩九不共法自在王菩薩所生之處一切經書呪術醫方算數為最為上不須師教自能知之皆悉了達亦於世法出世法中得不隨他慧又不承望聽採他語常為諸天世人之所瞻仰有所言說皆悉隨學是為菩薩十不共法自在王菩薩或為眾生療治諸病不求利養以大悲為首療治病時發心願言當令眾生得出世法滅諸苦惱令至涅槃是為菩薩十一不共法自在王菩薩不求不願轉輪王位釋梵天王之處而自得之何以故菩薩不為身色端嚴故行道不為世界眷屬榮位名聞稱讚故行道如是之福不求而得是為菩薩十二不共法自在王菩薩住尊貴處長壽諸天曾見佛者常來擁護如是勸發應作是行行是業者能至菩提是則退法是則進法如是行者諸根隨順阿耨多羅三藐三菩提是諸天神常以如是隨宜勸發令不違失阿耨多羅三藐三菩提是為菩薩十三不共法自在王若有凶暴瞋恚惡人見此菩薩身口心業不能加惡心得善淨若或有人惱此菩薩忍受不報令其心淨得住於法若有眾生侵害菩薩不令以此墮於惡道何以故菩薩本來已得具足不共善淨之願若有眾生以身口意侵害惱我令不以此墮於惡道菩薩淨持戒故隨願皆得是為菩薩十四不共法自在王或有眾生慳貪不信不見業行不依果報不識佛法僧於諸沙門婆羅門心不善淨不能敬禮聽受其語心不尊重不生希有之想是諸眾生見此菩薩身口意行儀法語論心即得淨禮敬隨順便生尊重希有之心何以故菩薩得不共法故是為菩薩十五不共法自在王若一切諸天龍神夜叉乾闥婆諸仙大人婆羅門等世之大師見此菩薩生師尊想於此諸人名稱最勝又諸天龍神夜叉乾闥婆仙人婆羅門等世界之師詣此菩薩曲躬禮敬供給使令諸師弟子亦皆禮敬尊重迎送心念知勝得是信心是為菩薩十六不共法自在王菩薩所在國界聚落城邑能修善法離不善法能化眾生護正法者而生其中得正見父母所生之處常為師長禮敬尊重國界之中眾生命終無墮惡道何以故菩薩以善法攝眾生令行福故命終之後皆生人天是為菩薩十七不共法自在王菩薩隨順一切助道之法諸明神通皆具足故一切諸魔不能得便是為菩薩十八不共法自在王何故名為不共法菩薩隨順一切佛法故諸聲聞辟支佛初發意者之所無有而況凡夫爾時自在王菩薩白佛言希有世尊世尊今者與諸菩薩大智法明無量法光如我解佛所說義者若有菩薩得聞此經不樂餘經若人聞此經受持讀誦已為受持一切佛法若人受持此經已為他人說則為能以佛之正法以成眾生若人正習此經則為正習一切佛法若人於此經中得忍名為順忍若人於此經中如所說行則為隨順一切法行世尊若有菩薩不離此經當知是人已得諸明神通為坐道場佛告自在王如汝所說若人不離此經當知是人得諸明神通為坐道場自在王過去然燈佛前威德佛提沙佛弗沙佛光明佛前有佛號天王如來應正遍知明行足善逝世間解無上士調御丈夫天人師佛世尊其佛世界嚴淨豐樂天人充滿其土平正琉璃為地閻浮檀金以為蓮華遍覆其土柔軟細滑譬如天衣是時世人身色長短資生所有園林池觀皆如兜率天上所須飲食應念即至與天無異唯有名別其三千世界佛為法王是故其佛號為天王如轉輪王坐於正座以法化民無不承順天王如來亦復如是坐師子法座為一切天人演說於法大眾坐處東西八萬四千由旬南北亦爾八萬四千由旬天王如來說法之時音聲遍滿三千大千世界其諸天人盡敬尊重讚歎行無上法以為法供其土眾生無有樂下法者唯樂佛法無有聲聞辟支佛名況發心行者唯有菩薩以為眷屬無有女人亦不聞有婬欲之名皆於蓮華結加趺坐自然化生唯樂三法何等為三一者樂憙見佛二者樂憙聞法三者樂觀於法好喜離行其諸人眾修習經法常不放逸福慧具足壽命無量阿僧祇劫命終生天謂到他佛土若有菩薩命欲終時上昇於空高七多羅樹唱大音言我於此土今當退沒時眾坐菩薩聞此聲已皆共集會試其法忍作如是言何等法退何等法生時是菩薩於大眾中而作是言此中無法若退若生如來得阿耨多羅三藐三菩提時知一切法無退無生何以故色不退不生受想行識不退不生更無異法必定可得若我若眾生若壽命退者生者如來得阿耨多羅三藐三菩提時知一切法皆空無相空無相法不退不生諸法離際不作際不起際無生際佛以為證如是諸際亦不退不生退名眾緣離生名眾緣合而是諸緣亦不退不生是菩薩於大眾中說是法已然後乃退其身滅已無灰無烟即生他方現在佛前是天王佛及諸菩薩不著袈裟皆著自生淨妙天衣亦無結惑世人調順皆得無生法忍不為眾生廣說諸法而諸眾生其根明利小發即悟若天王佛為諸菩薩演說法時其諸天人普皆能知或得法忍或得陀羅尼或得樂說無礙或得諸三昧自在王是天王佛其大名聞普流十方於一切天人之中廣說此四自在經七萬二千菩薩得受阿耨多羅三藐三菩提記時有菩薩名曰淨光不得受記作如是念今諸菩薩得受記者持戒儀式行道念慧方便神力陀羅尼三昧不勝於我以何緣故今得受記而我不得時天王佛知其心念告淨光言善男子於未來世當有佛出號曰然燈彼佛當與汝受記時淨光菩薩聞佛語已心大喜悅上昇於空作如是言若然燈佛過恒沙劫而後乃出當知我已得受阿耨多羅三藐三菩提記何以故諸佛所言皆無虛妄諸佛皆是真實語者自在王於意云何彼時淨光菩薩豈異人乎則我身是我從是來得值光明佛我從彼佛得聞是法聞已受持得光印三昧從是已後復值弗沙佛我從彼佛得聞是法聞已受持得眾明三昧從是已後復值提沙佛得聞是法聞已受持得照明三昧從是已後復值威德佛我從彼佛得聞是法聞已受持得順法忍從是已後復值然燈佛我從彼佛得無生法忍證此四自在謂戒自在神通自在智自在慧自在自在王以是緣故若於今世若我滅後善男子善女人求菩薩乘者得聞是經聞已受持當知是等皆疾得為菩提真智得此四自在能轉法輪於佛無上正法之中當得慧光說是經時萬六千菩薩得無生法忍萬二千人皆發阿耨多羅三藐三菩提心三千大千世界六種震動百千萬諸天喜而唱言在在處處有說是經當知此中則為是佛若有眾生得聞此經當知此人善根深厚爾時慧命阿難白佛言世尊當何名此經云何受持佛告阿難此經名為四自在神力當奉持之佛說此已自在王菩薩及阿難一切天人聞佛所說歡喜受持
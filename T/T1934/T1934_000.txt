夫新衣無孔不可補之以縷宿植淳善不可加之以罰吾初在浮度中處金陵前入天台諸來法徒各集道業尚不須軟語勸進況立制肅之後入天台觀乎晚學如新猿馬若不控鎖日甚月增為成就故失二治一蒲鞭示恥非吾苦之今訓諸學者略示十條後若妨起應須增損眾共裁之第一夫根性不同或獨行得道或依眾解脫若依眾者當修三行一依堂坐禪二別場懺悔三知僧事此三行人三衣六物道具具足隨有一行則可容受若衣物有缺都無一行則不同止第二依堂之僧本以四時坐禪六時禮佛此為恒務禪禮十時一不可缺其別行僧行法竟三日外即應依眾十時若禮佛不及一時罰三禮對眾懺若全失一時罰十禮對眾懺若全失六時罰一次維那四時坐禪亦如是除疾礙先白知事則不罰第三六時禮佛大僧應被入眾衣衣無鱗隴若縵衣悉不得三下鐘早集敷坐執香罏互跪未唱誦不得誦未隨意不散語話叩頭彈指頓曳屣履起伏參差悉罰十禮對眾懺第四別行之意以在眾為緩故精進勤修四種三昧而假託道場不稱別行之意檢校得實罰一次維那第五其知事之僧本為安立利益反作損耗割眾潤己自任恩情若非理侵一毫雖是眾用而不開白檢校得實不同止第六其二時食者若身無病病不頓臥病己瘥皆須出堂不得請食入眾食器聽用鐵瓦薰油二器甌椀匙筋悉不得以骨角竹木瓢漆皮蚌悉不得上堂又不得摚觸己鉢吸啜等聲含食語話自為求索私將醬菜眾中獨噉犯者罰三禮對眾懺第七其大僧小戒近行遠行寺內寺外悉不得盜噉魚肉辛酒非時而食察得實不同止除病危篤瞻病用醫語出寺外投治則不罰第八僧名和合柔忍故和義讓故合不得諍計高聲醜言動色兩競者各罰三十拜對眾懺不應對者不罰身手互相加者不問輕重皆不同止不動手者不罰第九若犯重者依律治若橫相誣被誣者不罰作誣者不同止若學未入眾時過眾主不受學眾未攝故彼自言比丘故入眾來犯重誣他者治罰如前第十依經立方見病處藥非於方吐於藥有何益乎若上來九制聽懺者屢懺無慚愧心不能自新此是吐藥之人宜令出眾若能改革後亦聽還若犯諸制捍不肯懺此是非方之人不從眾網則不同止此法正依龍樹毘婆沙傍潤諸經意於一日一夜存略適時朝午略敬禮用所為三晡用敬禮略所為初夜全用午時十佛代中夜後夜普禮一心敬禮常住三寶嚴持香華如法供養願此香華雲遍滿十方界一一諸佛土無量香莊嚴具足菩薩道成就如來香供養已如法行道行道竟敬禮常住三寶歎佛呪願呪願云色如閻浮金面逾淨滿月身光智慧明所照無邊際摧破魔怨眾善化諸人天乘彼八正船能度難度者聞名得不退是故稽首禮歎佛功德三界天龍皇國七廟師僧父母造寺檀越一切怨親等會真如共成佛果上座當用智力自在說敬禮常寂光土毘盧遮那遍法界諸佛敬禮蓮華藏海盧舍那遍法界諸佛敬禮娑婆世界釋迦牟尼遍法界諸佛敬禮東方無憂世界善德如來遍法界諸佛敬禮南方歡喜世界旃檀德佛遍法界諸佛敬禮西方名善世界無量明佛遍法界諸佛敬禮北方無動世界相德如來遍法界諸佛敬禮東南方月明世界無憂德佛遍法界諸佛敬禮西南方眾相世界寶施如來遍法界諸佛敬禮西北方眾音世界華德如來遍法界諸佛敬禮東北方安隱世界三乘行佛遍法界諸佛敬禮下方廣大世界明德如來遍法界諸佛敬禮上方眾月世界廣眾德佛遍法界諸佛敬禮無憂道樹下毘婆尸佛遍法界諸佛敬禮邠陀利樹下尸棄如來遍法界諸佛敬禮娑羅道樹下毘首尸佛遍法界諸佛敬禮尸利沙樹下迦求村馱佛遍法界諸佛敬禮優曇鉢樹下迦那含牟尼佛遍法界諸佛敬禮拘樓陀樹下迦葉如來遍法界諸佛敬禮那迦道樹下彌勒如來遍法界諸佛敬禮舍利形像支提寶塔敬禮十二部經清淨妙法敬禮三乘得道一切賢聖僧為梵釋四王八部官屬持國護法諸天神等願威權自在顯揚佛事敬禮常住諸佛為諸龍王等願風雨順時含生蒙潤敬禮常住諸佛為天台山王王及眷屬峯麓林野一切幽祇願冥祐伽藍作大利益敬禮常住諸佛為武元皇帝元明皇太后七廟聖靈願神遊淨國位入法雲敬禮常住諸佛為至尊聖御願寶曆遐長天祚永久慈臨萬國拯濟四生敬禮常住諸佛為皇后尊體願百福莊嚴千聖擁護敬禮常住諸佛為皇太子殿下願保國安民福延萬世敬禮常住諸佛為在朝群臣百司五等願翼贊皇家務盡成節敬禮常住諸佛為經生父母歷世師僧四輩檀越財法二恩願早超苦海永出愛河敬禮常住諸佛為基業施主命過檀越往化諸僧等願六度早圓七財具足敬禮常住諸佛為州牧使君六曹參佐此縣鎮將五鄉士女願風祥雨順闔境豐寧敬禮常住諸佛為創寺已來開治墾伐田園厨庾行住運動凡所侵傷願命過歸真將來無對敬禮常住諸佛為法界怨親識性平等斷除三障誠心悔罪至心懺悔十方無量佛所知無不盡我今悉於前發露諸黑惡三三合九種從三煩惱起今身若先身是罪悉懺悔於三惡道中若應受業報願於今身償不入惡道受懺悔已禮諸佛至心勸請十方一切佛現在得道者今請轉法輪安樂諸群生十方一切佛若欲捨壽命我今頭面禮勸請令久住勸請已禮諸佛至心隨喜所有布施福持戒修禪行從身口意生去來今所有習學三乘人成就三乘者一切凡夫福皆隨而歡喜隨喜已禮諸佛至心迴向我所有福德一切皆和合為諸眾生故正迴向佛道罪應如是懺勸請隨喜福迴向於菩提迴向已禮諸佛至心發願願諸眾生等悉發菩提心繫心常思念十方一切佛復願諸眾生永破諸煩惱了了見佛性猶如妙德等發願已歸命禮諸佛一切普誦誦已當梵梵已懺悔懺悔已禮佛恭敬自歸於佛當願眾生體解大道發無上心自歸於法當願眾生深入經藏智慧如海自歸於僧當願眾生統理大眾和合無礙願諸眾生三業清淨奉持尊教和南佛法賢聖僧次依時說偈竟唱隨意普禮十方三世諸佛寂滅道場上盧舍那佛普禮十方三世諸佛普光法堂上盧舍那佛普禮十方三世諸佛忉利天上盧舍那佛普禮十方三世諸佛炎摩天上盧舍那佛普禮十方三世諸佛兜率陀天上盧舍那佛普禮十方三世諸佛他化自在天上盧舍那佛普禮十方三世諸佛重會普光法堂上盧舍那佛普禮十方三世諸佛祇洹林間善財童子盧舍那佛普禮十方三世諸佛七處九會圓滿頓教盧舍那佛普禮十方三世諸佛虛空不動戒藏盧舍那佛普禮十方三世諸佛虛空不動定藏盧舍那佛普禮十方三世諸佛虛空不動慧藏盧舍那佛普禮十方三世諸佛歸佛得菩提善心常不退盧舍那佛普禮十方三世諸佛歸法薩婆若入大總持門盧舍那佛普禮十方三世諸佛歸僧息諍論入大和合海盧舍那佛願諸眾生三業清淨奉持尊教和南佛法賢聖僧經云三七日七七日悉應六齋建首當嚴飾道場香泥塗地懸諸幡蓋安佛像南向觀世音像別東向日別楊枝淨水燒香散華行者十人已還當西向席地地若卑濕置低脚床當脫淨衣左右出入洗浴竟著淨服當日日盡力供養若不能辦初日不可無施安畢各執香罏一心一意向彼西方五體投地使明了音聲者唱云一心頂禮本師釋迦牟尼世尊一心頂禮西方無量壽世尊一心頂禮七佛世尊一心頂禮十方一切諸佛世尊一心頂禮消伏毒害陀羅尼破惡業障陀羅尼六字章句陀羅尼一心頂禮十方一切尊法一心頂禮觀世音菩薩摩訶薩一心頂禮大勢至菩薩摩訶薩一心頂禮十方一切諸菩薩摩訶薩一心頂禮聲聞緣覺賢聖僧禮竟燒香散華而作是言是諸眾等各各互跪嚴持香華如法供養供養十方法界三寶念想竟口發誠言願此香華雲遍滿十方界供養一切佛尊法諸菩薩無量聲聞眾以起光明臺過於無邊界無邊佛土中受用作佛事普熏諸眾生皆發菩提心供養訖當向於西方結跏趺坐繫念數息令心不散勿數風喘氣為眾生故經十念頃成十念已次念十方佛及七佛世尊色身實相妙身猶如虛空又當慈念念一切眾生作此念時如一上禪久運念已安詳徐覺一人裝香火各各互跪召請一心奉請南無本師釋迦文佛召請竟云我今已具楊枝淨水唯願大悲哀憐攝受次三稱三寶名觀世音名次合掌說偈願救我苦厄去訖偈後四長行經文次誦消伏毒害呪說呪後七行經文次更稱三寶名誦破惡業障陀羅尼呪次更稱三寶名誦六字章句呪竟自以智力披陳懺悔破梵行人作十惡業蕩除糞穢還得清淨次當發願懺願竟一心作禮禮上來所請三寶禮竟如法行道或三或七旋竟三自歸自歸竟令一人登高座唱誦請觀音經午前初夜施上方法餘時坐禪禮佛依常法是為一日一夜規矩至第二乃至第七七日亦復如是莊嚴道場別安唱經座列幡華等如上法安功德天座在佛座左道場若寬更安大辯座四天王座在右諸座各燒香散華盡力營果菜又別飣一盤雜果菜擬散洒諸方當日日洗浴著新淨衣經云七日七夜應用六齋建首初日午時各執香罏一人唱言一切恭敬一心頂禮十方常住一切三寶是諸眾等各各互跪嚴持香華如法供養心默供養訖口說是言願此香華雲遍滿十方界如上法作是說已當召請一心奉請本師釋迦牟尼佛一心奉請東方阿閦佛一心奉請南方寶相佛一心奉請西方無量壽佛一心奉請北方微妙聲佛一心奉請寶華瑠璃世尊一心奉請寶勝佛一心奉請無垢熾寶光明王相佛一心奉請金炎光明佛一心奉請金百光明照藏佛一心奉請金山寶蓋佛一心奉請金華炎光相佛一心奉請大炬佛一心奉請寶相佛一心奉請金光明經中及十方三世一切諸佛一心奉請大乘金光明海十二部經一心奉請信相菩薩摩訶薩一心奉請金光明菩薩摩訶薩一心奉請金藏菩薩摩訶薩一心奉請常悲菩薩摩訶薩一心奉請法上菩薩摩訶薩一心奉請金光明經內及十方三世一切菩薩摩訶薩一心奉請舍利弗一切聲聞緣覺賢聖僧一心奉請大梵尊天三十三天護世四王金剛密迹散脂大辯功德訶利帝南鬼子母等五百徒黨一切皆是大菩薩亦請此處地分鬼神復述心建懺之意隨智力所陳自在說說竟三稱寶華瑠璃世尊金光明經功德天三稱竟以雜盤食灑諸方當說波利富婁那以去至今我所求皆得吉祥若竟唱一切恭敬還一一禮上來所請三寶禮竟三遍旋旋竟三自歸自歸竟方共坐食此是午前方法餘時如常唯專唱誦金光明經也勸修第一經言我去世後此方等典在閻浮提猶如日月照明世間眾生遭恩得見四方言閻浮提者無明域也聞方等經深識因果如見日月鑑覽四方故知深經妙法能示世間相所謂示是道是非道非道即世間苦集道即出世道滅如是四法皆由方等照了分明經又言是方等經無量勢力能令一切人天脩羅地獄餓鬼悉至道場如是章句甚為希有能滅一切大罪業報者豈非示世間因果所以者何既舉五道即是明苦復云滅罪業豈非是集經又言若能修行得全分寶但能讀誦得中分寶華香供養得下分寶乃至二乘受記成佛豈非示出世因果解通四諦事理分明已如上說行轉三障今當說經云若犯三自歸乃至六重菩薩二十四戒沙彌沙彌尼比丘比丘尼等戒能至心懺若不還生無有是處當知方等能滅一切惡業罪障必無疑也又云地獄餓鬼極惡報處以經威力聞即悟道改醜陋形又云身有白癩一心懺悔若不除瘥亦無是處當知此經能轉一切重惡報障金口誠言決無虛也若行此實法初華聚觀世音來次寶王釋迦佛來乃至第七日諸佛大眾皆來量根說法發菩提心而不退轉者當知此經能破煩惱障明文在茲孰當不信是故行者以寂滅相行六波羅蜜無所求中吾故求之佛實法隨意往生妙樂世界及諸佛前破諸煩惱出無明殼長與苦別具足聖道上菩薩位度脫一切眾生廣為三界而作父母者若非方等慈力莫由譬如日月欲除闇瞑生長萬物此經亦爾能滅非道顯示正路是大法王良藥無價寶珠豐樂國若聞此經如囚聞赦如病得醫如貧得寶如行到家歡喜踊躍亦復如是為法故尚不悋惜身之與命況復其餘若聞此經當知不從小功德來誰聞如是法不發菩提心除彼不肖人癡瞑無智者故云辯若文殊於一劫中教化一切令登補處格其功德不及下分寶者況上分耶又一切聲聞辟支佛十信補處如恒河沙同入深禪思惟功德不如一分又四天下寶奉施如來不如有人施持經者一食充軀何唯疑審如是否七佛即現證實不虛三世如來皆由此法得成佛道方便第二行者既聞方等有大勢力令我增壽法中生心譬如死已還生亦可為母豈不發心建勇猛意傷己昏沈無量劫來不修出要慚愧悔責若犯嚴刑一心悚慄如履氷谷念此毒箭要急當拔煩惱重病勤加救治若能至心則事無難者念是事已歸依十二夢王求乞瑞夢若不感者徒行無益倍加懇到餐啜無忘隨見一王即是聽許見是事已辦諸供具既不能碎骨賣身亦須破慳竭力若先有道場更應光淨若其無者當須營立便利湯火燥浴等處皆令穩便辦好華香燈油果菜不限廣狹若不能日日初後叵無自力不能當求外護委以經紀須新淨衣一通無新浣故依一明解內外律師發露受二十四戒受呪預誦使誦十佛十法王子十二夢王名憶持勿忘棄捨一切色聲香味觸等深生厭惡知色如熱金聲如毒鼓香如惡風味如沸蜜觸如虺蛇皆不可著著則傷害又斷奠一切世間緣務生活人事技能作作勿使經懷盡其根源莫令惱亂又捨貪瞋癡等不善覺觀無餘思念求世福樂唯志無上清淨菩提心心相續入善境界方法第三前諸方便弄引淳熟渴仰顒顒不惜身命剋日定時道場行法初入之始月有二日道伴多少十人已還香泥泥地散誕圓壇彩畫莊嚴擬於淨土燒香散華懸五色蓋及諸繒幡請二十四軀像設百味食一日三時洗浴著新衣手執香罏一心一意散禮一拜互跪運念念此香雲遍覆十方普雨一切寶一切味衣服臥具樓閣殿堂絃出法聲上供諸聖下施眾生承佛神力廣作佛事利益一切皆入佛道與虛空法界等作是念已當奉請三寶使聲聲運念淚流于臉如向死地求於大力一心奉請南無寶王佛一心奉請南無摩訶袒持陀羅尼方等父母一心奉請十法王子華聚雷音一心奉請舍利弗等一切聲聞緣覺一心奉請梵釋十二夢王次歎佛世尊智慧如虛空悉覩眾生去來相十方一切悉見聞我當稽首禮法王次一一禮十佛十王子等竟互跪發露披陳哀泣雨淚首悔三寶具實志誠不諛不諂不致覆藏隨行者智力自在說次發願願共法界怨親改革洗浣熏修清淨次百二十匝旋誦百二十遍呪一匝一呪聲不麁不細遲疾允當旋誦訖當禮十佛十王子更略披陳發願然後却坐思惟觀一實相觀法出餘文思惟竟更起整服禮佛一拜更旋百二十匝誦百二十遍呪呪旋訖禮三寶自陳罪咎還坐思惟如是作已周而復始唯第二日略去召請餘事終竟七日也逆順心第四夫四重五逆佛海死尸依小乘經如斷多羅樹畢竟不生無懺悔此依大乘經聽許洗浣如呪枯生果如死者還生雖有此法要須至心但理無逆順事有違從就惡論者違於涅槃順於生死略為十一無明醉惑觸境生著二內心既醉外為惡友所迷耽惑非法惡心轉熾三內外緣具自破己善亦破他善於諸善事無隨喜心四既不修善唯惡是從縱恣三業無惡不作五所造惡事雖復未廣而惡心遍布欲奪一切樂與一切苦六惡念相續晝夜不斷心純念惡初無暫停七隱覆瑕疵諱藏罪過內懷姦詐外現賢善八邪健保常增上作罪不畏惡道九魯扈羝突無慚愧心了不羞恥十撥無因果不信善惡斷諸善法作一闡提如是十心無明為本增加添足極至闡提順入生死從闇入闇織作結業無解脫期是為生死違順也既識無明始終今欲懺悔修善改惡須違生死順於涅槃運十種心以為對治一正信因果為善得善為惡得惡雖無現行華報當來果報不失雖念念滅而善惡之業終不敗亡信為功德之母信為入道初門順於涅槃翻破不信闡提心也二當慚愧我此罪不預人流慚愧我此罪不蒙天護慚愧悔過是為白法亦是三乘行出世白法是為慚愧翻破無慚黑法也三怖畏無常命如山水亦如假借一息不還隨業流轉冥冥獨往誰訪是非唯憑福善為險資糧當競泡沫食息無暇是為觀於無常翻破保常不畏惡道四發露懺悔罪即消滅如露樹根枝葉彫悴是為發露翻破覆藏五斷相續心畢竟捨惡果決雄猛猶若剛刀是為決定翻破相續六發菩提心普與一切樂願救一切苦橫竪周遍翻破遍惡心也七修功補過勤策三業精進不休是為修功翻破三業無事作惡也八守護正法不令外道惡魔毀壞佛法誓欲光顯是為守護翻破滅一切善事九念十方佛無量功德神通智慧願加護我是為念佛翻破念惡友心十者觀罪性空罪從心生心若可得罪不可無我心自空罪云何有罪福無主非內非外亦無中間不常自有但有名字名字之心名為罪福名字即空還源返本畢竟清淨是為觀罪性空翻破無明顛倒執著無明滅故諸行滅諸行滅故生死滅十二因緣大樹壞亦名出世因果分明得見四方此之謂也表法第五行者既識十心逆順以正觀心歷眾事一一緣中皆表勝法心心相續觀道無間入不二門言方等呪者觀實相理理不可說而無不說赴四機緣作四方法說於實相故名為方雖作是說說即無說無說即空空故不見說與不說無邊無中名之為等又復逗機有說說於此呪呪於三障能呪之法既不可說所呪之罪亦不可說無罪故無生死無呪故無涅槃畢竟清淨故名方等呪也香泥塗地采畫莊嚴者地表法性香表福德畫表智慧福慧二種莊嚴法身也五色蓋者表於五陰不即佛性不離佛性起無緣慈普覆一切也二十四形像者表十二因緣逆順觀也凡二十四支順觀十二覺三佛性逆觀十二覺三佛性所謂無明愛取是了因佛性行有是緣因佛性識名色等是正因佛性覺二十四支即二十四佛也百味食者表一切法中皆有中道法喜禪悅味也一日三時洗浴者即表緣一實修三三昧遣蕩無明塵沙見思垢膩顯淨法身也著新衣者表寂滅忍覆二邊醜陋也遶百二十匝者即表十二因緣凡十種觀有百二十支束而言之但是三道愛取是煩惱道行有是業道識名色等是苦道循環三道常為觀境故遶百二十匝也一呪對破一支即破三道三道破即是三障破經云發菩提心而得不退即證破煩惱障也若犯諸戒若不還生無有是處證破業障白癩除瘥即證破報障也觀誦呪聲聲不可得如空谷響無我觀遶旋足足不可得如雲如影不來不去若坐思惟思惟一念之心不從意根生非外塵合生非離生又非前念生故生亦非前念滅故生亦非前念生滅合共生亦非前念非生非滅生又非生生亦非不生生亦非生不生共生亦非不生不生生畢竟無一念不知從何生但有生名字名字非內外中間名無名故觀心既爾從心所生一切諸法亦復如是觀一切法悉與修多羅合如是觀時何者是我我作何事何者是罪何者是福以觀力故豁然開悟空慧明徹如水性冷飲者乃知唯獨明了餘人不見所得智慧禪定功德皆不可說如此悟時自識遮障不俟分別若未階此位止獲事功德者應當護口勿向人言若陳說者得障道罪青盲󱕂瞎白癩頑癡又復行者本誓七日中途懈退亦得障道罪何以故欺本心欺諸佛欺一切眾生深須慎之其間諸相不能自了當向方等師面決也吾少嬰勤苦備歷艱關遊學荊揚雍豫唯著一納三十餘年冬夏不釋體上至天子下至士民雖有所施受而不私一果一樓入眾已後尚不希念況故侵之所以然者眾寶尊重若能增益名甘露苑若有減損即蒺䔧園自飽自傷因倒因起可以意得何俟多言夫人發心隨有所作為讀誦聽學講說經行懺悔供養捨力未有首尾慎莫中止中止者違本心若再有所作至前止處留難即起修業不成今生現障後彌障道此行人大忌應須竭力善始令終業既坦然報亦圓滿此亦可意得昔有一寺師徒數百晝夜禪講時不虛棄有淨人竊聽說法聞已用心每揚簸洮汰繫念存習謂以淨心揚簸不善以禪淨水洮汰不淨隨有所作念念用心一時執爨觀火燒薪念念就盡無常遷逝復速於是蹲踞竈前寂然入定火滅湯冷維那懼廢眾粥以白上座上座云此是勝事眾宜忍之慎勿驚觸聽其自起數日方覺往上座所具陳所證敘法轉深上座止曰爾向所言皆我境界而今所說非我所知勿復言也因而顧問頗知宿命不答云薄知又問何罪為賤何福易悟答云此賤身者前世之時乃是今日徒眾老者之師亦是少者之祖師徒眾所學皆昔所訓爾時多有私客恒制約不敢侵眾忽有急客輒取少菜忘不陪備由此譴責今為眾奴前習未久薄修易悟宿命罪福其事如是一眾聞此悲不能勝鑑鏡若斯豈可不慎同學照禪師於南嶽眾中苦行禪定最為第一輒用眾一撮鹽作齋飲所侵無幾不以為事後行方等忽見相起計三年增長至數十斛急令陪備仍賣衣資買鹽償眾此事非久亦非傳聞宜以為規莫令後悔吾雖寡德行遠近頗相追尋而隔剡嶺難為徒步老病出入多以眾驢迎送此是吾客私計功醻直令彼此無咎吾是眾主驢亦我得既捨入眾非復我有我不合用非我何言舉此一條餘事皆爾京師三藏雖弘皆一途偏顯兼之者寡朕聞瓦官濟濟深用慰懷宜停訓物豈遑獨善一二曹義達口具得朕意也四月一日臣景歷智顗禪師佛法雄傑時匠所宗訓兼道俗國之望也宜割始豐縣調以充眾費蠲兩戶民用供薪水主者施行二月六日臣景歷具左僕射徐陵啟智顗禪師創立天台宴坐名嶽宜號修禪寺也五月一日臣景歷春寒猶厲道體何如宴坐經行無乃為弊都下法事恒興希相助弘闡今遣宣傳左右趙君卿迎接遲能即出也正月十一日臣徵神筆一二君卿口具便望相見在促少主第二勅得使人趙君卿啟并省來答表志存林野兼有疾病願停山寺不欲出都不具一二巖󱐙高深乃幽人之節佛法示現未必如此且京師甚有醫藥在疾彌是所宜故遣前主書朱宙迎接想便相隨出都唯遲法流不滯會言在近二月八日臣徵神筆朱宙口述一二少主第三勅前雖遣兩使殊未委悉意存三寶故有相迎今復遣龍宮寺道昇並令面陳一二也二月二十八日臣徵少主勅東陽州刺史永陽王聞王在州迎顗禪師大弘法事甚會朕心今迎出都王宜敦諭申朕意也正月十日臣徵路次迎陵勅書迎候近得永陽王啟知禪師遂能屈德隨朕使出都甚有欣遲當稍次近路涉險道殊足為勞今遣勅左右黃吉寶迎候但未知欲安止何寺想示使人仍令前還即勒所由料理房舍也遲近會言此未委悉三月二十四日臣徵禪師舟渚日久固勞道德今遣主書陳建宗齎輿往必希上至敬寺三月二十六日在至敬宣口勅仰延略成勞動但禪靜必依空閑今葺靈曜寺權充宴坐勅主書羅闡相送四月在靈曜寺宣口勅護國之力莫過數演仰屈於太極殿開大智度論題還寺就講今遣舍人施文慶往論相開法施也在靈曜寺主書羅闡宣口勅送真金像一軀釋論一部闞寶縷󱓿案一面山羊󱔜麈尾一柄虎面香罏一面東田口二羅闡又宣口勅不許讓口且留山中使役勿勞輸送羅闡宣口勅送扶月供夏服一通細蕉五端絹布各十匹綿十觔黃屑二斗扶月白米五石錢三千文果菜付隨由扶月送學士三人弟子三十人人各給夏服扶月供依舊式羅闡宣口勅不許讓扶月供扶月薄少無所致讓受已捨施彌會功德之心羅闡宣口勅不許讓嚫衣物法施無盡財物有竭所送不多忘懷納受九月二十四日羅闡宣口勅施檳榔二千子節子一百枚䓉席一領羅闡宣口勅請講國家一年舊有仁王兩集仰屈於太極殿開講法式處分一聽指撝今遣主書羅闡取意口勅於光宅寺講仁王經今欲於寺捨身僧得大施敬屈講仁王經日自欲聽聞今遣後閤舍人李善慶往達知一二口勅治光宅寺光宅是梁武龍潛之地不整處多今勅善量隨由就功一二羅闡取來意妙覺和南今遣內師許大梵往稽首乞傳香火願賜菩薩名庶藉熏修菩提眷屬謹和南答令名海慧菩薩沈后扶月供熏陸沈檀各十觔黃屑一斗細紙五百張燭十挺赤松㵎米五石錢一千文右件月月供光宅寺三月十二日淵和南仰惟化道無方隨機濟物衛護國土汲引天人昭觸光輝託迹朋友比丘入夢符契之像久彰和尚來儀高座之德斯炳是以翹心七淨渴仰四依庶三自之歸可弘五戒之法永固竊尋內外兩教大小二乘重道尊師由來尚矣伏希俯從所請世世結緣遂其本願日日增長今月十五日於崇正殿設千僧法會奉請為菩薩戒師謹遣主書劉󱈜略申誠欵殊未宣悉弟子淵和南正月十三日皇太子扶月供熏陸香一合檀香三十觔中藤紙一垛乳酥一斗錢二千文右牒月月供光宅寺秋氣凄冷願安樂行耳弟子寡末未能治道願欲延屈方憑開導今遣左右陳文強往悉其一二弟子陳伯智和南八月十日王第二書弟子少奉正真長而彌篤州中事隙時得用心但至止以來實有欽睠前書要師出鎮講說未辱還告良以欝陶佇聽之情不忘瞬息重遣今信必望翻然學徒多少並希携帶故前有白尋勒人般所遲來儀會言在促弟子陳伯智和南王第三書使人山返仰具高懷域誠不果更深為恨本知山水得性為物忘懷復須安忍今遣迎接佇望光臨弟子陳伯智和南高麗昆布人參等送去是物陋返仄菩薩戒弟子陳靜智稽首和南十方常住三寶幽顯冥空現前凡聖伏惟法王法力憫三界之顓愚無漏無為開一乘之奧典深宗絕稱仰蓮華以立名實智難思借寶珠而喻理殷勤弘接始則大事因緣指掌言提終令小乘解悟接須彌擲世界未是為難開祕密導蒼生斯為勿易天台顗闍黎遊浪法門貫通禪苑有為之結已離無生之忍現前仰屈來儀闡揚極教高軒層殿廣闢齊宮聖眾雲集仙群霧委俱奉傳燈之曜共把懸河之流法侶忻慶神祇踊躍弟子飄蕩業風沈淪愛水雖餐法喜弗祛蒙蔽之心徒仰禪悅終懷散動之慮但日輪馳鶩曦和之轡不留月鏡迴軒嫦娥之影難駐適啟金函便收寶軸法輪輟軫鷲嶺之說何期清梵停音漁山之唱方息有離有會歎息奚言愛法敬法潺湲無已謹於今月十三日解講功德仰設法會并度人出家又觀音菩薩法身大士拯危拔難利益人天奉造靈儀即日鎔鑄用斯福善上資清廟聖靈又奉為即日至尊願御膳勝常安德宮太后菩薩寢興納豫皇太子起居萬福諸王諸主咸保嘉慶末及弟子自身并息諶等內外眷屬一切因緣壽命長遠身心快樂唯願顯揚三寶通達五乘戒與秋月俱明禪與春池共潔生生世世與闍黎及講眾黑白見聞覺知恒結善友恒將濟度還同智積奉智勝如來便似藥王覲雷音種覺或見生安樂世界或處兜率天宮俱蕩三乘行俱向一乘道恒沙菩薩為等侶恒沙國土為佛事得法自在得心自在同修七覺分同趣三菩提虛空有邊此願無盡仰希幽顯證明法界怨親同入願海迴向薩雲若為無所得故靜惠和南更雪寒重願禮懺不迺仰疲弟子眩怳無理真觀法師願得入山攝慮禪寂今以彼書仰呈裴公又正束裝待小晴適便當就路但觀公非唯義解又誦法華既朗慧燈方澄定水仰惟闍黎德侔安遠道邁光猷遐邇傾心振錫雲聚紹像法於將墜以救昏蒙顯慧日之餘光用拯澆俗兼孔山陰捨良田以供耕墾姚寶女捨淨財以給𦵔菜禪堂行就修緝糧廩不慮闕無諸善因緣亦各隨喜弟子劣薄竭誠供養願勿以資待繼意徒眾為憂憑茲福業庶遣煩勞藉此熏修冀荷冥祐弟子陳靜惠和南王送經像入天台金銅坐像一軀涅槃經一部燭一百挺大幡二十張絹一百匹淨人白石淨人阿甘右牒菩薩戒弟子吳興沈君理和南竊聞大乘者大士之所乘也高廣普運直至道場復作四依周旋六道仰惟德厚深會經文於五誓之初請開法華題一夏內仍就剖釋道俗咸瞻延佇嘉唱慈悲利益不違本誓耳謹和南陵和南昨預沈儀同法席餐奉甘露無畏之吼眾咸歸伏然正法炬朗諸未悟自慶餘年得逢妙說尋事諮展此不申心謹和南陵和南注仰之心難可敷具拔公至蒙三月二十日旨用慰積歲傾心麥冷體中何如願一日康勝山中春夏無餘障惱耳遲復存旨弟子二三年來溘然老至眼耳聾闇心氣昏塞故非復在人兼去歲第六兒夭喪痛苦成疾由未除愈適今月中又有哀故頻歲如此窮慮轉深自念餘生無復能幾無由禮接係仰何言敬重璪公今還白書不次弟子徐陵和南陵和南放生星聞公家極相隨喜事是拔公口具謹不多諮唯遲拔公廷出數百里水全其命根如此功德算數無盡隨喜無量此不委諮弟子徐陵和南陳徐陵五願上智者禪師陵和南弟子思出樊籠無由羽化既善根微弱冀願力莊嚴一願臨終正念成就二願不更地獄三途三願即還人中不高不下處託生四願童真出家如法奉戒五願不墮流俗之僧憑此誓心以策西暮今書丹欵仰乞證明陵和南累年仰系不易可言承今夏在石像行道欣羨無極又聞欲於天台營道場當在夏竟耳學徒遠近歸依者理應轉多安心林野法喜自娛禪講不輟耳四十二字門令附雖留多時讀竟不解無因諮訪為恨轉積南嶽亦時有信照禪師在嶽嶺徒眾不異大師在時善公於山講釋論彼亦悒悒遲望還綱維大法不者歸鍾嶺攝山亦是棲心之處何必適遠方詣道場希勿忘京師邊地之人豈知迴向傾心無時不積未因接顏色東望欷懣敬德信人今返白書不具弟子毛喜和南弟子諸弟及兒等悉蒙平安第二任鄱陽郡第三為豫章王司馬第四大廷卿第五入閤任度支郎大兒由在東宮為中書舍人仰蒙垂顧以大善知識大同學輒復遠諮喜次書秋色尚熱道體何如禪禮無乃損德弟子老病相仍湯藥無效兼不得自閑轉有困爾仰承移往佛隴永恐不復接顏色悲慨俱深仰惟本以曠濟為業獨守空巖更恐違菩薩普被之旨近與徐丹陽諸善知識共詳量等是一山鍾嶺天台亦何分別必希善加三思不滯於彼我京師彌可言師一二因拔師口具其間願敬道德弟子毛喜和南喜次書適奉南嶽信山眾平安弟子有答具述甲乙後信來當有音外也今奉寄牋香二片熏陸香二觔檳榔三百子不能得多示表心勿責也弟子毛喜和南喜又書慶講今者仰餐敷說訓往綽然道俗嗟味般若照明豈是拙辭所能稱述弟子毛喜和南陳通直散騎常侍國子祭酒東海徐孝克撰夫太易無體品類所以咸享太一無名至人於是設教仰觀俯法遠取旁求兼三以才吹萬維物建官台鉉則五嶽作鎮辨方伯牧故四瀆分流闢伊闕覽八紘鑿龍門陂九澤播厥習險因之以利民相生卜洛樹之以君長坎之時用大矣哉我皇帝作聖凝神乘圖御籙無為無欲道契汾陽垂拱垂衣德隆至治辰象貞明管灰合序方外無虞海內有截被風雅於華戎盛雍熈於曩代巍巍乎難得而稱者也至如光啟法式榮敷道樹化彰十善弘濟四生天台修禪寺智顗禪師蔬練自居苦節行矣奉揚皇風總持像季禪師俗姓陳氏頴川人也乃有媯之後焉四友驚座逖聽多美六奇列爵世載其賢祖詮早世父起祖梁使持節散騎常侍益陽縣開國侯禪師童真出家聰敏易悟寓居荊峽遊化幽并自北徂南兼行禪智禹穴勝探台山是卜白鷄路出青髓巖開攀桂結字蕭然憩止林交五柳既馥栴檀之氛塔現三層終縣水精之色雲崖天樂不鼓自鳴石室金容無形留影秀嶺嶔崟浪波浩瀚洪濤蜃氣冐遠苞空巨壑喬松干雲翳日翔集飛走叢育珍怪地中藏玉觀曲杖而易辨淵內沈珠見圓流而可別神通開士如意桑門振錫呪泉騰空舞鉢受丹仙容汎急水而時來避官真人乘迴風而迴至厥土宏麗靈讖斯在禪師福慧鎡基聲光利益宣猛將軍臨海內史計尚兒子勳之胄世顯方術賣藥登仙聞于昔漢剖符作守即此明時請轉法輪講金光明經一部前雲騎將軍臨海內史陳思展及其猶子陳要卿等即土人也戎章衣繡優秩家邦奉屈禪師次講法華經典白牙團扇初開律藏之門玉柄麈尾旁闡經王之偈繫珠始訓親友醉除夢鼓將鳴梵魔疑遣因迺雙明誡勸廣辯殃福尚兒仍獎諭󱕃主嚴續祖羊公賀等群賢凡百君子信誓斯立丹誠恪勤白業諧辯嗟如棠之往累歎釣濮之來緣各捨󱕃業及魚梁等合六十三所二緣樹下懸唱善哉五旬座上遙聞彈指巨海無際一時清謐眾生無邊同荷安快掌擎世界未粵難思手把虛空非名希有桂陽王殿下皇枝之貴思懋間平情崇孔釋吐懸河之旨擊節證明示半月之形深心隨喜五侯三傑曾不間然黃髮青衿咸同踊躍藏諸篆素青編落簡樹以貞碑芳聲靡絕假令山止海運惠施之美猶傳龜吉筮凶鐫勒之功無毀孝克才慚十倍學墮三餘春蒐秋獮久捐染截書紳畫地曾何圖寫雖復張池並黑寧擬妙辭峴石徒刊非能墮淚仰熏心之上善羨山水之清音寸志片言乃為銘曰設位觀像剖極開渾蕩蕩為大蒼蒼以尊膏川淚瀆地脈河源導疏咨禹蓋取維軒嗟乎坎德至矣坤元淳風樂土君臨御寓明明孝治穆穆聖主道冠當今功高前古慶協嘉瑞美均擊拊仁沾動植澤及遐宇釋種高族身資瓢蓛匪慕分圭歸心染服辭彼緣慮言施幽谷志託松筠形隨槁木七覺善誘五禪清肅無遠弗届無思不服將軍邦宰肩印銷罪淑女良夫民業珍賄靡宏十明寧追百倍不見所欲忘懷無待各捨貨泉同成佛海決漭冥蒙瞻眺唯空屏師送雨列子揚風鯤鱗以北極外之東遠水銜日曾波駕蓬地上之比山下之蒙涇清渭濁朝宗會同天台維節林泉搔屑頂列三辰峰危九折瀑布高瀉神狀姝潔響若奔雷皎如素雪隆冬不凝炎旱無竭石橋杳邈晨暉映徹仰止青霄俯臨丹穴鳥路雲通人途徑絕渤澥難邊含情泝沿嗷嗷岌岌萬萬千千鼓鰓掉尾相望自然壁網無挂任鉤不牽歌舼靜拽響爼停羶行滿業大弘生為最斷樹誠規翳樊斯誡噌參靈鶴敬康神蔡隨感明珠于期軒蓋嘉會信徵潛騰是賴逝矣虞淵波瀾易遷高岸深谷蓬海桑田石餘幾拂芥盡何年大地將隕須彌洞然風傾金際火及初禪猗歟水性報轉常圓皇帝敬問光宅寺智顗禪師朕於佛教敬信情重往者周武之時毀壞佛法發心立願必許護持及受命於天仍即興復仰憑神力法輪重轉十方眾生俱獲利益比以有陳虐亂殘暴東南百姓勞役不勝其苦故命將出師為民除害吳越之地今得廓清道俗乂安深稱朕意朕尊崇正法救濟蒼生欲令福田永存津梁無極師既已離世網修己化人必希獎進僧伍固守禁戒使見者欽服聞即生善方副大道之心是為出家之業若身從道服心染俗塵非直含生之類無所歸依仰恐妙法之門更來謗讟宜相勸勵以同朕心春日漸暄道體如宜也開皇十年正月十六日內史令安平公臣李德林宣內史侍郎武安子臣李元操奉內史舍人裴矩行冬暮寒切道體何如法務勤辛有以勞悆安州方等寺奉為皇帝修立屈法師向彼行道甚不可言已令所司發遣供給願以熏修為懷不憚利涉也道深敬德遣白不具弟子楊俊和南十二月十七日次書傾仰每深甚熱禪師道體何如修習不乃勞心也未由有展企結良深願珍德遣白不具弟子楊俊和南五月十九日奉施沈香等如別至願檢領沈香十觔牋香十觔熏陸少許右牒薄伸供養金風御節玉露調時道體休和安樂行不法師抗志名山棲心慧定法門靜悅戒行熏修籍甚徽猷久承音德欽風已積味道為勞冀託舟航用披雲霧故遣使人往彼延屈希能輕舉以沃虛襟佇望來儀不乖眷意也弟子楊廣和南深具謙挹之旨但高人遊處觸地是安然法宇僧坊須盡嚴正經云四事供養一不可虧已勒有司修葺願忘懷受施也弟子楊廣和南使持節上柱國太尉楊州總管諸軍事楊州刺史晉王弟子楊廣稽首奉請十方三世諸佛本師釋迦如來當降此土補處彌勒一切尊經無量法寶初心以上金剛以降諸尊大權摩訶薩埵辟支緣覺獨脫明悟二十七賢聖他心道眼乃至三有最頂十八梵王六欲天子帝釋天主四天大王天仙龍神飛騰隱顯任持世界作大利益守塔衛法防身護命護淨戒無量善神咸願一念之頃承佛神力俱會道場證明弟子誓願攝受弟子功德竊以識暗萌興即如來性無明俯墜本有未彰理數斯歸物極則反欲顯當果必積于因是調御世雄備歷生死草木為籌不可勝計恒沙集起固難思議深染塵勞方能厭離法王啟運本化菩薩譬如日出先照高山隨逗根宜權為方便如彼眾流咸宗大海弟子基承積善生在皇家庭訓早趨貽教夙漸福理攸鍾妙機須悟恥崎嶇於小逕希優游於大乘笑止息於化城誓舟航於彼岸但開士萬行戒善為先菩薩十受專持最上喻造宮室必因基址徒架虛空終不成立弗揆庸懜抑又聞之孔老釋門咸資鎔鑄不有軌儀吾將安仰誠復釋迦能仁本為和尚文殊師利冥作闍黎而必藉人師顯傳聖授自近之遠感而遂通薩陀波崙罄髓於無竭善財童子忘身於法界經有明文敢為臆說深信佛語聿遵明導天台智顗禪師佛法龍象童真出家戒珠圓淨年將耳順定水淵澄因靜發慧安無礙辯先物後己謙挹盛風名稱普聞眾所知識弟子所以虔誠遙注命檝遠延每畏緣差值諸留難亦既至止心路豁然及披雲霧即銷煩惱謹以今開皇十一年十一月二十三日總管金城設千僧蔬飯敬屈禪師授菩薩戒戒名為孝亦名制止方便智度歸親奉極以此勝福奉資至尊皇后作大莊嚴同如來慈普諸佛愛等視四生猶如一子弟子即日種羅睺業生生世世還生佛家如日月燈明之八王子如大通智勝十六沙彌眷屬因緣法成等侶俱出有流到無為地平均六度恬和四等眾生無盡度脫不窮結僧那於始心終大悲以赴難博遠如法界究竟若虛空具足成就皆滿願海楊廣和南王嚫戒師衣物等聖種納袈裟一緣黃紋舍勒一腰綿三十屯欝泥南布袈裟一緣黃絲布襪一具絹四十匹欝泥絲布偏袒一領黃紬臥褥一領布三十禪欝泥絲布坐褥一具烏紗蚊幬一張紙二百張欝泥絲布裙一腰紫綖靴一量錢五十貫欝泥雲龍綾被一緣龍鬚席一領蠟燭十挺欝泥羅頭帽一領須彌氈一領銅硯一面高麗青坐布一具烏皮履一量墨二挺黃絲布背襠一領南榴枕一枚和香一合鐵錫杖一柄象牙管一管麈尾一柄烏油鐵鉢一口斑竹筆二管銅七筋一具犀角如意一柄白檀曲几一枚銅重盌三口鍮石香罏奩一具山水繩床一張銅搔勞一口銅香火七筋一具白檀支頰一枚銅澡灌一口楠榴夾膝一枚桃竹蠅拂一柄鐵翦刀一口蒱移文木案并褥犀裝爪刀一口鐵剃刀一口黃絲布隱囊一枚紫檀巾箱一具鐵鑷子一具白瓦唾壺一口柹心筆格一枚銅燭擎一具鍮石裝柹心經格一具犀裝書刀一口白團扇一柄師嚴教尊喜捨供養習惱餘氣緣覺侵斷咸登常樂豈如菩薩能施所受聲聞是證戒定慧滿苦集滅道穀皮屏風一具淨人善心年十一右牒開皇十一年十一月二十三日柳顧言還奉旨垂示六種捨施及留受用弟子一日恭嚫猶以陋薄不稱宿心來旨既以轉施功德彌為增上悲敬福田深是平等固非蔽識所能周見事事仰依其所留者既以不多願恒留受用故遣報諮謹和南弟子總持和南履長戒辰在俗咸慶伏惟吐納禪慧與時休和弟子稟受以來粗堪靜攝謹遣參承謹和南弟子總持和南爰逮來誨須往荊楚辭致首尾仰具高懷但祇稟淨戒事成甫爾宿昔凝滯匪遑諮決闍梨和尚經稱勝田種子雖投嘉苗未植方用心形永伸供養庶憑善誘日灑塵勞凡厥共緣依止有地斯亦舟航兼運利益弘多如來化導何必止還天竺菩薩應變本無定方深願坦然以虛受物遲延展禮面當諮遜謹和南開府柳顧言宣口教云智者為當長去更有還期弟子意不欲相去遼遠脫能旋迴不敢留停鎮下近山隨樂住止又欲奉留待二月十八日同度延陵鎮仍共至棲霞履行於彼送別弟子總持和南逮旨須取明二日垂別修復未周便深傾欷弟子前昨晝夜熟更惟忖智者至止以來未經一夏兼荊潭路遠安居將促江波浩蕩行程難期既去此處又不至前所半途結夏投止亦難又按經律一夏供養安居僧福田無量況乎師道及大眾力凡夫淺薄本資勝緣菩薩大慈須受應供暮春行謝首夏向臻九旬忽違四事虛棄修心與理於情匪安今欲仰留度夏發遣冀不半途飄露脫疑邑下喧湫須依林壑安居攝山亦當為便若法歲將滿預勒蔣州裝船南出石頭西浮彌易既乘爽節因得順風去留之宜事理咸會此間彼處仰聽擇一意不可盡辭豈多宣謹和南三月一日弟子總持和南復逮今旨欲遂前心功德因緣豈敢違忤謹遵宿願即命所司發遣發日離晨仰聽詳擇庶解夏非遠秋水乘流賜答求期必當無爽用茲歡喜以蠲悲欷謹和南奉誠寺慧文龍光寺法令光宅寺智勝等稽首和南伏見使人齎符壞諸空寺若如即目所覩全之與破及有僧無僧毀除不少伏惟大王菩薩植信嵩明興建三尊慈仁化物豈不弘護佛法留心塔寺但此處僧徒忽見毀廢咸懷憂恐大王雖照同朝日而聖德高遠眾情傾仰無因簡徹伏惟智者禪師道俗歸止有所言勸悉善為先文等不揆庸微馳來奉告必願運大慈悲垂為申達異未壞之寺庶得安全敢藉護持輒此祈仰謹和南開皇十二年二月八日今獲蔣州奉誠寺慧文律師書敬呈如別仰惟匡持三寶行菩薩慈近年寇賊交橫寺塔燒燼仰乘大力建立將危遂使佛法安全道俗蒙賴收拾經像處處流通誦德盈衢銜恩滿路昔居戎在陳尚得存心況息武興文方應光顯至如慧文所述𢭆剔伽藍必由所官人多生僻解致令外僧惶惑憂懼不寧貧道常念無堪謬當知識若論愛惜形命豈敢言忤公門特是佛法相關亦由香火事大意之所為唯憂冥道寧忘即日之身必存未來之議若不述愚心則虛當四事復乖三稔香火是何人乎是何人乎在所官司唯悕事辦豈慮因果將來善惡耶當願聖德尊嚴履萬安之路福祿隆重高而不危修菩薩行棟梁佛法牆塹三寶澤覃四海風芳萬代若謂寺多洲少國或不聽方便善權仰由安立若須營造治茸城隍江南竹木之鄉採伐彌易仰希弘紹提拔將沈故寺若存新福更長冀蒙矜允幽顯沾恩法事仰干追深愧踖沙門某敬白三月十一日弟子總持和南爰逮高旨騰蔣州僧所及竊以僧居望剎食惟分衛所立精舍本依聚落近年奉詔專征弔民伐罪江東混一海內又寧塔安其堵市不易業斯亦智者備所明見而亡殷頑民不慚懷土有苗恃險敢恣螳蜋橫使寺塔焚燒如比屋流散鐘梵輟響鷄犬不聞廢寺同於火宅持鉢略成空返僧眾無依實可傷歎彼地福盡方成丘墟所餘堂塔本不壞毀其有現僧亦許房住唯虛廊檐宇會當倒壓所以移來還充寺館其外椽版權借築城若空寺步廊有完全者亦貸為府廨須一二年間民力展息即於上江結筏以新酬故本勒所司具條孔目無慮零漏恐遠僧未能曲見頓用仰誣必願言提冥諸其掌猥延滿軋戀側良深謹和南江州匡山東林寺者東晉雁門慧遠法師之所創也遠是彌天釋道安之高足安是大和尚佛圖澄之弟子三德相承如日月星真佛法梁棟皆不可思議人也而遠內閑半滿外善三玄德布遐方聲高霄漢初詣山足依止一林共耶舍禪師頭陀其下若說若默修西方觀末於林右建立伽藍因以為名東林之寺遠自創般若佛影二臺謝靈運穿鑿流池三所梁孝元構造重閣莊嚴寺宇即日宛然峯頂寺者是齋慧景禪師感山人延請因棲其峯次梁慧歸在後登躡方建伽藍峰有水泉忽然枯涸歸燒香呪願清流盈滿天降甘露於泥洹日是以先德名蹤垂芳不斷松霞清曠觸處蕭條公私往還莫不歸向自大化江左貧道因至彼山憩泊東林時遊峰頂以歲為日羨翫忘勞然山下伽藍偏近驛道行人歸去頗成混雜今奉請為兩寺檀越庶藉影響眾得安心禮誦虔誠用酬洪澤并乞勒彼所由永禁公私停泊沙門某敬白弟子總持和南垂誨述江州潯陽廬山東林寺峰頂寺須令弟子並為檀越主山嶺盤秀下屬江湖香罏層峰上虧雲日仙人之所戾止隱倫於焉不歸況乎慧遠法師勝依結構謝客梁元穿池重閣景師息心神應峰頂智者憩歷踵武前賢師嚴道尊實深隨喜所恨寡薄無益將來庶藉熏修方證常樂兼陳二寺偏近驛道行人往來頗成混雜須勒彼州令去公私使命不得停止即付所司依事頒下謹和南三月一日極暄法師道體何如眾內咸宜也雁門遠法師四依菩薩翻飛朔野棲息南山自斯以後名德相繼智者見令為寺檀越顧修寡薄非敢克當獎導既引良深隨喜敬德指此承問楊廣和南三月二十一日與禪閣寺書春序將謝道體何如僧眾清善匡山佛寺興自慧遠法師法師師於彌天道安安師於佛圖澄妙德相承莫之為最江東龍藏悉本雁門雁門上人創迹廬阜自梁及晉止有東林陳晚澆漓別生禪閣僧徒好異豈稱至和智者爰居還須合一想均願海更無異味行人將送過指此相聞楊廣和南三月二十一日與峰頂寺書暮春暄和寺眾清勝禪悅法喜致足恬懷鑪峰香氣煙霞共遠智者經託勝地為在總內令為檀越誠深隨喜更追厚愧善當敬勗楊廣和南三月二十一日弟子總持和南奉旨今日齋竟即事登舟睽阻方遙彌以傾欷垂示法相雖文旨淵賾源本難尋而教門方便開悟易益恭承善誘永以受持庶藉津梁得無退轉自服膺至道每沾弘護將事遵途復降良藥沐浴慈被伏用悽荷謹和南弟子總持和南親信傳中詵還逮去月朔告用慰延結熱猶熾願道體休和仰承經過攝山鍾岫寺塔安善徒眾和肅仍留二十僧權停開善進至匡嶽結夏安居東林禪閣還為一寺峰頂精舍復皆隨喜敬緣勸發獲此熏修用耨身田方流法雨金光明福喜荷彌深弟子去月十四日始度朱方風土異宜流金在節攝衛多不調適每有劣然二十九日來石頭稍已平復自江浦違心馳情彭䗍以日為歲無時暫忘願未解夏前預整裝束法歲若滿即事西浮彼間酬願務令在促非但弟子蔽識希護周爰深恐禪慧學徒咸思鑽仰宣尼在陳致歎自衛便歸屈道紆情事非為己今遣主薄王灌指往祇承并貢別牒用忘存省敢略繁辭謹和南七月一日法衣六件鹽一百斛米一百斛右件其鹽米悉出江州正倉王灌齎合魚開送弟子總持和南東林山寺使至逮八月八日誨用慰馳結仰承已往衡山至當稍久法緣若竟願即沿流冀在歲陰必期展覲弟子渡江還去月初移新住多有造次未善安立來旨勗以法事實用慚悚始於所居外援建立慧日道場安置照禪師以下江陵論法師亦已遠至於內援建立法雲道場安置潭州覺禪師已下即建深善輒以諮知仰承相次為營功德深荷扶助難用遠陳而發此至江州遂下請僧料云何能得相資前施鹽米其米迴入東林鹽以上路盈長之外乃可別營功德今山僧返路行用仰酬尋別遣使迎延願預整歸計江山遼敻豈盡誠曲謹和南十月十日弟子總持和南歲聿云暮寒氣殊重禪悅經行願常安樂弟子頃來每多勞疾但睽覲稍久唯用傾結仰度所營功德已當究竟今遣左親信伏達奉迎願便事沿流延遲諮具謹和南十一月十五日弟子總持和南暄和道體勝悆仰揆衡嶽法事久當圓滿江陵功德復應成就隨喜之至難用勝言弟子今入朝覲行次陝州馳仰之誠與時而積故遣使人迎候希便進道來月下旬唯遲祇接路首怱促豈復委宣謹和南二月二十二日弟子總持和南仰違移歲馳誠載勞兼事入朝彌增延屬武關雖阻荊近於吳是以暫停陝州遣使承接行人返命具奉覼縷非唯年尊疾動又以結夏安居理事相推固須停止弟子還鎮非久便願沿流仰會江都庶應旦夕將聖德果亦復差機因緣多端請不勞慮謹和南九月十日弟子總持和南僧使智邃來奉五月二日誨用慰馳結仰承衡嶽功德圓滿便致荊巫履涉虧和深以傾悚弟子於江都入朝至陝關眩瞀停岐陽腹內又不調適去月末還京輦如欲相承猶自羸薾末即祇覲望雲延願珍納行人今返辭豈宣具謹和南弟子總持和南奉旨於荊州當陽縣境玉泉山陲為建造伽藍招提行道圖寫地形具以賜示伏以布金遍地買園建立奉置三尊永流萬代唱誦所不能讚算數所不能量孰意輕微頓蒙創造循復來旨爽然失厝既事出神心理生望表無容違拒苟作形迹即具聞奏嘉號乃覃名符天冠道場聲滿恒沙世界福報仰歸遜辭難涉謹和南弟子總持和南垂旨令撰衡嶽禪師碑文郭有道之無愧辭高德逾此陸士衡之披文想質弟子多慚既蒙獎成不無剋勵邯鄲絕妙深恐難工還鎮病瘳庶或勉強循覽行狀用難思議佛澄道安寧復過是和南弟子總持和南垂賜萬春樹皮袈裟一緣述是梁武帝時外國唯献四領今餘一而是建初烏瓊法師所披謹尋菩薩戒稱所著袈裟皆染使壞色況復自然嘉樹妙彩天成相應之言無勞外假萬春表長生之稱二翼合善譬之辭永服周旋恒充布薩常事半月豈唯元日著如來衣深荷慈獎謹和南弟子總持和南率施別牒五彩旛錦香罏檀等十種示表微誠薄申是貺尠陋追悚謹和南五色四十九尺旛二張五色斑羅經巾二枚絹五十匹錦香罏檀十張熏陸香二觔剃刀十口鵄納袈裟一領油鐵鉢十口雄黃七觔青須彌氈五領右牒皇帝敬問修禪寺智顗禪師省書具至意孟秋餘熱道體何如熏修禪悅有以怡慰所須寺名額今依來請智邃師還指宣往意開皇十三年七月二十三日兼內史令蜀王臣秀宣內史侍郎武安子臣李元慘奉內史舍人長坦男臣鄭子良行弟子總持和南仰違已久馳係實深獻歲非遙傾遲虔禮暮春届節當遣奉候謹和南九月二十四日王在京重遣弟子總持和南適逮近旨用尉馳情春暄願道體康勝玉泉創立道場嚴整禪眾歸集靜慧日新隨喜之深難以辭諭弟子始服三石散竟調息勞心秋仲歸蕃請夏訖沿下在於拜覲差當匪奢其間珍德今遣統軍魯子譽往祇承謹和南弟子總持和南仲秋轉冷仰惟道體康悆弟子即日粗可行未由虔禮但增延結願珍德謹遣修承謹和南於路次書總持和南寒氣漸嚴仰惟康豫動寂怡神興居安悅弟子陪奉鑾駕旅次長奉遠憑勝力行往安隱瞻言祇覲庶或匪遙願珍重此不宣具謹和南十月十九日弟子總持和南獻歲春明仰惟道體勝豫禪悅法喜眾咸集業功歸有在悉由明導敬憶江都暫欲西上先到衡嶽用賽師恩次往渚宮以報生處虔承此旨衛送大江陽子臨流具申來請即蒙開許還至觀濤年來歲往寒暑屢變恭聞功德圓滿遠難讚述弟子多幸生在佛家過庭所聞匪直詩禮轉輪斯奉實惟日暮今者陪扈鑾󱔎發自京師言停洛陽又止歷下柴望之禮本自虞書巡會之聲盛於姬典至尊憲章先古允叶人神相風指南奉朝東岱以今月十一日吉辰宗事云畢于時天地載廓日月增華休氣神光燭近被遠靈芝競吐山谷連木並秀宮壇瘖聾矇躄之徒無毉而自愈扶老携幼之侶不謀而同到臣子殫見事非虛飾一物得所萬里斯應師資至重敢不稍聞第率從便蕃即辭行所夾鍾將末必届楊州今遣奉迎便願沿下餘春未盡必希拜覲其間珍德續復祇承謹和南正月二十日總持和南前揆菩薩天冠率爾式之樣深嫌不工即用呈簡爰逮今製思出神衿圖比目連妙逾郢匠開士五明此居其一金剛種智茲焉標萬是智因地化物不可思議接引隨方奚能盡達冠尊於身端嚴稱首跪承頂戴覽鏡徘徊有飾陋容增華改觀弟子多幸謬稟師資無量劫來悉憑開悟色心無作觸仰勝緣度脫舟航何慮不果但戒為基址信實行先保解毘尼昔年虔受身雖疎漏心護明珠而定品禪枝屏散歸靜猥以凡薄荷國鎮蕃為子為臣難虧難怠豈藉四緣能入三昧此非臆斷實荷誠說經稱非禪不智非智不禪定解相資能證無漏又電光斷結其例甚多慧解脫人厥朋不少即日欲服膺智斷率先名教永汎法流兼同治國未知底滯可開化不師嚴道尊可降意不宿世根淺可發萌不菩薩應機可逗時不若未堪敷化且暫息緣如可津梁便開祕藏書云民生在三事之如一況覃釋典而不從師今之慊言備瀝素欵成就事重請棄飾辭謹和南六月二十一日答爰逮累翰殷勤至法匹夫行善止度一身仁王弘道含生荷賴蓋登地菩薩應生大家所以發心興隆大道曷可量也孰可比哉貧道山僧本懷夙至於天台舊居言念無捨庶因世境安樂更得寄趾幽林仰為行道非唯城邑近歲謬承人汎擬迹師資顧此疎蔽似非時許況聖澤日隆復垂今命省諸庸鄙彌匪克堪貧道稟承師教禪慧頗持耳去眼流如華上水採聽經論其功既淺賴荷禪門憑定修習比於專學數論區分理乃弗違業乖至熟自非如來明達種智高圓擅材殊能誰肯雙揖況乎去聖滋遠曉悟甚微徒欲承恩懼乖深寄有招幽譴兼虧聖德特願更迴神慮別俟勝賢妙果芳因使無斷絕經稱一句染神歷劫不朽大智慧海信為能入固知深解大乘佛法久住功德易滿智慧最高守質抱愚仰希聽覽徒申庸俚終不自宣沙門某白弟子總持和南仰逮還旨猶乘謙尊循復久之恍如自失切以學貴承師事推物論歷求法緣厝心有在若習毘曇則滯有情著若修三論又入空過甚成實雖復兼舉猶帶小乘釋論地持但通一經之旨如使次第遍修僧家尚難盡備況居俗而欲兼善當今數論法師無過此地但恨不因禪發多起諍心達者無違求那明偈仰惟厚習善根非一生得初乃由學俄逢聖境南嶽禪師親所記莂說法第一無以仰過照禪師來具述此事于時心喜已域寸誠智者昔入陳朝彼國明式瓦官大集眾論鋒起榮公強口先被折角兩瓊繼軌纔獲交綏忍師讚歎唯唱希有弟子仰延之始便事勝集屈登無畏釋難如流親所聽聞眾咸瞻仰適承前往荊楚講法華經舊學名僧莫不歸服故知非禪不智驗乎金口比聞名僧所說智者融會盡有階差譬若群流歸乎大海此之包舉始得佛意弟子即日而不依請譬彼彌勒今當問誰唯願未得令得未度令度樂說無窮法施無盡復使顧言稽首虔拜謹和南六月二十五日弟子總持和南逮旨送初卷義疏跪承法寶粗覽綱宗悉檀內外耳未曾聞故知龍樹代佛不可思議今所著述肉眼未覩明闇謹復研尋遲此覲接謹和南弟子總持和南荊州玉泉十住兩寺近既賜令檢校今須書及江陵總管當勒所由終聽僧使奢促弟子仰蒙淨戒宿世因緣稍希義理智波羅蜜爰降開許始制義疏方憑啟沃向入慧門昔年仰請棲霞時往觀行政為密邇朝發暮到應可諮決不異邑居行道本貴安心寧勞過遠天台之路幸願輟情屈己為人菩薩有賜於專契弗敢違前都不知淨人善心已墮僧數濟度無隔唯用隨喜謹和南七月二十七日前所諮天台山事本聽後期爰逮報示不然夙志棲霞乃言咫尺非關本誓之心天台既是寄終之地所以恒思果遂每囑弟子恐命不待期一旦無常身充禽鳥焚燒餘骨送往天台願得次生還棲山谷修業成辦乃可利人但仰赴義門多慚芻淺發心既重輒課庸微去聽慈恩庶無怱促政言天台營理本擬十方安立僧徒非專為己昔年修葺願創伽藍形可隨緣香燈難絕故欲遣修葺冀憑方便同途校具淨人得蒙勝舉并祈一旨事並前諮方乞寺名屈作檀越懼多煩沓未敢同時處處結緣功德彌大玉泉十住許垂恩為唯待教旨即遣僧使冀藉光威三寺遙荷伽藍未整功德已圓仰鬧頻煩言何能謝沙門某白三月二十日總持和南復垂誨旨益具仁慈開士虛懷隨感必應本誓願力何患不果政言服道日淺未堪違遠深憑護念開示悟入玉泉十住天台本居仰由勝功能得建立方須影響永至金剛江陵書及會稽教下並勒所司以時發遣謹和南七月二十九日智者禪師德尊望重近年紆道爰授淨戒今修治彼州十住寺造立西徂玉泉寺並見請為檀越復聞公等多結勝緣大乘運通良深隨喜師今遣僧使志果法才二人還就玉泉寺法璨道慧法師十住寺道臻法師經理想加心影響獎成妙業公私覃福幽顯同賴法事遠白不復暄涼也楊廣呈八月二日切以今月嘉辰菩薩應世奉為至尊皇后報恩功德鎔寫靈像度人出家現在因緣福業無量使五沙彌為弟子輒當恭旨作說戒師年歲既小別須和尚必選名德為作依止並賜法衣即於眾前歡喜頂戴沙門某敬白七月十九日開府學士柳顧言宣教金光明行法究竟如十五月清淨圓滿恩放徒流矜免鞭罰上開府潘惠達儀同張四娘等凡四十五人賜令斟酌謹即依事詢詳切以一人出世多人利益淳善御俗仰屬輪王案此經云若犯王法繫縛枷鎖諸苦惱等悉令解脫又灌頂經云王當放赦屈厄之人徒鎖解脫王得其福天下太平雨澤以時人民安樂教旨符應經文豈非宿植德本慈善根力謬以多幸忝此大緣率勵僧徒清齋洗浣龍王注雨甘澤並周爰開獄門杻械解脫徒流原宥莫不蹈舞殿庭稱恩感戴加復送以勝幡仍懸寶塔登高散華燒香朗燭並留供設說法開示咸令向善其僧法運等雖著法衣不能修心身犯國憲取穢道流思乃上來戰深下恥白大眾留七日晨夜訓賚暫依擯黜使慚誡獎耳沙門某敬白十月十六日開府柳顧言宣教以法歲圓滿爰降勞問并施金色新製香罏奩一具法衣一通綿絹百段燭三十挺紙二千張上厨果食等剎那不住節序相催老至易悲觀心難諦幸憑弘建正法省無戒慧實懼難銷香罏起峯蓮華奪艶忍辱離塵安行履躡經稱受用無作恒住燭俟夜燎紙擬淨名當機要施法事忘謝果食縑綺道場同沾歸福有在辭略言外沙門某敬白七月十五日總持和南方要仰延雨乃暫阻明間若晴別當遣信謹和南七月二十六日總持和南霜寒道體康勝弟子還來甫爾未暇迎延馳誠已深今遣候接異近祇覲謹和南九月十六日總持和南麥序氣清道體和適福慧莊嚴與時高勝弟子至來未久粗復可行近頻降兩書爰垂示功德玄義刪削文句入初其舊維新從麁至妙會須披接方豁煙雲春律已謝夏坐方結敢違經教涉暑出迎白露宵團秋風葉下必預舟檝迎覲江陽然仰勞著述已涉數載般若多障近願成功日就月將庶方啟沃率貢別牒示表虔誠在敬無文仰揆弘亮其間珍德續事音語謹和南納袈裟十領龍鬚席二領須彌氈二領猫牛酥三瓶熏陸香一合總持和南霜氣已緊蚊熱久祛方恐洞沍預取調適今遣奉迎祇禮非奢謹和南九月二十二日總持和南仰承出天台已次到石城寺感患未歇菩薩示疾在疾亦愈但於翹誠交用悚灼今遣毉李膺往處治小得康損願徐進路遲禮覲無遠謹和南吳縣維衛迦葉二像願更聚合修復鄮縣阿育王塔寺頹毀願更修治剡縣十丈彌勒石像金色剝壞願更莊嚴右三處功德乞修沙門某敬白稽首和南三世諸佛伏惟法身無像隨機顯現淨土不毀人眾見燒滬瀆浮來靈塔地涌剡山天樂通夢陸咸三處尊儀表代三世慈善根力利益斯土但年深歲曩聖跡凌遲諸佛影像若淪眾生善根無寄某宿世有幸忝預法門德行輕微功業無取謬為道俗所知顧影羞躬無以自處上慚三寶無興顯之能下愧群生少提拔之力刻骨刻肌將何所補幸值明時棟梁佛日願賴皇風又承眾力將勸有緣修治三處先為興顯三世佛法次為擁護大隋國土下為法界一切眾生若塔像莊嚴則紹隆不絕用報佛恩若處處光新國界自然殊特妙好則報至尊水土之澤若見聞者發菩提心則利益一切種出世業但久域此心緣障未果此際赴期西出氣疾增動毒器坏瓶固非保惜先以身命奉給三寶謹聽威神若形命停留能生物善不污佛法者伏聽使乞早除差行願速圓若命雖未盡方多魔障損物善根污亂佛法者豈須停世願早灰滅滅後以諸誓願付囑後人使經紀修立乞三寶加建速得圓滿前於佛隴金光明道場已發此願今重於石尊再述愚誠伏願聖凡重垂攝受謹疏開皇十七年十一月二十一日貧道初遇勝緣發心之始上期無生法忍下求六根清淨三業殷勤一生望獲不謂宿罪殃深致諸留難內無實德外召虛譽學徒強集檀越自來既不能絕域遠避而復依違順彼自招惱亂道退為虧應得不得憂悔何補上負三寶下愧本心此一恨也然聖法既差自審非分欲以先師禪慧授與學人故留滯陳都八年弘法諸來學者或易悟而早亡或隨分而自益無兼他之才空延教化略成斷種自行前缺利物次虛再負先師百金之寄此二恨也而年既西夕恒惜妙道思值明時願逢外護初蒙四事既勵朽年師與學徒四十餘僧三百許日於江都行道亦復開懷待來問者儻逢易悟用答王恩而不見一人求禪求慧與物無緣頓至於此謬當信施化導無功此三恨也又作是念此處無緣餘方或有先因荊潭之願願報地恩大王弘慈霈然垂許於湘潭功德粗展微心雖結緣者眾孰堪委業初謂緣者不來今則往求不得推想既謬此四恨也於荊州法集聽眾一千餘僧學禪三百州司惶慮謂乖國式豈可聚眾用惱官人故朝同雲合暮如雨散設有善萠不獲增長此乃世調無堪不能諧和得所五恨也既再遊江都聖心重法令著淨名疏不揆闇識輒述偏懷玄義始竟麾蓋入謁復許東歸而吳會之僧咸欣聽學山間虛乏不可聚眾束心待出訪求法門暮年衰弱許當開化今出期既斷法緣亦絕此六恨也在山兩夏專治玄義進解經文至佛道品為三十一卷將身不慎遂動熱渴一百餘日競疾治改際此夏末慮有追呼束裝待期去月十七日使人至山止留一宿遽比螢光早希進路行過剡嶺次至石城氣疾兼篤不能復前此之義疏口授出本一遍自治皆未搜簡經論僻謬尚多不堪流布既為王造寧羞其拙囑弟子抄寫後本仰簡前所送玄義及入文者請付弟子焚之天挺睿智願一遍開讀覽其大意餘無可觀貧道灰壞雖謝願留心佛法詢訪勝德使義門無廢深窮佛教治道益明遍行遍學是菩薩行如來滅度法付國王貧道何人慧門憑委欣然就盡沒有餘榮但著述延歲文義不同悵然自慚生來所以周章者皆為佛法為國土為眾生今得法門仰寄三為具足六根釋矣命盡之後若有神力誓當影護王之土境使願法流衍以答王恩以副本志菩薩誓願誠而不欺香火義深安知仰謝願觀泡幻知有為法一切無常會而不離終不可得唯當勤戒施惠以拒四山早求出要豈須傷法煩勞聖懷蓮華香罏犀角如意是王所施今以仰別願德香遐遠長保如意也南嶽大師滅度之後未有碑頌前蒙教許自制願不忘此旨南嶽師於潭州立大明寺彌天道安於荊州立上明寺前蒙教影護願光飾先德為作檀越主貧道在世六十年未嘗作有為功德年暮力弱多闕用心又香火施重近於荊州仰為造玉泉寺修治十住寺並蒙教囑彼總管蘄郡公達奚儒僧齎教書至夏口而蘄公亡書未及付慈恩已足願為玉泉作檀越主今天台頂寺茅菴稍整山下一處非常之好又更仰為立一伽藍始剪木位基命弟子營立不見寺成冥目為恨天台未有公額願乞一名移荊州玉泉寺貫十僧住天台寺乞廢寺田為天台基業寺圖并石像發願疏悉留仰簡泰平聖世皇風整肅菩薩淨土不可思議切見諸州迭送租米車脚皆三五倍於公斂不多私費為重典章處分別有深規貧道不閑忽言國式輒謂無米之州運送宜爾有米之州當地輪送則無此私費管窺未見理若於式有妨請不須論於事有益願為諮奏使蒼生慶賴然國是王國民是王民加修慈心撫育黎庶犬馬識養人豈忘恩乎昔聞齊高氏見負炭兵形容憔悴愍其辛苦放令出家唯一人樂去齊主歎曰人皆有妻子之愛誰肯孤房獨宿瞪視四壁自儐山林以此觀之出家難得今天下曠大賦斂寬平出家者少老僧零落日就減前貫帳時或隨緣聽學或山林修道不及帳名雖復用心常懷憂懼此例不多悉有行業願許其首貫則是度人出家增益僧眾熾然佛法得無量功德昔三方鼎立用武惜人今太平一軌修文修福正是其宜又末法眾僧多行不稱服尚不挾人意況扶經律王秉國法兼匡佛教有罪者治之無罪者敬之起平等不可思議心則功德無量此等之事本欲面諮未逢機會奄成遺囑亦是為佛法為國土為眾生若能留心功德仰賽臨命口授言盡力窮期迫戀多知復分說大善知識菩提為期沙門某開皇十七年十一月菩薩戒弟子總持稽首和南先師天台智者內弟子灌頂普明至奉接十七年十一月二十一日遺書七紙手迹四十六字并淨名義疏三十一卷犀角如意蓮華香罏等跪對修讀摧振于心舍利儼然德音具在迦葉狼跡身證遙追曇光天台安禪近躡誠復如來雙林四部號慟而涅槃遺教法更殷重況乎五百歲後四依拯溺深順佛旨居世同凡將欲泥洹現希有事五品十信已自皎然彌陀觀音親來接引去德茲永乃增悲戀追悟今生還慶夙稟所恨淨名經疏不重親承由冀尋研用補咎悔追惟障惱現機未發逖聽前聞亦有成就非徒悟有淺深抑又時或早晚佛滅度後得聖巨多道耀他方冥來曉示再思即世忽奉大師良由宿緣積曾親近愛覃來命必垂影響不捨本誓筆迹具存是用歸誠憑靈戒懇跪受經疏如意香罏虔禮西方心口相誓手探卷軸最後殷勤即於今月十八日仍感瑞夢是知濟度已降舟航唯願即日在寶池遙開蓮華今居淨域近溉濁心世世生生師資不闕革凡登聖給侍無虧但義府鉤深遺文淵博雖加策駘終畏面牆特希溉以醍醐如出香乳照以暗井即顯真金然後仰藉神通俯厲精力別詢名僧奉揚法味普共含生作大利益斯則弗違提獎同登彼岸最勝最上就此為尊灌頂所送最後淨名義疏三十一卷至佛道品謹即裝治繕書習讀逮旨爾前玄義及入文解釋付弟子焚之即付還使遣對燒蕩犀角如意蓮華香罏遠以垂別輒當服之無斁永充法事今奉施瓷瓦香罏供養龕室遺旨以天台山下遇得一處非常之好垂為造寺始得開剪林木位置基階今遣司馬王弘創建伽藍一遵指畫寺須公額并立嘉名亦不違旨佛隴頭陀並各仍舊使移荊州玉泉十僧守天台者今山內現前之眾多是渚宮之人已皆約勒不使張散豈直十僧而已所求廢寺水田以充基業亦勒王弘施肥田良地深蒙擁護當年別資給行送經一藏依法為先師別供養具鍾幡香等又施錢直且充日費鄮境靈塔吳內石像剡縣彌勒尊儀臥疾之處並使裝飾亦不仰異荊州玉泉寺既是為造理當異餘道場其潭州大明寺荊州十住上明寺等先以敬許為檀越無容復乖今誨使製南嶽師碑即命開府學士柳顧言為序自撰銘頌所囑僧有罪治無罪平等切以涅槃羯磨經有誠文正論治國金光明品住持三寶弗敢墜失又令加修慈心撫育民庶犬馬識養人豈忘恩蓋聞外書為教仁尚恕物內典居宗大慈為首在文雖異詣理實同不有君子其能為國不有菩薩豈濟含生又以僧未貫籍許其出首適奉詔書冥符來及見機而作所謂後天而奉天時糧運轉輸深關軍國前已表聞所司未報終當方便必期諧果及承寄囑斯復能照他心前來仰答無違意旨庶藉熏修福祐國家灌頂普明面引詢訪具述遣形宴坐宛若平生轉恨失時不重餐義味仰揆定力如須彌峙法臘云竟切願輿迎一到江陽還入禪眾道俗接足人神頂禮即當奉送復彼山龕庶藉瞻仰能開心目深願道力不孤所請雖厚恩申報具在願文而實宜加護實須酬仰二僧今返輕奉報書遠拜靈儀心載嗚咽謹和南開皇十八年正月二十日菩薩戒弟子總持和南十方三世諸佛一切尊法三乘聖眾上界天仙龍神他心道眼護持應現畟塞虛空無量幽顯切聞諸佛菩薩不捨本誓為天人師拔濟含識次令和尚闍黎代作宗範引接後來與佛無異資敬之重具在經律不有明導豈濟苦海匪報厚德豈收福田遺行可追謹依佛語菩薩戒先師天台智者來踰剡嶺遷化石城初聞訊至哀情摧勔敬惟勝行逾滿熙連佛許臨終自說所得今開侍者所書巨有異相稱我位居五品弟子事在法華十住信心誠文具瓔珞於是空聲異響遍滿山房索披大衣云觀音來至驗知入決定聚面覩彌陀諍攝遷神安坐身證及移晦朔容相儼然斯蓋無量劫來檀慧具足深護佛法發起群生非夫顯誨出沒其孰能於此歟有始有終者其唯聖人乎設以辯才千萬億偈讚師福慧終不能盡夏初遣信到山期法歲竟迎接僧臘既滿尚疑谿谷毒厲意取氣交霜雪杯渡鏡水及屆剡下便承臥痾豈言信次騰神淨域遂不獲重覩音容再諮法味維摩義疏蘊而莫宣良由宿障根深致違心契已誨於前須補于後近於此州禪眾舊居仰為設會并就天台指畫之地創造寺塔而於彼山頭陀之處未獲熏修今夤覽別書囑寄佛法不思議事感歎銘矜無已之誠今遣往於佛隴峯頂集眾結齋願承三寶之力速達西方智者證知淨土記莂生生世世長為大師弟子未得佛前早相度脫不棄緣感弘到菩提并乞眾力為弟子懺悔自從無明住地以來至于今日恒沙惑障煩惱迷昏五蓋十纏輪迴界內八萬四千塵勞增長願憑積慶及茲功德眾罪霜露慧日消除眾善普會法雨洋溢神通道力照藹皇家寶祚靈長覃被億兆開皇十八年正月二十九日正月二十九日總持和南白諸行無常是生滅法諸佛及緣覺尚捨無常身大師智者移應遷神哀摧抽惱不能自勝念當戀慕追慟難忍永矣奈何當復奈何侍者灌頂普明二人齎送別書觀心論淨名疏犀角如意蓮華香罏并智越法師一眾啟見對增哽德音若存即遣條流移神靈迹祥瑞炳著自述分明舍利全身于今安坐非證聲聞小果定入菩薩大位素聞得法華三昧方驗不退法輪面覩彌陀觀音大勢至以宿命智反照斯土四部弟子豈不努力自揆寡薄無以申報唯當敬依付囑不敢弭忘應建伽藍指畫區域須達引繩天宮即應至金剛際既有要道當建繕造一遵本意昔宣尼亡歿弟子守墓三年子貢之徒乃至六載況乎方置精舍永樹福基彼現前僧慎勿張散但使謀道何患無食期取來生西方非遠必若懈退寶池極遙今遣使人於佛隴峯頂虔誠懺禮修福建齋具如願文略申鄙意二僧今返特此慰書楊廣白十一月五日天台沙門智越一眾啟司馬王弘至僧使灌頂普明還奉正月二十九日教賜垂慰問并宣口教優訪殷勤謹對龕門焚香跪讀言理哀切痛絕魂心遺囑累從亡存載荷師在之日常有誨云今得寺基為王創造非爾小僧所辦別有大力勢人後當成就恨吾不見寺成爾時莫測所由今蒙繕造方醒前記冥相符合不可思議經藏法寶出世舟航諸佛所師眾生津導永鎮佛隴依止受持鍾幡香等施安供養法鼓警悟利益人神千僧法會功德圓滿伏想幽靈慈悲遠鑑謹於齋日披讀願文法席悚心求入願海蒙賚齋糧恩給田地基業無盡施命無窮有待多煩隆恩難答教旨維是現前僧不令張散伏惟弘護事重精舍將圓同學門人方憑依止龕室儼然何心違離況垂嚴教益懼丹誠謹當克厲倍加心力但一眾失廕永遠慈願追慶夙緣還蒙覆護欣悲交至臨啟涕零謹啟開皇十八年二月十五日歲序推移日月如逝智者遷化已將一周追深悲痛情不能已念慕感慟何堪自居今遣典籤吳景賢往彼設齋奉為亡日追福遲知一二楊廣和南開皇十八年天台沙門智越一眾啟典籤吳景賢至奉教為先師亡日設齋僧眾五百一時雲集冥途雖隔感應道通越等不能灰滅奄及諱晨追慕慈顏悲哽稽首抆淚㘅餐不勝荷戴謹啟謝聞謹啟天台寺故智者弟子沙門智越一眾啟伏惟殿下睿德自天恭膺儲副生民慶賴萬國歡寧凡在道俗莫不舞抃況復越等早蒙覆護曲奉慈惠不任悅豫之誠謹遣僧使灌頂智璪等奉啟以聞謹啟仁壽元年十月三日天台寺故智者弟子沙門智越一眾啟伏聞龍樹遷化天竺為立伽藍寶誌云亡梁國盛修開善良由菩薩本誓互相顯發凡是聲聞但知稱讚伏惟亡故和尚具難思之德作天人之師安禪涅槃示希有事披按經律千載一聞妙德昭彰興於聖世伏惟尊師重道爰繕伽藍建立之所甚得山相先師嘗言其地必待良緣追尋此記彌會今日即寺居五峯之內夾兩㵎之流堂殿華敝房宇嚴祕方之淨土用集神仙成就已來先師恒垂影迹聖境雖遙有感斯應既興塔廟故現靈奇爰示諸佛咸同攝受越等庸薄謬齒門徒仰慚棟宇俯勵心力常於寺內別修齋懺恒專禪禮庶藉熏修奉酬聖澤不任喜荷謹遣使灌頂智璪奉啟謝聞謹啟仁壽元年十一月初三日右庶子張衡宣令僧使灌頂智璪進內齋令旨自問先師亡後有何靈異對云先師以開皇十七年十一月二十四日結跏趺坐遷神入滅到十八年四月十六日眾於初夜各就繩床方欲攝念僧名道修見先師服本衣裳手提竹杖從西戶入倚望少時從東戶出道修驚起奉拜拜訖隱形闔眾問修何意搔擾修具說因緣眾共悲歎令旨云大異大異更有不對云到十八年十一月二日午時有海州沐陽縣須仁鄉義全里軍人房伯奴徐州釗縣眸陵鄉東釗里軍人衛伯生二人於先師舊房階治地此房門簾先卷忽見一僧入房手自下簾二人疑是神異進房尋覓了復不見驚駭報僧說如上事令旨云大異大異更有不對云到其月八日海州連水縣人於丘彪在山頂鋸木暮旦拜龕求乞平安日日如此即於亥時始欲就臥忽見一僧執杖排戶而進彪匡攘欲起已到床前語云好努力當得平安彪應爾爾而又致拜拜起見出戶遶修禪寺一匝面向佛殿舉杖指撝撝竟出門行二十步隱不復見彪從後行委悉瞻視旦向僧說僧問披服何衣答披鵄納僧引入香床示生平本納彪云色狀正爾令旨云大異更有不對云到十九年十一月二十六日土人張造拜龕云本蒙香火願世世度脫即聞彈指四顧無人重呪願審是靈願更彈指即復重聞造具向陳敘此瑞令旨云大異更有不對云到今元年三月十九日永嘉縣僧皎生聞聲德歿聞靈異故詣龕所懺悔遶龕千匝仍禮千拜於亥時龕外門扉豁然自開光從龕出遍照左右林谷洞明樹木枝葉了了覩見一眾不知何光競出推尋皎亦奔還報眾對共悲喜頂禮光久久乃闇人人不復相見令旨云大異弟子欲開龕墳經論有開法不對云灌頂闇短未知餘經論伏聞法華經說釋迦如來自以右手開多寶塔戶八部覩見全身令旨欲開龕墳深會經教門人違離既久又覩奇特瑞相此乃顒顒如饑如渴若蒙開顯重拜尊靈畢命何恨因流淚嗚咽令旨云可與使人還山設齋開竟兩師還更來勿辭辛苦對云爾開皇二十一年改為仁壽元年以晉王受皇太子維隋仁壽元年歲次辛酉十二月十七日丙寅菩薩戒弟子皇太子總持和南敬告天台山寺先師智者全身舍利靈龕之座曰竊聞民生在三事之如一皆資聖範能遂賢功顏回不值宣尼豈隣殆庶尹喜不逢老氏安致長齡況乎乘般若之舟望菩提之岸弗有明導豈至寶所復因信使俱次法城所謂自利利他人我兼利師及弟子智斷具足抑又聞曰疎傅告老太子贈以黃金桓師退辭家庭陳於喪服斯並有為方內少用報恩豈臻無際空表盡酬師力弟子宿植德本早承道教身戒心慧蒙瑩明珠旱穗寒菱盡沾甘露雖復時流歲永生滅不追行住坐臥伏膺如在爰以景昧謬齒元良守器非才昇離多懼復奉明詔曩經作伯暫輟監撫還省宸方瞻望天台有如地踊僧使續來龕瑞重疊多寶妙塔如意分身玉毫金光分宵破闇應念彈指自室空聲有一於此已稱顯應四者難并豈非希有自曇光坐滅之後道猷身證已來興公飛錫所不能稱靈運山居未有斯事盛矣哉是我大師證道之基趾也至矣哉是我良田之報歲也詩云無言不酬無德不報經稱知恩報恩諸佛皆爾近年雖遵誡約修搆祇桓多慚布金止因山宇庶同心淨域勝土莊嚴幸僧眾無虧熏練不輟冥力深扶人功多愧今遣員外散騎侍郎兼通事舍人張乾威送僧使灌頂等還山於寺設會稽首接足十方三世一切三寶無量幽顯現前大眾以此功德仰資先師智者早證正覺具如臨終證現已生安養頃來留瑞久現彌陀踵武觀音連衡大勢迴眸東視不捨娑婆轉睇南閻彌憐震旦滄溟巨海尚不讓於涓流嵩華峻極安苟排於微𡏖敢陳薄供願垂攝受當使無邊法身盡承甘露無量化影咸進醍醐涅槃餐之不可窮般若味之而不竭盡我念力遵我師道銷我煩惱滿我誓願現在未來長惠提拔家國眷屬俱入大乘密往潛來恒垂影響塵勞障累銷除隱塞究竟等虛空圓滿如法界斯則大師勝力諸佛荷擔弟子銜慈出如來藏無離文字以求解脫文字之性即解脫也不著世間如蓮華常善入於空寂行達諸法相無罣礙稽首如空無所依菩薩戒弟子皇太子總持稽首和南十方三世法佛報佛應佛法身應身化身諸佛所師所謂法也以法常故諸佛亦常佛常法常比丘僧常世間皆空而實不空諸佛妙有而實不有不有而有不空而空至寂恬然始名至樂凡情弊報皆生極苦迷之者則生盲皓首得之者則罔像玄珠弟子幸憑勝緣微因宿種方便智度生在佛家至尊皇后慈仁胎教有八王子日月燈明之恩十六沙彌大通智勝之勗加以昔蒞淮海欽尚釋門先師天台智者顗禪師膺請江都授菩薩戒由是開悟歸憑有在而夢楹託諷梁木先頹合掌安禪端坐示滅于今數載儼然若思適現儀形續於光焰彈指之聲震于龕室僧使報述遐邇聳踊皆由佛法僧力感應相關汲引含靈故現斯瑞肅奉明詔暫輟監國巡慰淮海銜籲毘黎思報佛恩少酬師道以今大隋仁壽元年歲次辛酉十二月十七日謹遣員外散騎侍郎通事舍人張乾威到天台山寺敬設蔬飯雖調八水多慚百味庶同純陀之末供有如淨名之遙請色香細軟遍滿十方歡喜甘餐寧唯百億天仙龍神並希雲布任持世界盡望星羅以智者之分身納師資之攝受經稱信為能入智為能度願銷甘露咸濟苦海應變穢土通同淨國天覆地載長轉金輪七廟六宗永安玉座本支百世紹隆萬紀男女緇素皆染大乘水陸空行咸知佛性須彌入於芥子未足成難食頃猶如巨劫曷以為怪井蛙不識江海蚊睫安知鵬翼以我今懺並乞氷銷以我今誠皆入願海發菩提心遍在諸物菩提心者即是佛心下度眾生上求佛果不可以身得不可以心得以無所得即菩提心無所得即是得無所得稽首歸命十方三寶僧使灌頂智璪至覽十一月三日書并陳靈龕應迹現形放光彈指流音應念傳響斯實不思議力變化多方感悟有緣示希有事慎終追遠感歎相深在昔雙林示滅非滅多寶獨塔俟時涌現爰在狼迹迦葉分身乃至鷲山迦文留影眉毫散彩指端震室豈非像教能度無邊是大因緣聞善知識永惟宿昔獲承師範德音盈耳神光在目方憑靈瑞係踵菩提肅承靈誥宣慰南服山眾法徒同志為友會成等侶方共舟航歲暮凝寒念皆道勝天台名嶽海岸所推修建大林多慚重閣三時設供四事不周想甘禪悅以同法喜其間敬德信次相聞今遣員外散騎侍郎張乾威送僧使還山於舊所設供庶同甘露能變麁澁亦憑香積證道融鎖書不盡言反此無悉楊廣和南僧使灌頂等所領今施物目仁壽元年十二月十七日白石香罏一具大銅鐘一口鵄納袈裟一領鵄納褊袒二領四十九尺幡七口黃綾裙一腰氈二百領絲布祇支二領小幡一百口和香二合胡桃一籠衣物三百段奈󰉓一合石鹽一合酥六瓶天台寺故智者弟子沙門智越一眾啟使人兼通事舍人張乾威至謹領前件物等並皆完淨仍即陳羅先師舍利龕前具宣來令并唱施物又千僧法齋伏惟弘護殷勤慈澤周至香罏微妙天匠莊嚴洪鐘和雅震集凡聖勝旛舒斾疑懸梵宮酥󰉓鹽桃請同香積法衣淨飾無著離塵氈物豐多驚眩視聽千僧雲集布滿山庭爰降王人光顯林谷奉對靈龕必神通攝受標擬眾聖冀願海莊嚴越等凡微謬當恩沐慈潤重沓難可克勝合眾虔虔如履氷刃不任戴荷之至謹啟謝聞謹啟仁壽二年正月六日灌頂智璪等至枉寺眾來書財施為輕法門標重檀波羅蜜般若尊成不具兩緣寧俱解脫施受咸共忘言理至迹指寧復辭弗楊廣和南右庶子王弘宣令施天台物目飛龍綾法衣一百六十領幡一百五十張光明鹽一石酥五瓶天台寺故智者弟子沙門智越一眾啟慈澤隆重喜捨頻煩僧使後還復垂恩賚雜彩勝幡莊嚴殿宇綾羅法服光洽眾僧猫酥五瓶充身去患光明一斛藥食兼濃越等山野糞掃分衛今則被服溫華食味珍甘不自度量彌增戰懼不任敬悚謹啟謝聞謹啟仁壽二年四月十五日右庶子張衡宣令慧日道場僧慧莊法論二師於東宮講淨名經全用智者疏判釋經文一日兩時躬親臨聽令楊州總管府遣參軍張諧到天台有諳委智者法華義者一人仍齎疏入京使到寺寺差灌頂隨使應令疏到付司繕寫寫竟付灌頂校勘勘訖入宮受持右庶子張衡宣令引灌頂入辭面奉仁壽二年八月十八日令旨云弟子重先師法門故相勞苦師亦須為法勿以為辭今遣大都督段智興送師還寺為和南大眾好依先師法用行道勿損風望也好去并有布施飛龍綾法衣三百二十領猫牛酥兩瓶光明鹽一斛右庶子張衡宣令別賜灌頂物金縷成彌勒像并夾侍菩薩聖僧周匝五十三佛織成經壇七張織成經袋二口熏陸香一百斤酥合和香一斤又令書一函與眾又遣楊州司功參軍蔡恪到為智者設千僧齋天台寺沙門智越一眾啟竊聞金輪紺寶奕世相傳重離少陽時垂御辨伏惟皇帝菩薩聖業平成纂臨洪祚四海萬邦道俗稱幸越等不任喜踊之至謹遣僧使智璪奉啟以聞謹啟仁壽四年十一年三日括州臨海縣天台寺僧智越等啟皇帝敬問括州天台寺沙門智越法師等餘寒道體如宜也僧使智璪至得書具意大業元年正月十三日柱國內史令莒國公臣未上大都督兼內史侍郎臣虞世基兼內史舍人臣封德彛舍人封德彛宣勅僧使智璪云師能如此遠來在道寒苦好去還寺宣朕意向大眾好行道勿損先師風望右僕射蘇宣勅賜天台寺物五百段至楊州庫參軍向德元送物到寺天台寺沙門智越等啟使智璪還奉宣正月十三日勅旨并施物五百段謹即集眾佛前敬對使人如法呪願越等有幸喜逢聖世伏蒙慈勅喜懼已隆復領厚賚恩賜彌重竊惟輪王地水已覺難消況天府妙物寧恭受用庶藉勅慈又承佛力罄竭心膂導師遺訓專修禮誦上答天澤不任悚荷之至謹附楊州使奉謝以聞謹啟大業元年三月十七日天台寺沙門智越一眾啟仲秋已冷伏惟皇帝陛下起居萬福越等早蒙垂覆曲荷慈恩山眾常得安心奉國行道伏聞輿駕巡撫江都寺眾欣踊不任馳戀之誠謹遣僧使智璪奉啟以聞謹啟大業元年八月三十日九月十九日僧使智璪於楚州華林園通起居表通事舍人李大方宣勅云師能如許遠道來在路辛苦至楊州與師相見九月二十六日共諸州僧使引對大牙殿前邳國公蘇威宣勅云和南師等漸冷師等各堪行道弟子巡撫舊住師等故能來相覓師等好去十一月二十日舍人李大方引入殿口勅云師上座坐坐訖黃門侍郎張衡宣勅云師等是先師之寺僧眾和合不相諍競是非不璪欲起對勅云師坐師坐勿起璪對云門人一眾掃灑先師之寺上下和如水乳盡此一生奉國行道不敢有競是非常以寒心戰懼勅云好張衡又宣勅云師等既是先師之寺行道與諸處同為當有異對云先師之法與諸寺有異六時行道四時坐禪處別行異道場常以行法奉為至尊勅旨云大好大好張衡又宣勅云師等既是行道之眾勿容受北僧及外州客僧乃至私度出家冐死相替頻多假偽並不得容受對云天台一寺即是天之所覆寺立常規不敢容外邑客僧乃至私度以生代死勅云好張衡又宣勅云弟子為先師度四十九人出家停寺受業紹繼於後師可檢校有道心者必須係籍人非私度者對云爾張衡又宣勅云爾後更開先師龕以不對云仁壽元年奉勅開竟爾後更不敢開勅旨云知張衡又宣勅云師還寺不更開先師龕必當大異對云爾勅旨云弟子欲為先師造碑先師有若為行狀對云先師從生以來訖至無常其間靈異非止一條並是弟子灌頂記錄為行狀一卷由在山內未敢啟勅云大好大好弟子正欲為先師造碑師等可即將隨使人出對云爾張衡又宣勅云問灌頂師何在對云灌頂師在寺本應出奉參見為患痢四十餘日不堪在道勅云好張衡又宣勅云師等僧悉在寺不勿使名係在寺身住於外對云先師在世有十條制約名係於寺若身居別處則不同止勅云大好大好張衡又宣勅云師寺舍有穿漏欹斜不對云當起寺時既是春初竹木並非時節至今已有穿漏亦得臨海鎮官人恒檢校修理勅云好若未整頓弟子即勅使人檢校對云爾張衡又宣勅云施師物充師等衣資勿作餘用欲作功德亦得須得弟子意弟子看師與餘有異供給繼連必令不斷勿使寺僧在外多求損先師之後對云爾張衡又宣勅云弟子遣使送師等還寺為先師作功德度人出家竟可開師龕必當大異師可急去功德竟師等即隨使人出對云爾璪等起辭勅云弟子已答大眾書竟對云爾辭出到棲靈寺祕書監柳顧言來宣勅云我意令公為智者製碑若非公作則不得我心可語僧使急將行狀出至二月即取碑成勅楊州僧五十人云經論之內若為尊於師氏勝於智者又前為智者造寺權因山稱經論之內復有勝名可各述所懷朕自詳擇諸僧表戒師有行者聖表寺為禪門五淨居其表未奏僧使智璪啟云昔陳世有定光禪師德行難測遷神已後智者夢見其靈云今欲造寺未是其時若三國為一家有大力勢人當為禪師起寺寺若成國即清必呼為國清寺伏聞勅旨欲立寺名不敢默然謹以啟聞謹啟通事舍人李大方奏聞勅云此是我先師之靈瑞即用即用可取大牙殿牓填以雌黃書以大篆付使人安寺門皇帝勅皇帝敬問括州國清寺沙門智越法師等僧使智璪至得書具至懷天台福地實為勝境所以敬為智者建立伽藍法緣既深尊師義重欲使宗匠遺範奉而弗墜菩薩淨業久而彌新然則去聖久遠學徒陵替規求利養不斷俗緣滋味甘腴違犯戒律此乃增長罪垢豈謂福田師等離有為法求無上道棄俗諸漏鑑在雅懷由須獎訓未學修淨行俾夫法門等侶咸歸和合諸佛禁戒畢竟遵行又此寺嘉應事表先覺既理由冥感即號國清寺并有施物用申隨喜冬序甚寒道體清豫朕巡省風俗爰届江都瞻望山川載深勞想故遣兼通事舍人盧政力往指此不多其使人盧政力到寺宣勅賜寺物大業元年十一月二十九日勅度四十九人出家熏陸香二斛築四周土牆造門屋五間設一千僧齋物二千段米一千斛柱國內史令莒國公臣未上大都督兼內史侍郎臣虞世基大都督朝散大夫兼內史舍人臣張乾威勅度四十九人出家剃落竟使人令僧作法名灌頂奉僧令依六事立名使人錄奏瑞相感徹應驗光昇右八名依國清瑞悉用靈字標首寂靜真實空如迹乘右八名依出家事悉用道字標首由戒定慧眼智開覺右八名依設齋事悉用淨字標首命力辯喜安住堪樂右八名依賜米事悉用惠字標首基業宗本因果儼淨右八名依修治事悉用正字標首仿妙德願遵普賢行右八名依勅誡事悉用私字標首最後一人呼為吉祥天台山國清寺沙門智越一眾啟兼通事舍人盧政力至奉宣十月二十九日勅云天慈訓誨賚寺瑞名施物二千段米一千斛熏陸香二斛千僧法齋度四十九人出家修治寺宇即集眾燒香宣唱仰惟聖治德合乾坤子養萬邦安撫四海助佛教化度脫眾生光大之恩誡無等等越等雖披法衣行不稱照乃侍先師每乖宗範日夜克責無地啟處伏奉勅旨頂戴受持但凡庸小劣不識菩薩大智昔陳世之時親聞師說三國為一有大力勢人當為造寺寺若立國土即清必為國清寺于時車書未一不識何言自爾以來抱疑弗曉奉勅賚寺國清之名還符本瑞山僧山民載欣載喜始知諸願菩薩更相啟發或作五品或統萬機光顯三尊利益國土慶此含情幸聞休瑞仰瞻寺額即如悟道但慈恩普被日下同霑而天台一方偏感弘澤名衣上服相次光臨妙物粳糧前後降集越等三學無功一餐難受況米物盈積豈可恭弘深懼不堪慮延罪過庶藉慈宥展竭愚誠奉酬宸極但天台幽遠自昔以來單權獨行今泰平在運國清寺立四十九人一日出家髮落障消實為希有冀其心力增進學行日新念念功熏奉資皇國又千僧結齋凡聖雲集日色華朗僧徒欣戴仰惟先師妙德不可思議感應神通必當鑑降午後對使人開發靈龕希有聖瑞備是使人等公私道俗共見越等悲喜交至謹以啟知謹啟大業元年十一月二十四日括州國清寺沙門智越等啟使人盧政力還奏開先師龕墳不見舍利又上行狀一卷百司並賀勅語諸公云智者是我菩薩戒師先多靈異恒語我云必若得道得道之後擁護國土利益蒼生至於涅槃坐於石室容範不變我以仁壽元年遣張乾威往看儼然如舊昨更令盧政力往親開龕門閉塞無有聞迹遂不見靈體既已變化得道非虛擁護利益之言必應無爽今有行狀一卷諸公等共觀之諸州考使各寫一通還所部流布僧智璪以三年二月二十七日引入殿內辭口勅賜幡一千二十五張臣聞在天成象經諱之法存焉在地成形區方之均倣矣二儀既爾三才冏然上聖纘極明王所以敷教先覺授道契會方乃昇仙是故命駕崆峒紆光善卷籙圖宣業赤誦弘風練質九府之間騰虛六合之內斯並權宜汲引暫保逍遙終覆蔽於苦空卒邅迴於生死未臻夫不生不滅無去無來匪實匪虛非如非異常樂我淨凝寂恬愉不可思議之解脫也粵若我大隋皇帝法諱總持載融佛日瑞發淨宮利見法王應閻浮主以封唐入紹業繼高辛立聖與能祚隆姬發自天攸縱包大德而翼小心希世膺期內文明而外柔順知微知彰鑑窮玄覽迺武迺文能事斯畢自永嘉失馭海內分崩恃險擅強各樹君長禮樂淪於非所龜玉毀於殊方書軌競分殆三十紀天將悔禍稔惡有辰皇上道藹汾陽迹光代邸地隆分狹神功潛著于時高廟靈謨深思統壹專征仗鉞帝曰斯哉惟君惟親知臣知子乃揚威萬里問罪九伐一舉而定江左再駕而潛餘燼浮天爭貢海外有截雖咎卨之備五臣周旦之居十亂本支盛績疇昔多慚盤石究勳莫不倣是三能宗鉉九命惟揚本之以仁慈施之以聲教行之以要道體之以無為姑射杳然尚想淵賾滄波壯矣思濟舟航以為能仁種覺降茲忍土信相入道淨戒居先梵網明文深傳薩埵國師僧寶必兼禪慧有會稽天台山大禪師者生而神光照室兩目重瞳禪師法諱智顗頴川陳族太丘道遠季伯風延典午衰亂播遷華容父起祖梁使持節散騎常侍封益陽縣開國侯禪師風彩超悟齠齓希有年過少學便誦法華父為求婚方便祈止儒門史館多所著明柱下濠上彌所深得渚宮覆沒便即蔬菲及啟弱冠於長沙之果願寺出家護戒如明珠安心若止水歷聽經論但使一聞得之於心傳之于口以湘潭局狹未發大機拂跡衡陽安步墳汝往大蘇山請業慧思禪師禪師見便歎曰憶昔靈鷲同聽法華令進我普賢道場為說四安樂行停二七日誦藥王品至諸佛同讚之句寂然入定明慧便發起而白師師曰非爾弗感非我莫識所入定者法華三昧之前方便及聞持陀羅尼也縱令文字之師千群億品尋汝慧辯所不能窮於說法人中最為第一嘗約仁王纓絡龍樹馬鳴立三觀四教述師本宗以為大乘樞鍵得下御內碩學流通智以藏往徵育王之建正教神以知來鑑周武之滅大法乃高蹈豫土翔集天台歷遊名山言造廬嶽秦孝王作鎮淮海遣信迎屈對使者曰雖欲相見終恐緣差即累旬大風妖賊競起水陸俱阻安坐匡岫既而龍斿龕難仍代孝王爰屆邦域潔誠延請順流背風數日遄到亦既覯止便定師資等善意之仰妙光若高宗之得傅說再三固辭無可與讓以開皇十一年歲次辛亥月旅黃鍾二十三日辛丑於楊州大聽寺設無礙大齋夤受菩薩戒法降牧伯之尊由宗師之典釋龍袞而披忍服去桓珪而傳戒香圓發初心致禮諸佛於時天地交泰日月載華庭轉和風空淨休氣林明七覺之華池皦八淨之水化覃內外事等阿輸之城教轉法輪理符寶冥之窟文武寮寀俱廕慈雲欣欣焉濟濟焉肅肅焉癰癰焉經所謂攝律儀戒攝善法戒攝眾生戒顯發三願真正十受如一切色悉入空界者其斯之謂歟法事云畢七珍備捨出居于城外禪眾之精林四事供養睿情猶疑未滿以為師氏禮極必有嘉名如伊尹之曰阿衡呂望之稱尚父檢地持經智者師目謹依金口虔表玉裕便克良辰躬出頂禮雖有熊之登具茨漢文之適河上方之蔑如也智者以內行外獎諸佛之深訓實慧方便大士之兼通帝釋檀那既包信解仁王攝受遠能博益逡巡告退言歸舊山殷勤請留重違高意猶四皓之餌朮南山二疎之散金東海振錫離塵始稱出世睠言儒者未足為榮竊以四明天台剡東玉岫兩謠雲𡵙鄞南之金庭峻極于天仰捫白日盤鎮于地俯鏡滄海雲霞沆瀣霏拂輕襟虹霓鴛鸞勝承飛舄華果競發常迷四時藥草森羅孰分億品道猷往而證果興公賦不能申寺基本屬始豐峯名佛隴元有定光禪師隱顯變現先居此峯常謂弟子云不久當有勝善知識將領徒眾俱集此山俄而智者越江渡湖翻然來萃忽聞鍾磬聲振山谷即問光師聲之所以答云此是犍槌集僧得住之相頗憶曾經舉手相引時不智者即悟年至十五稽顙禮佛恍焉如夢見極高山臨大海曲有僧如今光師舉手接上云汝當居此處汝當終此焉拜言悲喜滂沱涕泗仍於佛隴之南尋行寺域便見五峯圍遶等耆闍之山兩溪夾瀉若縉雲之㵎披榛開途葺用茆茨功德叢林常熏薝蔔忍辱牆院無勞關楗猨嘯蚿吟泉籟響雜飛走聽法馴伏軒墀西南有永豐江派與淛源分嶺東會于海潮波往還數百里間村人常以漁捕為業陶漸迴向焚罛廢梁墾田種果翻成富實深信解者多作沙門慈化所覃皆此連類及光師無常已後欲大修立忽覩一僧如光師年素語智者云若欲造寺今未是時三國成一有大勢力人能為起寺寺若成國即清當呼為國清寺此言杳漫孰當信者豈期符應冥契在茲逮于我君臨邊歲久孝性淳至入京省謁旋邁江都登命舟檝迎來鎮所使乎至彼便事裝束謂大眾曰在上意重弗敢致辭然往而不返因此長別語弟子云當成就隴南下寺其堂殿基址一依我圖侍者答云若無師在豈能成辦重謂之曰當有皇太子為我建造汝等見之吾不見也行百餘里到剡東之石城寺寺有百尺金繢石像梁太宰南平元襄王鐫創自有靈迹因此現疾右脇而臥忽然風雲變色松桂森聳宛如天樂來入房戶起坐合掌神色熙怡顧侍者云觀音來迎不久應去弟子智朗請曰佛許聖賢臨終說位行得乞垂曉示方思景慕答云我只是五品弟子位耳案五品即是法華三昧前方便之位宛與思師昔語冥一仍命筆作偈口授遺書辭理切詣深陳勝緣潛來密往誓當影護為撰淨名義疏一部俱時送來仍索僧伽梨大衣手自披著迴身西向端坐遷神春秋六十旬日建齋跏趺流汗珠團髮際露泫胸間欲示諸法本自不生今則無滅繩床輿還佛隴輕舉有若浮空爾時開香龕都不異昔驛使初訃震動于宸心爰捨淨財隨申功德郵傳相望創起塔廟寺雖本地其舊維新瓊宇紺堂憑國靈而摸忉利鷲頭狼跡因寂默而為道場班倕名匠競逞鉤綸庶民子來成之不日神明扶持欻同踊現背高就下即嶨嶽而基殿堂仰眩俯臨信玲瓏而勝畫繢多寶分座俱受瓔珞天冠表剎如連梵幢金函玉牒常敷講肆禪誦律儀無違師法斯可謂頭陀之極地彌陀之淨方與阿耨而常盈同須彌之永固暨乎重光纂曆天成地平以今大業元年九月鑾輿幸巡淮海𥆄矚江南惆悵台嶽集揚州名僧咸問之曰智者立寺權因山名宜各述所懷朕當詳擇累日未奏會寺僧智璪銜狀而來具條昔年光師國清之稱太史案此語時代乃周建德之初八表未同三方鼎峙今四十餘年聖證縣符明時徵應詔付著作書之左史仍勅皆籀篆題寺門即遣舍人送璪并施基業赴十一月二十四日先師忌齋使乎集僧跪開石室唯見空床虛帳蘚苔蛛網法侶號咷等初滅度公私扼掔若無瞻依又法會千僧各有簿籍造齋點定忽盈一人有司再巡還滿千數及臨齋受嚫復成千一執事驚愕出沒難辯豈非先師化身來受國供王臣返命具奏一條當扆睟容深洞靈跡百司拜賀四海馳聲至矣哉象法未淪佛種常續迺聖幾感大師應變妙力難思神圖方永祥基瑞國雜沓葳蕤煥乎斯之盛者也昔金龍尊王讚佛功德寶積長者献蓋稱揚范武子聲由在民臧文仲言垂不朽矧乎道樹勝由師門福地而建崇雲碣表際金剛俾命絲綸織載辭理若夫記言記事史官之成則散華貫華法藏之鴻演敢重述宣迺作頌曰龍圖畫卦裁萌五典金輪拯溺止弘十善豈若我皇樹功宏緬還源本淨歸途今顯鏡鑑先哲筌蹄何淺天造草昧日月斯昇高山巨海或影或澄虎嘯風起龍躍雲興至人幾漸養正遵承謙尊本裕師範推膺隻誰允矣具瞻克勝熏禪觀寂如冬靖凝精義泉涌如春泮水我有匠石正直從繩我有律濟舟檝斯憑虔臨拳拳悅受兢兢能資萬行混成一乘六反震動十方歎稱同聲相應信而有徵至誠感神道合符契淵乎智者波瀾靡際帝師既沃天台還憩于山之阿于川之澨滄溟浩瀚峯崖迢遞日浴扶桑月穿叢桂上踵婺采傍通禹計素湍風激赤城霞曳仁智肥遯山林虧蔽無言不酬既符聲響無德不報有均景象初卜菴蘿歸誠戀仰顯允光師久要長往非皦若昧鏡形如曩寺號國清靈扉潛敞孰意我師遽緣安養龍樓夙記鶴關無爽宸居在昔哀搆祇園令終如始師嚴道尊揆日方畫覘星正昏置槷崇趾削屢成垣巖分蓮蕚泉毖桃源仙窓夏冷禪室冬溫玉階馴豹金剎棲鵷風和寶鐸空轉珠幡百穀時秀萬里林繁靈芝禪悅甘露天鐏玉趾按地淨域驚魂金布貿苑天宮儼存創造之福胡可勝原輪奐洞徹莊嚴修設波斯融冶優填剞劂金容月滿玉毫霜潔象譯翻度龍宮披閱法嗣詵然端心障滅泰階既平王道既清殊途同致無慮何營皇思睿賾邃達忘情有本空淨空常有并壇戒度重定慧真精乾臨朗鑑遠供憑誠大眾香灑拜闕龕楹全身座間嚴扃網縈迦葉佛隴賢劫齊聲飯僧數溢瑞我隆平身田雨潤心樹華榮現在同植將來共成有如懸鏡反照今生有如圭昃曾不虧盈神力自在遊戲香城菩提具足赫赫明明蓋聞乾元資始三辰著象于天坤道資生萬物動形于地皇王於是建國賢聖所以垂文起名教而莫同制威儀而有別至如畫卦觀爻蓋取隨時之象綜經織緯會通為政之辭大禮同和大樂同節安上治民移風易俗斯迺生前之事略矣可言死後問知仲尼弗語縱使絳雪縈空玄霜拂樹餌金丹而九轉吞玉髓而千年乘雲也駕九色之玄龍游漢焉控三山之素鵠逍遙瑀臺之上容與琳闕之間未窺解脫之門終趣蓋纏之境唯正覺淵冲真如妙有不生不滅無相無言隨緣應質則假色成形隨類觀音則因聲示說故有白銀千尺之體紫金丈六之身八部般若之文四種悉檀之義神通自在慧力無窮因導化行開示悟入歸依者盡發菩提迴向焉普登常樂是以獼猴建塔遂生忉利之天野雁㘅華復往彌陀之國豈直日藏沙門孤游正道月光童子獨見如來四生因茲度脫六道藉此昭蘇實火宅之高車昏河之大筏若乃周室昭王之世影奪恒星漢朝明帝之時光夢如日使旋西寓化漸東都置像南宮申心北面自摩騰入洛羅什游秦名教更弘道風斯熾經臺像閣寶塔香山麗溢巖阿綺盈都邑豈期後魏真君之歲後周建德之年靈廟一除伽藍再滅形容廢毀文字散遺響落瓊鍾聲沈寶鐸修禪耆舊卷其舌而不談護戒先賢改其形而晦影世絕調心之路時虧汲引之途無出世之津梁失生民之大望我大隋皇帝乘乾御宇握鏡披圖父愛蒼生君臨赤縣天地同其大德日月合其重光鼓之以雷霆潤之以風雨除暴亂致太平張四維朝萬國功成作樂治定制禮正道無為區寰有截闢泥洹之路開般若之門宣十二分之經流四千年之法精勤耆舊又捨俗歸僧淨住初童持心秉戒非直法輪再轉法鼓還鳴四海於是無虞兆民同而有賴委羽乘毛之國慕風化以來庭靈禽嘉貺之祥應圖書而萃苑巍巍也非境智之思量蕩蕩乎豈言談而能盡玉泉寺者基此山焉智顗禪師之卜居也勅旨正名著額其山嵬崿嵯峨崎嶇崱嶷峯疑偃蓋巒似覆船巨力窮奇之象洪崖譎詭之形崗曲抱而成垣水縈迴而結乳青楓動葉遠照金霞翠柳搖枝低臨玉沼猨吟白雲之上鸎啼碧樹之間日月為之蔽虧霄液由之散聚前瞻江路却望荊岑左帶昭丘右通巴峽禪師本姓陳氏頴川人也少稟生知童真剃落從師南嶽蘊道天台睿智洪才之響非直播於江南知機妙辯之聲固亦聞於河朔皇帝外子太尉公晉王性稟孝慈情包隱惻能臣能子匡國匡家蘊機神之智垂汎愛之心布君子之風偃生民之草往以偽陳納叛受律行師策妙指縱威稜江海遂剋定金陵化平銅柱三吳霧卷百越塵清師乃因王利涉王遂因師受戒師至此而頭陀王奏聞而起寺於是異域才情之客慕其道而雲臻他鄉鍊行之僧味其風而雨集師乃精言導理盡意談玄語證禪支心開定本幽宗博義若挹海而無窮辯句清辭似懸河而自瀉居朋之友雖盈量而爭歸處少之徒從窮崖而莫反爾乃信心檀越積善通人咸施一材俱投一瓦憑茲眾力事若神功營之不日而成飾矣經時而就層臺逈閣複殿連房寒暑異形陰陽殊制雕簷繡栱與危岫而爭高鑿礎鐫基共磐巖而等固風光出其戶牖雲霧生其棟梁華炫耀於金盤氣芬芳於玉樹工圖相好湛若金山匠寫真容凝如滿月殿起三層之柱懸於自響之鐘堂開千葉之華蓮捧飛來之座燈光不滅灌海踰明剎柱俱低承幡自舉吉祥柔滑之草爛熳依庭逆風和氣之香氛氳滿院斜通洞穴直注凝泉色似瑠璃味同甘露波投鼐鼎浪瀉階堂飲腹消痾澆軀愈疾石柱銅樑之狀影入蓮池桃源菊浦之華香浮奈苑可謂山類耆闍寺同離越似龍宮而出現疑鹿野以飛來竊以前王鑿鼎唯論體國之功今共刊碑永記菩提之道余任宰屬城寺居山部文雖寫意書不盡言其詞曰二儀開廓四氣氛氳方以類聚物以群分通賢通聖明后明君隨機設教觀化垂文樂章既造禮儀方制定彼親疎決茲疑滯披圖辯物屬辭明例唯化一生不論三世玄都玉簡紫闕銀經解尸遺骨飲液吞精乘龍萬紀控鵠千齡終非實相猶是塵情唯有大雄湛然常住不生不滅無來無去千門妙旨一音演諭度脫眾生涅槃雙樹夢通劉后感應姬王恒星掩耀滿月澄光寫形東國指聖西方慈悲願海善逝津梁法顯還晉摩騰入洛華散經臺香流像閣釋教欝起桑門盛作露泫珠幡風吟寶鐸真君建德運鍾滅道淪沒四生毀除三寶我皇啟聖德侔蒼昊妙法更弘真儀再造陳氏僣號王赫斯征勾吳霧卷閩越廓清因逢智者延謁山庭珠生浮漢玉出深荊華峯峍屹石洞淵懸芬芳菊浦滴瀝瓊泉盤濄似谷覆嶺疑船來儀宴坐觸地蕭然妙辯悉檀深窮般若緇素雲會挹其河瀉或施之材或投之瓦經始不日翻成大廈更起龍宮還開鹿野山連紫蓋江抱黃牛西臨月峽東接昭丘栴檀圍繞琳碧環周春窓夏牖水殿山樓座吐芙蓉龕懸石鏡白毫相好紺髮輝映銀鷰徘徊錦鱗游泳騰猴心靜怖鴿影定猗歟哲王命也蕃屏自天生德孝誠俱秉旦奭非儔間平詎並出總連轡入調鍾鼎搆此伽藍實資力請魔殿𡾰嵼須彌欝律倏覩劫終俄看燒訖豈如彼岸生死皆出金石不朽天地可畢鐫勒岩阿永垂懋實遠欽高風未獲展侍憮然西顧以日易年承遊止玉泉創搆坊宇名僧雲會問道遠集山林佳勝有助禪悅即事倏然風雲永歎涼暑珍嗇續附承修神足今還敢申訊謁信驛有會方願祗承蕭琮和南自江東披破弟子前預送京不獲虔禮于茲五載丹誠懇結豈筆札所宣山川永遠無因諮述邃師奉命爰到闕廷天子降情君主殊遇新故崇待南北傾心可謂使乎使乎仲尼是以興歎仰陳勝託有慰延欽天高氣清願道體康愈棲真千仞寂慮四禪梁穗煙雲餐悅法喜固非世俗之徒所能稱讚徵年衰事迫可以意求弟姪兒孫隨時過日撫塵擊壞用畢餘齡既達於窮通之數亦不常以賤貧自恥但覲奉翛然實增馳欷伏願珍重繼復下承脫值行人賜訪存沒開皇十三年九月十七日前陳侍中安右將軍中書令領軍將軍南雍州大中正新豐縣開國侯弟子濟陽蔡徵稽首和南開皇十三年九月十三日京師興國寺曇暹和南天台山禪師足下仰惟聲高道邁疑和上之來儀德遠智深想彌天之再託言思頂禮申接足於丹誠佇望東山戀光儀之若渴時來寒重願善起居眾生難調化弘勞念仰承遠遊荊鎮利物弘多棲思青溪足暢懷抱冀德光逈被用展翹誠化導周行蒙沾勝益願珍道德續結祇承謹和南率奉醍醐願領微意竊以妙理冲玄隔言象之外應機濟物寄真俗之談自鵠樹潛儀金棺晦迹微言託於傳授密教假於弘通故有五種法師四依開士邇後連踪繼跡數百年中雖復慧炬潛輝而法流恒瀉加以惠思碩學並願盡性窮源然性不可窮源何易盡鹿羊之文既惑兔馬之說猶疑若不假以大心終歸永蔽仰惟禪師盛德清高跨眾流之表奇才內密越詞人之上雖不衣錦還鄉且見懷珠反本屬以天清地肅王道康夷四眾傾心民庶欣仰各願諮受咸思採聽幸以慧雲之潤忘祕悋於未聞師子之音廣宣揚於渴仰暫移狼迹之步權啟滅定之門俯就群心哀憐祈請書云朝聞夕殞法說一句染神必不累月經年繁勞視聽庶曾聞一實者決了衣珠未發菩提心並知迴向賢愚喜躍凡聖歡愉豈不弘法棟梁含生舟檝不任引領謹遣十住寺臻法師歸依座下普述眾心鵠望泉涌之資側遲洪鍾之響輒以塵聞咸懷喜躍導因寺東巖菩薩戒弟子陳子秀等稽首和南竊以法門不二理絕言忘應病隨機假名相說雖復常居寂滅而廣示威儀不起道場躬昇自在義談廣狹迹現淺深普是有識津梁含生舟檝論其汲引莫不方便為先語其提携無非譬喻為本宅中童孺識三車而兢出傭賃窮子知糞穢之可除仰惟禪師居不惻之位懷普洽之心道貫三空智階百法輒欲奉屈宣揚法華一部展禽邵伯述小功微尚復布政棠陰宣風柳下況復親承三點高修六度必願俯就傾誠留心鑽仰漢皇白水由昌大風桑井可嘉無容默已庶令貴賤上下咸識一乘大葉小枝等蒙慈潤幸使高源鑿井速見洪泉醉臥惛迷還知昔寶輒述眾情罔知陳具謹請開皇十三載八月十日棲霞寺眾保恭等和南竊以瞻慕明德灰管屢遷展覲以來炎涼甫隔伏餐至法用稟教門定水澹而無涯詞峯高而不極至如止觀方等之義龍樹馬鳴之文莫不殫其理窟究其冲妙恭雖不敏少遊講席窺翫南北經論法師三十餘年求其奧旨不悟觀諸法海寄在餘生所冀傾䗍猶欣飽腹然道安之遇澄上人便稱北面慧永之逢遠上首即創東林是知得奉勝人須安勝地者也恭雖疎薄竊欽往彥但所居棲霞寺者宋代明徵君宅僧紹之所建主也鐫山現像疏巖敞殿似若飛來無慚踊出若其林泉爽麗房宇縈紆桂嶺春芳雲窓晝歇自昔高行是用遊憩故寺眾齊誠請延威德惟願傍觀曩哲爰降彼居依經受用必垂納處所有園田基業具在別條謹共開府士柳顧言證成斯誓庶金剛之域與鷲嶺而長存法寶斯傳等雞山而不滅謹疏開皇十五年八月六日保恭等疏弟子柳正善具成就稽首和南暄和不審尊體起居何如伏願禪法喜悅去歲經蒙一旨至今保持奉齎十卷玄義往仁壽宮服讀八遍麁疑略盡細閡難除新治六卷并入文八軸為莊染未竟少日鑽研大王今遣使人蕭通國參承書意自當仰簡頻被顧問奉答必來伏願夏竟便待舟檝冀此殘生盡心聽受懺悔往日懈惰昏沈謹啟吉藏啟景上至奉旨伏慰下情薄熱不審尊體何如伏願信後寢膳勝常誨授無乃上損吉藏粗蒙隨眾拜覲未即伏增戀結願珍重今遣智照還啟不宣謹啟吉藏啟景上至奉師慈旨不勝踊躍久願伏膺甘露頂戴法橋吉藏自顧慵訥不堪指授但佛日將沈群生眼滅若非大師弘忍何以剋興伏願廣布慈雲啟發蒙滯吉藏謹當竭愚奉稟誨誘窮此形命遠至來劫伏願大師密垂加授夏亦竟即馳覲今行遣智照諮問謹啟吉藏啟景上未至數日之間便爾感夢又景上至已後仍復得夢一二智照口述景上尋歸亦因委諮謹啟吳州會稽縣嘉祥寺吉藏稽首和南伏聞山號崔嵬道安登而說法峯名匡岫慧遠棲以安禪未若茲嶺宏麗接漢連霞𤀹󱐙飛流衝天灌日赤城丹水仙宅隩區佛隴香罏聖果福地復經擅美孫賦稱奇智者棲憑二十餘載禪慧門徒化流遐邇昔同壽英彥纔解通經法淨俊神正傳禪業若非道參窮學德侔補處豈能經論洞明定慧兼照至如周旦歿後孔丘命世馬鳴化終龍樹繼後如內外不墜信在人弘光顯大乘開發祕教千年之與五百實復在於今日南嶽叡聖天台明哲昔三業住持今二尊紹係豈止灑甘露於震旦亦當振法鼓於天竺生知妙悟魏晉以來典籍風謠實無連類釋迦教主童英發疑盧舍法王善財訪道敢緣前迹諦想崇誠謹共禪眾一百餘僧奉請智者大師演暢法華一部此典眾聖之喉襟諸經之關鍵伏願開佛知見耀此重昏示真實道朗茲玄夜庶以三千國土來稟未聞百劫後生奉遵大義築場戒節析木將臨搖落山莊玄黃均野桂巖玉蘂菊岸華榮彌切聲聞之心頗傷緣覺之抱吉藏仰謝前達俯愧詢求兢懼唯深但增戰悚謹請開皇十七年八月二十一日貧道少懷靜志願屏囂塵微悟苦空得從閑曠是以去西陝之舊里將領門徒遊憩天台十有二載但此山溪接江源連亘海際漁捕滬業交橫塞水殺戮既多煮炙無算夭傷物命有足悲者亦是公私去來頻遭沒溺以此死亡不可稱數貧道不惟虛薄願言拯濟仍率勵山僧貨衣資什物就土民孔玄達等買茲滬業永作放生之池變此魚梁翻成法流之水故臨海內史計尚兒敬法心重仍請講說金光明經至流水品檀越羊公賀等聞斯妙句咸捨滬業凡五十五所遂使水陸沾濡人蟲荷澤蓋聞雨華滿室答長者之恩明珠照夜報隋侯之德斯固植妙行於前修播芳風於末代福不唐捐善無虛失仍以此事表白前陳勅云此江若無烏賊珍味宜依所請永為福池國子祭酒徐孝克宿植德本才地兼美聞斯積善請樹高碑冀此洪基與嶽同固願茲勝業將日月俱全昔陳氏江東地不過數千里猶若此慕善忘懷仰惟皇帝陛下秉金輪而御八表握寶鏡以臨四民風雨順時馬牛內向信以道高堯舜德邁軒羲加復躬行十善等赤子於群分自運四弘總下生而普濟且不麑不卵著自外書救蟻救魚聞之內典豈有富天下而悋惜一江源恩洽宇內而獨隔數百里改蓮華之池興燒煮之業使軍民恣其傷殺水族嬰其酸楚身首分離骨肉糜潰以貧道意度皇帝之心豈其然乎豈其然乎但晉王殿下道貫今古允文允武二南未足比其功多材多藝兩獻無以齊其德茂績振於山西英聲馳於江左管淮海之地化吳會之民不以貧道不肖曲垂禮接躬膺世範謬荷人師具述事源爰降符命在所恭承莫敢違越假令別有嚴使的奉勅符毀所樹之碑復民滬業者貧道即振錫披衣擔簦躡履遠遊京輦詣闕上書殞首碎身以全物命況今上旨總使江南收捕海族而江溪山水不出海魚披省符文事不相涉特由在斯苟欲是非毀壞放生興殘害業當今太平之世路不拾遺若恣軍民收羅採捕則是奪人現財公行劫盜若以至尊欲令軍民豐沃不許放生者昔貧道西遊路經岳州刺史王宣武仍結香火稟受大乘而彼地民不事農桑專行殺捕之業學士曇揵請講遂即停留一州五縣咸捨其業凡一千餘所以事表臺降勅開許自是岳州頻降祥瑞使君宣武旌賞倍常至尊神智高明有感皆應豈容為軍民口味奪人善業縣尉此啟恐成僻見且江溪狹小不及岳州一基之地又止有雜魚本無海族至尊以晉王殿下有文武奇才故遍加委任江南諸州事無大小皆由決判今若不得注言王教不聽者則是是非由於縣裁斷不關晉王如此之言豈可聞於王耳且大王親有符旨開許放生何容在所私行壅遏貧道辭還幽谷有二因緣一為大王功德治葺舊寺二為案行江溪修營福會共諸檀越遠建菩提爰被存亡莊嚴永願一人有慶保盤石之基使十千之魚恣相忘之樂貧道至止已久頻荷優任供給資須人功影響每思往彼未展來遊逖聽所聞頗傳惠化境有三異之德民謠五袴之歌餐味高風誠深隨喜但君臨稍畢旋返非賒唯希善始令終以全嘉譽攀轅臥轍無愧昔賢貧道反覆九思徘徊三省北方人士壽長有福豈非慈心少害感此妙齡東海民庶多夭殤漁獵所以短命貧窶乃是世間現見可為鑒誡者也今若斷三歸之命養五陰之身斯則廢淨土之華業起無邊之重過事既反常恐非養生之術餘州鎮防不邊江海既處高原採捕無地未聞亡身他境帶病還鄉豈復必須水族以資身命直令採捕尚乃非宜況有毀他放生以給軍士明府在鎮清嚴遠近稱歎一錢不納一犢方留噲參養鵠卒獲寶珠孔愉放龜終佩金印檀越若不逆晉王符旨不乖貧道之言則是再灑法流奉宣帝道有德必酬無善不報玉珮雕弓不求自至金印紫綬應念便來今遣弟子普明齎舊事往簡但明府總此邦之務執一鎮之兵機有教必行如風靡草願以貧道此書宣示百姓訓誨軍民使遵九言之教無為始禍改十惡之心永符元吉事爭信人口具不復委陳沙門智顗白梁武帝大同四年戊午禪師一歲父姓陳開國侯荊州華容人母徐氏夢香雲并吞白鼠而孕生時神光滿室目有重瞳至七歲喜往伽藍僧口授普門品一遍其餘文句未聞者自能通達父母不許數往梁元帝承聖元年十五歲欲出家二親不聽乃刻檀像禮誦一日正拜佛時恍夢山臨大海僧居上招手梁敬帝紹泰元年十八歲二親服訖堅辭兄出家乃依湘州果願寺僧法緒為師名智顗字德安陳高祖永定元年二十歲受具足戒依慧曠律師精通律藏而未受具前曾北面依學方等陳文帝天禧元年二十三歲光州大蘇山依思禪師師認靈山同會示普賢道場二七日誦法華經寂然大悟陳廢帝光大元年三十歲辭師出金陵居瓦官寺八年講大論說次第禪門并法華玄義陳宣帝太建七年三十八歲入天台宣帝勅留不住初止石橋遷佛隴次年華頂降魔太建九年四十歲宣帝勅賜修禪寺太建十三年四十四歲講金光明經漁人捨󱕃梁立放生池次年永陽王請講陳少帝至德二年四十八歲奉詔出金陵太極殿開大論講仁王經次年太子受戒至貞明元年五十歲於金陵光宅寺講法華經章安其時方年二十七歲始聽經文隋開皇九年五十二歲陳亡之荊感夢止匡山次年隋帝勅問五十四歲晉王請至揚十一月為晉王受戒方號智者五十五歲得往荊湘再經匡山度夏畢先至潭五十六歲至荊答地恩造玉泉寺章安奉蒙玄義五十七歲於玉泉寺講摩訶止觀五十八歲自荊下金陵受晉王請製淨名疏五十九歲春再還天台次年冬晉王遣書虔召六十歲赴召至新昌石像前端坐入滅當開皇十七年十一月二十四日未時也自入滅至宋淳熙十二年乙巳得五百九十二歲矣
褒灑陀一切僧伽有罪單白若十五日褒灑陀時一切僧伽悉皆有犯然無一人能向餘住處對清淨苾芻如法說悔可令我等對彼苾芻如法悔除其罪一切僧伽但為單白羯磨而作長淨後向餘住處當說其罪次作單白應如是作大德僧伽聽今僧伽十五日作褒灑陀於此住處一切僧伽悉皆有犯然無一人能向餘住處對清淨苾芻說除其罪可令僧伽對彼苾芻如法說悔若僧伽時至聽者僧伽應許僧伽今作單白羯磨為褒灑陀後向餘住處當如法除罪白如是作斯事已方為長淨不應廢闕若不爾者得越法罪若十五日褒灑陀時一切僧伽於罪有疑然無一人能向餘住處就解三藏苾芻請決疑罪可令我等對彼苾芻決除疑罪一切僧伽但作單白羯磨為褒灑陀後向餘住處請除疑已當如法除罪應如是作大德僧伽聽今僧伽十五日為褒灑陀於此住處一切僧伽於罪有疑然無一人能向餘住處就解三藏苾芻請決疑罪可令僧伽對彼苾芻決除其罪若僧伽時至聽者僧伽應許僧伽今作單白羯磨為褒灑陀後向餘住處請決疑已當如法除罪白如是作單白已方為長淨若不爾者得越法罪具壽鄔波離請世尊曰大德有苾芻犯罪頗得對有犯罪人說悔罪不佛言不合若如是者對何人說悔佛言對非同分者說除其罪大德云何同分罪云何非同分罪佛言波羅市迦望波羅市迦為同分望餘非同分僧伽伐尸沙望僧伽伐尸沙為同分望餘非同分波逸底迦乃至突色訖里多准上應知褒灑陀單白若諸苾芻有犯罪者至褒灑陀時既作如上法已應說波羅底木叉戒經既說序已應作單白羯磨應如是作大德僧伽聽今僧伽黑月十四日作褒灑陀若僧伽時至聽者僧伽應許僧伽今作褒灑陀說波羅底木叉戒經白如是次應說戒褒灑陀時不來白二若長淨時復非結界有癲狂苾芻不能與欲不堪扶舁佛言應作羯磨令眾無犯應如是作若有餘事不得來集准此應為大德僧伽聽彼苾芻某甲癲狂病發不能與欲不堪扶舁僧伽今與作病患羯磨令眾無犯若僧伽時至聽者僧伽應許僧伽今與苾芻某甲病患羯磨白如是羯磨准白成差分臥具人白二如世尊說汝諸苾芻至五月十六日應夏安居時諸苾芻不知云何作夏安居佛言欲至安居日預分房舍僧伽所有臥具諸坐枮等下至洗足盆並須將集悉皆均分諸苾芻等不知何人應分佛言分臥具等有十二種人具五法者應差若無五法未差不應差已差應捨云何為五有愛恚怖癡有臥具分與不分不能辦了其十二種人若翻前五未差應差已差不應捨作前方便如是應差次應問言汝某甲能為夏安居僧伽作分臥具苾芻不彼答言能令一苾芻作白二羯磨差大德僧伽聽此苾芻某甲能為夏安居僧伽作分臥具人若僧伽時至聽者僧伽應許僧伽今差某甲為夏安居僧伽作分臥具人白如是大德僧伽聽此苾芻某甲能為夏安居僧伽作分臥具人僧伽今差此苾芻某甲為夏安居僧伽作分臥具人若諸具壽聽差此苾芻某甲為夏安居僧伽作分臥具人者默然若不許者說僧伽已聽差此苾芻某甲為夏安居僧伽作分臥具人竟僧伽已聽許由其默然故我今如是持差藏衣人白二大德僧伽聽此苾芻某甲能與僧伽作掌衣物人若僧伽時至聽者僧伽應許僧伽今差此苾芻某甲作掌衣物人白如是羯磨准成差分衣人白二大德僧伽聽此苾芻某甲能與僧伽作分衣人若僧伽時至聽者僧伽應許僧伽今差此苾芻某甲作分衣人白如是羯磨准白成差藏器物人白二大德僧伽聽此苾芻某甲能與僧伽作藏器物人若僧伽時至聽者僧伽應許僧伽今差苾芻某甲作藏器物人白如是羯磨准白成至五月十五日授事苾芻所有行法我今當說授事人應掃塗房舍令清淨已應告白言諸大德明日僧伽作夏安居所有諸事咸應思念其授事人看人多少可為辦籌其籌不得麁惡曲捩以香水洗香泥塗拭安淨槃中鮮花覆上以淨物覆之鳴揵稚集大眾籌槃安上座前次宣告僧伽安居制令如律廣明次後上座應作單白一切僧伽夏安居單白大德僧伽聽今僧伽十五日欲作夏安居若僧伽時至聽者僧伽應許僧伽今日受籌明日安居白如是其授事苾芻擎籌槃在前收籌者持空槃隨後大師教主先下一籌次向上座前住上座離本座蹲踞合掌受取其籌然後置空槃上如是至末若有求寂阿遮利耶或鄔波馱耶代受取籌次下護寺天神籌既總行已應數其籌白大眾言於此住處現受籌者苾芻有爾許求寂爾許又分房舍人乃至半月撿閱房舍受用軌儀不如法者治罰之式如律廣明至十五日眾和集時其授事人應為告白諸具壽今此住處有爾許人明日當依某甲施主依某村坊為乞食處以某甲為給侍人某甲為瞻病人應作安居諸苾芻眾應撿行隣近村坊乞食之處既觀察已各自念言我於此處堪作安居及同梵行者令憂惱不生設復生時速能除滅所有歡樂未生令生已生者勸令增進我當於此巡行之處隣近村坊乞食不生勞苦若我病患有供侍人給我醫藥諸有所須皆悉充濟作是念已應向屏處對一苾芻蹲踞合掌作如是說具壽存念今僧伽五月十六日作夏安居我苾芻某甲亦於五月十六日作夏安居我苾芻某甲於此住處界內前三月夏安居以某甲為施主某甲為營事人某甲為瞻病人於此住處乃至若有圮裂穿壞當修補之我於今夏在此安居第二第三亦如是說所對苾芻應云奧箄迦說安居者答云娑度苾芻兩眾咸對苾芻說苾芻尼三眾並對苾芻尼說差看撿房舍人白二時諸苾芻既至夏中於寺房廊多有諸鳥養鶵兒卵遂生喧噪以緣白佛佛言應差執竿杖苾芻巡寺撿察巢無兒卵應可除棄有者待去方除復多蜂窠佛言觀察無兒應棄必有蜂兒將線縷繫由此緣故便不增長如是應差鳴揵稚眾集已應先問言汝某甲能為僧伽作看撿房舍人不彼答言能令一苾芻作白二羯磨大德僧伽聽此苾芻某甲能為僧伽作看撿房舍人若僧伽時至聽者僧伽應許僧伽今差此苾芻某甲作看撿房舍人白如是羯磨准白成既被差已看撿房舍苾芻應半月半月巡行房舍觀其臥具若有苾芻將疎薄垢膩破碎之物用替僧祇臥具氈席者若是老宿白大眾知奪其臥具若是少年應白二師方收臥具其授事人如我所說不依行者得越法罪此應番次差作具壽鄔波離請世尊曰大德如世尊說應作安居諸苾芻眾不知誰合安居佛言謂出家五眾何者為五一者苾芻二者苾芻尼三者正學女四者求寂男五者求寂女此之五眾合作安居如有違者皆得惡作罪受日出界外白二爾時具壽鄔波離請世尊曰大德如世尊說夏安居苾芻不應界外輒為止宿者諸苾芻眾於其界外有三寶事及別人事須出界外即便不敢出界白佛佛言必有因緣我今聽諸苾芻守持七日法出界外時諸苾芻不知是何等事佛言謂三寶事鄔波索迦事鄔波斯迦事苾芻苾芻尼事式叉摩拏求寂男求寂女事或是親眷請喚因緣或為外道除去惡見或於三藏請他除疑或於自行未得令得未證令證未解令解斯等皆應守持七日出界外具壽鄔波離請世尊曰大德如向所說應守持七日法出界行者於誰邊守持佛言隨時對一苾芻蹲踞合掌作如是說具壽存念我苾芻某甲於此住處或前或後三月夏安居我苾芻某甲為某事因緣故守持七日出界外若無難緣還來此處我於今夏在此安居第二第三亦如是說所對之人應云奧箄迦守持日者答言娑度爾時憍薩羅國勝光大王與給孤獨長者久在邊隅為有防固時此長者思念聖眾便啟王知王即令使勅留守臣曰在彼聖眾卿勿與教方便請求與吾相見是時大臣遂懷密計令諸聖眾自詣王軍是時大臣至逝多園以繩絣絡諸苾芻眾問言賢首汝何所作答言聖者大王有勅今欲於此穿渠泄水苾芻報曰仁應且住我當白王共為商度苾芻問曰今日欲去可得還不答言不得二日三日乃至七日頗得還不答言不得時諸苾芻以緣白佛佛言有大眾事我聽苾芻守持四十夜出界外如世尊說守持四十夜出界行者諸苾芻不知云何守持佛言先敷座席鳴揵稚眾既集已應可問能汝某甲能為僧伽守持四十夜出界外行不彼應答言我能若二人多人並如是問次一苾芻先作白已方為羯磨大德僧伽聽此苾芻某甲於此住處界內或前或後三月夏安居此苾芻某甲今欲守持齊四十夜為僧伽事故出界外此人今夏在此安居若僧伽時至聽者僧伽應許僧伽今與此苾芻某甲守持四十夜為僧伽事故出界外此人今夏在此安居白如是大德僧伽聽此苾芻某甲於此住處界內或前或後三月夏安居此苾芻某甲今欲守持齊四十夜為僧伽事故出界外此人今夏在此安居僧伽今與此苾芻某甲守持四十夜為僧伽事故出界外此人今夏在此安居若諸具壽聽與此苾芻某甲守持四十夜為僧伽事故出界外此人今夏在此安居者默然若不許者說僧伽已與此苾芻某甲守持四十夜為僧伽事故出界外此人今夏在此安居竟僧伽已聽許由其默然故我今如是持具壽鄔波離請世尊曰如為二人三人作羯磨時當云何作佛言隨名牒作具壽鄔波離請世尊曰大德頗合守持一日夜不佛言得如是頗得守持兩夜三夜乃至四十夜不佛言得大德頗得守持過四十夜不佛言不合若如是者有何過失佛言一夏之中應多居界內少在界外大德守持一夜二夜三夜乃至七夜對誰作法佛言應對一人若過七夜已去當云何作佛言過七夜已去乃至四十夜並從僧伽而秉其法隨有事至准其多少量緣受日如世尊說若於乞食病藥所須及看病人有廢闕者聽隨情去若有女男半擇迦為礙緣者亦不應居若有八難事有緣出界外逢此難時不還者不名失夏以有障緣故斯等諸文安居事中廣明差作隨意人白二如世尊說夏安居已汝諸苾芻應於眾中以三事見聞疑而為隨意時諸苾芻不知云何作隨意事佛言汝等苾芻去隨意日有七八日在當於隨近村坊預為宣告或可言陳或書紙葉在棚車上高聲告語令遠近咸知仁等苾芻苾芻尼及求寂等諸施主輩若老若少悉可諦聽某寺僧伽當作隨意仁等至時於供養事咸共修營諸少年苾芻應共掃灑所居寺宇以新瞿摩可淨塗拭制底香臺並為莊校諸舊住人應可營造諸好美膳隨時供設有解三藏苾芻及持經者至十四日夜應通宵誦經至十五日宜可知時作隨意事勿過明相大眾許已差隨意苾芻或一或二乃至眾多受隨意苾芻要具五德不愛不恚不怖不癡隨意非隨意善能了別具斯五法未差應差已差不應捨若翻前五未差不應差已差應捨如是應差作前方便眾既集已先應問能汝某甲頗能為出夏僧伽以三事見聞疑而為隨意不彼答言能次一苾芻應先作白已方為羯磨大德僧伽聽此苾芻某甲今為夏坐僧伽作隨意苾芻若僧伽時至聽者僧伽應許僧伽今差某甲當為夏坐僧伽作隨意苾芻白如是大德僧伽聽此苾芻某甲今為夏坐僧伽作隨意苾芻僧伽今差某甲當為夏坐僧伽作隨意苾芻若諸具壽聽某甲當為夏坐僧伽作隨意苾芻者默然若不許者說僧伽已聽某甲當為夏坐僧伽作隨意苾芻竟僧伽已聽許由其默然故我今如是持如世尊說作隨意苾芻所有行法我今當說受隨意苾芻應行生茅與僧伽為座若一人為受隨意者應從上座為隨意乃至下座若二人者一從上座受隨意一人從半已下至終若差三人者從三處起准義可知諸苾芻等並居茅座蹲踞而住次後上座應為單白大德僧伽聽今僧伽十五日作隨意事若僧伽時至聽者僧伽應許僧伽今作隨意白如是其受隨意苾芻向上座前蹲踞而住上座應就茅座蹲踞合掌作如是說具壽存念今僧伽十五日作隨意我苾芻某甲亦十五日作隨意我苾芻某甲對僧伽向大德以三事見聞疑作隨意事大德僧伽攝受教示我饒益哀愍我是能愍者願哀愍故若知見罪我當如法如律而為說悔第二第三亦如是說隨意苾芻應報彼曰奧箄迦答云娑度如是次第乃至行終若二人三人應可更互為隨意事作法准知作法既了次喚苾芻尼眾令入眾中隨意苾芻在一邊坐尼至其所如大苾芻作隨意法次喚式叉摩拏求寂男求寂女一一對受隨意者作法同前其受隨意苾芻向上座前立作如是言大德諸姊妹二部僧伽已作隨意竟二部僧伽並應唱言善哉已作隨意極善已作隨意唱者善如不唱者得惡作罪若至此時出家五眾或兼俗旅各以刀子針線及巾帛等共為解夏供養現前眾其受隨意苾芻應持小刀子或將針線或持諸雜沙門資具等在上座前立作如是言大德此等之物頗得與安居竟人作隨意施不若於此處更得諸餘利物和合僧伽應合分不舉眾同時答云合分若異此者隨意苾芻及大眾得越法罪具壽鄔波離請世尊曰大德至隨意日有病苾芻不能赴集此欲如何佛言如十五日褒灑陀時應與欲淨至隨意時准長淨法與其欲淨應如是說具壽存念今僧伽十五日作隨意我苾芻某甲亦十五日作隨意我苾芻某甲自陳遍淨無諸障法為病患因緣故彼如法僧伽事我今清淨與欲隨意此所陳事當為我說第二第三亦如是說餘如身語表業准長淨法應知如長淨時苾芻憶所犯罪或有疑罪眾中憶所犯罪或有疑罪或復僧伽咸悉有罪乃至疑罪應作單白守持於隨意時有罪疑罪類彼應知此中別者隨意苾芻眾中憶罪或是疑罪隨時說悔作隨意時眾中諍罪單白若作隨意時眾因論說罪之輕重諍事紛紜僧伽應作單白共決其罪如是應作大德僧伽聽今僧伽十五日作隨意事於此眾中有諍事起論說輕重妨廢法事僧伽今欲求決其罪若僧伽時至聽者僧伽應許僧伽今共決斷其罪白如是作隨意時眾中決定罪單白既作白已當問三藏能決斷者依法依律決其罪事若決定已應更作白告眾令知罪已決定識其輕重不應更說如是應作大德僧伽聽今僧伽十五日作隨意事眾因論說罪之輕重妨廢法事僧伽今已於罪如法決斷若僧伽時至聽者僧伽應許僧伽今共決罪訖更不得言白如是又如一人二人三人作褒灑陀隨意亦爾一人二人三人四人咸皆對首應作若滿五人即應作白為隨意事作隨意者應差許可設有病人應將入眾如有六人或復過此咸作單白為隨意事作隨意時若有病人應取欲淨不對俗人求寂半擇迦等並須清淨復須同見一處應作然我不許不為隨意時諸苾芻先因鬪諍共相論說各懷嫌恨共在一處而作隨意佛言不應怨嫌未息共為隨意先可懺摩後當作法時彼苾芻於大眾中而求懺摩鬪諍苾芻不背容恕佛言去隨意時有七八日在應須更互而求懺摩方為隨意是時僧伽咸相愧謝婆羅門眾及諸俗旅便生譏議但是苾芻皆有讎隙佛言有嫌恨者請求愧謝既容恕己隨年禮敬展轉懷歡方為隨意無嫌隙者無勞致謝時諸苾芻既隨意已即於此日更為長淨佛言隨意即是清淨無勞說戒處分衣物將作羯恥那衣白二時有眾多苾芻夏安居了隨意事竟詣逝多林禮世尊足路逢天雨三衣皆濕擎持極難至逝多林安置衣鉢洗足已禮世尊足佛言住止安樂乞食易不白言大德我等疲頓來至於此佛作是念我今云何令諸苾芻得安樂住并諸施主福利增長應聽諸苾芻隨意竟至十六日張羯恥那衣張此衣時於五月中得十饒益凡於其處所得利物取一好者作羯恥那衣至八月十四日白眾令知敷座席作前方便准上應為令一苾芻作白羯磨大德僧伽聽此衣是此處夏安居僧伽所獲利物僧伽今共將此衣作羯恥那此衣當為僧伽張作羯恥那若張衣已雖出界外所有三衣尚無離過何況餘衣若僧伽時至聽者僧伽應許僧伽今將此衣當為僧伽張作羯恥那若張衣已雖出界外所有三衣尚無離過何況餘衣白如是羯磨准白成差張羯恥那衣人白二時諸苾芻既作法已將此衣財作羯恥那衣竟白佛佛言差一苾芻具五德者作張衣人鳴犍稚作前方便眾既集已先應問言汝某甲能為僧伽作張羯恥那衣人不彼答言能令一苾芻作白羯磨大德僧伽聽此苾芻某甲樂作張羯恥那人今為僧伽張羯恥那衣若僧伽時至聽者僧伽應許僧伽今差某甲苾芻作張羯恥那衣人此某甲當為僧伽張羯恥那衣白如是大德僧伽聽此苾芻某甲樂作張羯恥那人今為僧伽張羯恥那衣今僧伽差此苾芻某甲作張羯恥那人此某甲當為僧伽張羯恥那若諸具壽聽差某甲作張羯恥那人此某甲當為僧伽張羯恥那者默然若不許者說僧伽已聽此某甲作張羯恥那人此某甲當為僧伽作張羯恥那人竟僧伽已聽許由其默然故我今如是持付張羯恥那衣白二次作白二羯磨後持衣付張衣人如是應作大德僧伽聽此衣當為僧伽作羯恥那衣此苾芻某甲僧伽已差作張衣人若僧伽時至聽者僧伽應許僧伽今以此衣作羯恥那付某甲苾芻白如是大德僧伽聽此衣當為僧伽作羯恥那衣此苾芻某甲僧伽已差作張衣人僧伽今以此衣作羯恥那付某甲苾芻若諸具壽聽將此衣為僧伽作羯恥那僧伽今以此衣作羯恥那付某甲苾芻者默然若不許者說僧伽已許此衣為僧伽作羯恥那付某甲苾芻竟僧伽已聽許由其默然故我今如是持出羯恥那衣單白時此苾芻既受衣已應供餘苾芻作浣染縫刺等諸餘軌式如羯恥那衣事中具說時諸苾芻共受羯恥那衣至五月滿不知云何白佛佛言至正月十五日張衣之人白僧伽言諸大德明日當出羯恥那衣仁等各守持自衣既至明日僧伽盡集作前方便已令一苾芻作單白羯磨如是應作大德僧伽聽於此住處和合僧伽共張羯恥那衣若僧伽至時聽者僧伽應許僧伽今共出羯恥那衣白如是時諸苾芻既出衣已不知云何白佛佛言汝諸苾芻張衣之時得十饒益衣既出已此事應遮違者得罪
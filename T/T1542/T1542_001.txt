有五法一色二心三心所法四心不相應行五無為色云何謂諸所有色一切四大種及四大種所造色四大種者謂地界水界火界風界所造色者謂眼根耳根鼻根舌根身根色聲香味所觸一分及無表色心云何謂心意識此復云何謂六識身即眼識耳識鼻識舌識身識意識心所法云何謂若法心相應此復云何謂受想思觸作意欲勝解念定慧信勤尋伺放逸不放逸善根不善根無記根一切結縛隨眠隨煩惱纏諸所有智諸所有見諸所有現觀復有所餘如是類法與心相應總名心所法心不相應行云何謂若法心不相應此復云何謂得無想定滅定無想事命根眾同分依得事得處得生老住無常性名身句身文身復有所餘如是類法與心不相應總名心不相應行無為云何謂三無為一虛空二非擇滅三擇滅地界云何謂堅性水界云何謂濕性火界云何謂煖性風界云何謂輕等動性眼根云何謂眼識所依淨色耳根云何謂耳識所依淨色鼻根云何謂鼻識所依淨色舌根云何謂舌識所依淨色身根云何謂身識所依淨色色云何謂諸所有色若好顯色若惡顯色若二中間似顯處色如是諸色二識所識謂眼識及意識此中一類眼識先識眼識受已意識隨識聲云何此有二謂有執受大種為因聲及無執受大種為因聲如是諸聲二識所識謂耳識及意識此中一類耳識先識耳識受已意識隨識香云何謂諸所有香若好香若惡香若平等香鼻所嗅如是諸香二識所識謂鼻識及意識此中一類鼻識先識鼻識受已意識隨識味云何謂諸所有味若可意若不可意若順捨處舌所嘗如是諸味二識所識謂舌識及意識此中一類舌識先識舌識受已意識隨識所觸一分云何謂滑性澁性輕性重性冷飢渴性身所觸如是諸觸及四大種二識所識謂身識及意識此中一類身識先識身識受已意識隨識無表色云何謂法處所攝色此及五色根於一切時一識所識謂意識眼識云何謂依眼根各了別色耳識云何謂依耳根各了別聲鼻識云何謂依鼻根各了別香舌識云何謂依舌根各了別味身識云何謂依身根各了別所觸意識云何謂依意根了別諸法受云何謂領納性此有三種謂樂受苦受不苦不樂受想云何謂取像性此有三種謂小想大想無量想思云何謂心造作性即是意業此有三種謂善思不善思無記思觸云何謂三和合性此有三種謂順樂受觸順苦受觸順不苦不樂受觸作意云何謂心警覺性此有三種謂學作意無學作意非學非無學作意欲云何謂樂作性勝解云何謂心正勝解已勝解當勝解性念云何謂心明記性定云何謂心一境性慧云何謂心擇法性信云何謂心澄淨性勤云何謂心勇悍性尋云何謂心麁動性伺云何謂心細動性放逸云何謂不修善法性不放逸云何謂修善法性善根云何謂三善根即無貪善根無瞋善根無癡善根不善根云何謂三不善根即貪不善根瞋不善根癡不善根無記根云何謂四無記根即無記愛無記見無記慢無記無明結有九種謂愛結恚結慢結無明結見結取結疑結嫉結慳結愛結云何謂三界貪恚結云何謂於有情能為損害慢結云何謂七慢類即慢過慢慢過慢我慢增上慢卑慢邪慢慢者於劣謂己勝或於等謂己等由此正慢已慢當慢心高舉心恃篾過慢者於等謂己勝或於勝謂己等由此正慢已慢當慢心高舉心恃篾慢過慢者於勝謂己勝由此正慢已慢當慢心高舉心恃篾我慢者於五取蘊等隨觀執我或我所由此正慢已慢當慢心高舉心恃篾增上慢者於所未得上勝證法謂我已得於所未至上勝證法謂我已至於所未觸上勝證法謂我已觸於所未證上勝證法謂我已證由此正慢已慢當慢心高舉心恃篾卑慢者於他多勝謂自少劣由此正慢已慢當慢心高舉心恃篾邪慢者於實無德謂我有德由此正慢已慢當慢心高舉心恃篾無明結云何謂三界無智見結云何謂三見即有身見邊執見耶見有身見者於五取蘊等隨觀執我或我所由此起忍樂慧觀見邊執見者於五取蘊等隨觀執或斷或常由此起忍樂慧觀見邪見者謗因謗果或謗作用或壞實事由此起忍樂慧觀見取結云何謂二取即見取戒禁取見取者於五取蘊等隨觀執為最為勝為上為極由此起忍樂慧觀見戒禁取者於五取蘊等隨觀執為能清淨為能解脫為能出離由此起忍樂慧觀見疑結云何謂於諦猶豫嫉結云何謂心妬忌慳結云何謂心鄙悋縛云何謂諸結亦名縛復有三縛謂貪縛瞋縛癡縛隨眠有七種謂欲貪隨眠瞋隨眠有貪隨眠慢隨眠無明隨眠見隨眠疑隨眠欲貪隨眠有五種謂欲界繫見苦集滅道修所斷貪瞋隨眠有五種謂見苦集滅道修所斷瞋有貪隨眠有十種謂色界繫五無色界繫五色界繫五者謂色界繫見苦集滅道修所斷貪無色界繫五亦爾慢隨眠有十五種謂欲界繫五色界繫五無色界繫五欲界繫五者謂欲界繫見苦集滅道修所斷慢色無色界繫各五亦爾無明隨眠有十五種謂欲界繫五色界繫五無色界繫五欲界繫五者謂欲界繫見苦集滅道修所斷無明色無色界繫各五亦爾見隨眠有三十六種謂欲界繫十二色界繫十二無色界繫十二欲界繫十二者謂欲界繫有身見邊執見見苦道所斷邪見見取戒禁取見集滅所斷邪見見取色無色界繫各十二亦爾疑隨眠有十二種謂欲界繫四色界繫四無色界繫四欲界繫四者謂欲界繫見苦集滅道所斷疑色無色界繫各四亦爾隨煩惱云何謂諸隨眠亦名隨煩惱有隨煩惱不名隨眠謂除隨眠諸餘染污行蘊心所纏有八種謂惛沈掉舉睡眠惡作嫉慳無慚無愧諸所有智者有十智謂法智類智他心智世俗智苦智集智滅智道智盡智無生智法智云何謂緣欲界繫諸行諸行因諸行滅諸行能斷道諸無漏智復有緣法智及法智地諸無漏智亦名法智類智云何謂緣色無色界繫諸行諸行因諸行滅諸行能斷道諸無漏智復有緣類智及類智地諸無漏智亦名類智他心智云何謂若智修所成是修果依止修已得不失智欲色界繫和合現前他心心所及一分無漏他心心所皆名他心智世俗智云何謂諸有漏慧苦智云何謂於五取蘊思惟非常苦空非我所起無漏智集智云何謂於有漏因思惟因集生緣所起無漏智滅智云何謂於擇滅思惟滅靜妙離所起無漏智道智云何謂於聖道思惟道如行出所起無漏智盡智云何謂自遍知我已知苦我已斷集我已證滅我已修道由此而起智見明覺解慧光觀皆名盡智無生智云何謂自遍知我已知苦不復當知我已斷集不復當斷我已證滅不復當證我已修道不復當修由此而起智見明覺解慧光觀皆名無生智諸所有見者且諸智亦名見有見非智諸八現觀邊忍一苦法智忍二苦類智忍三集法智忍四集類智忍五滅法智忍六滅類智忍七道法智忍八道類智忍諸所有現觀者若智若見俱名現觀得云何謂得諸法無想定云何謂已離遍淨染未離上染出離想作意為先心心所滅滅定云何謂已離無所有處染止息想作意為先心心所滅無想事云何謂生無想有情天中心心所滅命根云何謂三界壽眾同分云何謂有情同類性依得云何謂得所依處事得云何謂得諸蘊處得云何謂得內外處生云何謂令諸蘊起老云何謂令諸蘊熟住云何謂令已生諸行不壞無常云何謂令已生諸行滅壞名身云何謂增語句身云何謂字滿文身云何謂字眾虛空云何謂體空虛寬曠無礙不障色行非擇滅云何謂滅非離繫擇滅云何謂滅是離繫有十智如前說法智何所緣謂緣欲界繫諸行及一分無漏法類智何所緣謂緣色無色界繫諸行及一分無漏法他心智何所緣謂緣欲色界繫和合現前他心心所及一分無漏他心心所世俗智何所緣謂緣一切法苦智何所緣謂緣五取蘊集智何所緣謂緣有漏因滅智何所緣謂緣擇滅道智何所緣謂緣學無學法盡智何所緣謂緣一切有為法及擇滅無生智何所緣謂緣一切有為法及擇滅何故法智緣欲界繫諸行及一分無漏法答法智知欲界繫諸行諸行因諸行滅諸行能斷道故何故類智緣色無色界繫諸行及一分無漏法答類智知色無色界繫諸行諸行因諸行滅諸行能斷道故何故他心智緣欲色界繫和合現前他心心所及一分無漏他心心所答他心智知欲色界繫和合現前他心心所及一分無漏他心心所故何故世俗智緣一切法答世俗智知一切法或如理所引或不如理所引或非如理非不如理所引故何故苦智緣五取蘊答苦智知五取蘊非常苦空非我故何故集智緣有漏因答集智知有漏因因集生緣故何故滅智緣擇滅答滅智知擇滅滅靜妙離故何故道智緣學無學法答道智知學無學法道如行出故何故盡智緣一切有為法及擇滅答盡智自遍知我已知苦我已斷集我已證滅我已修道故何故無生智緣一切有為法及擇滅答無生智自遍知我已知苦不復當知我已斷集不復當斷我已證滅不復當證我已修道不復當修故法智是幾智全幾智少分答法智是法智全七智少分謂他心智苦智集智滅智道智盡智無生智類智是幾智全幾智少分答類智是類智全七智少分謂他心智苦智集智滅智道智盡智無生智他心智是幾智全幾智少分答他心智是他心智全四智少分謂法智類智世俗智道智世俗智是幾智全幾智少分答世俗智是世俗智全一智少分謂他心智苦智是幾智全幾智少分答苦智是苦智全四智少分謂法智類智盡智無生智集智滅智應知亦爾道智是幾智全幾智少分答道智是道智全五智少分謂法智類智他心智盡智無生智盡智是幾智全幾智少分答盡智是盡智全六智少分謂法智類智苦智集智滅智道智無生智亦爾何故法智是法智全答法智知欲界繫諸行諸行因諸行滅諸行能斷道故何故法智是他心智少分答法智知欲界繫諸行能斷道中他無漏心心所故何故法智是苦智少分答法智知欲界繫五取蘊非常苦空非我故何故法智是集智少分答法智知欲界繫諸行因因集生緣故何故法智是滅智少分答法智知欲界繫諸行滅滅靜妙離故何故法智是道智少分答法智知欲界繫諸行能斷道道如行出故何故法智是盡智少分答法智自遍知我已知欲界繫諸行苦我已斷欲界繫諸行集我已證欲界繫諸行滅我已修欲界繫諸行能斷道故何故法智是無生智少分答法智自遍知我已知欲界繫諸行苦不復當知我已斷欲界繫諸行集不復當斷我已證欲界繫諸行滅不復當證我已修欲界繫諸行能斷道不復當修故何故類智是類智全答類智知色無色界繫諸行諸行因諸行滅諸行能斷道故何故類智是他心智少分答類智知色無色界繫諸行能斷道中他無漏心心所故何故類智是苦智少分答類智知色無色界繫五取蘊非常苦空非我故何故類智是集智少分答類智知色無色界繫諸行因因集生緣故何故類智是滅智少分答類智知色無色界繫諸行滅滅靜妙離故何故類智是道智少分答類智知色無色界繫諸行能斷道道如行出故何故類智是盡智少分答類智自遍知我已知色無色界繫諸行苦我已斷色無色界繫諸行集我已證色無色界繫諸行滅我已修色無色界繫諸行能斷道故何故類智是無生智少分答類智自遍知我已知色無色界繫諸行苦不復當知我已斷色無色界繫諸行集不復當斷我已證色無色界繫諸行滅不復當證我已修色無色界繫諸行能斷道不復當修故何故他心智是他心智全答他心智知欲色界繫和合現前他心心所及一分無漏他心心所故何故他心智是法智少分答他心智知欲界繫諸行能斷道中他無漏心心所故何故他心智是類智少分答他心智知色無色界繫諸行能斷道中他無漏心心所故何故他心智是世俗智少分答他心智知他有漏心心所故何故他心智是道智少分答他心智知聖道中他無漏心心所故何故世俗智是世俗智全答世俗智知一切法或如理所引或不如理所引或非如理非不如理所引故何故世俗智是他心智少分答世俗智知他有漏心心所故何故苦智是苦智全答苦智知五取蘊非常苦空非我故何故苦智是法智少分答苦智知欲界繫五取蘊非常苦空非我故何故苦智是類智少分答苦智知色無色界繫五取蘊非常苦空非我故何故苦智是盡智少分答苦智自遍知我已知苦故何故苦智是無生智少分答苦智自遍知我已知苦不復當知故何故集智是集智全答集智知有漏因因集生緣故何故集智是法智少分答集智知欲界繫諸行因因集生緣故何故集智是類智少分答集智知色無色界繫諸行因因集生緣故何故集智是盡智少分答集智自遍知我已斷集故何故集智是無生智少分答集智自遍知我已斷集不復當斷故何故滅智是滅智全答滅智知擇滅滅靜妙離故何故滅智是法智少分答滅智知欲界繫諸行滅滅靜妙離故何故滅智是類智少分答滅智知色無色界諸行滅滅靜妙離故何故滅智是盡智少分答滅智自遍知我已證滅故何故滅智是無生智少分答滅智自遍知我已證滅不復當證故
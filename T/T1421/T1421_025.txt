爾時調達第三念言我今破沙門瞿曇僧得大名稱一切當言沙門瞿曇有大神力而調達能破其僧念已便語眷屬頞鞞分那婆藪般那盧醯伽盧帝舍瞿伽離騫荼陀婆三聞達多等其眾中三聞達多最大聰明語調達言沙門瞿曇有大威德其僧云何而可得破答言我當於僧申明五法應盡壽持一不食鹽二不食酥乳三不食魚肉若食善法不生四乞食若受他請善法不生五春夏八月日露坐冬四月日住於草菴若受人屋舍善法不生此摩竭鴦伽二國人皆信樂苦行我等行此五法從者必多足以破之三聞達多聞已亦謂調達可得與佛中分僧眾振名遠近即便從之時調達有優婆塞弟子名和修達常供養調達調達次以語之亦相然可於是調達十五日布薩時於僧中說上五事自行籌唱言若忍樂此五法者可捉此籌時五百比丘皆取籌唯除阿難及一須陀洹比丘時舍利弗目連諸大羅漢皆不在彼布薩會中調達行籌畢即與五百比丘和合布薩阿難及一須陀洹比丘既不受籌便即出去往到佛所頭面禮足以是事白佛佛因說偈善人共會易惡人善會難惡人共會易善人惡會難時舍利弗目連聞此事往到佛所佛遙見逆歎言善來舍利弗目連汝等可往調達眾中將五百比丘還二人受教禮足而去時須陀洹比丘隨阿難來者見舍利弗目連去既便啼泣佛問比丘何故啼泣答言舍利弗目連是佛第一弟子今往調達眾中恐學其法是以啼泣佛語比丘汝止勿泣舍利弗目連須臾自當將五百比丘還於是舍利弗目連往詣彼眾三聞達多遙見便走語調達言今沙門瞿曇第一弟子舍利弗目連來或破諸比丘意當莫共語亦莫令坐調達自以五法為道不受其語不著心中舍利弗目連既至調達便言善來舍利弗目連可就此坐語言若人有智先所未聞聞便受行汝等先是沙門瞿曇第一弟子今復來為吾作第一弟子不亦善乎舍利弗目連默然不答調達便謂已受其語即効佛常法告舍利弗目連汝可為眾說法吾背小痛當自消息便四疊僧伽梨枕之右脇著地累脚而臥不繫念在前須臾眠熟轉左脇著地呼聲駭人時目連現種種神力如常所說舍利弗說種種妙法初中後善善義善味梵行之相五百比丘聞已即於座上遠塵離垢於諸法中得法眼淨見法得果已更相語言我等可起還到佛所舍利弗目連即從坐起與五百比丘俱還佛所時三聞達多以足指蹴調達罵言釋奴起舍利弗目連以餘方便將諸比丘去矣調達驚起罵言是惡欲比丘始有善意如何忽生惡心以方便將我比丘去便大怖懼熱血從鼻孔出即以生身墮大地獄舍利弗目連到佛所已頭面禮足却坐一面目連白佛言世尊我欲使此五百比丘更受具足戒佛言不須更受所以者何此五百比丘愚癡故以法想取籌今但聽僧令作偷羅遮悔過目連白佛言奇哉世尊調達効佛墮如是苦處佛言調達不但今効我墮於地獄昔亦曾効我墮於苦處目連又問其事云何佛言過去世時空閑處有一池水有一大象入池取藕淨洗而食色力充足復有一象亦効取藕不洗而食以此致病遂便命終佛因是事即說偈言勿得効大龍大龍不可効以効大龍故食泥致死苦佛告目連彼大象者我身是異象者調達是昔効我故致於命終今復効我受斯大苦目連白佛言奇哉世尊調達從佛聞法誦八萬四千法藏得五神通如何而反憍慢世尊佛言不但今世昔亦曾從我聞法而慢於我目連白佛其事云何答言過去世時有一象師極善調象王供給甚厚時有一人往詣其所語言教我調象我為弟子象師即便教之都無所隱其人既知便生嫉心往到王所白言彼人所知不勝於我云何供給遠不相及王即呼彼象師問言汝與弟子孰為勝負答言願聽却後七日現調象法王即聽之象師於七日中更調諸象語進而退語退而進語坐而立語立而坐作如是等反教調象七日期至便於王前與弟子共現調象之術始者二人未有一異王問弟子汝更有異法不答言無復問彼師汝更有異法不答言有王言便可現之即便反教象皆從之王於是始知弟子前言為虛便瞋言如何面欺於我彼調象師白王言此人是我弟子我先教之都無所隱未能盡知便見輕忽今當說譬願王聽之昔有一人於春末月著一重革屣地熱革燥嚙破其脚本欲護脚而反更傷我亦如是先教弟子欲望其益而反為害爾時世尊因說偈言如人著革屣本欲護其足得熱燥急時而更反自傷世間愚惡人不念恩在己從師學技術而反倰誣之佛言彼象師者我身是也弟子者調達是也世世從吾受學而反輕慢於我目連白佛言希有世尊舍利弗一說法破調達眾佛言不但今世昔亦曾說法以破其眾又問其事云何答言過去世時有一射師名拘和離有人從學射法六年教之語言應作如是捉弓如是批箭而未教放法弟子後時念言我六年中學捉弓批箭而未一放今試放之便放箭射一大樹徹過入地其師聞之問言汝已放箭耶答言已放又問汝射何處即示所射之樹師言汝已成射我為第一汝為第二又語言某處有五百賊斷路一切無敢從中過者汝可往破以清其路可有大功即與馬車一乘美女一人并以金鉢箭五百發於是弟子乘車載女執如意弓帶五百發箭受勅而去正遇彼賊共分諸物使人邏於要道邏人遙見馳白賊帥賊帥語眾人言我等作賊未曾有人獨將好婦於此路行此必勇健不畏強敵宜共聽過勿得擾之彼人便住一處令婦持金鉢往賊所稱己名乞食眾賊皆樂其婦又貪金鉢即便議言女色如是金鉢如此我等云何而聽其去賊帥又言彼必自量無所畏故敢作此事且當忍抑慎莫招禍賊眾聞已便與滿鉢美飯婦持食還復令往語汝等分物與我一分眾賊大忿此為何人乃以一夫敢輕大眾當共殺之勿抱此恥賊帥如前語之即復與分婦得分還復遣語賊言可共我戰俱不相置眾賊復言此人轉見輕蔑不可復忍賊帥曉喻不能令止勇忿忘難便共齊力往擊彼人彼人便射一發殺一人四百九十九發殺四百九十九人餘有一發以俟賊帥更相覓便而不能得彼人便令婦裸形賊帥前立賊帥心亂因此放發即復殺之於是其婦即說偈言雖有利弓箭未曾落一發殺傷既狼籍如何不生悔彼人亦以偈答我有此妙技弓箭應心手殺一輒生喜以何應致悔吾本行此路為人除怨害不自顧身命以成勇健名佛言彼射師者即我身是射弟子者舍利弗是五百賊者今五百比丘是賊帥者調達是舍利弗昔以一一箭破彼群賊今一說法破調達眾目連復白佛言奇哉世尊調達罵云惡欲比丘便以生身墮大地獄佛言不但今世昔亦曾以惡口生身受大苦又問其事云何答言過去世時阿練若池水邊有二鴈與一龜共結親厚後時池水涸竭二鴈作是議今此池水涸竭親厚必授大苦議已語龜言此池水涸竭汝無濟理可銜一木我等各銜一頭將汝著大水處銜木之時慎不可語即便銜之經過聚落諸小兒見皆言鴈銜龜去鴈銜龜去龜即瞋言何預汝事即便失木墮地而死爾時世尊因此說偈夫士之生斧在口中所以斫身由其惡言應毀反譽應譽反毀自受其殃終無有樂若以財利諍此惡未為大惡心向佛者斯乃為大惡阿浮有百千尼羅三十六惡意向賢人當墮此地獄佛言彼龜者調達是也昔以瞋語致有死苦今復瞋罵墮大地獄告諸比丘我若見調達有一毫善法者終不記墮大地獄受一劫苦譬人沒大糞坑若人欲救不見一毫淨處可捉我觀調達亦復如是又告諸比丘我不見餘法壞人無上道意如名聞利養調達所以破僧由利養故調達成就八非法故破僧利不利稱無稱敬不敬樂惡隨惡知識優波離問佛云何得名破僧佛言有四事名破僧說五法自行籌捉籌於界內別行僧事又問云何名僧不和合而非破佛言若王助破僧令僧不和合而非破若大臣優婆塞優婆夷比丘尼式叉摩那沙彌沙彌尼一比丘乃至七比丘助破僧亦如是若不問上座而行僧事是即不和亦非僧破若不共同食於食時異坐鬪諍罵詈亦如是要於界內八比丘分作二部別行僧事乃名為破又問是中誰破僧佛言作主者又問誰一劫墮大地獄不可救佛言作主者又問凡破僧者皆一劫受大地獄苦耶佛言不必皆一劫受大地獄苦有八人破僧受一劫大地獄苦若法法想說言非法若非法非法想說言是法若法非法想說言是法若非法法想說言非法若法非法法想說言非法若法非法非法想說言是法若法非法疑說言是法若法非法疑說言非法有六人破僧不墮大地獄一劫受苦若法法想說言是法若非法非法想說言非法若法非法想說言非法若非法法想說言是法若法非法非法想說言非法若法非法法想說言是法佛在王舍城爾時頞髀比丘侍佛左右後時著衣持鉢入城乞食威儀庠序視地而行有一長者見之作是念我未曾見如此人比便往問言汝是誰誰之弟子從誰出家行誰道法時佛始成道世皆稱之為大沙門答言我名頞髀大沙門是我之師從彼出家行其道法長者聞已歎言未曾有也自有如是威儀而從大沙門出家行其道法又問汝今住何處答言阿練若處山巖樹下露地塚間是我住處長者聞已倍生歡喜歎言威儀庠雅所師已勝乃復住止如斯之處又問敷何敷具答言如尸草拘尸草婆婆草文柔草及樹葉等下至沙土皆我敷具長者聞已復加喜敬歎言乃能復作如是少欲又問我若為大德作房能受用不答言世尊未聽我等受用房舍又言大德可以此白佛我亦當自白頞髀默受其語於食後還到佛所頭面禮足以是白佛佛以是事集比丘僧讚少欲知足讚戒讚持戒已告諸比丘從今聽諸比丘受房舍施彼長者後來佛所遙見世尊容顏殊特猶若金山內懷喜敬前禮佛足却坐一面佛為說種種妙法乃至苦集盡道即於座上得法眼淨見法得果受三歸五戒白佛言世尊我欲作房舍施諸比丘願聽受之佛默然許彼長者知佛聽已從坐起前禮佛足右遶三匝而去即以其日造六十房舍復作施房飲食其家眷屬皆共供辦世間珍味無不必備有破薪者有取水者作食者掃地者香汁灑地者敷座者散華者敷高座者時舍衛城有長者名須達多出三十萬金錢與王舍城人年年來債長者常出一由旬迎以設大饌不復得出須達多作是念彼或遭王難水火盜賊人非人難故不迎耶既至先到其舍見其供辦種種肴膳問言汝為婚姻節會為請王耶答言非婚姻節會亦不請王又問何故乃辦奇妙飲食答言佛出於世有大威德其諸弟子亦皆如是我今請之故設此供所以不獲出相迎耳須達多言我亦聞有佛當出於世號如來應供等正覺明行足善逝世間解無上調御丈夫天人師佛世尊汝今所請為是佛耶為非佛耶答言是佛又問今在何處彼長者即偏露右肩右膝著地右手指佛所在言佛在彼處須達多聞已歡喜踊躍偏袒右肩遙向佛禮三反稱南無佛竟夜念佛疲極得眠其宿世善知識作神護之神作是念我當令此長者不經宿而得見佛即令夜明須達多謂日已出起趣城門城門自開既出已門便自閉忽然還闇須達多怖懼念言我向者將不狂耶神知其念即說偈言今是趣佛時若舉一步者利重千金施象馬所不及又語莫恐莫怖前進前進須臾見佛須達多聞已恐怖即除即便前進遙見世尊儀則殊特猶若金山世尊見之讚言善來須達多須達多聞之歡喜佛乃知我父母所作名字頭面禮足却坐一面佛為說種種妙法乃至苦集盡道即於座上得法眼淨見法得果已受三歸五戒白佛言世尊願佛及僧受我舍衛城夏安居如是三請佛皆默然至第四請乃告之言若住處無有憒鬧寂寞無聲諸佛乃當於中安居長者白佛已解世尊願差一比丘為經營之佛問言汝今樂誰答言欲得舍利弗佛即語舍利弗汝便可往為經營之舍利弗受教而去時前長者晨朝自往白佛食具已辦唯聖知時佛與比丘僧著衣持鉢前後圍遶往到其舍次第而坐長者手自下食食畢行水白佛言世尊我以此園房舍施四方僧佛默然受知佛受已取小床於佛前坐佛便為說隨喜呪願偈為遮風寒熱及障諸惡獸蔽防雨露塵亦除蚊虻患以施持戒人坐禪誦說法若聞解其義得盡諸苦源佛說偈已更說種種妙法示教利喜已便還所住於是須達長者將舍利弗還舍衛城所經聚落處處唱言佛出於世有大威德其諸弟子亦復如是我已請之於舍衛城安居汝等皆當共安頓處修治道路及諸橋梁預辦供俱以待世尊彼諸人等聞其此唱知佛世尊當從此過皆大歡喜敬承其語須達長者既到舍衛作是念何處極好堪作精舍唯此城童子祇林園果美茂其水清潔流泉浴池香華悉備當買作之念已往到其所語言我欲買園寧能見與不答言若能以金錢布地令無空缺然後相與須達便以金錢布地祇言我說此譬不欲相與須達復言說此為價豈得中悔共諍紛紜遂便徹官官即依法斷與須達祇問須達何故不惜金寶而買此園須達答言佛出於世有大威德其諸弟子亦復如是我已請之於此安居是以傾竭無所愛惜祇復言若聽我更作園名名為祇園精舍者當以相與須達言善即令人出金錢布地量樹處所皆補令滿舍利弗然後以繩量度作經行處講堂溫室食厨浴屋及諸房舍皆使得宜時諸房舍泥治不密風塵蛇鼠壞僧臥具惱諸比丘以是白佛佛言聽表裏及仰泥僧應畜斧鑿刀鋸鏵鍬梯橙泥墁種種作屋之具亦聽堊灑畫之作窓戶扇鉤鎖作戶鉤不聽如刀柄帶著腰中犯者突吉羅有諸比丘執作塵土污身須浴佛言聽浴浴處有泥佛言聽塼砌地安床板有諸比丘於塚間得敷具繩床不敢取佛言聽取若大應截時王舍舍衛二城中間有一住處諸居士以施諸比丘無有住者佛言聽諸白衣請摩摩諦留住護視供給所須時諸住處無有籬障牛馬唐突壞經行處佛言聽周圍作籬掘塹牛馬猶故得入佛言聽種刺棘作援牛馬猶得唐突佛言聽築牆若累塼墼草瓦覆上聽作門屋亦聽重作聽作兩扇有諸比丘於房內嚼楊枝洗手面及洗脚濕地壞僧臥具佛言不應爾有諸老病比丘寒時不能出洗佛言聽用澡盤及瓫承水有房舍患塵起佛言應泥泥地以十種衣隨一一衣敷上有諸下座比丘先洗脚上座後來洗脚未竟驅令去佛言若下座先已洗應聽竟有諸比丘露處經行雨時漬衣以廢經行佛言聽作步廊有諸比丘庭中行雨時壞地污脚佛言聽累塼石作階道有諸住處無水佛言聽掘井若作淨池諸比丘欲作臥褥敷床上佛言聽以十種衣隨一一衣作用羊毛駝毛劫貝華乃至軟草貯之諸比丘作褥大厚佛言極厚聽至八指聽僧作四方僧作及私作僧敷具壞不知云何佛言應差人補浣時諸比丘日日分僧臥具佛言不應爾聽春末日分臥具夏初日結安居時六群比丘選擇好房好臥具住佛言不應爾應白二羯磨差一比丘作分臥具人所差比丘應題臥具識在何處房隨上座次分若有長好者上座須應與若不須次下隨坐隨與若有後來比丘隨大小以次安之自下展轉就於下房若下座無房則已諸比丘欲作新繩床木床佛言聽作若無巧師比丘能自作亦聽聽十種縷一一縷作繩有諸比丘欲貯繩床佛言聽貯有諸比丘繩床上行立繩斷佛言不應行立繩床上有諸比丘短小欲於架上取衣舉衣不及佛言聽繫念在前立繩床髀上取之有諸比丘尼坐貯繩床上月水污不淨爛壞佛言比丘尼不應坐貯繩床上有諸小沙彌住貯繩床上失溺不淨爛壞佛言小沙彌亦不應住貯繩床上有諸比丘在高床上受經問義佛言受經問義皆應在下處坐諸比丘住處庭中生草佛言聽使淨人知房中塵土污床臥具佛言聽隨意作拂拂之大會時諸比丘來多房舍大而少無有住處佛言於房中次第敷臥具足使容身滿而止若欲以衣遮前聽各各遮若足者善若不足外有空處聽作庵屋舊住比丘應為作之既作庵屋過大會已為火所燒延及住處佛言過大會已應壞而去若舊住比丘惜不聽壞者客比丘但囑舊住比丘而去大雨時諸比丘無集聚處佛言聽作大堂寒時諸比丘聚集患寒佛言聽作溫室時舍利弗為毘舍佉母經營作新大堂彼持穀米來施四方僧諸比丘不敢食佛言若為四方僧作時聽隨意食有諸比丘乞食還施四方僧不知誰應食佛言為四方僧作者得食有房舍破壞諸比丘不治佛言應勸化白二羯磨與道俗欲治者令治一比丘唱言大德僧聽某房故壞無人治某甲欲治今僧與令治若僧時到僧忍聽白如是大德僧聽某房故壞乃至今僧與令治誰諸長老忍默然若不忍者說僧與某甲故壞房治竟僧忍默然故是事如是持若欲題名是某甲檀越房聽題之臥具亦如是有一住處大水所漬諸比丘各各舉所住房臥具無比丘住房無人舉水㵱漬爛後時房主檀越見嗔呵諸比丘言云何獨使我房臥具為水漬爛佛言若有水火時應大聲唱打揵搥令一切僧盡共相助舉若有一人不相助舉得突吉羅罪時羅睺羅至那羅聚落為一優婆塞深所敬信為起房作房竟羅睺羅有小緣事遊行人間時阿難往彼聚落彼優婆塞即復以房施阿難羅睺羅還令阿難出阿難言先雖施汝汝行後更以施我便是我房於是俱至彼優婆塞所問言定是誰房答言我雖先施羅睺羅羅睺羅捨行去我於後時更施阿難應是阿難房諸比丘以是白佛佛以是事集比丘僧告諸比丘此優婆塞不但今世昔亦曾爾諸比丘又問其事云何佛言過去世時有王名婆樓其國界有二仙人一名羅睺羅常好坐禪一名阿難多聞無畏彼王先見羅睺羅甚敬重之為其作房作竟出行人間阿難後來王亦重之便以先所作房施之羅睺羅行還令阿難出云是我房阿難亦如上言是我房共至王所問言定是誰房答言我雖先施羅睺羅羅睺羅捨行去我於後更施阿難應是阿難房爾時諸天龍鬼神皆作是言此王非法云何先以房施羅睺羅後奪以施阿難我今當壞其眷屬即共往王宮以石打擲殺王眷屬佛因是事而說偈言王施無前後仙人共諍之致使鬼神忿自招滅眷屬若隨愛行事智者所不譽以是應捨愛歡喜隨義說佛言彼羅睺羅仙人者今羅睺羅是阿難仙人者今阿難是國王者今優婆塞是告諸比丘從今不聽受他先施房犯者突吉羅時佛與大比丘僧千二百五十人俱於拘薩羅國遊行人間向訖羅訖列邑彼有五比丘舊住聞佛與大眾當來共議言彼眾中有舍利弗目連必惱我等我等寧可分此住處房舍臥具園果之屬以為五分各為私有議已便分佛眾既至諸比丘往語言汝等開房敷臥具我等須住五比丘言佛是法主當開第一房令住餘處我等已分盡是私物不復屬僧自可於聚落中隨知識求其所安時舍利弗目連無有住處便依佛簷下宿明日佛以是事集比丘僧告諸比丘四方僧有五種物不可護不可賣不可分何謂五一住處地二房舍三須用物四果樹五華果一切沙門釋子比丘皆有其分若護若賣若分皆犯偷羅遮罪彼五比丘所分處於後四方僧來集復共分之後更有客比丘來語言為我開房當於中住先來諸比丘言我等於四方來是我等分已共分之不復屬汝汝可往聚落中更求所安後來比丘便往聚落中求住諸白衣言大德彼有僧房何不住中而來此為諸比丘便還向僧房比爾已闇於道中為虎所害諸比丘以是白佛佛以是事集比丘僧告諸比丘我先不說四方僧有五種物不可護不可賣不可分耶云何護僧住處不與後來比丘乃使為虎所害種種呵責已復言若護若賣若分四方僧物皆偷羅遮有諸比丘住海岸邊材木難得無可作屋彼多有大魚骨欲取作之以是白佛佛言聽作諸比丘患魚骨臭佛言聽以香泥泥之有諸比丘經營作僧住處作竟客比丘來是上座驅令出住其房中彼瞋恚言我經營辛苦而反不得安住以是白佛佛言聽經營主隨意所樂住諸比丘便長與之以是白佛佛言應量其功夫多少極多聽至十二年住應白二羯磨與之一比丘唱言大德僧聽此某甲比丘作經營主僧今與隨所樂房若干年住若僧時到僧忍聽白如是大德僧聽此某甲比丘作經營主僧今與隨所樂房若干年住誰諸長老忍默然若不忍者說僧與某甲比丘隨所樂房若干年住竟僧忍默然故是事如是持有諸比丘作木床繩床置房中或泥地或小小治護便求隨意住佛言不應求若治房功夫極少三分之一聽從僧求隨意住
佛在毘舍離爾時世尊告諸比丘修不淨觀得大果利時諸比丘即皆修習深入厭惡恥愧此身譬如少年好憙淨潔澡浴塗身著新淨衣忽以三屍嬰加其頸膿血逼身虫流滿體其人苦毒無復餘想但念何當脫此恥辱諸比丘厭惡此身亦復如是其中或有自殺展轉相害或索刀繩或服毒藥有一比丘厭惡身已便往彌隣旃陀羅所語言為我斷命衣鉢相與時旃陀羅為衣鉢故即以利刀而斷其命有血污刀持至婆求末河洗之尋生悔心作是念我今不善云何為小利故而斷持戒沙門性命得無量罪時自在天魔知其心念譬如壯士屈伸臂頃來至其前從水踊出立於水上讚言善哉汝得大利斷持戒沙門命未度者度福慶無量天神記錄故來告汝時旃陀羅便生惡邪見心大歡喜我今當更度未度者彼旃陀羅善知厭身未厭身相若凡夫比丘未離於欲舉刀向時心恐怖者是未厭身我若殺之得福甚少我今當求已得道果無恐怖者於是手執長刀從房至房從經行處至經行處高聲唱言欲滅度者我當度之時諸比丘厭惡身者皆出就之尋斷其命於一日中殺十二十乃至六十以是因緣僧數減少大德聲聞悉不復現爾時世尊從三昧起在露處坐大眾圍繞觀視僧眾告阿難言今日僧眾何故減少阿難白佛世尊一時為諸比丘說不淨觀比丘修習厭惡身苦轉相殘殺乃至彌隣一日之中傷害梵行六十人命是故今日僧眾減少善哉世尊唯願更說餘善道法令諸比丘得安樂住佛告阿難汝今宣令依止毘舍離比丘皆使來集普會講堂阿難受教即呼來集集已白言唯聖知時世尊從坐起至講堂就座而坐問諸比丘實有上事不答言實爾世尊佛種種呵責汝等愚癡所作非法豈不聞我所說慈忍護念眾生而今云何不憶此法呵已告諸比丘若自殺身得偷羅遮罪又告從今已後應修安般念樂淨觀樂喜觀觀已生惡不善法即能除滅以十利故為諸比丘結戒從今是戒應如是說若比丘手自殺人斷其命是比丘得波羅夷不共住爾時眾多比丘得重病有諸比丘來問訊言大德病寧有損苦可忍不病比丘言病猶未損苦不可忍便語諸比丘與我刀繩與我毒藥與我增病食將我至高岸邊時諸比丘皆隨與之病比丘或以刀自刺或以繩自絞或服毒藥或食增病食或墜高岸自斷其命諸比丘見其死已便生悔心以白阿難阿難將至佛所以事白佛佛以是事集比丘僧問諸比丘汝等實爾不答言實爾世尊佛種種呵責汝等愚癡自斷人命與刀令死有何等異從今是戒應如是說若比丘自斷人命持刀授與得波羅夷不共住復有比丘得重病諸比丘來問訊如上語諸比丘與我刀繩毒藥諸比丘言佛不聽我與人自殺之具然我有知識獵師當為汝喚令斷汝命病比丘言為我速喚彼比丘走語獵師言此有比丘得重病不復樂生汝為斷命可得大福獵師言若殺生得大福者屠膾之人得大福耶汝等比丘自言有慈悲心今教人殺教人殺與自殺有何等異時諸比丘皆生悔心往白阿難阿難將至佛所以事白佛佛以是事集比丘僧問諸比丘汝實爾不答言實爾世尊佛種種呵責語諸比丘言自殺教人殺有何等異從今是戒應如是說若比丘自殺教人殺得波羅夷不共住復有比丘得重病諸比丘問訊如上語病者言汝等戒行具足應受天福若自殺者必得生天何用如是久受苦為病比丘言若當如是雖有此苦不能自殺何以故若自殺者犯偷羅遮罪又復不得廣修梵行又呵言自手殺人教人自殺有何等異而汝比丘為此惡業諸長老比丘聞種種呵責將至佛所以事白佛佛以是事集比丘僧問諸比丘汝實爾不答言實爾世尊佛種種呵責汝等愚癡自手殺人教人自殺有何等異從今是戒應如是說若比丘自手殺人教人自殺得波羅夷不共住復有比丘得重病諸比丘問訊如上亦語病者言汝等梵行已立死受天樂何用久受如此病苦而不自殺病比丘言我等雖爾不能自殺何以故佛制自殺犯偷羅遮又我病差得修梵行爾時彼國又有賊難諸白衣骨肉分離備諸痛惱比丘語言汝等已修生天福業何用受此骨肉生離憂悲之苦而不自殺答言我雖憂悲不能自殺何以故在世遭苦知修道業又呵言沙門之道慈忍眾生云何讚死欲人自殺自殺讚死有何等異諸長老比丘聞種種呵責將至佛所以事白佛佛以是事集比丘僧問諸比丘汝實爾不答言實爾世尊佛種種呵責汝所作非法自殺讚死有何等異從今是戒應如是說若比丘若人若似人若自殺若與刀藥殺若教人殺若教自殺譽死讚死咄人用惡活為死勝生作是心隨心殺如是種種因緣彼因是死是比丘得波羅夷不共住入母胎已後至四十九日名為似人過此已後盡名為人自以手足刀杖毒藥等殺是名自殺彼欲自殺求殺具與之是名與刀藥殺使人殺是名教人殺教人取死是名教自殺言死勝生是名譽死讚死隨心遣諸鬼神殺是名作是心隨心殺是中犯者自殺遣使展轉使重遣使指示言說眠時說向眠說醉時說向醉說狂時說向狂說亂心說向亂心說病壞心說向病壞心說遣書作相手語相似語獨獨想不獨獨想獨不獨想戲語色聲香味觸優波頭優波奢優波害自殺者自以手足刀杖等殺彼人死者波羅夷遣使者遣使殺彼人彼人死者波羅夷展轉使者遣某甲殺某甲不自殺轉使乙殺死者波羅夷重遣者始受使人不得殺還報比丘比丘更遣使殺死者波羅夷指示者指示日月星宿語人言汝福應生彼汝可自殺從而死者波羅夷言說者說生過惡讚歎死好因此死者波羅夷眠時說者比丘眠中說先所念言汝功德已成應可自殺彼人聞已待覺問言汝何故說此答言我眠中欲利益汝故作是語汝今覺亦作是語汝可隨我語死彼因是死者波羅夷向眠說者向眠人作是語汝功德已成可以刀等自殺鬼神令眠中聞即覺問言汝何故說此答言汝眠時我欲利益汝故作是語汝今覺亦作是語汝可隨我語死因是死者波羅夷醉時說者醉中說先所念言汝功德已成應以刀等自殺彼人聞已待醒問言汝何故說此答言我醉時欲利益汝故作是語今醒亦作是語汝可隨我語死因是死者波羅夷向醉說者作是言汝功德已成汝可以刀等自殺醉醒已問言汝何故說此答言我欲利益汝故汝醉時作是語汝今醒亦作是語汝可隨我語死因此死者波羅夷狂時說向狂說亂心說向亂心說病壞心說向病壞心說亦如是遣書者比丘遣書令殺彼作書字字偷羅遮書至彼彼因是殺死者波羅夷作相者比丘語人言汝看我坐起舉手下手口言寒暑時便殺彼彼見相便殺死者波羅夷手語者作手語教人殺彼隨此殺死者波羅夷相似語者比丘作相似語教人殺彼隨此殺死者波羅夷獨獨想者突吉羅不獨獨想獨不獨想者偷羅遮戲語者比丘戲笑語汝功德已成可應自殺彼人問言何故說此比丘答言我先雖是戲言今意實爾汝可自殺因此死者波羅夷色者若比丘作呪術召惡色鬼神使恐怖人因此死者波羅夷聲者若比丘作是語汝父母兒女已死財物破散作如是語欲令憂惱自殺因此死者波羅夷香者以毒合和諸香令嗅便死因是死者波羅夷味者以毒著食中令食因是死者波羅夷觸者以迦毘毒藥塗身殺因是死者波羅夷優波頭者為一切眾生作穽殺若人墮死波羅夷非人墮死偷羅遮畜生墮死波逸提優波奢者作弱床薄覆其上下安殺具使人坐上因是死者波羅夷優波害者作蠱毒殺因是死者波羅夷若比丘作是念我當殺彼人發心時突吉羅作方便時偷羅遮死者波羅夷若殺非人偷羅遮若殺畜生波逸提比丘尼亦如是式叉摩那沙彌沙彌尼突吉羅不犯者慈愍心無殺心佛在毘舍離時世飢饉乞食難得諸比丘入城分衛都無所獲爾時世尊告諸比丘汝等各隨知識就彼安居莫住於此受飢饉苦比丘受教有往摩竭國者有往婆求末河邊聚落中者往河邊諸比丘集共議言今乞食難得此聚落中有信樂者我等當共更相讚歎某得初禪我亦得之某得二禪三禪四禪四無量處四無色定我亦如是某得四念處乃至八正道分三解脫門我亦如是某得八解脫九次第定十一切入十直道我亦如是某得堅信堅法四沙門果三明六神通我亦如是諸居士聞必生希有心作是語我得善利乃有如是得道聖人安居我邑便當具諸餚饍供養我等我等無乏得安樂住議已即便入城到諸富家共相稱讚如上所說語言汝得大利聖眾福田依汝聚落諸居士聞生希有心歎未曾遇皆減己分不復祭祠斷施餘人并以供養諸佛常法二時大會春夏末月諸方比丘皆來問訊摩竭國諸比丘安居竟羸瘦憔悴來詣佛所頂禮佛足却住一面諸佛常法客比丘來皆加慰問問言汝等安居和合乞食易得道路不疲耶諸比丘言安居和合道路不疲但乞食難得時佛為說種種妙法示教利喜令隨所住婆求末河諸比丘身體充悅來詣佛所頂禮佛足却住一面佛亦如上慰問諸比丘白言安居和合乞食易得道路不疲佛即問言今世飢饉乞求難得汝等云何而獨言易諸比丘白佛我等在彼以乞食難得更相讚歎具說如上佛即問言汝等讚歎為實為虛比丘白佛有實有虛佛種種呵責虛者汝等非法不隨順道出家之人所不應作寧噉燒石吞飲洋銅不以虛妄食人信施汝等豈不聞我毀呰妄語之罪種種讚歎不妄語德耶而今云何為利養故虛誑自說得過人法復呵責言諸比丘世間有五大賊一者作百人至千人主破城聚落害人取物二者有惡比丘將諸比丘遊行人間邪命說法三者有惡比丘於佛所說法自稱是我所造四者有惡比丘不修梵行自言我修梵行五者有惡比丘為利養故空無過人法自稱我得此第五賊名為一切世間天人魔梵沙門婆羅門中之最大賊汝等云何為小利養作最大賊如是呵責已告諸比丘以十利故為諸比丘結戒從今是戒應如是說若比丘不知不見過人法聖利滿足自稱我如是知如是見後時若問若不問為出罪求清淨故作是言我不知言知不見言見虛誑妄語是比丘得波羅夷不共住佛在舍衛城有眾多少聞比丘不學不問無過人法自謂我知我見我證彼於後時聞諸比丘講論得道未得道相乃悟非道生慚愧心作是念我等先未得謂得將無犯波羅夷罪復有少聞比丘不學不問無過人法自謂我知我見我證彼於後時廣學諸經生慚愧心作是念如我今解佛所說法先未得謂得是增上慢將無犯波羅夷罪復有少聞比丘不學不問無過人法自謂我知我見我證彼於後時廣修梵行得入道果生慚愧心作是念我先未得謂得是增上慢將無犯波羅夷罪諸比丘念已各詣阿難皆以問之阿難將至佛所具以白佛佛以是事集比丘僧各隨其事問諸比丘汝實爾不答言實爾世尊佛告諸比丘有五種現過人法一者愚癡二者亂心三者隨惡四者增上慢五者實有若愚癡亂心增上慢實有而自言我得犯波羅夷者無有是處從今是戒應如是說若比丘不知不見過人法聖利滿足自稱我如是知如是見是比丘後時若問若不問為出罪求清淨故作是言我不知言知不見言見虛誑妄語除增上慢是比丘得波羅夷不共住不知不見者不知不見過人法一切出要法謂諸禪解脫三昧正受諸聖道果是名過人法於佛所說苦集滅道已辦已足更無所求是名聖利滿足自說我如是知見法法亦知見我是名自稱我如是知如是見若一月乃至一歲後問汝云何得何處得從誰得以何法得若不問而自發露所犯求戒淨心淨見淨疑淨言我不知不見苦集滅道言知言見虛誑妄語雖作如此發露故得波羅夷是中犯者有二種得波羅夷一者先作是念我當虛說得過人法二者當說時作是念我今虛說得過人法復有三種得波羅夷二如上說三者作是念我已虛說得過人法復有四種得波羅夷三如上說四者異見說過人法復有五種得波羅夷四如上說五者異想說過人法復有六種得波羅夷五如上說六者異忍說過人法復有七種得波羅夷六如上說七者異樂說過人法復有八種得波羅夷七如上說八者不隨問答說過人法有四種非聖語四種聖語非聖語者不見言見不聞言聞不覺言覺不知言知聖語者見言見聞言聞覺言覺知言知又八種非聖語八種聖語非聖語者不見言見見言不見不聞言聞聞言不聞不覺言覺覺言不覺不知言知知言不知反上名八聖語又十六非聖語十六聖語非聖語者不見言見不聞言聞不覺言覺不知言知見言不見聞言不聞覺言不覺知言不知見疑言不疑聞疑言不疑覺疑言不疑知疑言不疑見不疑言疑聞不疑言疑覺不疑言疑知不疑言疑反上名十六聖語若比丘向人自稱得過人法解者波羅夷不解者偷羅遮向非人說偷羅遮向畜生說突吉羅比丘尼亦如是式叉摩那沙彌沙彌尼突吉羅不犯者實語佛在舍衛城爾時長老優陀夷為欲火所燒身體羸瘦纔有氣息以手出不淨得安樂住有異比丘亦復羸瘦優陀夷問汝何故爾答言長老我為欲火所燒是故如是優陀夷言我先亦爾以手出不淨得安樂住汝若法我亦當如是彼比丘言汝所作非法非清淨行破沙門法不隨順道世尊種種呵欲欲想欲覺欲熱斷欲想除欲覺滅欲熱說欲如赤骨如毒藥汝今云何以此手出於不淨受人信施復以教人呵責已將至佛所以事白佛佛以是事集比丘僧問優陀夷汝實爾不答言實爾世尊佛亦種種如上呵責已告諸比丘以十利故為諸比丘結戒從今是戒應如是說若比丘故出不淨僧伽婆尸沙爾時諸比丘不一其心夢失不淨覺作是念我夢中亦有心亦動身失不淨將無犯僧伽婆尸沙耶或有發露者或有行摩那埵者或有出罪者或有直白佛者佛以是事集比丘僧問諸比丘汝等實爾不答言實爾世尊佛種種呵責汝等不應散亂心眠若散亂心眠犯突吉羅散亂心眠有五過失一者惡夢二者善神不護三者不得明想四者無覺法心五者失不淨不散亂心眠有五德無惡夢善神護得明想有覺法心不失不淨有五因緣眠時形起一者大便盛二者小便盛三者風盛四者虫嚙五者欲盛復告諸比丘若未離欲恚癡散亂心眠必失不淨雖未能離以繫念心眠者無有是過從今是戒應如是說若比丘故出不淨除夢中僧伽婆尸沙故出不淨者發心身動出不淨也僧伽婆尸沙者此罪有殘猶有因緣尚可治有恃怙得在僧中求除滅也不淨有十種一者青色二者黃色三者紅色四者黑色五者赤色六者白色七者乳色八者酥色九者油色十者蜜色若發心身動欲出青色而黃色乃至蜜色出皆僧伽婆尸沙若發心身動欲出黃色乃至蜜色而餘色出亦如是有十種發心身動出不淨皆僧伽婆尸沙一者自試二者除病三者為顏色四者為力五者為樂六者為布施七者為生天八者為外道祠天會九者為種子十者為火祠有五種發心身動出不淨皆僧伽婆尸沙內色外色虛空風水內色者己身外色者他身虛空者空中動身風者向風行水者逆水行又有五種發心身動出不淨僧伽婆尸沙大便盛小便盛風盛虫嚙欲盛若發心身不動不出不淨發心身不動出不淨皆突吉羅發心身動不出不淨偷羅遮不發心身動不出不淨不發心身動出不淨不發心身不動出不淨皆不犯眠時出不淨覺時發心身動偷羅遮眠時身動覺時發心出不淨突吉羅眠時發心覺時身不動出不淨不犯沙彌突吉羅佛在舍衛城爾時長老優陀夷為欲火所燒作是念故出不淨世尊已制今當方便與女人相觸取細滑樂便掃灑房內敷好床座取一小床於露地坐有諸女人同來遊觀語優陀夷言我等故來欲看房舍答言姊妹隨意看之便將入房閉戶開窓種種摩觸或捉或抱或案或摩或舉上或舉下或騎或越其中喜者便語之言何不正作徒用此為優陀夷言佛不聽我作根本事其不喜者便瞋恚言本謂此處安隱而今反成恐怖之地水中火然未足為喻白衣在家猶恥此事云何比丘乃作是惡即歸其家人人宣語諸不信樂佛法者種種呵罵言我等白衣摩觸女身沙門釋子亦復如是徒剃此頭與我何異無沙門行破沙門法如是惡名流布天下復有一婆羅門將婦遊觀次到優陀夷房語言我欲與婦同看房舍優陀夷言不得一時可前後入婆羅門言若不得俱聽婦先入婦既入房優陀夷亦復如前種種摩觸久久乃出夫語婦言何以乃久不復欲看餘房舍耶婦言止止莫作是語但入一房垂死得出何應復看諸餘房舍夫問所以婦具以答時婆羅門即便罵言沙門釋子云何乃作如此惡業入舍衛城四衢道中街巷市里處處唱言沙門釋子摩觸我婦諸不信佛法者種種呵罵沙門釋子行惡如此云何自稱淨修梵行諸長老比丘聞種種呵責具以白佛佛以是事集比丘僧問優陀夷汝實爾不答言實爾世尊佛種種呵責已告諸比丘以十利故與諸比丘結戒從今是戒應如是說若比丘欲盛變心觸女人身若捉手若捉髮若捉一一身分摩著細滑僧伽婆尸沙欲盛變心者向欲心深發心事幾成變善法無記法墮不善處女人者人女乃至初生觸者身上處處種種摩觸乃至一髮比丘五事觸女人僧伽婆尸沙女女想人女活女心染以親近情摩觸覺而受乃至觸髮亦如是五事觸女人偷羅遮女女想人女活女心染不以親近情摩觸覺而受乃至觸髮亦如是女人觸比丘亦如是五事觸女人不犯女女想人女活女心染不以親近情而女人捉比丘比丘作方便求脫雖覺觸而不受乃至觸髮亦如是又女女想女疑女無根想女二根想觸僧伽婆尸沙女男想女黃門想觸偷羅遮男男想男疑男黃門想觸突吉羅男女想男無根想男二根想觸偷羅遮黃門亦如是無根無根想無根疑無根二根想無根女想觸僧伽婆尸沙無根男想無根黃門想觸偷羅遮二根亦如是比丘與無衣女人相觸僧伽婆尸沙與有衣女人相觸偷羅遮女人捉無衣比丘僧伽婆尸沙捉有衣比丘偷羅遮比丘與女人俱有衣相觸突吉羅比丘捉女人衣女人捨衣與比丘偷羅遮女人捉比丘衣比丘不捨衣與女人突吉羅比丘觸死人女非人女偷羅遮捉畜生女突吉羅沙彌突吉羅佛在舍衛城爾時長老優陀夷為欲火所燒作是念故出不淨觸女人身世尊已制今當更作方便向諸女人作麁惡語取悅欲樂復掃灑房於露地坐女人來觀將入閉戶皆如上說便於房內與女人種種麁惡語作如是問汝手脚髀膊腰腹頸乳頭面爪髮大小便處何似復言姊妹汝手脚乃至大小便處惡又言姊妹汝手脚乃至大小便處好又問汝夫近汝時云何又教汝若隨我意與汝珍寶又從乞願與我從事一切天神皆證我心諸女人聞喜不喜者亦如上說長老比丘聞種種呵責以事白佛佛以是事集比丘僧問優陀夷汝實爾不答言實爾世尊佛種種呵責已告諸比丘以十利故與諸比丘結戒從今是戒應如是說若比丘欲盛變心向女人麁惡語隨婬欲法說僧伽婆尸沙是中犯者毀譽乞願問反問教比丘五事與女人麁惡語女女想人女活女心染以親近情從毀譽乃至教彼解者僧伽婆尸沙不解者偷羅遮毀者毀呰女人三處若小若大形色惡譽者讚歎女人三處不小不大形色好乞者從女人乞三處若能與我我能隨汝意願者願得汝三處得汝三處是福樂人問者問汝夫於三處中幾種行欲幾時作反問者問汝夫於三處中不如是作耶教者教言汝以三處隨男子意則為男子之所敬愛女女想乃至二根二根想皆如上說又有五種遣使書作相動手相似語彼解者偷羅遮不解者突吉羅比丘面與人女麁惡語解者僧伽婆尸沙不解者偷羅遮向非人女麁惡語偷羅遮向畜生女麁惡語突吉羅沙彌突吉羅佛在舍衛城爾時長老優陀夷為欲火所燒作是念故出不淨摩觸女身向女人麁惡語佛皆已制我今當向女人自讚供養身取悅意樂又掃灑房種種如上便於房內語女人言姊妹汝供養沙門婆羅門乃至入禪定得四道果不如以婬欲供養持戒者諸女人聞有喜不喜乃至佛種種呵責皆如上說呵責已告諸比丘以十利故為諸比丘結戒從今是戒應如是說若比丘欲盛變心向女人自讚供養身言姊妹婬欲供養是第一供養僧伽婆尸沙若作種種語讚欲供養身語語突吉羅若言不如以婬欲供養語語偷羅遮若言婬欲供養是第一供養僧伽婆尸沙以五事自讚供養身女女想人女活女心染以親近情言婬欲供養是第一供養解者僧伽婆尸沙不解者偷羅遮女女想乃至二根二根想遣使乃至相似語面與女語向非人女畜生女皆如上說沙彌突吉羅佛在舍衛城爾時有長者名迦留聰明利根善斷人疑舍衛城人凡有所作乃至婚姻無不諮問言與便與不與便不與得好者言由迦留故我得是好當使迦留亦得是樂得惡者言由迦留故我得是惡亦使迦留受是苦劇如是醜名善譽充塞一國迦留後時以信出家諸諮問者日月更甚乃至波斯匿王亦自親詣諮問國事喜怒之聲轉倍於前時有寡婦其女色貌邑里第一求婚者眾皆不許之答言若就我居如子法者乃當相與時有婆羅門財富無量語寡婦言與我兒婚汝女可得長處安樂答亦如初於是婆羅門便訪眾人誰數來往此人家者有人語言沙門迦留與此家數即請迦留長供養之既相狎習便以事白我欲為兒求某甲女願屈大德為我語之迦留便著衣持鉢往到彼舍寡婦即出禮拜問訊迦留語言汝可以女與某甲婚其家饒富必得安樂答由如初迦留復言若不與者此女後大必當委叛何為失女又去好婿寡婦聞此僶俛從許迦留還報即便成婚其後夫家遇婦甚苦遣信白母願語夫家小得閑樂母報女言須迦留來當使語之迦留後日到寡婦家寡婦具白女之辛苦婚本相由願為語之迦留答言此女無福致此苦劇若有福者何緣至此我沙門法不應知人此世俗事寡婦罵言先知人事今云不應如此惡人終令不吉種種呪罵言辭苦切隣人聞之咸來諫言汝女薄相致此苦劇何豫沙門而苦呪罵寡婦答言汝豈不知由此沙門使我稚女致此苦劇時不信樂佛法者皆作是言汝信沙門女受此苦若復用其語方當劇是復呵罵言我等白衣行媒嫁法沙門釋子亦復如是徒剃此頭著壞色衣所行如此與我何異於是惡名流布遠近諸長老比丘聞種種呵責將至佛所以事白佛佛以是事集比丘僧問迦留汝實爾不答言實爾世尊佛種種呵責已告諸比丘以十利故為諸比丘結戒從今是戒應如是說若比丘行媒法僧伽婆尸沙爾時舍衛城中諸豪姓欲得年長童女共行私通恥自宣意因無行人便語六群比丘汝可為我宣此意旨若須物者一日一宿乃至一會為須幾許六群比丘即詣諸女具以意問有人見之皆共譏論沙門釋子淨修梵行而今云何行此惡業搆合邪非白衣所恥此諸沙門無有慚愧諸長老比丘聞種種呵責將至佛所以事白佛佛以是事集比丘僧問六群比丘汝實爾不答言實爾世尊佛種種呵責已告諸比丘從今是戒應如是說若比丘行媒法若為私通事持男意至女邊持女意至男邊乃至一交會僧伽婆尸沙有十種女十種男十種女者父母所護兄姊所護親里所護自護法護自任衣物共誓有主作信父母所護者女有父母父母能與能奪兄姊親里亦如是自護者自得自在自與自奪法護者正法出家修行梵行自任者自隨所樂衣物者受他衣物共誓者與人要誓有主者女人屬夫作信者受他片致要一日一月乃至一交會十種男亦如是若比丘受父母所護男語突吉羅語父母所護女乃至作信女偷羅遮不許還報偷羅遮許還報僧伽婆尸沙若比丘受父母所護男語語父母所護女女言可語我父母比丘以此語還報偷羅遮父母所護男又令比丘語彼女父母受此語突吉羅語彼女父母及不許還報偷羅遮許還報僧伽婆尸沙受父母所護男語語兄姊親里所護女亦如是乃至受作信男語語父母所護女乃至語作信女亦如是若比丘受父母所護女乃至作信女語語父母所護男乃至語作信男亦如是有六種語自使書使使相似語相若比丘受自語自語彼自還報僧伽婆尸沙若比丘受自語使語彼自還報受自語自語彼使還報受自語使語彼使還報皆僧伽婆尸沙受自語乃至相語彼相還報亦如是若比丘乃至受相語亦如是若比丘為人男人女邊行媒法僧伽婆尸沙人男非人女邊行媒法偷羅遮人男畜生女邊行媒法突吉羅為人女亦如是為非人男人女邊行媒法偷羅遮畜生男人女邊行媒法突吉羅為人女黃門邊行媒法突吉羅若比丘為男借女為女借男長使偷羅遮比丘尼亦如是式叉摩那沙彌沙彌尼突吉羅不犯者為和合故佛在舍衛城爾時阿荼髀邑諸比丘自乞作房從諸居士求車求車直求人求人直材木草竹皆從求索居士厭之見皆逃避諸比丘乞不復能得便自斫伐草木掘地取土有一大德比丘自斫神樹樹神小兒時戲樹間斫斷其指樹神痛惱便興惡意欲來打之復作是念此大威德若我打者或以之死使我長夜受諸苦惱又作是念世尊今在此城當往白之佛有教勅我當奉行即詣祇桓具以白佛爾時世尊讚歎樹神善哉善哉汝所念善今此比丘實有威德若當打者必受苦報復告樹神某處有大樹未有所屬汝可依之受教即往於是世尊漸漸遊行到阿荼髀邑長老大迦葉晨朝著衣持鉢入城乞食居士見之悉皆逃走迦葉怪之問於行人行人答言此諸比丘造作房舍乞求無厭邑人患苦所以見仁皆悉逃走迦葉食後還到佛所以事白佛佛以是事集比丘僧問諸比丘汝等實爾不答言實爾世尊佛種種呵責汝等應修少欲知足不應多事乞求無厭又告比丘乃過去世於恒水邊有一仙人住於石窟爾時龍王日從水出以身七匝圍繞仙人舒頭在上下向敬視仙人後時遊行人間弟子守窟龍亦如前日來恭敬弟子怖畏即大羸瘦我於爾時行菩薩道遊恒水邊見其如此即問其故具答如是我復問言汝今欲不復見龍耶答言爾又問汝見龍咽下有何等物答言有摩尼珠吾復語言龍若來時汝便合掌向龍作如是語我今須汝咽下摩尼願以施我爾時仙人弟子聞我語已龍從水出便從索之龍聞乞珠不前不却默然而住時仙人弟子復為龍王說此偈言龍王今須汝咽下摩尼珠意甚愛樂之如何默無言龍即以偈答我一切所須皆由此珠得汝今從吾乞永絕不復來如火急爆聲使人心恐懼我今聞汝言惶怖踰於是於是世尊引古說偈乞者人不愛數則致怨憎龍王聞乞聲一去不復還又告比丘龍王受自然業報猶尚不憙聞於乞聲今諸居士營求孜孜困苦所得汝等云何數數從乞又告比丘吾昔一時在舍衛城有比丘安居竟來至我所我時問言何處安居安居安隱乞食易得道路不疲耶彼答我言在雪山脇林下安居安居安隱乞食易得行路不疲唯患眾鳥夜鳴所亂不得專一坐禪思惟我問比丘汝等今猶樂彼林不答言甚樂我言汝便還彼眾鳥暮來合掌向言我今須汝毛羽可以見與中夜後夜亦復如是比丘受教如勅從乞於是眾鳥夜共議言今此比丘從我等乞為當與不皆曰不可便飛而去永不復還告諸比丘鳥猶不喜聞有乞聲況於人乎又告比丘過去世時有迦夷國王好憙布施給諸窮乏時有梵志王甚愛重未甞從王有所求乞爾時彼王為說偈言人皆從遠來無方從吾乞而汝今在此不求有何意梵志即以偈答乞者人不喜不與致怨憎所以默無求恐離親愛情王復說偈智者不惡乞思聞來求聲況汝所親愛豈容有悋心守貧愧有求應得處不取喪人虛心福而自困於己安貧不恥求應得處便取既成人之善而自長安樂乞非傷德行亦無身口過損有以補無何為而不索梵志復以偈答賢人不言乞言乞必不賢默然不有求是謂為大人時王聞說賢人之偈心大歡喜即以牛王一頭及餘千牛而施與之告諸比丘王與梵志雖相愛重猶難有求況諸居士於汝無愛而多求乎又告比丘昔有族姓子名羅吒波羅父母重愛自以出家不從父母有所求索時父母亦以偈問人皆從遠來無方從吾乞汝親吾愛子不求有何意羅吒波羅即以偈答乞者人不憙不與致怨憎我既已出家不應復有求諸比丘羅吒波羅父母愛重尚以出家不還求索況諸居士於汝無親而多求乎如是種種呵責已告諸比丘以十利故為諸比丘結戒從今是戒應如是說若比丘自乞作房無主為身應如量作長佛十二礫手廣七礫手應將諸比丘求作處諸比丘應示作處無難處有行處若不將諸比丘求作處若過量僧伽婆尸沙自乞者比丘為己從他乞房者於中可得行立坐臥行四威儀無主者無有檀越為身者為己不為人亦不為僧應將諸比丘求作處者應將知法持律比丘示己作處諸比丘應示作處無難處有行處者難處名四衢道中多人聚戲處婬女處市肆處放牧處師子虎狼惡獸處嶮岸處水湯湥處社樹大樹處好園田處墳墓處或逼村或去村遠道路嶮巇是名難處無此諸難是名無難處有行處者繞四邊得通車是名有行處若有上諸難處無行處者諸比丘應語彼比丘汝莫取是處若無上諸難處有行處諸比丘應語是比丘汝取是處是比丘應從僧乞示作處偏袒右肩脫革屣䠒跪合掌作如是言大德僧聽我某甲比丘自乞作房無主為身今從僧乞示作處願僧現前示我作處如是三乞僧中應一人白大德僧聽此某甲比丘自乞作房無主為身從僧乞示作處今僧為某甲示作處無難處有行處若僧時到僧忍聽白如是大德僧聽此某甲比丘自乞作房無主為身從僧乞示作處今僧為某甲示作處無難處有行處誰諸長老忍默然不忍者說僧已為某甲示作處無難處有行處竟僧忍默然故是事如是持若僧示難處無行處僧突吉羅若於此處作者亦如是若不將諸比丘示作處從發心及治地至麁泥皆突吉羅細泥偷羅遮作竟僧伽婆尸沙雜金銀珍寶作及完成瓦屋乃至僧地中作皆偷羅遮沙彌突吉羅
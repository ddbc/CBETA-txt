宋國廬山慧遠法師公少瞻儒道擅堅白之名及脫俗高尚亦江左須彌凡所述作莫非皆是實歸之路默問常安草堂摩訶乘法師鳩摩羅什苻書云什是天竺大婆羅門鳩摩羅炎之子也其母須陀洹人什初誕生圓光一丈暨長超絕獨步閻浮至乎歸伏異學歷國風靡法集之盛雲萃草堂其甘雨所洽者融倫影肇淵生成叡八子也照明之祥信有徵也大乘經中深義十有八途什法師一一開答今分為上中下三卷上卷有六事中卷有七事下卷有五事初問答真法身次重問答法身次問答法身像類次問答法身壽量次問答三十二相次問答受決遠問曰佛於法身中為菩薩說經法身菩薩乃能見之如此則有四大五根若然者與色身復何差別而云法身耶經云法身無去無來無有起滅泥洹同像云何可見而復講說乎什答曰佛法身者同於變化化無四大五根所以者何造色之法不離四大而今有香之物必有四法色香味觸有味之物必有三法色味觸有色之物必有二法有色有觸有觸之物必有一法即觸法也餘者或有或無如地必有色香味觸水有色味觸若水有香即是地香何以知之真金之器用承天雨則無香也火必有觸若有香者即是木香何以知之火從白石出者則無香也風但有觸而無色也若非色之物則異今事如鏡中像水中月見如有色而無觸等則非色也化亦如是法身亦然又經言法身者或說佛所化身或說妙行法身性生身妙行法性生身者真為法身也如無生菩薩捨此肉身得清淨行身又如法華經說羅漢受起為佛經復云羅漢末後之身是二經者皆出佛口可不信乎但以羅漢更不受結業形故說言後邊耳譬如法身菩薩淨行生故說言作佛如是佛事雖皆是實而有參差有真有偽真法身者遍滿十方虛空法界光明悉照無量國土說法音聲常周十方無數之國具足十住菩薩之眾乃得聞法從是佛身方便現化常有無量無邊化佛遍於十方隨眾生類若干差品而為現形光明色像精麁不同如來真身九住菩薩尚不能見何況惟越致及餘眾生所以者何佛法身者出於三界不依身口心行無量無漏諸淨功德本行所成而能久住似若泥洹真法身者猶如日現所化之身同若日光如首楞嚴經燈明王佛壽七百阿僧祇劫與此釋迦同是彼一身無有異也若一佛者此應從彼而有法性生佛所化之佛亦復如是若言法身無來無去者即是法身實相同於泥洹無為無作又云法身雖復久住有為之法終歸於無其性空寂若然者亦法身實相無來無去如是雖云法身說經其相不生不滅則無過也遠領解曰尋來答要其義有三一謂法身實相無來無去與泥洹同像二謂法身同化無四大五根如水月鏡像之類三謂法性生身是真法身能久住於世猶如日現此三各異統以一名故總謂法身而傳者未詳辨徒存名而濫實故致前問耳君位序有判為善遠問曰法身實相無去無來般若經中法上菩薩答常悲已有成觀又法身同化如鏡像之類方等諸經引喻言日月宮殿不移而光影現於江河此二條是所不疑今所問者謂法性生身妙行所成毘摩羅詰經善權品云如來身者法化所成來答之要似同此說此一章所說列法為是法性生身所因非若是前因者必由之以致果聞致果之法為與實相合不若所因與實相合不離餘垢則不應受生請推受生之本以求其例從凡夫人至聲聞得無著果最後邊身皆從煩惱生結業所化也從得法忍菩薩受清淨身上至補處大士坐樹王下取正覺者皆從煩惱殘氣生本習餘垢之所化也自斯以後生理都絕夫生者宜相與癡言若大義所明為同此不若同此請問所疑得忍菩薩捨結業受法性生身時以何理而得生耶若由愛習之殘氣得忍菩薩煩惱既除著行亦斷尚無法中之愛豈有本習之餘愛設有此餘云何得起而云受身為實生為生耶不生為生乎若以不生為生則名實生便當生理無窮若以生為生則受生之類皆類有道假令法身菩薩以實相為已住妙法為善因至於受生之際必資餘垢以成化但當換之以論所有理耳今所未了者謂止處已斷所宅之形非復本器昔習之餘無由得起何以知其然煩惱殘氣要從結業後邊身生諸以効明之向使問舍利弗常禪定三昧聲色交陳於前耳目無用則受淡泊而過及其在用暫過鼻眼之凡夫便損󰗏大乘失賢支想所以爾者由止處未斷耳目有所對故也至於忘對由尚無用而況絕五根者乎此既煩惱殘氣要由結業五根之効也假使慈悲之性化於受習之氣發自神本不待諸根四大既絕將何所攝而有斯形陰陽之表豈可感而成化乎如其不可則道窮數盡理無所出水鏡之喻有因而像真法性生復何由哉什答曰後後五百歲來隨諸論師遂各附所安大小判別小乘部者以諸賢聖所得無漏功德謂三十七品及佛十力四無所畏十八不共等以為法身又以三藏經顯示此理亦名法身是故天竺諸國皆云雖無佛生身法身猶存大乘部者謂一切法無生無滅語言道斷心行處滅無漏無為無量無邊如涅槃相是名法身及諸無漏功德并諸經法亦名法身所以者何以此因緣得實相故又大乘法中無決定分別是生身是法身所以者何法相畢竟清淨故而隨俗分別菩薩得無生法忍捨肉身次受後身名為法身所以者何體無生忍力無諸煩惱亦不取二乘證又未成佛於其中間所受之身名為法性生身然諸論師於此法身而生異論或言無諸煩惱者已得涅槃不應復生如如自在王經說佛告自在王菩薩我於燃灯佛時通達四自在即於爾時已得佛道入於涅槃是吾末身也自在菩薩言若爾時得涅槃者從是以來復何所作佛言自利已辦但為教化眾生淨佛國土具足諸神通力威德故以此因緣可知身分雖盡常以化身度脫眾生或言是事不然所以者何若爾時得涅槃實道者身分都盡又無心意云何能現化五道度脫眾生淨佛土耶譬如實有幻師然後能幻事若無幻師則無幻事是故菩薩得無生法忍雖無煩惱應有餘習如阿羅漢成道時諸漏雖盡而有殘氣但諸羅漢於諸眾生中無大悲心諸有餘習更不受生而菩薩於一切眾生深入大悲徹於骨髓及本願力並證實際隨應度眾生於中受身存亡自在不隨煩惱至坐道場餘氣及盡若不爾者佛與菩薩不應有別或言得無生法忍菩薩有二一者得五神通二者六神通得五神通者煩惱成就但不現前如人捕得怨賊繫之在獄不能為患如是諸菩薩無生忍力故制諸煩惱永不復生但以清淨心修六波羅蜜功德如凡夫人成就三界煩惱上二界煩惱不現在前雖有煩惱無所能為住五神通種種現化度脫眾生故留餘結續復受生若無殘結則無復生猶如責米故留穀種漸漸具足六波羅蜜教化眾生淨佛國土乃坐道場捨煩惱結然後成佛具六神通者所作已辦自利足如阿羅漢辟支佛無復異也此身盡已更不受生但以本願大悲力故應化之身相續不絕度眾生已自然成佛所度既畢自然而滅先是實滅以汲引眾生故變化其身令復示其都滅又三藏論師菩薩雖得六神通不盡諸漏行四無量心生色界中乃至末後身生羅睺羅於尼連禪河浴為大水所漂力不能制嫌憒五人捨我而去坐道場時以十六心得阿那含以十八心斷無色界結以三十四心破一切煩惱得一切智成佛已具受人法飢渴寒熱老病死等雖心得解脫身猶有礙但以一切智慧大悲心為勝耳如是等諸論義師皆因佛語說菩薩相於是各生異端得中者少意謂菩薩得無生法忍捨生死身即墮無量無邊法中如阿羅漢既入無餘涅槃墮在無量無邊法中不得說言若天若人若在若滅何以故因緣故名為人因緣散自然而息無有一定實滅者但名有變異身得如是法門便欲滅度時十方佛告言善男子汝未得如是無量無邊見頓佛身又未得無量禪定智慧等諸佛功德汝但得一法門勿以一法門故自以為足當念本願憐愍眾生令不知如是寂滅相故墮三惡道受諸苦惱汝所得者雖是究竟真實之法但未是證時爾時菩薩受佛教已自念本願還以大悲入於生死是菩薩名之不在涅槃不在世間無有定相以種種方便度脫眾生設有問言菩薩答爾無復實生受懃苦無諸惱患功勳甚少應答是事不然著於凡夫時以顛倒著心要期果報雖修苦行皆非實行今得諸法實相具涅槃樂而入生死化度眾生是為希有設復問言若此人戲想都滅又無我心何復以功德希有耶應答菩薩之心無有斯事但為分別者言有大有如師子有大力不以為大但餘狩以為大耳又如神藥為益眾生故出於世間而無分別但餘人知有大力如之人言身畢竟寂滅相如幻如夢如鏡中像不可以生相不生相為難何以故此人墮在無數量不應以戲論求之但以人妄謂菩薩有至道場盡諸結使斷彼意故說言菩薩唯有結使殘氣耳如大乘論中說結有二種一者凡夫結使三界所繫二者諸菩薩得法實相滅三界結使唯有甚深佛法中愛慢無明等細微之結受于法身愛者深著佛身及諸佛法乃至不惜身命無明者於深法中不能通達慢者得是深法若心不在無生忍定或起高心我於凡夫得如是寂滅殊異之法此言殘氣者是法身菩薩結使也以人不識故說名為氣是殘氣不能使人生於三界唯能令諸菩薩受於法身教化眾生具足佛法譬如凡夫結使或有障天人道者所謂邪見瞋恚慳嫉等以甚惱害眾生故或有不障者所謂身見戒取愛慢無明等以其不惱眾生故結使或生三界亦如是是故菩薩亦名得解亦名未脫於凡夫結使為脫於佛功德結使未脫或言得六神通為盡三界結使故或言得五神通為未破菩薩結使故又言尚無法中之愛者謂無凡夫二乘法中之愛所以者何菩薩出過二地故如須陀洹知一切法無常苦患即不生愛若心不在道即有所愛又如羅漢於一切中無所愛於佛法中而有所愛如舍利弗摩訶迦葉聞佛甚深智慧無量神力便與以言若我本知佛功德如是者在於地獄中寧一脇著地乃至逕劫於佛道中心不應有悔又諸聲聞皆大號泣聲振三千大千世界云何乃失如是大利是故二乘成道雖斷三界愛結於佛功德法中愛心未斷諸菩薩忽如是無生忍力故總言一切無所愛而念佛恩重深愛佛法但不起戲論耳若於一切法中已斷愛者即不復能具足上地而此人未滿應滿未得應得又言正處已斷所宅之形非復本器昔習之餘無由得起者三界外形現妙愛習之餘亦微是故設復異形理相因發即無過也又此涅槃而為障如大乘經一切法從本以來常寂滅相一切眾生所作已辦但無明等諸結使障故不能自知我等即是寂滅相菩薩如是滅除障礙爾乃自知我今作佛若無菩薩結使障者先已是佛有三種障一者三界諸煩惱障涅槃道二乘菩薩結使障於佛道此最難斷以其微隱故譬如怨賊界避內賊難識難知得無生法忍時世間實相雖破凡夫結使未除佛道結使於佛道中猶有錯謬若無錯謬得無生法忍時即應是佛若欲教化眾生淨佛國土便可一時頓具何以故得先礙實智故所以不得爾者以有微障故又無生忍力但能破邪戲論等示諸法實相後得佛時乃於一切法中通達無近無遠無深無淺問有菩薩阿毘曇當廣分別結使相如聲聞阿毘曇廣分別根本十結又言四大既絕將何所搆而有斯形者既云生塗不絕法身之應無所疑也但阿毘曇法摩訶衍法所明各異如迦旃延阿毘曇說幻化夢響鏡像水月是可見法亦可識知三界所繫陰界入所攝大乘法中幻化水月但誑心眼無有定法又小乘經說化人為何界所攝答無處所今以大乘法論說法身無有四大五根幻化之事肉眼所見尚無所攝何況法身微妙耶是故但無三界麁四大五根耳為度眾生因緣故現緣盡則滅譬如日現清水濁則不見如是諸菩薩常在法性中若眾生利根福德清淨者即隨其所見應度之身復次若欲求其實事者唯有聖人初得道時所觀之法滅一切戲論畢竟寂滅相此中涅槃相生死相尚不可得何況四大五根如是不應以四大五根為實謂無此者即不得有法身也如一有為法皆虛妄不實有為法者即是五陰五陰中最麁者所謂色陰若然者虛妄之甚不過四大所以者何思惟分裂乃至微麁亦復不有論中廣說但於凡夫數法和合得名色陰色陰無有決定何況四大五根是故不得以凡夫虛妄所見色陰以為實證而難無量功德所成之身若欲取信者應信法身如經中說所有色皆從四大有為三界繫使因緣故說菩薩法身四大五根同如變化不得以之為一也又欲界色界眾生以四大五根桎梏不得自在乃至阿羅漢辟支佛心雖得離三界之累形猶未勉寒熱飢渴等患法身菩薩即不然無有生死存亡自在隨所變現無所罣礙遠問曰眾經說佛形皆云身相具足光明徹照端正無比披服德式即是沙門法像真法身者可類此乎若類於此即有所疑何者佛變化之形託生於人於人中之上不過於轉輪聖王是故世尊表出家之形殊妙之體以引凡俗此像類大同宜以精麁為階差耳且如來真法身者唯十住之所見與群麁隔絕十住無師又非所須縱使有待於來足不俟之以進業將何所引而有斯形若以功報自然不期而後應即菩薩不應標𢱈有位以立德本什答曰佛法身菩薩法身名同而實異菩薩法身雖以微結如先說佛法身即不然但以本願業行因緣自然施作佛事如密迹經說佛身者無方之應一會之眾生有見佛身金色或見銀色車渠馬瑙等種種之色或有眾生見佛身與人無異或有見丈六之身或見三丈或見千萬丈形或見如須彌山等或見無量無邊身如以一音而眾生隨意所聞或有聞佛音聲崇濡微妙如迦陵頻伽鳥白鵠之聲如獅子吼聲如野牛王聲如打大鼓之聲如大雷聲如梵王聲等種種不同有於音聲中或聞說布施或聞說持戒禪定智慧解脫大乘等各各自謂為我說法是法身神力無所不能若不爾者何得一時演布種種音聲種種法門耶當知可皆是法身分也白淨王宮佛身即是法身分不得容有像類何以故釋迦牟尼佛身能一時於千萬國土皆作佛事種種名號種種之身教化眾生言十住無師者為下凡夫二乘九住已還可非於諸佛言無師也乃至坐道場菩薩尚亦有師何況十住如十住經中說菩薩坐道場欲作佛爾時十方佛口中放光明來入其頂是菩薩即時深入無量三昧諸佛三昧陀羅尼解脫等通達過去未來劫數無量劫為一劫一劫為無量劫一微塵為無量色無量色為一微塵分別無量十方三世國土名號及眾生名字行業因緣本末種種解脫道門次第以一心相應慧通達一切法得無礙解脫名之為佛無礙解脫是佛法之根本如經說十住菩薩當知如佛是佛讚歎十地功德如讚誦法華者即為是佛又言我以兩肩荷負此人又如放鉢經中文殊師利語彌勒大士汝可取鉢彌勒不能取之文殊師利即申其臂下方取鉢爾時彌勒語文殊師利汝今雖有如是之力我作佛時如汝之比無量無數不能知我舉足下足之事而此大菩薩皆是十住施佛法不可思議皆不能及又文殊彌勒等於佛法中處處多有所問或為利益眾生故或復自為利益使得甚深佛法故若然者云何言十住無師耶又諸大菩薩不分別是麁是細能觀一切法皆細能觀一切法皆麁如般若波羅蜜經中說須菩提言世尊般若波羅蜜甚深佛言菩薩觀般若波羅蜜觀淺亦失是故不得說如眼所見為麁心所見為細大菩薩聞已離於眼等諸根但以法界從佛聞法如不可思議解脫經中說文殊師利與十方菩薩在佛會中共坐聽法而能有身南國遊行又大菩薩常在定中而能見佛聽法聲所不能及如思益中說普華菩薩問舍利弗汝入滅盡定能聽法不答言不能菩薩即能如是法身菩薩所能行無量不可思議若有果報生身三根者可有此難精麁不同然體平等者身心無復差別之相復有人言法身菩薩利益眾生故以眼等見佛聞法施立供養而有所聞所以者何欲為開引新發意菩薩故遠問曰凡夫壽皆行業之所成成之有本是故雖精麁異體必因果乘來答云法身菩薩非身口意業所造若非意業即是無因而受果其可然乎如其不然妙體之來由何而得又問從法忍菩薩始還法身暨于十住精麁優劣不可勝言其中所受皆有命根長短亦應隨精麁而為壽量自十住已還不復精論今所聞者旨在十住十住經說十住菩薩極多有千生補處極少至一生補處者此即是法身生非若是者必為功報轉積漸造於極以至一生也為餘垢轉消生理轉盡以至一生乎若餘垢轉消即同須陀洹七生之義以聖道力故不至於八今十住不過千生者為是何力耶若是遍學時道力所制者即生理有限不得至千以是而推即不同生七可知若功報轉積理極故唯一生者一生即是後邊身身盡於後邊即不得不取正覺若不得不成何故菩薩有自誓不取正覺者自誓之言為是變化形為真法身乎若變化形者便是推假之說若是真法身者數有定極即不得有自誓無窮之言也什答曰今重略敘法身有二種一者法性常住如虛空無有為無為等戲論二者菩薩得六神通又未作佛中間所有之形名為後法身法性者有佛無佛常住不壞如虛空無作無盡以是法八聖道分六波羅蜜等得名為法乃至經文章句亦名為法如須陀洹得是法分名為初得法身乃至阿羅漢辟支佛名後得法身所以者何羅漢辟支佛得法身已即不復生二界是佛分別三乘義故不說有法所去處准法華經有此說耳若處處說者法華經不名為祕要之藏又亦不能令人多修習涅槃道盡諸漏結是故天竺但言歌耶秦言或名為身或名為眾或名為部或名法之體相或以心心數法名為身如經說六識身六觸身六受身六愛身六相身六思身等始八聖道等眾事和合不相離故得名為身得無生法忍菩薩雖是變化虛空之形而與肉身相似故得名為身而此中真法身者實法體相也言無身口意業者是真法身中說或有人言得無生法忍菩薩解能業相壞三界業故但以大悲心起菩薩事以壞業故名為無業謂無如凡夫分別之業耳如佛言我從得佛已來不復起業滅業相故名為非業又諸菩薩有所起業皆與無生忍合故名為無業是故菩薩施業中不分別取相名為無業經言千生者所未聞故不得委要相答耳如普賢觀世音文殊師利等是十住菩薩具足佛十力四無所畏十八不共法以本願廣度眾生故不作佛如文殊師利受記經中說若干阿僧祇劫當得作佛而釋迦文佛等皆以文殊師利為發意因緣爾時勢力已成如是推求本末即不限千生也若經言有千生者即是本無別願久住世間或是鈍根未具足諸佛法故即有多生若功德具足者即是一生又功德積滿唯有一生不得不成正覺菩薩有二種一者功德具足自然成佛如一切菩薩初發心時皆立過度言我當度一切眾生而後漸漸心智轉明思惟籌量無有一佛能度一切眾生以是故諸佛得一切智度可度已而取滅度我亦如是二者或有菩薩猶在肉身思惟分別理實如此必不得已我當別自立願久住世間廣與眾生為緣不得成佛譬如有人知一切世間皆歸無常不可常住而有修習長壽業行往非有相非無相處乃至八萬劫者又阿彌陀等清淨佛國壽命無量遠問曰三十二相於何而修為修之於結業形為修之於法身乎若修之結業形即三十二相非下位之所能若修之於法身法身無身口業復云何而修若思有二種其一不造身口業而能修三十二相問所緣之佛為是真法身佛為變化身乎若緣真法身佛即非九住所見若緣變化深詣之功復何由而盡耶若真形與變化無異應感之功必同如此復何為獨稱真法身佛妙色九住哉什答曰法身可以假名說不可以取相求所以者何聲聞三藏法中唯說佛十力等諸無漏法為法身佛滅度後以經法為法身更無餘法身名也摩訶衍中說菩薩無生法忍斷諸煩惱為度眾生故而為受身諸論議師名此為法身何以故是中無有結使及有漏罪業但是無為清淨六波羅蜜果報此身常有自在無礙乃至成佛也轉輪聖王人中第一唯有三十二相是故菩薩應世之身有三十二相於生死中種其因緣於菩薩法身令增益明淨所以者何三十二相凡夫亦有非為難事如佛弟難陀前身以雌黃盡辟支佛塔而作是願願我當得金色相好之身如是福德因緣壽終之後為波羅捺國造利奢王子復見迦葉塔心懷歡喜即中作蓋以是因緣故天人中受無量福樂末後生為迦毘羅婆國白淨王子具三十二相出家學道得阿羅漢於諸端正比丘中最為第一阿泥律陀供養波利陀辟支佛七世生忉利天上七世生人中作轉輪聖王七寶具足得三十二相又如佛言汝等比丘見有受最上樂者當知我亦曾受如是樂所以者何從無始世界以來所生之處無不逕歷而今雖復惡世猶有得一相二相五三相者以是故知生死身中修諸相好但相好所得莊嚴清淨光明照耀威德具足名為佛所問三十二思者迦旃延弟子自以意說耳非佛所說又所謂三十二思者非一念中具也一念時促不住事不成辨一切有為法要須和合能有所成如人見三十二人過惡若欲害者非但一念然當斷命時乃名殺心雖前後多有殺心但是得名稱三十二相有人言菩薩若見佛身若見佛有三十二相以所修福德迴向願我得如是果報或時佛為人說修三十二相法人眼見佛三十二相便發願言我當於未來世得如是相然後以淨功德令其成就如先下種後加溉灌如施草蓯林等得立安相施燃灯明等得大光明相慈悲等觀眾生得紺清眼常以頭面敬師長賢聖及施蓋帽等因緣故得肉髻相或有人不從佛聞亦不從佛但聞他說有三十二相或自讀經書便發願言我得三十二相漸漸滿足如上所說或有人若見佛若不見佛其心無在但聞大乘義於眾生起慈悲心欲以諸法實相利益眾生願我當得第一心身汲引眾生令信我說如印經中佛為彌勒說有七因緣發阿耨多羅三藐三菩提心一者佛令發心二者見正法壞時護持法故發心三者見眾生可愍故發心四者菩薩令發心五者見人發心亦發心六者大布施故發心七者聞佛有三十二相八十隨形好而發心佛告彌勒前三發心必得成佛不復退轉後四發心不能當定多有退轉是故當知種三十二相其事不同又法身菩薩者經亦不了了說有法身國土處所也但以理推之應有法身若諸菩薩滅諸煩惱出於三界既無生身亦不入涅槃於是中間若無法身其事云何是故諸論師言於此中間從無漏法性生身名為法身又此非從一身而已隨本功力多少而有其身或有二身三身十身百千萬無量阿僧祇身乃至無量十方世界皆現其身為具足餘佛法兼度眾生故迦旃延阿毘曇中無漏法元有果報何以故聲聞法中但說三界事及小涅槃門大乘中過凡夫法及小涅槃門更說清淨大乘事如不可思議經等如凡夫雖起善業煩惱未斷故侵奪福德以性相違故不令善業增益諸阿羅漢雖無煩惱毀損善法證涅槃故其心不發不能增長佛道善根是菩薩滅煩惱無有󰗏損善法故復不證涅槃故心即不復功德增長爾時起一切德勝本從無始世界來所為福德如思益經說我以五華施佛勝本一切所施頭目髓腦等何以故本布施皆是虛妄雜諸結使顛倒非實此施雖少清淨真如人夢中得無量珠寶不如覺時少有所得以菩薩三界障礙都滅唯有佛道微障未盡耳如以一灯破暗不能破第二燈分若能破者第二燈即無所增益而第二燈所破闇與初灯合但無初灯所破之闇菩薩得無生法忍亦如是捨生死身受法身破三界凡夫障礙不能破諸菩薩障礙若破者即是十住便應作佛是人爾時起業無有三界結縛唯有菩薩結縛微礙有所超業皆悉真實清淨無量何以故不為生死所拘不與煩惱共合故心志廣大從法身以後所受之身如幻如鏡中像業亦如是心所起業隨所得果報隨不可以三界麁身難菩薩微妙出過三界之形也問所緣佛為真法身為變化身者是事先已答如上說或有見者或有聞者或自為眾生故莊嚴其身或有人不見佛不聞法尚能發阿耨多羅三藐三菩提心何況見佛聞法者此人以心眼緣三世佛相過去佛身相我當知是念現在未來世佛身相我身亦當如是或有人隨所好樂自生憶想我所作功德迴向佛道後作佛時壽命國土功德相好當如是此緣釋迦文佛本初發心經說於無佛無佛法國中為大王名光明時有小王以好白象子奉光明王王見已歡喜令象師如法調伏象師如法善治令王乘之遊戲林野是象於林中聞牝象香氣婬欲心發馳走趣向王語象師制之令住象師即以鉤制不能令止時王眼視外物物皆運轉深入榛藪壞衣傷體即仰攀樹枝得免濟象後念人間飲食還來至宮王問大臣若人為王作此因緣者應何治之大臣言罪應極法時象師言莫誑殺我已善治王言象惡如此如何善治象師即於王前燒大鐵丸語象言取赤鐵丸吞之若不吞者還以本法治汝象自籌量寧須臾而死不能久受苦痛便取鐵凡吞之燒身徹過大吼而死王見此已知其調伏即問象師調伏如此近以何因緣有此惡事象師言心有婬欲重病勢用發故無所領計王聞已驚怖婬欲大病此從何來象師言我亦不知所從來及其增減時王言如是之病無人能治耶象師言欲治之者眾皆不得其法還自墜浴有人為破婬欲賊故離五欲受苦行或有人其受五欲情即厭離以是因緣得脫此病或有出家種種因緣欲免斯患皆不拔此婬毒樹之根王聞已憂怖說象師言如此之病難可得治於天人之中有能破此病者耶象師言我傳聞有大人出世身體金色有三十二相八十隨形好常光遠照愍哀眾生號之為佛是人了知婬欲生滅之道愍眾生故為說之王聞是已即便下床右膝著地合掌而言我以如法治國及布施等功德以此福德因緣當得成佛治一切眾生婬欲重病從是發心已後初值佛號名釋迦文於壽百歲眾生中作佛今釋迦佛事皆同彼佛時光明王作陶師字廣炤彼釋迦文佛度眾生已與五百阿羅漢度廣炤極行圓出至其家廣炤即以煖湯塗油燃灯石蜜漿等供養於佛陶師從聞佛法而發其心我當來世作佛亦當如是是人於無佛法世尚能發心何況見佛聞法種三十二相者若初發心了了不錯者復何貴成佛耶唯佛一人得無錯耳是故當知如光明王遇得因緣便自發心以是因緣復得人身值釋迦文佛從佛聞法然後願昔於暗中發願但為破婬欲病者後得值佛了了分別名號而發其願漸漸心轉微妙能自以身施轉後於諸法中無所取相安住畢竟空具足六波羅蜜發清淨願本願與吾我貪著心雜今之所願清淨無垢又不可無因唯願而得淨願是事為難如蓮華雖淨必因泥生不可生於金山上如維摩詰經中說又佛法離一異相故無決定真身離異相故無決定麁身但以人顛倒罪因緣故不能見佛顛倒漸薄淨眼轉開乃能見也佛身微妙無有麁穢為眾生故現有不同又眾生先世種見佛因緣厚薄名異薄者如今見形像舍利等厚者得見相好生身施作佛事見生佛亦有二種或有見佛如須彌山等或有見佛無量無邊之身如轉法輪時持力菩薩欲量佛身是見上身也如上諸身能度眾生破除塵勞者雖精妙不同皆為是實於妙中又有妙焉乃至真法身十住菩薩亦不能具見唯諸佛佛眼乃能具見又諸佛所見之佛亦從眾緣和合而生虛妄非實畢竟性空同如法性若此身實彼應虛妄以不實故彼不獨虛妄虛妄不異故麁妙同宜以麁身能為眾生作微妙因緣令出三界安住佛道亦不名為麁也遠問曰受決菩薩為受真法身決為變化之決若受變化之決則釋迦受決於定光彌勒受莂於釋迦是也斯類甚廣皆非真言若受真法身決後成佛時則與群麁永唯絕當十住菩薩共為國土此復何功何德也若功德有實應無師自貴復何人哉如其無實則是權假之一數經云或有菩薩後成佛時其國皆一處補處此則十住共為國土明矣若果有十住之國則是諸菩薩終期之所同不應云說或有或有而非真則是變化之流如此真法身佛正當獨處於玄廓之境什答曰說菩薩受記者各各不同或有人言為利眾生故與其受記或以肉身菩薩於無量劫久行菩薩道為彼受記示其果報安慰其心耳或云變化麁中有受記義義於法身則無此事或有人言受記是實事唯應與法身受記不應為變化身也復此何功德者如來智德無量無邊利益十住其功最勝以彼利根所受彌廣故也如般若中說供養無量阿惟越致不如一人疾作佛者言無師自覺者但不目外道為師耳此義上以明若如實諸者諸佛威儀麁事尚不可知何況受記深奧義乎有眾生未發心而佛與受記有人現前發心不與受記有人發心時便與受記於生死身得無生法而為受記有捨生死身受法身而得受記如文殊師利等是也有菩薩從無量諸佛受記如釋迦牟尼從燃灯佛蓮華上佛華上名佛乃至迦葉佛皆從受記有天王佛與釋迦牟尼真身受記或於大法身菩薩眾中是菩薩雖於大眾中佛先受記不以為說何以故自知處處身受記故不以一身受記為喜亦不可見喜事故譬如阿那婆達多龍王受記時阿闍世王言汝得大利於大眾中受記為佛龍王言誰受記者若身也身如瓦石若心也心如幻化離此二法無受記者當知有何利而生歡喜也若我受記一切眾生亦當受記其相同故如是無量不可思議不應以事迹為難又諸佛菩薩身量音聲說法無量神通方便為利益菩薩兼利眾生故而與受決難言眾生不應說云或有者佛法無量不可頓盡隨時應物漸為開示十住之國是諸菩薩終期所同理故然矣佛種種廣分別諸菩薩相故住生品中說言或有獨處玄廓之境者若以獨處玄廓為本來化眾生此復何咎諸佛從無量無邊智慧方便生其身微妙不可窮盡眾生功德未具足故不能具見佛身唯佛與佛乃能盡耳功德智慧等皆亦如是如四大河從阿那婆多池出皆歸大海人但見四河而不見其源唯有神通者乃能見之人雖不見推其所由必知有本又彼池中清淨之水少福眾生不能得用從彼池出流諸方域爾乃得用其佛法身亦復如是當其獨絕於玄廓之中人不蒙益若從其身化無量身一切眾生爾乃蒙益宋國廬山慧遠法師默問常安草堂摩訶乘法師鳩摩羅什大乘經中深義十有八途什法師一一開答分為上中下三卷次問答法身感應次問答法身盡本次問答造色法次問答羅漢受決次問答觀佛三昧次問答四相次問答如法性真際遠問曰天形開莫善於諸根致用莫妙於神通故曰菩薩無神通猶鳥之無翼不能高翔遠遊無由廣化眾生淨佛國土推此而言尋源求本要由四大四大既形開以五根五根在用廣以神通神通既廣隨感而應法身菩薩無四大五根四大五根則神通之妙無所因假若法身獨運不疾而速至於會應群麁必先假器假器之大莫大於神通故經稱如來有諸通慧通慧則是一切智海此乃萬流之宗會法身祥雲之所出運化之功功由於茲不其然乎不其然乎若神通乘眾器以致用用盡故無器不乘斯由吹萬不同統以一氣自本而觀異其安在哉則十住之所見絕於九住者直是節目之高下管窺之階差耳什答曰法身義以明法相義者無有無等戲論寂滅相故得是法者其身名為法身如法相不可戲論所得身亦不可戲論若有若無也先言無四大五根謂三界凡夫麁法身如法相寂滅清淨者身亦微細微細故說言無如欲界天身若不令人見則不見也色界諸天於欲界天亦爾又如欲界人得色界禪定有大神通而餘人不見以微細故又如禪定無數色雖常隨人而不可見雖有而微微故不現菩薩四大五根復微於此凡夫二乘所不能見唯同地以上諸菩薩及可度者乃能見耳又如變化法中說欲界變化色依止欲界四大色界變化色依止色界四大菩薩法身如是似如變化然別自有微細四大五根神通非可以三界繫心及聲聞心所能見也若得菩薩清淨無障礙眼乃能見之如不可思議解脫經說十方大法身菩薩佛前會坐聽法爾時千二百五十大阿羅漢佛左右坐而不能見以先世不種見大法身菩薩會坐因緣故如人夢中見天上之園觀及至覺時設近不見又如人入水火三昧若不聞者雖共一處都無所見或人言法身菩薩神通不須因假四大五根乃有施用世間神通要因四大五根耳如地上火因木而出天上電火從水而出及變化火亦不因木有當知不得以四大五根定為神通之本如佛變化種種之身於十方國施作佛事從佛心出菩薩法身亦如是任其力勢隨可度眾生而為現身如是之身不可分別戲論如鏡中像唯表知面相好醜而已更不須戲論有無之實也若神通乘眾器以致用用盡故無器不乘者聖人所可引導群生器用無非神通皆是初通中說神通之事或有功行所成或有果報所得若以果報得者不須功業隨意應物非果報得者假於定力乃有所用若九住十住所見麁細不同者是則為異十住所見之身雖妙亦非決定何故唯諸佛所見者乃是法身決定若十住所見是實者九住所見應是虛妄但此事不然故有所見精麁淺深為異也乃至須陀洹但見實相身十住大菩薩亦同所見如蚊子得大海之底乃至羅睺阿修羅王亦得其底雖得之是同而深淺有異則因佛法身相精麁了聲聞人及初習行菩薩因丈六身而得實相或有菩薩功德純厚信力彌固所見之身過於丈六隨愛色而得實相如密迹經說得無生忍阿惟越致菩薩所見佛身無量無邊世間端正第一無比而不取相不生貪著因此身已得甚深三昧陀羅尼等如是轉勝如聲聞法中所有不同須陀洹欲得斯陀含道捨本所得大道雖非顛倒以斯陀含道微妙大利故如人為大利故捨於小利菩薩從一地至一地亦如是雖得無生法忍實事為定而得一地捨一地以本地鈍不明了不微妙故此二俱趣佛道不名為異同也不出於實相故實相則是無復別異大小菩薩分別佛身者所見為異遠問曰大智論曰阿羅漢辟支佛盡漏譬燒草木烟炭有餘力劣故也佛如劫燒之火一切都盡無殘無氣論又云菩薩違法忍得清淨身時煩惱已盡乃至成佛乃盡餘氣如此則再治而後畢劫不重燒云何為除耶若如法華經說羅漢究竟與菩薩同其中可以為階差煩惱不在殘氣又三獸度河三士射的今同大除此皆都聞經非大類立言之本意故以為疑又問真法身佛盡本習殘氣時為以幾心為三十四心耶為九無礙九解脫耶為一無礙一解脫耶若以三十四心煩惱先已盡今唯盡殘氣不應復同聲聞經說答以九無礙九解脫煩惱有九品雙道所斷故無有此用可煩惱殘氣非三界漏結之所攝餘垢輕微尚無一品況有九乎若以一無礙一解脫計三界九地中皆應有殘氣不得遍治上地若從不用以上先以世俗道斷今雖上地而有疑何者無漏法與世俗道俱斷九品結功同而治異故有斯義推本習殘氣尚非無漏火所及況世俗道乎夫功玄則治深數窮則照微理固宜然想法身經當有成說殘氣中或有差品之異是所願聞什答曰聲聞人謂佛與阿羅漢辟支佛俱共得若斷諸煩惱無復有異是故世間大劫盡大為喻又以菩薩至坐道場乃斷煩惱是故分別習有餘無餘為異耳如摩訶衍經說得無生忍菩薩斷諸煩惱具六神通而諸論師所明不同或言若菩薩斷煩惱得漏盡通者則同漏盡阿羅漢漏盡阿羅漢永不復生是事不然所以者何以菩薩未斷習氣而證於涅槃無大悲心故不能復生菩薩無此二故明生生不絕或有人言菩薩得無生法忍時三界繫煩惱及習氣俱盡而法身菩薩別有結使未滅雖然亦不妨習行佛道如賊繫縛在獄雖為未死無所能作是菩薩結使並地地中斷至坐道場實欲成佛爾乃滅盡此義如上灯喻中說如是義者則無所妨礙以其不滅故而今菩薩具足十地言法身菩薩斷煩惱者此說亦實為斷三界凡夫煩惱故法身菩薩不斷煩惱者此說亦實有菩薩細微煩惱故如燃灯時有闇有明者得有所見有闇者燃第二燈時其明增益當知先有微闇故若光無闇燃第二燈時不應有異又三十四心九無礙道九解脫道皆非佛說何以故四阿含毘尼及摩訶衍中無此說故但阿毘曇者作如是分別若佛有此說者當求本末而來難以之為遇不受所論又三十四心九無礙九解脫道以人通議故是以於大智論中說為分別佛與二乘為異耳諸摩訶衍經說佛以一念慧斷一切煩惱習所有應知應見無不通達此一念慧於無量劫來修習明利最為第一不復須假餘心力也若聲聞辟支佛諸菩薩所有智慧不能如是者乃用九無礙道九解脫以其鈍故如人刀鈍手力劣弱多斫乃斷若大力利刀一斫則斷如是佛坐道場末後之慧最第一利無能勝者一時斷諸煩惱永盡無餘以人不議故名為殘氣耳而有為議法皆羸劣故眾緣和合乃有所作最後金剛之慧則不然也以有大力故唯用相應共生心心數法處不須餘心力如是說者於理為便如凡夫結使習氣不能大悲事而令身口業相小有異相起彼不淨之心菩薩結使亦如是勢力衰薄雖不能起罪業但稽留菩薩不令疾至佛道是故說法身菩薩成佛時斷煩惱習昔聞有菩薩阿毘曇地地中分別諸菩薩結使及其功德如大品十地說捨若干法得若干法先來之日不謂此世無須菩薩阿毘曇事而來問精究苦求殘氣之差品今未有此經不可以意分別是故不得委由相答也遠問曰經稱四大不能自造而能造色又問造色能造色不若能造色則失其類如其不能則水月鏡像復何因而有若有之者自非造色如何又問水月鏡像色陰之所攝不若是色陰直是無根之色非為非色何以知其然色必有象象必有色若像而非色則是經表之奇言如此則阿毘曇覆而無用矣什答曰經言一切所有色則是四大及四大所生此義深遠難明今略敘其意地水火風名為四大是四法或內或外外者何也則山河風熱等是內者則骨面溫氣等是四大如是無所不在而眾生各各稱以為身於中次生眼等五根五根雖非五識所知亦不得謂之無也所以者何譬如髮爪雖是身分無所分別以離根故又如癩病之人身根壞敗雖有皮肉而無所覺是故當知皮肉之內別有覺用又能生身識以是故名為身根假令身肉但有身根者以指觸食唯知冷熱不知香味是故當知別有鼻舌根等若然者四大之身必生五根分別五塵故五根之色其為微細非五識所知難了難明是故佛名四大所生色若問五根難明佛名為四大生色者五塵何以復名四大所生色耶答曰五塵亦復微細如水月鏡像等雖復眼見無有餘塵若離餘塵則非是色若聲從觸有謂為可聞無有住處時過則滅因緣雖存無聲可聞若香離色味觸則不可得味觸亦然是故五塵亦名四大所生色以其小故或言身根遍於一體其餘四根少分處生如瞳子內鍼頭之處眼根見色餘處因此總名為眼其餘根皆亦如是身根所觸審有所覺凡夫之人身所覺事以之為實如人得罹於官苦以刀杖治之終不以餘塵為用也樂亦如是眾生多五欲於細滑中婬欲偏重乃有隨而死者是故佛經或以之為初又如人盡見於色闇中雖無所見以身觸故便得其事當知身根常有實用餘根無有此力又身根遍生身識是故身所覺法名為四大若問身根所覺有十一事何故但說四法為大也答其餘七法皆四大所攝四大為根本是其氣分耳輕重是覺分堅是相密若分散則為輕物若集之則為重物澁亦然地有二種一微塵次密相近名為滑物若微塵疎遠名為澁物寒是風水之分水常冷相若與火合則熱離火還歸本相風亦冷相若火力偏多名為熱風離火還為冷風如熱時搖扇即得冷風又身內風發便令體冷若服熱藥冷風則止水有二相一為流相二為冷相經中多說流相以相常有不可壞故一切法皆有二相客相舊相佛通達一切法本末故說其舊相如水或與火相可使為熱流是舊相雖與熱合猶不捨流相是故寒是火所攝飢渴者以人腹內風火力故消食消食已則從剋人身是故飢雖食難消之物而無所患以能消故若如是分別四大氣分乃應無量如長短此彼麁細方圓燥濕合散等皆可以身根覺知何止七事耶佛是一切智人是故但說四大色及四大所生色或言眼見草木從種出生如是細為麁因如種中無樹推樹為從何來有人言無因無緣自然而生或有人言萬物皆從大生有人言從微塵生有人言從常性生唯佛言從四大生所謂種中地水火風也此中雖有餘物佛但說四大以四大能利成果故堅相能持水相能爛火相能成熟風相能增長如是樹得成茂色等無有此用是故不說又內四大人初入胎時地能持之水能和合火能成熟風能開諸竅令得增長爾時小兒未有眼等根故不能分別以初得身根故而分別四大所能是故說一切色皆四大為根本如經說六種十二觸八十八意行四善處名之為人是中分別義者如小兒初入胎時未有眼等故但有六種四大虛空及識雖有色香味等以其不覺不為利益故不說也六入既成於外麁受樂名為觸生受而復意識常多發用眼識所見色分別好醜中間乃至意所知法分別好醜中間是名十八意行又終能住於四善之處所謂樂分別諸法是智慧處樂實不虛是誠諦處樂捨則捨惡是捨處樂離憒鬧是寂滅處或言次第而生如大劫盡時無所復有唯有虛空爾時虛空中有諸方風來互相對持後有天雨風持此水水上有風擾動而生水沫水沫積厚于乃成地從生草木等以觀一切水色初始皆從風出以能持故是以說所有盡皆以四大為根本今色味等亦為四大因緣四大亦為色等之因緣但以初得名故如穀子中大有色有味等牙時色味等亦有四大但分別先後因果得其名耳如內四大初入胎時繫在赤白不淨之中雖有色香味以無眼等故不覺不知唯有身根覺知四大有用佛因此心故說四大為生色之本是故十二因緣中第三因緣時雖有四大所生色以微細未能遮識識增發故說識因緣名色歌羅羅時四大成就反名為色歌羅羅時中識成就反名為名所謂成就者了了相現也是故說內四大為生色之本佛言所有色四大四大生有是總相說耳或有三大二大一大四大者如身也三大者如死人身中無有火大二大者如熱水熱風熱合名等一大者如風風中無有地水也四大生色中亦如是或四或一如飲食有味香觸如淨潔玉器承天雨但有色味觸無有香氣地氣合故乃可有香如火從珠日出者無香無味但有色觸燒為觸照為色如鏡像水月唯有一色四大不能自造而能造者經無此說亦無造名但傳譯失旨耳佛唯說所有色若四大四大所生因四大復生四大如種中四大復生芽中四大芽中四大所生色復生四大所生色亦互相生如前說又外道說四大是常無時不有若佛說所有色皆是四大則外道增其邪見是故佛言色非唯四大而已因四大故更有色生是名四大所生色是色有三種善不善無記以善身口業色能生天人報四大不善身口業色能生三惡處報四大無記色自然因共生因阿毘曇中亦如是說若然者云何言四大不自生也如人還生人或生畜生而生中不正說從四大生者皆是四大所生色如阿毘曇分別四大一陰一入界所攝但四大則無別陰界入以四大少故四大所生色陰十一入十一界所攝若但四大所生色則無別陰也十入十界所攝如是四大四大所生色雖沒自生生彼無咎所以者何生生之大以有空名如前說水月鏡像阿毘曇人有法相者謂是陰界入故攝如經說三種色有色可見有對有色不可見有對有色不可見無對又如不見不聞不嚊不味不觸尚名為色何況眼鏡像如非色耶是故水月幻化等是可見色而佛法為度眾生故說水月鏡像影響炎化喻等默人終不貪著謂之為有是故以為空喻如幻化色雖是不實事而能誑惑人目世間色像亦復如是是以過五百年後而諸學人多著於法墮於顛倒佛以幻化為喻令斷愛法得於解脫是故或時說有或時說無凡夫人無有慧眼深著好醜麁細等起種種罪業如是何得言無耶佛說一切色皆虛妄顛倒不可得觸捨離性畢竟空寂相諸阿羅漢以慧眼諸菩薩以法眼本末了達觀知色相何得言定有色相耶諸佛所說好醜此彼皆隨眾生心力所解而有利益之法無定相不可戲論然求其定相來難之旨似同戲論也來答稱法華經說羅漢受記為佛譬如法身菩薩淨行受生故記菩薩作佛居此為法身之明證遠問曰經說羅漢受決為佛又云臨滅度時佛立其前講以要法若此之流乃出自聖典安得不信但未了處多欲令居決其所滯耳所疑者眾略序其三一謂聲聞無大慈悲二謂無漚和般若三謂臨泥洹時得空空三昧時愛著之情都斷本習之餘不起類同得忍菩薩其心泊然譬如泥洹後時必如此愛習殘氣復何由而生耶斯問以備於前章又大慈大悲積劫之所習純誠著於在昔真心徹於神骨求之羅漢五緣已斷焦種不生根敗之餘無復五樂慈悲之性於何而起耶又漚和般若是菩薩之兩翼故能凌虛遠近不墜不落聲聞本無此翼臨泥洹時縱有大心譬若無翅之鳥失據墮空正使佛立其前羽翮復何由頓生若可頓生則諸菩薩無復積劫之功此三最是可疑雖云有信悟必由理理尚未通其如信何什答曰一切阿羅漢雖得有餘涅槃心意清淨身口所作不能無失念不知之人起不淨想其實無復別有垢法如人鎖脚久久乃離脚雖不便更無別法阿羅漢亦如是從無始生死來為結所縛得阿羅漢道雖破結縛以久習因緣故若心不在道處於憒鬧因妄念令身口業而有失相是人入無餘涅槃時以空空三昧捨無漏道從是以後永無復有身口業失時聞促故不應難言更當起也又謂以空空三昧能斷餘習者是事不然何以故用此三昧捨無漏者則非無漏定若然者何得謂煩惱習氣都盡耶又阿羅漢還生者唯法華經說無量千萬經皆言阿羅漢於後邊身滅度而法華經是諸佛秘藏不可以此義難於餘經若專執法華經以為決定者聲聞三藏及餘摩訶衍經寢而不用又有經言菩薩畏阿羅漢辟支佛道過於地獄何以故墮於地獄還可作佛若爾者唯有法華一經可信餘經皆為虛妄是故不應執著一經不信一切經法當應思惟因緣所以取涅槃所以應作佛然五不可思議中諸佛法是第一不可思議佛法者謂阿羅漢涅槃當作佛唯佛知之又聲聞人以愛為集諦阿羅漢愛盡故則無復生理摩訶衍人言有二種愛一者三界愛二者出三界愛所謂涅槃佛法中愛阿羅漢雖斷三界愛不斷涅槃佛中愛如舍利弗心悔言我若知佛有如是功德智慧者我寧一劫於阿鼻地獄一脅著地不應退阿耨三菩提又毘摩羅詰經摩訶迦葉與目連悔責一切聲聞皆應號泣此是愛習之氣又首楞嚴三昧中說如盲人夢中得眼覺則還失我等聲聞智慧於佛智慧更無所見此似若無明如是愛無明等往來世間具菩薩道乃當作佛佛設入菩薩道尚不得同直修菩薩道者何況同無生法忍菩薩也何以故是人於眾生中不生大悲心直趣佛道但求自利於無量甚深法性中得少便證以是因緣故教化眾生淨佛國土皆為遲久不如直趣佛道者疾成於佛又阿羅漢慈悲雖不及菩薩慈悲與無漏心合故非不妙也如經中說比丘慈心和合修七覺意設斷五道因緣者慈悲猶在發佛道心時還得增長名為大慈大悲如法華經中說於他方現在佛聞斯事然後發心又涅槃法無有決定不相應焦羅漢耳何以故涅槃常寂滅相無戲論諸法若常寂滅無戲論則無所妨又諸佛大菩薩深入法性不見法性不三品之異但為度眾生故說有三分耳漚和般若是菩薩兩翅者而法華經義不以此說也是般若波羅蜜經經中讚嘆般若波羅蜜故有菩薩離般若波羅蜜但以餘功德求佛道者作此喻耳是故佛言雖有無量功德無般若漚和如鳥無兩翅不能遠至如是成阿羅漢到於涅槃大願以滿不能復遠求佛道若法華經說實有餘道又諸佛贊助成立何有難事哉佛有不可思議神力教化能令草木說法往來何況於人如焦穀不能生此是常理若以神力呪術藥草力諸天福德願力尚能移山住流何況焦種耶如以無漏火燒阿羅漢心不應復生但以佛無量神力接佐何得不發心作佛也假使佛語阿難作眾惡事以恭敬深愛佛故尚亦當作何況佛記言作佛為開其因緣而不成佛乎如大醫王無有不治之病如是佛力所加無有不可度者又阿羅漢於涅槃不滅而作佛者即是大方便也又菩薩先願欲以佛道入涅槃無般若方便故墮聲聞辟支佛地如無翅之鳥今阿羅漢欲以聲聞法入涅槃或於中道以有漏禪生增上慢如無翅鳥不得隨願便當墮落若能隨佛所說與禪定智慧和合行者得入涅槃是名阿羅漢中有二事以禪定為方便無漏慧為智慧又佛說般若波羅蜜時未說法華經是諸佛欲入涅槃時最後於清淨眾中演說祕藏若有先聞者心無疑難而諸阿羅漢謂所願以畢佛亦說言阿羅漢末後身滅度菩薩聞已於阿羅漢道則有畏今略說二因緣故佛有此說一者祕法華義故多令眾生樂小乘法得於解脫二者欲使菩薩直趣佛道不令迂迴所以者何阿羅漢雖疾證無為法盡一切漏得到苦邊後入菩薩道時不根明利習大道為難以所資福德微薄故若無此二因緣者阿羅漢終歸作佛不應為作留難也遠問曰念佛三昧般舟經念佛章中說多引夢為喻夢是凡夫之境惑之與解皆自厓已還理了而經說念佛三昧見佛則問云則答云則決其疑網若佛同夢中之所見則是我相之所矚想相專則成定定則見佛所見之佛不自外來我亦不往直是想專理會大聞於夢了疑大我或或不出境佛不來而云何有解解其安從乎若真茲外應則不得以夢為喻神通之會自非實相則有往來往則是經表之談非三昧意後何以為通又般若經云有三事得定一謂持戒無犯二謂大功德三謂佛威神為是定中之佛外來之佛若是定中之佛則是我想之所立還出於我了若是定外之佛則是夢表之聖人然則成會之表不專在內不得令聞於夢明矣念佛三昧法法為爾不二三之說竟何所從也什答見佛三昧有三種一者菩薩或得天眼天耳或飛到十方佛所見佛難問斷諸疑網二者雖無神通常修念阿彌陀等現在諸佛心住一處即得見佛請問所疑三者學習念佛或以離欲或未離欲或見佛像或見生身或見過去未來現在諸佛是三種定皆名念佛三昧其實不同者得神通見十方佛餘者最下統名念佛三昧復次若人常觀世間厭離相者於眾生中行慈為難是以為未離欲諸菩薩故種種稱讚般舟三昧而是定力雖未離亦能攝心一處能見諸佛則是求佛道之根本也又學般舟三昧者離言憶想分別而非虛妄所以者何釋迦文佛所說眾經明阿彌陀佛身相具足是如來之至言又般舟經種種設教當念分別阿彌陀佛在於西方過十萬佛土彼佛以無量光明常照十方世界若行如經所說能見佛者則有本末非徒虛妄憶分別而已以人不信不知行禪定法作是念未得神通何能遠見諸佛也是故佛以夢為喻耳如人以夢力故雖有遠事能到能見行般舟三昧菩薩亦復如是以此定力故遠見諸佛不以山林等為礙也以人信夢故以之為喻又夢是不然之法無所施作尚能如是何況施其功用而不見也又諸佛身有決定相者憶想分別當是虛妄而經說諸佛身皆從眾緣生無有自性畢竟空寂如夢如化若然者如說行見諸佛身不應獨以虛妄也若虛妄者悉應虛妄若不虛妄皆不虛妄所以者何普令眾生各得其利種諸善根故如般舟經中見佛者能生善根成阿羅漠阿惟越致是故當知如來之身無非是實又憶想分別亦有時有若當隨經所說常應憶想分別者便能通達實事譬如常習灯燭日月之明念復障物便得天眼通達實事又下者持戒清淨信敬深重兼彼佛神力及三昧力眾緣和合即得見佛如人對見鏡像又一凡夫無始以來曾見皆應離欲得天眼天耳還復輪轉五道而般舟三昧無始生死以來二乘之人尚不能得況於凡夫是故不應以此三昧所見謂為虛妄又諸菩薩得此三昧見佛則問解釋疑網從三昧起住麁心中深樂斯定生貪著意是故佛教行者應作是念我不到彼彼佛不來而得見佛聞法者但心憶分別了三界之物皆從憶想分別而有或是先世憶想果報或是今世憶想所成聞是教已心厭三界倍增信敬佛善說如是微妙理也行者即時得離三界欲深入於定成般舟三昧遠問曰經云前四相各行人法後四相行一相二相更相為故不受無窮之難而大智論云若生能生生則生復有生若復有生則有生夫生生者如此便為無窮若果無窮則因無崖分若其有窮則因緣無由而生據今有生則不應受無窮之難若不受無窮之難若不受無窮之難則四相更相為沒令前能生法復生生則反覆有能生之力若前生能反覆則不應限後生之不能如此還入於無窮矣又問四相與心法為同若有因為有前後之差為一時並用也若一時並用則生滅性相違滅時不應生生時不應滅若有前後之差則生中無滅滅中無生若生中無滅則生墮有見若滅中無生則滅墮無見有無既分則斷常兩行矣若生中有少滅滅中有少生則前生與後生相陵前滅與後滅相踐如此則不應云新新生滅相離無故也必其無故則因緣之與不陵踐明矣若生為住因住為滅因則生中無住住中無滅假令如新衣之喻則生中已有住住中已有滅則是因中有果果不異因因果並陳厚然無差別若然者進退落於疑地反覆入於負門也什答曰言有為法四相者是迦旃延弟子意非佛所說眾經大要有二所謂有為法無為法有為法有生有滅有住有異無為無生無滅無住無異而佛處處說但有名字耳尚不決定言有生相何況生生也此是他人意非信所受何得相答如他人有過則非所知然佛說一切法若常若無常多無常名先無今有已有便無常名則離如是之相無常是有為法常即是無為法佛為眾生說諸因緣出世法名為生如母子如芽從種生此是現所見事名之為生滅名眾緣壞敗若眾生而言名為死若萬物而言為壞從生至滅於其中間異相名住異若眾生而言名老死病癈若非眾生而言名委異變故如是內外之物名為生滅住異直信之士聞此事已即生厭離得道解脫佛大意所明其旨如此而比丘深心愛法戲論有為之相分別有八法俱生理尚失中則是眾難之府若一時則無因緣若次第生則是無窮又不應離法有生所以者何生是有為相若離生有法者則非有為法若生能合法為生者法何故不能合生為非生亦如來難之咎如是多過是故佛小乘經中說生滅住異但有名字無有定相也大乘經中說生是畢竟空如夢幻但或凡夫心耳大乘之法是所信伏故以之為論諸法無生求生定相不可得故若因中有法者則不應名生如囊中物非囊所生若因中先無者法何故不從非因中生如乳中無酪水亦因無若有生者為說瓶初時有也為泥後非起瓶時有也此二時俱不然所以者何已生未生故生時過亦如是若即瓶成為生此亦不無生分無瓶亦不應以妄生何以故三事相離即無也若一時即無因緣無因緣者應各自生如是等無量之過是故諸佛如來知生法無有定相經誑凡夫之目如夢中事無有本末以此因緣說一切法無生無滅斷言語道滅諸心行同泥洹相得此妙理即成無生法忍遠問曰經說法性則云有佛無佛性住如故說如則明受決為如來說真際則言真際不受證三說各異義可聞乎又問法性常住為無耶為有耶若無如虛空則與有絕不應言性住若有而常住則墮常見若無而常住則墮斷見若不有不無則必有異乎有無者辨而結之則覺愈深愈隱想有無之際可因緣而得也什答曰此三義上無生忍中已明又大智度論廣說五事所謂斷一切語言道滅一切心行名為諸法實相諸法實相者假為如法性真際此中非有非無尚不可得何況有無耶以憶想分別者各有有無之難耳若隨佛法寂滅相者則無戲論若有無戲論則離佛法大智論中種種因緣破有破無不應持所破之法為難也若更答者亦不異先義若以異義相答則非佛意便與外道相似今復略說諸法相隨時為名若如實得諸法性相者一切義論所不能破名為如如其法相非心力所作也諸菩薩利根者推求諸法如相何故如是寂滅之相不可取不可捨即知諸法如相性自爾故如地堅性水濕性火熱性風動性火炎上為事水流下為事風傍行為事如是諸法性性自爾是名法性也更不求勝事爾時心定盡其邊極是名真際是故其本是一義名為三如道法是一分別上中下故名為三乘初為如中為法性後為真際真際為上法性為中如為下隨觀力故而有差別又天竺語音相近者以為名是故說知諸法如名為如來如正遍知一切法故名為佛又小乘經中亦說如法性如離阿含中一比丘問佛世尊是十二因緣法為佛所作為餘人所作佛言比丘是十二因緣非我所作亦非彼所作若有佛若無佛諸法如法性法性常住世間所謂是法有故是法有是法生故生無明因緣識乃至生因緣老死因緣諸苦惱若無明滅故行滅乃至老死滅故諸苦惱滅但佛為人演說顯示如日顯照萬物長短好醜非日所作也如是聲聞經說世間常有生死法無時不有是名有佛無佛相常住真際義者唯大乘法中說以法性無量如大海水諸聖賢隨其智力所得二乘人智力劣故不能深入法性便取其證證知如實之法微妙理極深厭有為決定以此為真無復勝也而諸菩薩有大智力深入法性不隨至為證雖放深入亦更無異事如飲大海者多少有異更無別事又諸菩薩其乘順忍中未得無生法忍觀諸法實相爾時名為如若得無生法忍已深觀如故是時變名法性若坐道場證於法性法性變名真際若未證真際雖入法性故名為菩薩未有聖果乃至道場諸佛以一切智無量法性故爾爾乃出菩薩道以論佛道也宋國廬山慧遠法師默問常安草堂摩訶乘法師鳩摩羅什大乘經中深義十有八途什法師一一開答分為上中下三卷上卷有六事中卷有七事下卷有五事次問答實法有次問答分破空次問答後識追憶前識次問答遍學次問答經壽遠問曰大智論以色香味觸為實法有乳酪為因緣有請推源求例以定其名夫因緣之生生於實法又問實法為從何生經謂色香味觸為造之色色則以四大為本本由四大非因緣如何若是因緣復如何為實法尋實法以求四大亦同此疑何者論云一切法各無定相是故得神通者令水作地地作水是四大之相隨力而變由以慈觀故知四大與造色皆是因緣之所化明矣若四大及造色非因緣則無三相無三相世尊不應說以非常為觀非常則有新新生滅故曰不見有法無因緣而生不見有常常生而不滅如此則生者皆有因緣因緣與實法復何以為差尋論所明謂從因緣而有異於即實法為有二者雖同於因緣所以為有則不同若然者因緣之所化應無定相非因緣之所化宜有定相即此論神通章中說四大無定相定相無故隨滅而變變則捨其本色香味觸出於四大則理同因緣之所化化則變而為異物以此推實法與因緣未為殊異論意似旨有所明非是窮崖本極之談故取於君什答曰有二種論一者大乘論說二種空眾生空法空空者小乘論說眾生空所以者何以陰入界和合假為眾生無有別實如是論者說乳等為因緣有色等為實法又以於諸法生二種著一者著眾生二者著法以著眾生故說無我法准名色為根本而惑者於名色取相分別是眾生是人是天是生是舍是山林是河等如是見者皆不出於名色譬如泥是一物作種種器或名瓫或名瓶瓫破為瓶瓶破為瓮然後還復為泥於瓫無所失於瓶無所得但名字有異於名色生異相者亦如是若求其實當但有名色聞是說已便見一切諸法無我無我所即時捨離無復戲論修行道法有人於名色不或眾生相或於法相貪著法故戲論名色為是人故說名色虛誑色如幻如化畢竟空寂同如眾生因緣而有無有定相是故當知言色等為實有乳等為因緣有小乘論意非甚深論法何以故以眾生因此義故得於解脫若言都空心無所寄則生迷悶為是人故今觀名色二相無常苦空若心厭離不待餘觀如草藥除患不須大藥也又令眾生離色等錯謬若二相若異相若常相若斷相以是故說色等為實有乳等為假名有如是觀者即知眾生緣法非有自性畢竟空寂若然者言說有異理皆一致又佛得一切智慧其智不可思議若除諸佛無復有人如其實理盡能受持是故佛佛隨眾生所解於一義中三品說道為鈍根眾生故說無常苦空是眾生聞一切法無常苦已即深厭離即得斷愛得解脫為中根眾生故說一切無我安穩寂滅泥洹是眾生聞一切法無我准泥洹安穩寂滅即斷愛得解脫為利根者說一切法從本已來不生不滅畢竟空如泥洹相是故於一義中隨眾生結使心錯便有深淺之異如治小病名為小藥治大病名為大藥隨病故便有大小眾生心有三毒之病輕重亦復如是憂恚力等愚癡則漏所以者何愛小罪而難離恚大罪而易離癡大罪而難離以愛難離故是惡相以小罪故非惡以恚大罪故是惡相易離故非惡相是二力等故遣之則易所謂不淨慈悲無常苦觀癡心若發即生身見等十二見於諸法中深墮錯謬為此病故演說無我眾緣生法則無自性畢竟常空從本以來無生相是故佛或說眾生空或說法空言色等為實法乳等為因緣有無咎遠問曰大智論推疊求本以至毛分唯毛分以求原是極微極微即色香味觸是也此四味觸有之色香味觸則不得謂之寄名然則極微之說將何所據為有也為無也若有實法則分破之義正可空疊猶未空其本本不可空則是天捶之墮于常見若無實法則是龜毛之喻入孚斷見二者非中道並不得謂之寄名設令十方同分以分破為空分焉詘有猶未出於色色不可出故世尊謂之細色非微塵若分破之義推空因緣有不及實法故推疊至于毛分盡而復智空可也如此後不應以極微為奇名極微為奇名則空觀不止於因緣有可知矣然則有無之際其安在乎不有不無義可明矣什答曰佛法中都無微塵之名但言色若麁若細皆悉無常乃至不說有極微極細者若以極細為微塵是相不可得而論者於此多生過咎是故不說又極細色中不令眾生起於愛縛若有縛處佛則為縛說解之法又大乘經中隨凡夫說微塵名字不說有其定相如極麁色不可得極細色亦不可得如優樓迦弟子說微塵品謂微塵定相有四色香味觸水微塵有色味觸火微塵有色觸風微塵但有其觸是人離四法別有以地大故四法屈地極小地名為微塵一切天地諸色之根本是不可壞相佛弟子中亦有說微塵處因佛說有細微色而細中求細極細者想以為微塵捊為破外道邪見及佛弟子邪論故說微塵無決定相但有假名何以故如五指和合假名為拳色等和合假名微塵以佛法中常用二門一無我門二空法門無我門者五陰十二入十八性十二因緣決定有法但無有我空法門者五陰十二入十八性十二因緣從本以來無所有畢竟空若以無我門破微塵者說色香味觸為實法微塵是四法和合所成名之假名所以者何是中但說我空不說法空故若以法空者微塵色等皆無所有不復分別是實是假又不可謂色等為常相所以者何以從眾因緣生念念滅故為陰界入攝故亦不得言無凡和合之法則有假名但無實事耳如色入觸入二事和合假名為火若以二法和合有第三火法者應別有所作然實無所作當知一火能燒造色能照無別法也但有名字是故或說假名或說實法無咎又佛法聖觀有四種一無常二苦三空四無我佛或以無我觀度眾生或以空觀度眾生若說無我則有餘法若說空則無所有若以空法破微塵者則人不信受何以故汝乃言無麁色何獨說無微塵也若以無我法無微塵者人則易信若無實法則龜毛之喻入于斷見者是事不然何以故或有言我同於身若身滅者我即同滅亦復無有至後身者若無微塵不在此例也又不以我為斷常見所以者何我我所見名為身見五見各別故或言五陰因變為果名之為常或以五陰是有為法因滅更有果生名之為斷而智者分別尋求微塵理極本自無法則無所滅如我本來自無雖復說無不墮斷滅之見如是以無我門說破微塵不墮滅中又摩訶衍法雖說色等至微塵中空心心數法至心中空亦不墮滅中所以者何但為破顛倒邪見故說不是諸法實相也若說無常破常顛倒故若說心心數法念念滅破眾緣和合一相故常不實不常亦不實若合相不實離相亦不實若有相不實無相亦不實一切諸觀滅云何言斷見斷見名先有今無若小乘法初不得極麁色乃至極細色若大乘法畢竟空現眼所見如幻如夢決定相尚不可得況極細微塵也極麁極細皆是外道邪見戲論耳如外道微塵品中師云微塵是常相何以故是法不從因生故問曰其云何可知答曰微塵和合麁色可見當知麁色是微塵果果麁故可見因細故不可見是故有因必有果有果必有因又無常遮常故當知空有常法所以者何與無常相違故以無明故定有常法令無常明故當知無明中有常法麁物多和合故色在其中而可明見微塵中雖有色以無餘故而不可見設多風和合色不在中則不可見如一二寸數法量法一異合離此彼動作等因色如故則可見若數量等於無色中者則不可見如是等外道戲論微塵是故說微塵如水中月大人見之不求實事如是若麁色若細色若遠若近若好若醜若過去若未來悉是虛妄皆如水中月不可說相但欲令人心生厭離而得涅槃受想行識亦如是又眾生無始世界以來深著戲論故少於有無中見有過患直至涅槃者是故佛意欲令出有無故說非有非無更無有法不知佛意者便著非有非無是故佛復破非有非無若非有非無能破有無見更不貪非有非無者不須破非有非無也若非有非無雖破有無還戲論非有非無者爾時佛言捨非有非無亦如捨有無一切法不受不貪是我佛法如人藥以治病藥若為患復以藥治藥若無患則止佛法中智慧藥亦如是以此藥故破所貪著若於智慧中復生貪著者當行治法若智慧中無所貪著者不須重治也遠問曰前識雖冥傳相寫推之以理常斷二非故除之而無間求相通利則有隔何者前心非後心故心心不相知前念非後念雖同而兩行而經有憶宿命之言後識知前識之說義可明矣大智論云前眼識滅生後眼識後眼識利轉有力色雖暫有不住以念力利故能知推此而言則後念可得追憶前識若果可追憶則有所疑請問前識後念為相待而生為前識滅而後念生為一時俱耶若相待而生則前際其塞路若前滅而後生則後念不及前識若生滅一時則不應有利鈍之異何以知其然前識利於速滅後念利於速生利既同速鈍亦宜然若其間別有影迹相乘則令玄於文表固非言緣所得凡此諸問皆委之於君想理統有本者必有釋之什答曰有人言一切有為法離無常想念念生滅有念力名為心法此念生時自然能緣身所經來相自爾故如牛羊生時自趣乳譬之如鐵自趣磁石如是念有大力所經雖滅而能智之譬如聖智者能知未來事雖未生來有聖智力故而能知之念過去事亦復如是又念與心義同不相離故是故說念則說心後有人言諸法實相若常虛妄顛倒無常亦如是如般若波羅蜜中佛告須菩提菩薩若常不行般若波羅蜜若無常亦不行般若波羅蜜是故不應難無常是實法滅云何後心能知前心也是故如品中佛說現在如即是過去如過去如即是未來如未來如即是過去現在如過去現在如即是未來如如是等際三世相際三世相故云何言後心為實有以過去心為實無耶後有人言心有二種一者破裂分散至念念滅似如破色至於微塵二者相續生故而不斷滅若念念滅生滅中不應以後心知前心事若相續不斷中則有斯義如佛告諸比丘心住者當觀無常相以心相續不斷故名為心住相續中念念生滅故當觀無常相如燈炎雖有生滅相續不斷故名有燈炷而有其用若炎中生滅故則無燈用心亦如是有二種義故無咎雖念念滅以不斷故而有其用能以過去未來之事設心異緣但以後心緣於前心者不須緣彼所緣若以前心則能通其所緣遍學菩薩雖入二道悉行悉知而不決定取泥洹證所以者何本有不證之心不捨一切故理窮則返如入滅盡定先期心生設復暫滅時至則發遠問曰如菩薩觀諸法空從本以來不生不滅二乘道者觀法生滅何得智及斷是菩薩無生法忍什答曰二乘雖觀生滅不別於不生不滅所以者何以純歸不異故如觀苦生滅觀盡不生不滅但為盡諦而觀三諦是以經言苦諦知已應見如惡如賊皆為虛妄集諦知已應斷道諦知已應修滅諦知已應證又聲聞言入泥洹時以空空三昧等捨於八聖道分以是故言盡諦為真無上之法若三諦是實不應有捨捨故則非實也經言實者欲為顛倒故於實法相則非諦也若不受不著而不取相則為真諦不生不滅其相亦然二皆同歸無相解脫門又聲聞經言無常即是苦苦即是無我若無我則無我所無我所者則為是空不可受著若不受著則是不生不滅問曰諸佛雖非我所云何則不生不滅耶答曰不然若實生滅應可受著又不應用空空三昧如佛常云一切不受心得解脫得泥洹是豈虛言若生滅可取著者則是分別非為實相若非實相不得以不生不滅為虛生滅為實但為生死麁觀念心厭故說言生滅如人遠見青氣近無所覩如是一切賢聖皆應一道無有異耶而大小之稱致有利鈍觀有深淺悟有難易始終為異非實有別如人食麵精麁著品而實不異前答云遍學者菩薩雖入二道悉行悉知而不決定取泥洹證所以者何本有不證之心心不捨一切故理窮則返如入滅定先期心生設復暫滅時至則發問曰無漏聖法本無當於三乘二乘無當則優劣不同階差有分分若有當則大乘自有其道道而處中其唯菩薩乘平直往則易簡而通復何為要逕九折之路犯三難以自試耶又三乘之學猶三獸之度岸耳涉深者不待於假後假後既無功於濟深而徒勞於往返若二乘必是遍學之所逕此又似香像先學兔馬之涉水然能蹈涉於理深乎如其不爾遍學之義未可見也答曰菩薩欲成一切智智故於不善無記法中尚應學知何況善法耶外道神通諸善之法亦當學知況賢聖道法乎如人目見一切好醜之事須用則用若不用者見之而已菩薩如是以慧眼見知一切法直入大乘行者而行之餘二乘法唯知而已或有人言佛說遍學為以導二乘人故如佛本為菩薩時雖知六年苦行非道但為度邪見眾生故現行其法既成佛已毀訾苦行說言非道聞者即皆信受以佛曾行此法實非道也若菩薩但學大乘法者二乘之人謂菩薩雖總相知諸法而不能善解二乘法也又二乘法是菩薩道所以者何用此二道度脫貪著小乘眾生取之則易又如人密知是道非道便離非道行正道菩薩亦如是明知二乘行法不能至佛即離其法行於大道道然者雖學二乘之法而不失其功以成佛乘故而小乘人鈍根不能通達大乘法故迂迴為難大乘之人利根智力強故不以為離也如能浮人雖入深水不以為難九折三難者此皆畢竟空智慧之分不得以之為難雖不能度不期成佛為異耳以諸菩薩從發意以來所行之道與畢竟空智和合如般若波羅蜜初品中說施者受者物不可得是故非為難也言三獸者如兔不能及象馬之道馬不能及象所蹈如馬要先逕兔道然後自行其道香象要先逕兔馬之道後乃自倒其地菩薩亦如是先洗二乘之地然後自到其道也又問聲聞緣覺凡有八輩大歸同趣向泥洹門又其中或有次第得證或有超次受果利鈍不同則所入各異菩薩云何而學般若耶心利者不可挫之為鈍鈍者不可銳之令利菩薩利根其本超此而甫就下位之優劣不亦難乎若云能者為易於理復何為然其求之於心未見其可而經云遍學必有深趣答曰學者善分別諦知其法如有大德之人往觀殺生法其弟子問之何故答言我未得道靡所不更或至此處知彼要脈不令眾生受諸苦若以三解脫門觀涅槃法知斷如是結使得如是涅槃三結盡得涅槃分謂無為須陀洹果乃至羅漢得漏盡涅槃果又如人眼見坑塹終不墮落假令入其法者於法不證不受信行法行之名以諸菩薩利根故超出二乘於大菩薩有所不及了如師子雖處於百獸為勝也如國王行百里應中道宿見有大臣住處王雖在中入出觀者而無宿意作是念言此雖為妙自知別有勝處菩薩亦如是若入道慧時分別觀知外道禪定五神通法及二十七種賢聖法所謂十八種學法九種無學法及辟支佛分別觀已續行菩薩道得二種利益一者自了了知其法用度眾生時無所疑難二者所度眾生知彼體行此法則便信受若不爾者同在生死彼我無異便不信受又問若菩薩遍學為從方便始為頓入無漏一道也若從方便始以何自驗其心知必不證而入無漏也若不先學方便以自驗則是失翼而墮空無相酬可自反若先學漚和般若心平若稱一舉便可頓登龍門復何為遍學乎答曰是事佛於般若已說菩薩入三解脫門要先立願學觀如己心則厭離雖不取其證我學觀時非是證時以如是之心入無漏者終不證也又人言菩薩先以二因緣故不取其證也一者深心貪樂阿耨多羅三藐三菩提二者於眾生中大悲徹於骨髓不欲獨取涅槃雖知一切法中涅槃無為但以時未至故是名菩薩於眾生中大悲之至所謂得涅槃味而不取證也復有人言菩薩無量劫來修習福德利根故入三解脫門時即深入無漏法以此勢力不能自反譬如大魚隨順恒河入於大海不能得反以水力牽故爾時十方諸佛現其身相語言善男子當念本願度一切眾生莫獨入涅槃汝但得一法門我等如是無量阿僧祇法門憐愍眾生故猶住世間何況於汝時菩薩信受佛語故不取果證菩薩遍學義如前說是故不得以乘平直住為難又問經云四道與辟支佛智及滅智皆是菩薩之忍辱意似是學彼滅智以成此忍彼學本自不同法忍云何而成若必待此而不證即諸佛世尊大會說法其中應不俄爾之頃頓至法忍者推此而言反覆有疑答曰經云須陀洹乃至阿羅漢辟支佛若智若斷皆是菩薩無生法忍者智名學人四智無學人六智斷名學人有餘斷無學人無餘斷是皆以諸法實相為已用但二乘鈍故須以六智菩薩利故唯用一智所謂如實智如鈍斧伐樹數下乃斷若以利斧一斫便斷是一樹一斷但功用有異耳諸賢聖如是斷諸結樹以小乘智慧鈍故分為分智凡夫所想顛倒往來生死受諸苦惱說名為苦以無漏智慧深厭此苦厭已即捨苦無自性故所以者何是畢竟不生性如是知已結使自然不生是名集滅道智修此行已增其盡智無生智菩薩利根故知苦諦一相所謂無相但以凡夫顛倒之心分別有苦有樂又此苦因於愛等亦是一相因同果故此中無所斷亦無所證於其觀中善能通達是故當知聲聞智慧鈍故先習此道後乃得力以菩薩深入故觀四諦為一諦如思益經中說四諦為一諦又般若波羅蜜中說聲聞所有智所有斷皆在菩薩無生法忍中聲聞人以四諦入諸法實相菩薩以一諦入諸法實相聲聞智慧鈍故多以厭怖為心菩薩智慧利故多以慈悲為心同得諸法實相故名為所有智所有斷皆是菩薩無生法忍如以蘇作種種食名雖有異而蘇是一也或有人言眾生或愛多或見多愛多者以無作解脫能入涅槃無作解脫者所謂諸法無常若見多者以空解脫門能入涅槃空解脫門者所謂空無我若觀無常苦者化之則易若觀空無我者所行之道轉深轉微所謂諸菩薩深愛樂佛法亦未斷結使生諸戲論分別常無常苦非苦空非空我非我有無非有非無生不生非生非不生等滅此戲論故佛為說無生法忍如人服散除病散復為患覆以下散藥為希有也無生法忍亦如是觀諸法性故得名為深以除細微之病故藥名為妙復有人言有人謂菩薩不得聲聞辟支佛道功德之利是故說菩薩無生法忍中悉得其利又此章中不言學彼以成此用先云遍觀十地者名之為學耳又答云如入滅定先期心生設復暫滅時至自發問曰若菩薩不證必同此喻以此則凡造遍學不應有退轉豈非失位於龍門乎若未經遍學便云退轉此猶未涉險而頓駕而本自不行復何所論答曰菩薩有二種有退有不退退亦有二種一者直行五波羅蜜如舍利弗等持頭目施而生厭退二者無方便行般若波羅蜜入三解脫門觀涅槃時以深妙藥故即便取涅槃證取涅槃證有二種一行菩薩道以無方便入三解脫門證於涅槃二者菩薩聞佛說菩薩應學聲聞辟支佛道度脫眾生雖是菩薩而用聲聞辟支佛法入三解脫門是人無方便慈悲心薄深怖畏老病死苦取涅槃證如人若能乘馬不隨馬也不善乘者便隨馬力諸菩薩亦如是起無漏心入解脫門隨順無漏不能自拔如是退轉菩薩優劣不同若久行菩薩道者成就方便力雖起無漏心而不隨之以慈悲方便力故不令墮落如是者則同滅定為喻也又退轉者雖有本願以福德智慧力用薄故不能自出如入賊陳皆願欲出其身力方便者乃能得出無力者雖有其意不能得出又如說法華經畢竟空設有退轉究竟皆當作佛佛說退者意欲令菩薩當得直道始終無退如般若波羅蜜不退品中說又須菩提言世尊菩薩退為以何法退色陰退也受想行識退也佛言不也離五陰有退也佛言不也須菩提言若不爾者云何有退佛為須菩提漸以明法華經義問曰聲聞辟支佛智及滅則是菩薩忍菩薩於智滅中不證時為是無生滅觀力也為是度人心力也若是無生滅觀力則遍學時不得並慮若不並慮則無生滅之觀玄而不微以其無微菩薩便應隨至取證若是度人心力時至則反凡為菩薩以僧那自誓此心豈不必欲度人而中退轉者何也又云大智論云得忍菩薩解諸法實相廓然都無時猶如夢中乘筏渡河既覺無復度意若爾者先期其有何功用有得忍大士已起陰路猶尚若茲況未至者乎君來喻雖美吾喻是其捨也答曰無生觀力劣而去有同何以故無生各一切法從本以來不生不滅以不滅法故滅故滅諸觀行菩薩如是智力雖二道不應為證何以故證名第一直實更無勝法而菩薩以利智慧深得法性不應以法為證也然雖心不並慮因見小乘法卑陋故深發本識知非所樂但為度小乘人故觀其法耳譬如大鳥常有甚深清淨之池以小緣故暫住濁水事訖便去不樂久也此亦如是隨大力所牽不為小力所制度人心力者諸菩薩雖入無漏禪定而能不捨慈悲之心小乘則不然以其力劣故心在無漏則不應復有心所念又菩薩以小乘法觀泥洹時有樂小乘道者因用其法而度脫之此則是度人心也凡言善學小乘法者皆是得忍無生忍菩薩所以者何以彼謗言尚不則此法何能以是度人也是故學者以有殊妙之事故如富樓那過去無量佛所於弟子眾中第一法師今佛弟子中亦為第一是故當知是大菩薩現行小法又小菩薩等得甚深大乘之法行五波羅蜜若入小乘空法者不知般若波羅蜜無方便力慈心弱不能自拔爾時隨至而證佛若教如是等菩薩遍學者則生厭心失菩薩道如人有呪火之力能入大火若無呪力則不堪任又人言菩薩利根故知涅槃寂滅相真實之法雖有慈悲之力不能自制但以十方諸佛現其妙身而教化之譬如身大者墮在深坑一切繩用不能令出唯有大士以金剛瑣爾乃出之菩薩亦如是深見生死過患涅槃寂滅安穩之處唯有諸佛乃能令出更無餘人也又問遍學以何為始終從發意生得忍其中住住皆是遍學不若初住遍學於二乘智滅中已得無生法忍則不應復住住遍學若果不住住遍學則其中無復諸住階差之名若初住不得忍即住住皆應遍學若住住遍學則始學時漏結不盡如其不盡則雖學無功想諸菩薩必不徒勞而已又問十住除垢經說菩薩切住中遍學雖入聖諦不令經滅亦不令起此語似與大智論異亦是成答所不同是乃方等之契經於理者所共信若不會通其趣則遍之說非常智所了之者則有其人答曰此義前章已明要大菩薩現作聲聞為度小乘人故學大乘法如富樓那等或有人言有三種慧聞慧思慧未得無生法忍菩薩以聞思慧學二乘法何以故是人福德智慧未深厚故若用修慧則便作證是故唯無生法忍菩薩三慧遍學諸道又新發意菩薩慧誦讀思惟大乘經法雖學亦不為成無生法忍也而得忍菩薩同體實相之利但深淺有異是故觀智而已此因緣先已說又十住斷結說未見此經不得玄以相答又問證與取證云何為證菩薩為證而不取為不證不取也若證而不取則證與取證宜異若以盡為證盡不先期而設至云何為不取若謂既證而不取則須菩提不應云是處不然若以盡為證三結盡時則是須陀洹下分盡時則那含二分盡時則是阿羅漢若三處皆盡而非三道則有同而異者矣其異安在乎若先同而後異直是先小而後大耳若先異而後同直是先大而後小耳若都不同不異則與來答趣而永後會此所望也答經直云證欲令易解故說言永證證與所證無有異義般若波羅蜜中佛為須菩提解之菩薩欲入三解脫門先發願不住證即今是學行時非是證時以本願大悲發願生故雖入三解脫門而不作證如王子雖未有職見小職位觀知而已終不貪樂當知別有大職故菩薩亦如是雖入小乘法未具足六波羅蜜十地菩薩事故而不作證證名已具足放捨止息所觀第一更無有勝不復畏受三界苦惱是名為證譬如人有事相言未得可信重人為證者則生憂怖種種方便求自勉濟若得證已心則安穩不復多言也諸賢聖如是知世間可厭離無所貪著即見無生無滅無作無相常法此法無為不生不滅故不可在心不可在心故不名為修以無漏故不名為斷但以為證耳此理真實第一可信若於是法貪欲修行即是戲論生法煩惱是故應證而不應修如熱金丸雖好正可眼見不可手捉如是證涅槃已不復須厭斷修道凡證說有四種一者有人欲得諸法實相修行其道見涅槃相即以為殊妙發大歡喜而生相著因涅槃故有所戲論此人之心自謂得微妙法名為智慧中戲論煩惱也二者見涅槃法厭離心薄通鈍故不能信一切煩惱或為須陀洹或為斯陀含或為阿那含名為學涅槃者不名得證也三者厭情休息智慧心則見涅槃已不生愛著不生戲論捨諸煩惱名阿羅漢辟支佛四者發心阿耨多羅三藐三菩提為度眾生故欲與眾生第一之利所謂涅槃利生死中厭離心厚世世修習種種法門無量福德利根第一雖見涅槃不生愛著不生戲論捨一切凡夫結使知一切法同涅槃無生無滅但未具足菩薩之道本願未滿唯斷凡夫結使未斷菩薩細微結使故不名為證證名所作已辦不復更有所作得證者唯有三人阿羅漢辟支佛佛三學人雖斷結使不患盡故但假名為證非實證也如因得道人故餘學道者通名道人此中得無生菩薩知諸法實相涅槃自利已足三界苦斷為教化成就眾生故出於涅槃無為之法還修有為福德淨佛國土引導眾生是故不名為證也遠問曰經云知四神足多修習行可得住壽一劫有餘又須菩提請世為住壽恒沙劫既有此法即宜行之有人請問諸佛菩薩竟有住壽者不若果有者為是法身為是變化身乎若是法身法身則有無窮之算非凡壽所及不須住壽若是變化身化身則滅時而應時長則不宜短時短則不宜長以此住壽將何為哉又問壽有自然之定限壽之者與化而住目應無陳時不可留云何為住若三相可得中停則有為之相暫與涅槃同像不知胡音中竟住壽不若以益算為住壽則傳譯失旨又得滅盡三昧者入斯定時經劫不變大火不能焚大海不能溺此即是三昧力自在壽住今所疑者不知命根為何所壽為寄之於心為寄之於形為心形兩寄也若寄之於心則心相已滅滅無所寄若寄之於形即形隨化住時不可留何以時之力士移山經云非常之變非十力所制制非十力則神足可知也此問已備之於前章若一理推釋二亦俱解什答若言住壽一劫有餘者無有此說傳之者生如長阿含大泥洹經阿難白佛乘現證從世尊聞若善修習四如意是人若欲壽一劫若減一劫則成耶摩訶衍經曰若欲壽恒河沙劫者此是假言竟不說人名用此法者如賓頭盧頗羅墮阿羅漢善修習如意故壽命至今不盡因現神足力取栴檀鉢故佛以此治之唯聞此一人行其法用餘者未聞又諸阿羅漢觀身如病如癕如惡怨賊如退法阿羅漢今有自害況當故欲久壽也以體無我心故深拔貪著根本故以涅槃寂滅安穩之利以不樂久住雖住先世因緣身盡則止又法身變化身經無定辨其異相處此義先已說聲聞人中說變化之無心意識寒熱等慧性是無記正可眼見為事故現事證則滅如是之身無有根本則無久壽之為義法身二種一者三十七品等諸賢聖故二者三藏經等此皆非身非命亦不得有久壽之為義當是先世行業所得之身為大因緣故欲久住者便得隨意摩訶衍中法身想先已具說其因緣今者略說菩薩法身有二種一者十住菩薩得首楞嚴三昧令菩薩結使微薄是人神力自在與佛相似名為法身於十方現化度人之身名為變化身隨見變化身者推求根本者以為法身是故凡小者名為變化身如此之人神力無礙何須善修四如意足也二者得無生忍已捨結果身得菩薩清淨業行之身而此身自於分憶能為自在於其分外不能自在無礙是菩薩若欲善修習如意亦可有恒沙劫壽耳如人有力不假大用若無力者乃有所假初入法身菩薩亦如是神通之力未成就故若修如意者便得隨意所作又修如意章中言若人欲劫壽者便得如意不言住壽也如阿毘曇中說有阿羅漢以施得大福德願力轉求增壽便得如願所以者何是人於諸禪定得自在力願智無諍三昧頂禪等皆悉通達以先世因緣壽將盡為利益眾生故餘福因緣轉求長壽便得如願如檀越欲施比丘多種食之物而是比丘有遊行因緣不須此物善喻檀越言汝以好心見施可貪此食為衣物而得如願又善修如意者亦如是雖不先世福德求壽以得無漏法故專修有漏甚深善根修有漏甚深善根力故便得增壽果報無漏雖無果報能令有漏清淨小而獲大果又滅盡三昧力因緣故令餘行增壽若入滅盡三昧時過於生理身則毀壞無復身因起是即無若入餘定則無此事如一比丘欲入滅盡三昧作起心因緣願力打撻推得當從定起有賊來破壞僧坊十二年中無楗槌音此比丘猶在定中後檀越還修立僧坊打楗槌比丘便覺時即死也
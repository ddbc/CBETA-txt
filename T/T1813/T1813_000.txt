原夫法身虛應浹有岸以㼼形妙智潛通極無邊而照象至真明理即事而能理旋超視聽之外冥權會事即理而能事逈架筌蹄之表故得蓮華藏界懸日月以臨照菩提樹王開甘露而濟之千華千百億盧舍那為本身十重四十八輕釋迦文為末化不可說法啟心地於毛端不思議光舉身化於色頂於是四十二位大士之所同修八萬威儀聖賢以之齊致況乃恒沙戒品圓三聚而緣收塵數嚴科具六位而緣攝既如因陀羅網同而不同似薩婆若海異而非異等摩尼之雨寶濟洽梨元譬瓔珞以嚴身功成妙覺是故五位菩薩莫不賴此因圓三世如來無不由此果滿既為道場之直路亦是種覺之良規大哉難得而言者也然則梵約當體離染為名網就喻彰功能立號經則貫穿縫綴體用同詮盧舍那則遍照果圓說則枳機宣唱菩薩標因異果顯能持之人十重等簡法異人顯所持之法重開二五輕分六八具防止故稱為戒無二軸故云一卷故言梵網經盧舍那佛說菩薩十重四十八輕戒一卷將釋此經略作十門一教起所因二諸藏所攝三攝教分齊四顯所為機五能詮教體六所詮宗趣七釋經題目八教起本末九部類傳譯十隨文解釋初教起所因者何故辨此菩薩戒耶略由十因謂法應爾故示本行故攝大機故授法命故勝法被故令成行故得諸位故滅重障故顯真性故得勝果故初法應爾故者謂此菩薩三聚淨戒既為道場直路種覺圓因是故一切諸佛出興于世利樂眾生皆依古法法爾初時結於菩薩波羅提木叉為宗本之要如大王路法爾常規故須說也是故下云各坐菩提樹誦我本師戒又云是盧舍那誦我亦如是誦解云既佛本師戒復但云誦不言說者明則本法非新制也又云三世諸佛已說今說當說故知同說也二示本行者三世諸佛皆悉往昔同行此戒成最正覺是故成道先示此要令諸菩薩之所修學下文云一切諸佛之本源行菩薩者之根本又云一切菩薩已學今學當學解云若無此戒法無一菩薩得成佛道三攝大心者謂如來出世若不顯此菩薩毘尼諸有情初發大菩提心者而未能知何等應作何等不應作而進行無依是故要當制立菩薩學處令知進修智論十五云譬如無足欲行無翅欲飛無船求渡是不可得若無戒欲求好果亦復如是若人棄捨此戒雖居山苦行食菓服藥與禽獸無異四授法命者謂諸眾生若無此戒法命不立與非情及畜生等無有異瓔珞經下卷云佛子若過去未來現在一切眾生不受菩薩戒者不名有情識者畜生無異不名為人當離三寶海非菩薩非男非女等五殊勝益者謂以最上菩薩戒霑及眾生必當令彼成正覺瓔珞經云又復法師能於一切國土中教化一人出家受菩薩戒者是法師其福勝造八萬四千塔況復二人三人乃至百千福果不可稱量六成諸行者謂一切菩薩無邊大行莫不皆以淨戒為本智論十五云譬如大地一切萬物有形之類皆依地而住戒亦如是戒為一切善法住處又華嚴經云譬如造宮室起基令堅固施戒亦如是菩薩眾行本此經下云一切菩薩已學今學當學七成諸位者謂由具足菩薩戒故信行得成方乃得入十住等位瓔珞經云初發心出家欲紹菩薩位者當先受正法戒戒者是一切行功德藏根本正向佛果道問位以智成因何說戒答戒具三聚攝善戒中既具大智理亦無違下文中十發趣十長養等皆因此成又問以何得知此菩薩戒多是住前菩薩所行戒耶答瓔珞經下卷云我今在此樹下為十四億人說住前信想菩薩初受戒法佛子是信想菩薩於十千劫行十戒法當入十住心此之謂也八滅重障者重障有二謂惑與業今既具防三業律儀戒中惡無不止惑業種子是所除滅故瓔珞下卷云受十無盡戒已其受者過度四魔越三界苦從生至生不失此戒常隨行人乃至成佛九顯真性者謂由具此菩薩淨戒遂令障滅行成性離究竟下云佛性常住戒法流通也十得勝果者謂此淨戒因位究竟必獲如來圓明勝果故華嚴經云戒是無上菩提本應當具足持淨戒此經下云微塵菩薩眾由是成正覺此之謂也第二諸藏所攝者此有四重初約二藏有二謂大小二乘各有菩薩藏聲聞藏於此四中唯大乘內菩薩藏攝或通大乘聲聞藏攝以大中聲聞悉許成佛於此戒法亦受持故亦通收小中菩薩以彼三十四心成佛等事離此實戒更無餘故或亦通彼聲聞藏以七眾所持別解脫戒皆是菩薩律儀攝故是故彼法亦在此中二約三藏亦二一唯是大乘毘奈耶藏以具詮顯調伏行故二或通餘二以戒具三聚該於三學成因五位必具餘故三約十藏亦二唯戒藏二或通餘以三聚中攝諸行故四約十二分教亦有二一是緣起經攝二亦通餘如理應知第三攝教分齊者聖教塵沙緣略為二一是化教二是制教釋此二別略作四門一約法異且化教者謂如來出世普為一切說諸因果理事等法制教者謂舉過顯非立正法制非理違法犯結示罪名辨其持犯輕重篇聚二約機異謂化教普為通內外眾莫問佛法內人及佛教外人通對而說制教唯對佛自內眾私祕制說三約益異謂化教但令離諸性惡起信等行制教令其雙離遮性以護譏嫌威儀可軌以生物信光顯正法自行化人故四約主異謂化教通於五種人說如智論云一佛二菩薩三弟子四神仙五變化制教唯佛自說以制戒輕重餘無能故由此四異是故二教成差別也於此二中制教所攝然制通大小仍是大收第四顯所被機有四種一約種姓二約遮難三約發心四約現在位初中有二先約權教五種姓中定姓二乘及無種姓非此所為以彼於此非其器故菩薩種姓正是所為其不定性亦兼攝如瑜伽等說二約實教五種種姓俱此所為以許佛性皆悉有以於此身定入寂故名定性二乘非謂寂後而不趣向於大菩提如法華楞伽寶性論等說又為謗大乘人是一闡提因依無量時故說無性非謂究竟無清淨性如寶性及佛性論說又依佛性論自斷說無佛性為不了教餘如前說是故一切眾生皆是所為耳二約遮難者亦二一雖欲發心若具七遮現身非器二要須深心懺悔除滅遮難好相相應發心純直方堪為器三約發心者亦二一雖內有種姓若未能發大菩提心現在前時亦未堪為菩薩戒器二要須發心直趣正行不有邪求名利等過方堪為器是此所為四約現在位者亦二一終二始終者如三賢已上法雲已還終位菩薩雖亦受持菩薩淨戒然經生所受不名新得具性戒故非此正為始者從初發意十信已還於此戒品有受有隨有持有犯故是正為以本業經中十信初心受此十戒其入位已去但增修為異故也第五能詮教體者略作十門一能詮門謂唯以名句文為體以能詮表所詮故二歸實門謂唯以音聲為體以名等依聲假立無別體故經云以音聲為佛事故三具二門謂聲及名等要具此二方成詮表不相離故十地論云說者以此二事說聽者以此二事聞四俱非門謂聲名即空俱泯言即無言無言之言無寄無住經云如來常住不說一字上四門中前三通小乘具四唯大乘是故四句合為一事有無俱離可知五遍通門謂香光等一切諸法悉為教體無不皆有詮理益物故經中香光飯等而作佛事六詮旨門謂能詮所合為其性以不相離故論云契經體性略有二種一文二義文是所依義是能依七唯心門謂名等聲等能詮所詮無不皆是說聽心識更互為緣之所顯現離此心識無別性故經云我說識所緣唯識所現故八歸真門謂名等識等莫不悉皆唯是真如以諸虛相本自盡故真如實體性自顯故經云一切法即如等也九無礙門謂即真之相相不礙存即無言言言同法界即相之真真無不顯即言之無言言未嘗說既言無言而無二則說無說而俱存無礙鎔融以為教體十雙泯門謂理事無礙性相俱融則形奪兩亡語默雙泯非言非不言非教非不教非真非不真一切皆離不能辨之也是謂大乘無礙教體也第六所詮宗趣者有二先釋宗後顯趣問宗之與趣何別答語之所表曰宗宗之所歸曰趣又釋宗是言下所尊趣即標其意致宗中亦二先總後別總者以菩薩三聚淨戒為宗以是文中正所詮顯所尊所崇唯此行故別中有五一約受隨二約止作三約理事四約造修五約緣收初者創起大誓要期三聚建志成就納法在心故名為受受興於前持心後起順本所受令戒光潔故名為隨又受是總發萬行後生隨是別修順成本誓要具此二資成正行故以為宗二止作者謂止離諸惡微過不沾作修萬善眾德圓修要具此二皎潔行成故為宗也三理事者謂事防三業使惡止善行以理御心令惑滅令智立智論云菩薩亦持理性戒故又前離業障令福圓後除滅惑障成慧滿此則離二障成二嚴方為究竟故以為宗四造修者有四一法二受三相四行謂初是所受戒法二正受相應三辨其戒相四對緣持犯所詮雖眾然四門綩攝故為宗也五緣收者謂諸菩薩波羅密行莫不具足三聚所謂發三聚心修三種行成三迴向菩薩萬行莫過於此故以為宗第二趣者意也致也謂持此三戒增長三學成就三賢十聖等位究竟令得三德三身無礙佛果是意趣也謂一律儀離過顯斷德法身二攝善修萬行善以成智德報身三以攝眾生戒成恩德化身故也宗趣竟也第七釋題目者有二先辨一部都名後釋當品別目初中亦二先梵網者所詮義也經者能詮教也義中梵者西國正音云梵覽摩傳譯存略故但云梵此翻為極淨以淨中之極故准此經上下文梵網之義略有四種一約行體用謂梵者當體為目離染為義網者就喻為名勝能為義此中梵有一義謂明五位行體平等圓淨光潔網有二義一差別義二澇漉義初喻信等五位相別後喻五位澇漉眾生從因至果究竟解脫此二及梵總有三義謂體相用網中差別是相此即依體起用以梵成網故云梵網則持業釋也又亦法喻雙舉為名也二約義者此舉梵上之網喻所詮之義俱從喻稱故云梵網何者上卷經云時佛觀諸大梵王網羅幢因為說無量世界猶如網孔各各不同別異無量佛教門亦復如是解云以諸梵王持此幢網供佛聽法佛因見彼網孔差別交絡無邊參而不雜遂以喻彼諸眾生類迷悟己性造善惡業苦樂昇沈依正交雜而其分齊別別不同故云世界猶如網孔此即梵之網依主釋亦是有財釋以俱是喻故問此中梵網與華嚴中因陀羅網何別答彼是帝釋網此是梵王網彼網在殿此網在幢喻意亦別彼取寶珠成網互相影現辨重重無盡此取網孔差別不同義故為異也三約教者梵辨教是淨網顯教有能故華嚴之張大教網亘生死海渡天人龍置涅槃岸此之謂也又上云猶如網孔等佛教門亦如是等也四約戒者梵有二種一約位在家所持不名梵行出家五眾方名梵行二約實聲聞小戒不防意惡不破諸見不名真梵諸菩薩等所持三聚具防三業破見入理方名實梵此如華嚴梵行品說網有三義一喻菩薩戒相塵沙微細差別交雜出沒屈曲難知如網孔也二喻此律儀戒功能遮防有情令不作惡如網籠羅也三喻此戒攝善救生二種功能澇漉自他俱出離故是故此中亦梵亦網持業釋也問何故不唯存此釋而通上三耶答此是一部通名非唯說戒故須通辨也經者謂以聖言貫穿攝持所應說義及所化眾生故云經也二別名中有三義一舍那佛者舉教主也說心地法門品者是一品通名也菩薩戒本者品內別目也梵本經中皆名毘盧舍那此云光明遍照然有二義一內以智光照真法界此約自受用義二外以身光照應大機此約他受用義何故經首別標此名為簡餘經是釋迦化身所說又梵網字下標此名者別餘品也梵網一部大本之中唯此品等是舍那說餘品應是釋迦說故說者圓音應機演茲妙理故云說也菩薩者備如常解心者則是菩薩所起信等五十心也地者即是信等諸位通名地也十地論中地前總名信行地故以俱有生成荷戴通名地也無非妙軌云法通智遊履為門類別不同稱品今於品內別釋如此菩薩戒本故別標舉謂防非止惡為戒標略異廣為本也第八明教本末者有二先明此戒後顯餘類初此戒來處者此三世諸佛本戒法界法爾非新所制舍那菩薩修行此戒位滿成佛於蓮華臺藏世界之中為欲利樂諸眾生故還自誦出傳授化身令各就機於閻浮提為諸眾生方便誦顯是故得有如斯戒本若論具本什公相傳云西域有十萬頌六十一品具翻應成三百卷未至此土故不具也二餘類戒者如梁朝攝論戒學中引毘奈耶瞿沙毘佛略經說菩薩戒有十萬種差別如茲大本未沾此域又上代諸德相傳云真諦三藏將菩薩律藏擬來此土於南海上船船便欲沒省去餘物仍猶不起唯去律本船方得進真諦歎曰菩薩戒律漢土無緣深可悲矣又曇無讖三藏於西涼洲有沙門法進等求讖受菩薩戒并請翻戒本讖曰此國人等性多狡猾又無剛節豈有堪為菩薩道器遂不與授進等苦請不獲遂於佛像前立誓邀期苦節求戒七日纔滿夢見彌勒親與授戒并授戒本並皆誦得後覺已見讖讖覩其相異乃昌然歎曰漢土亦有人矣即與譯出戒本一卷與進夢誦文義扶同今別行地持戒本首安歸命偈者是也又聞西國諸小乘寺以賓頭盧為上座諸大乘寺以文殊師利為上座令眾同持菩薩戒羯磨說戒皆作菩薩法事律藏常誦不絕然聲聞五律四部東傳此土流行其來久矣其於菩薩律藏逈不東流曇無讖言於斯已驗致使古來諸德或有發心受戒於持犯闇爾無所聞悲歎良深不能已已藏雖有微心冀茲勝行每慨其斥闕志願西求既不果遂情莫能已後備尋藏經捃摭遺躅集菩薩毘尼藏二十卷遂見有菩薩戒本自古諸賢未廣解釋今敢竭愚誠聊為述讚庶同業者粗識持犯耳第九明傳譯緣起者此經於大秦姚興弘始三年有西域三藏法師鳩摩羅什此云童壽以持菩薩戒故偏誦此一心地法門品以此品略明菩薩戒相是故印土持菩薩戒者無不皆誦于時沙門慧融道祥等八百餘人請羅什受菩薩戒遂於逍遙園或云於長安草堂寺中共學士翻譯經論五十餘部唯此梵網經最後什自誦出而共譯之慧融等從筆受亦同誦持仍別錄此下卷之中偈頌已後所說戒相獨為一卷名作梵網經盧舍那佛說菩薩十重四十八輕戒卷卷首別標當時受戒羯磨等事仍云此羯磨出梵網經律藏品內盧舍那佛為妙海王及王千子受菩薩戒法其八百餘人誦此戒本也第十隨文解釋者於此文中分為三分初十一行半偈是標源歎戒分二從爾時下對緣正說分三從我今在此樹下結說勸持分又釋初是戒起所從分二對緣正說分三結說勸學分初中分二初有五偈明標源顯戒後六偈半歎戒勸持又釋前五戒所從勝後是所流戒勝又前是傳戒人勝後是所傳戒勝前中有四初一頌明舍那真身起千化佛二次一頌一句明千化佛復各化為百億釋迦三一頌二句明化身就舍那聽受戒法四一頌一句明化身就機傳通本戒初一頌之中上二句明本源實身下二句明所現千佛此中盧舍那等三類佛有人釋云千華臺上盧舍那佛是自受用身千花上佛是他受用身百億釋迦為變化身此釋恐不應理以華臺上佛亦是隨他受用身故今釋此佛內自實成及應機化境諸聖教中總有五說一約諸部小乘於此大千百億閻浮中唯此閻浮釋迦是實報成佛餘州皆是化往本不論舍那佛二若依入大乘論等說摩醯首羅天上有一實報成佛以一大千世界為所緣境化作百億釋迦一時成佛三若依此經蓮華臺藏世界之中坐華臺上實身成佛名盧舍那其千華上千釋迦則是千摩醯首羅天上各有一釋迦此千釋迦一一各化作百億釋迦故有千百億釋迦於千百億國中菩提樹下一時成佛准此言之則一實身成佛時以千三千世界為主化境合有千箇百億其千釋迦是實報千百億釋迦是化身四依攝論等受用身有二種一自受用是實身成佛稱法界成身土相稱依正無礙唯佛獨住更無菩薩二隨他受用身為地上菩薩於淨土中現身說法為地前機現化身佛所主化境又廣於前智論云數此三千大千世界如恒沙為一世界種數此世界種恒沙復至為一世界海數此海復至十方恒沙為一佛世界是釋迦佛所化境界五依華嚴經無成無不成故盧舍那一切處皆實身成佛又以盧舍那則是釋迦不分報化二位之別但說十身以顯無盡是故所主化境無邊無盡且如一類須彌樓山世界之數則盡十方滿虛空遍法界又一類樹形世界亦同前遍法界其側住世界府仰世界倒世界眾生形等無量形類一一形類各各本類普遍法界然互不相礙又此雜類並皆攝在蓮華藏世界海中是故華藏亦說無盡又以華藏界一一塵中現一切世界如因陀羅網如是重重無盡無盡出過思議之表此等並是盧舍那常轉法輪處也今此文中還依如上第三義說初句顯其本身後句明其源土初中以是舍那自說故云我今然通辨我義略有六種一執我謂分別俱生在於凡位二慢我謂但俱生在有學位三習氣我謂二我餘習在無學位四隨世流布我謂諸佛等隨世假稱五自在我謂八自在等如來後得智為性六真我謂真如常樂我淨等以真如為性此中稱我通後三種隨義應知盧舍那義如前已釋次句言方坐蓮華臺者方有二義一將欲義謂方將等二正住義謂方住等今依後義正在華上故云方坐也蓮華臺者是十八圓滿中依止圓滿諸論二釋通有三義一謂約事二就理三據無礙初約事者謂如來所感大寶蓮華王為所依止然通辨蓮華總有四類智論云一人中蓮華十葉已上二天上蓮華百葉已上三菩薩蓮華千葉已上四義准佛蓮花無限量故華嚴中大蓮華座不言葉數但云一一華葉皆遍法界二就理者如來智身依於真理義等蓮華故以表示亦有四義梁攝論中一如世蓮華在泥不污譬法界真如在世不為世法所污二如蓮華性自開發譬真如自性開悟眾生若證則自性開發三如蓮華為群蜂所採譬真如為眾聖所用四如蓮華有四德一香二淨三柔燸四可愛譬真如四德謂常樂我淨三理事無礙者謂佛果圓融理事混通依正無礙相即自在思之可見下二句中初句明佛所住處謂於千華之上或云千蓮也下句所現佛此千還是受用身攝有人釋云若約相顯為論盧舍那身為十地後等覺位菩薩現此千釋迦為初地已上菩薩現此亦無違第二一頌一句明此千佛復現百億釋迦於中先四句釋一華所現後一句類結餘華前中初句舉一華主百億國國者是四天下中南州國也是故即一三千大千世界有百億四天下等故云百億國於一一南洲菩提樹下各有一釋迦同時成佛故云各坐等也類結者如一華既有百億國餘九百九十九華亦各主百億故類結云如是總為千箇百億也第三一頌二句明化佛就報領受戒法於中初句標舍那本身是化佛所出之處故須標也次句舉化身數次句明掌持大眾具眷屬相次句顯主伴俱來至我舍那所次句正明領受戒法次句明說戒利益謂此妙戒諸說中最同於甘露味之中上於此創演故曰門開又釋甘露有三義一當食宛飢同攝善內備二當飲除渴同攝生濟之三當藥病療同律儀斷惡故以為喻又釋甘露是仙藥服者長生得此戒命盡未來際故也第四一頌一句明化身就機傳通本戒於中初三句各還本位後二句誦傳本戒謂此戒法諸佛所師故云本師戒也十重等出戒相輕重數也上來標源顯戒亦是戒所從來竟自下第二歎戒勸持中有二初有三行一句歎益勸受後三行一句舉法勸信初中有六初二句辨戒德圓滿於中初能破無明大闇出生死長夜顯無住涅槃故云如日月也二能莊嚴行者令諸佛護念人天樂觀故如瓔珞珠也又釋初是慧嚴後是福嚴又釋律儀戒以能破諸黑惡故如日也攝眾生戒以大悲清涼為相故如月也攝善法戒以能攝修具諸勝善法而自珮故如瓔珞珠也二次二句明戒用深廣謂微塵菩薩是多人同行故勝也由此成正覺能成大果故勝也亦則前句是廣後句深也三次二句明大人誦持故勝謂初句報佛後句化佛四次二句舉益勸學成自利行五次二句教令轉授成利他行六次三句誡聽所誦以此戒中含攝蘊積備具眾德故云藏也又為簡定道二戒故言波羅提木叉戒梵云波羅提此言別若具應云毘木叉此云解脫謂持此戒行於諸犯境皆別別解脫故名也又可當於生死而得解脫故也第二舉法勸信中分三初五句明信法成益於中初一句總勸生信二次二句出所信境又是教生信方便謂信己身有佛性法故即是定當來成佛之義三次二句辨信益謂由信自有自性住佛性信佛是至得果性謂起此信即是發入理菩提心此故此心即是得戒故無垢稱經云發菩提心即是出家是即具足成比丘性此之謂也二有六句勸眾普受於中二初二句總勸普受即是下文但解法師語盡受得戒故云一切有心等又可凡諸有心皆有佛性有佛性故堪為道器故云攝佛戒也又前是當成之佛據佛性體也此明有心之者皆攝佛戒是佛性用也二次四句釋攝戒利益謂入菩薩三聚戒中即是佛本因之位故名佛子下諸戒首皆云若佛子者是也三後二句以有此益故勸眾聽誦上來總是第一標源歎戒分訖也自下第二大段正說中分三初明結集者序當時事二告諸菩薩下明對機正誦三從我已說下結勸受持初中四一序成佛時處二序所結戒相三序口光表說四序眾集聽受初中爾時者是此化身從報佛所受旨迴還至此之時故云爾時也釋迦此云能是姓也牟尼此云寂是名也菩提樹者在摩伽陀國於此樹下有金剛座賢劫千佛皆於此座成等正覺此樹下得菩提故名菩提樹創坐得佛故云初坐等也二序所結戒中有二初辨相二會名前中以是本戒非是待犯然後方制故最初成佛即結此戒不同聲聞戒故云初結菩薩波羅提木叉也孝者謂於上位起厚至心念恩崇敬樂慕供養順者捨離己見順尊教命於誰孝順略出三境一父母生育恩二師僧訓導恩三三寶救護恩然父母有二位一現生父母二過去父母謂一切眾生悉皆曾為所生父母今由持戒於父母渴誠敬養令修善根發菩提心今世後世離苦得樂又由發菩提心持菩薩戒救一切眾生悉令成佛是故二位父母皆為孝順又由具持菩薩淨戒當得道力救護一切諸眾生故於過現父母亦為孝順又供養孝順師僧三寶下文具顯又以如說修行為報其恩故為孝順是至道法者謂至極之道莫先此法又以此道能至於果故云至道此即道能至也謂作了因至涅槃果又作生因至菩提果二會名者謂行此孝行即是順教無違名為持戒故云孝名戒戒謂制御三業止滅諸惡故云戒亦名制止也三序佛口光者如來將說戒法先於金口放大光明驚覺令知當從此口吐戒法光照入其心故現此相令眾集也四序眾集聽於中先集眾二辨敬聽前中有四眾一菩薩二色天三欲天四人王初一是同生眾後三是異生眾二辨敬聽者合掌身儀不慢至心住念不散也第二對機正誦中二先歎戒要勝後正誦戒相前中二初明戒法深勝二從佛子諦聽下辨戒機緣廣前中二初舉法辨勝後是故諸佛子應受下正勸修學前中二初約人顯勝二是故戒下約法辨勝前中二初約佛自誦顯勝人誦故明戒勝也二約五位菩薩眾誦明多人誦故明戒勝也以信行不成位故但云發心也以十住是三賢之初入位之始故云發趣也十行增修善根故云長養十回向是世間修終堅固不壞故云金剛十地可知是故戒光從口出者是前從初發心至十地滿三無數劫常誦持故致後誦時口中每出說戒之光如智論中有三藏比丘以多生說法口出香類同此也又釋以此戒法破無明闇從用名光又釋從佛口光中出戒光故從緣為名故云光有緣非無因者今此誦戒口出戒光非無因緣以多劫積集因緣深固致令如此又釋此屬第二約法辨勝於中有三初明戒無自性起藉因緣謂此戒法既從因緣必無自性無自性戒名為戒光以佛說為緣機感為因或師授為緣菩提心為因無自性戒方得發起故云有緣非無因也二明戒體甚深言故光光等者光猶戒謂是因緣所發戒體無量數多故曰光光也故者所由也謂此戒光因緣生故是故無性離相故云非青等也於中三句初離色心者謂此真戒性非質礙又非緣慮故云非色心又釋戒於思種而建立故用思種為體故云非青等色也於思種上假立為色故云非心也二離有無者謂緣起之戒便無自相即緣非戒離緣無戒除即除離不得中間如是求戒永不是有無然此不無此不有之戒以不同菟角無因緣故是故此戒俱絕有無又可非所執故不有從緣起故非無又從緣起故不有非所執故不無故云非有非無也三離因果者以稱性之戒離能所生故非因果也又釋以戒能成彼大菩提果故非果法也又藉菩提心為因起故非因法也以是果非果即因故是因非因即果故是故剋性非因果也三世諸佛之本下明戒用廣於中三初明戒雖非果而能作果故云諸佛之本原二明戒雖非因而能作因故云菩薩之根本以菩薩是因位故三雖俱非因果然能通為大眾之本二是故下結勸修學中應受應持應誦文應學義第二明戒機緣廣中初標受佛戒二辨戒機差別有二十眾於中變化人者如龍變為人小乘入難此中通也後但解法師語下通結多門餘義可知第二正誦戒相中二先總釋隨戒之相略作六門一釋名二分輕重三明具闕方便四持犯麁細五諸部種類六對小辨異並如別說二別釋戒相中亦二先十重後輕垢前中三先舉數勸持二立名辨相三總結勸持又亦可初總誦二別誦三結勸總中四一舉數二若受下勸誦其文於中先明不誦有損非菩薩者失現行菩提心也非種子者乖菩提心種子也又前失位後失行也後舉佛自誦彰誦有益三勸學其義謂舉三世齊學勸令受學四已略說下結說勸持並可知第二立名辨相中先以義料簡後釋本文初中十重略作十門一釋名二明犯因三明犯具四顯犯境五造境自他六自作教他七犯相始終八明犯輕重九明諸部相攝十明攝三聚初釋名者先釋總名謂一周圓數二五稱十波羅夷者此云他勝處略有三釋一約法謂是佛弟子以所持佛戒為自非毀佛戒為他若專精不犯則自勝於他若破其根本即他勝於自以戒為學處持犯所依故云處也二約業謂魔業為他三約報謂墮不如意處為他並可知此從數義以彰名即帶數釋二別名如下釋二明犯因者謂犯此十重皆因三毒於中二初約麁相二就細辨初中此十戒內殺毀及嗔此三因嗔犯是故制此為防嗔此中約動三業以分三謂身語意如次應知又內外分二謂初二約外後一約內外中色聲分異又盜婬慳此三因貪犯但初二麁現後一細故又約財色分二謂盜慳俱望財但自他分異謂盜望他財慳望自物又盜望未得慳望已得何以約財分二約色不分耶以財許如法畜望已得未得分為二色無通畜義故唯一禁斷又有財盜及施故得分為二色無施與義故更不開二又妄酒及謗此三因癡犯於中酒但為癡因妄謗為癡果果中妄由邪見望己身不聖而言聖謗由邪見望他三寶實聖云非聖故分二也癡果已顯彰約境可分二癡因用猶隱約事唯立一又說過通三毒可知此則為調伏三毒立茲十戒二約細辨者此十戒中一一皆通有三毒犯第九瞋中有時由彼貪癡引故亦得有三是故各調三毒通名毘尼此云調伏第三明犯具者所謂三業此十戒中初三及酒皆依身犯故智論十三云酒及前三俱是身戒今此中有四義釋一約自他初三成自害後一成他害以得酒已方作大罪二約依正有三句一盜即依報二殺婬望正報三酒通依正以為飲酤不為貯畜亦得正報收三約違順亦三句一殺盜望違情婬犯順迷情酤酒通違順以恣迷情故順取其直故違四約因果初二損財斷命苦果中極故俱成重後婬酒順迷種苦因極故亦成重是故古德云婬為生死本酒為過患源律中此二不立境想義存此也又妄說毀謗此四是語業犯即是語四失也一妄語二離間語以說過令離故三綺語以讚毀無義故四惡口以惡言謗黷故又釋初一違境失次二違教失謂一餘處傳非二現前毀讚後一違理失並可知又慳嗔二戒是意業犯此中何故瞋依本名貪就慳性說謂瞋障慈悲乖礙行重貪或容有順悲愍故是故約慳違慈濟說若細論十戒一一皆有三業成犯以互相導故如下釋文處說亦伏三業名為調伏也第四明犯境差別有四一約情非情境者謂前九全及第十少分是約情境犯以佛僧二寶亦是情攝故婬瞋各有一義及第十少分約非情犯以謗法寶婬屍瞋塊俱同犯故二約勝劣境者謂說謗二戒局勝境犯以要說彼菩薩等過及謗三寶方成犯故酤酒一戒唯劣境犯以聖等勝位無飲酒故餘七通二位以俱有犯義故三約因果境者謂謗戒少分唯果境犯以除僧寶故所餘因境犯也四約凡聖境犯者第十中佛寶局聖第五全局凡以聖無飲酒不可對辨酤也所餘通凡聖凡中通四趣除地獄以彼苦報不可對故或亦通五以鬼等持戒亦對彼趣故聖中二乘果向十聖大乘六位因果通論悉成犯境問對聖他心豈成誑耶答但對境言彰則為成犯不問前人信與不信又於聖誑語理重誑凡豈得無犯又釋境中略有十境謂五趣生為五并依報非情為六又二乘菩薩佛法為四故有十於十戒中唯瞋通十境以於非情机等亦有瞋故盜具九除非情以無主物不犯故法物盜成故成盜法婬通八除佛法以非情死屍亦成犯故不除也慳亦通八際法及非情以無求索故餘皆成犯境殺妄說毀此四通七除佛法非情所由可知酤酒通五趣除所餘謗唯三寶亦除餘所由並可知第五造境自他中有四例一自造他境二他造自境三自造自境四他造他境以十戒應配之且初例具十犯可知二例唯一犯謂婬戒有犯所餘不犯可知三例十中通四犯謂殺婬慳瞋以菩薩理宜不捨生死為物受身而返厭身自殺故亦得罪又以婬意自愛其身及如律中弱春自婬等善生經云自施不成施自慳成慳又如有一不稱意事搥胸自瞋等是故此四通自為境第四例於十戒之中一切通犯謂教他趣餘境自犯故也第六自作教他者有四句一自作不教他二教他不自作三亦自亦教他四非自非教他初二可知三中有二一如犯婬教他就己一犯得二罪若約睡及怨逼則無教他義二餘教他及自作別犯兩罪故也第四句者謂見作隨喜及讚歎作等雖非自作亦不教他然亦是犯是故此四遍犯十戒俱結重也第七犯相始終於中三例一始二終三據中此中婬犯據始侵如毛頭即結犯不待精樂殺犯據終要命斷方結所餘據中如盜離本處雖已成犯猶未得用等餘准可知有義慳瞋亦約初犯以起念便犯故第八輕重門者有二先總辨後別論總辨十戒輕重者此十戒中幾是業道重有五謂初四及第十幾是障道重有三謂毀慳瞋幾是重亦小輕有二謂酤說又分三一前四中殺人盜五乃至大妄同小乘最重二後四全次重三五六全及初四少分謂約非人非五非道小妄此等應小輕又前五招譏多後五應少又酤唯約遮餘通遮性有義十戒俱通二罪二若別論者一一之中各有輕重至下文處辨第九攝諸門者有四一約十惡者於顯十戒中謗意是邪見謗詞惡口酒是癡因謗是癡果所餘如次餘九應知二依菩薩善戒經出家菩薩有八重即此中初四及後四是也以出家菩薩先受聲聞戒具前四重後受菩薩戒更加後四故三依善生經在家菩薩有六重即此中初六是四依瑜伽地持有四重即此後四是又小乘四重即前四是也是故此戒通攝道俗備緣大小故具十耳第十攝三聚戒者有二義一若從勝為論此十戒總是律儀攝以俱止惡故二若通辨皆具三聚謂於此十中一一不犯律儀戒攝修彼對治十罪之行攝善法攝謂一慈悲行二少欲行三淨梵行四諦語行五施明慧行六護法行七息惡推善行八財法俱施行九忍辱行十讚三寶行以此二戒教他眾生令如自所作即為攝眾生戒是故十戒一一皆具三聚餘義可知第二釋文者別釋十重即為十段何等為十如半頌曰殺盜婬妄酒說毀慳瞋謗將釋此戒略作十門一制意二次第三釋名四具緣五闕緣六輕重七得報八通塞九對治十釋文初制意者略由十意一由斷生命業道重故負此重業不堪入道是故大小二乘道俗諸戒皆悉同制二由違害大悲心故瑜伽云若有問言菩薩以何為體應正答言大悲為體尚須為物捨身況害彼命三背恩養故下文云六道眾生皆我父母生生無不從是而生豈得害也四乖勝緣故智論云或可蟻子在前成佛蒙其濟度此事難知若害彼命與彼無緣不蒙救也五並有佛性悉為當來法器如不輕菩薩深敬眾生尚無不敬豈容有害六違失菩薩無畏施故經云所以持不殺戒為施眾生無畏故也又涅槃中如來壽命無有限量皆因不殺七乖四攝行故論云菩薩二利之中利他為最若起害心眾生捨離設欲法施無所化故八損過實故智論云假使滿閻浮無價珍寶無有能直於身命者是故奪彼命根亦得盜寶之罪涅槃經又云一切畏刀杖莫不愛壽命恕己可為喻勿殺勿行杖等禁九為報恩故謂菩薩大行依眾生得尚念報恩寧容加害十法爾故三世諸佛家業法爾不念加害利益眾生故也第二次第者戒相塵沙無邊浩污何故最初辨茲殺戒一謂菩薩萬行無不以大悲為本為存行本故先制也二有情所重莫不以形命為先為救物命故先辨也若爾何故聲聞戒初不同此耶謂此以救生行為先彼以自行為首又釋彼要待犯已方制婬戒初犯故殺不先僧祇律云成道五年制婬第六年制盜及殺菩薩不爾約十業道此為初故三世本戒非新制故第三釋名者息風名生依身心轉隔斷不續名為殺生戒者是能治之行從所治為名故云殺戒涅槃經云眾生佛性住五陰中若壞五陰名曰殺生若有殺生即墮惡道息有三種過去現在則不可殺遮未來故名殺夫眾生者名出入息斷出入息故名為殺我等諸佛亦隨俗說名為殺問息斷名殺入滅盡定豈是死耶答以後起時息還生故是故不名斷問此報息滅後報息生應非無耶答以命根斷故報隔異故不例滅定問殺既爾從緣必無自性無自性故應無有罪答有無自性得罪還無自性得報一切法皆爾問既自心變眾生還自殺者無實眾生死何因有罪答還自心變罪如眾生來報受罪當知亦爾問知殺性空殺應無罪答空是罪治知空必不殺殺必不了空故亦有罪若謂無罪而作殺者以邪見故罪重眾生於餘何得言無罪也第四具緣者有二一通二別通緣有三一是受菩薩戒人以不受戒無犯故經云有犯名菩薩無犯名外道二是住自性謂非顛狂等以彼無犯故三無開緣謂即救生無間苦等此三通諸戒三別緣者依地論五緣一是他身簡自故二是眾生簡机等故三有眾生想簡迷心故四起害心簡無殺意故五正加害簡未害故依對法論亦五緣一事謂有情數二意樂謂起此想及必害意三方便謂為害故加刀杖等四煩惱謂貪嗔癡五究竟謂彼有情由方便故或無間死或後時死合此二論通具七緣一他身二眾生三起眾生想四殺心五加刀杖等六有三毒七斷正命并上通緣總有十種可知第五闕緣者闕通緣可知別中若闕初緣有三義一應得重輕垢謂以惡心自殺己身故二應得輕輕垢謂以善心厭身自殺違菩薩行故經云說身無常而不讚說厭離於身此中有癡前有瞋故餘六緣皆具也三得福成持謂為法滅身為生捨命如薩埵王子等若不捨反得罪此中非直無三毒亦與智和合故成持也亦即闕初及第六二緣次闕第二緣有二差別一若諸趣相差俱得重以七緣不闕故二若非情來替有二罪一畢竟不知是非情約心應得重方便如唯識論云夜踏瓜皮謂殺蝦蟇死入惡道此但為闕境得重方便二若次後知是非情違前暢思得中方便故闕彼緣得此三罪若於上三位兼起疑心亦得三非謂若於初位欲殺畜人來替於上生疑為畜為人而斷命者此雖境改心移以命同害亦俱重也若於次位欲殺生机來替後生疑為生為机害已終身不決以少闕心得中方便若於後位欲殺生机替後生疑害後知机得輕方便問此中闕心與後位及闕境與前位各何別耶答此於異境起疑故不同初以彼起本想故疑當異境故不同後以彼於本境起疑故問何故雙闕唯疑非想答以想無雙闕如欲殺生机來替此是闕境於上起机想此闕心若害無罪是故想無雙闕疑中乖本期故闕境懷猶預故闕心是故單雙二闕各三合為六也次闕第三緣有想疑二別想中有四一若本迷生為机害已無罪以三心俱闕故二若本欲殺生臨至境轉作机想害已不知得方便罪以不暢本思故闕中後故約前方便結一輕罪三若害已了知起壽心結重方便以闕中間具前後故四若於人起畜等想本迷轉想俱重也疑中二一於本境疑起有三一疑生為机終身不決輕方便二後決暢壽重方便三疑為人為畜後決不決俱重二於異境起疑亦三一為机為生終身不決重方便二後決輕方便三疑為畜為人俱重也次闕第四緣有二一全不犯二雖無殺心而有打等故得輕垢也次闕第五緣得重方便罪以雖不興方便而有殺心故次闕第六緣有二一以無記心殺還得重二不貪皮肉故殺亦不瞋酬怨故殺不癡祠祀故殺但以大悲救彼極苦不避自苦故亦無犯此依瑜伽辨次闕第七緣有二一畢竟不知不犯約心得重方便二知不犯得中方便第六輕重者有二一麁二細麁中有三一約所殺生二約能殺心三所用殺法初中生類所殺雖無崖畔總括此界不過有七謂六道及聖人然約此七位輕重有四一約生斷命一切皆夷問何得有殺地獄生答菩薩亦有遊彼趣中救眾生故是故對彼亦有不殺況有菩薩於地獄中創起慈悲成初心故也二約報謂人重畜等輕以人於彼大小二乘通道器故三約德謂害發菩提心者業道加重不問人畜等故經云殺發菩提心畜生罪重於殺邪見人四約逆謂下文七逆中除於破僧以無命可損唯逆無餘故出佛身血是逆及重方便以不可殺故無夷餘五依位各得二罪謂逆及夷於中父母及二師或有各得三罪一夷二逆謂此四人有得羅漢者一殺父母等二殺羅漢三斷生命故得三罪涅槃經云一殺父王二殺須陀洹故也若依俱舍唯得一無間以依一故第二約心明輕重者然殺念慮雖多不過三性善惡無記即為三品惡重善中無記下或無報於中二先別辨後交雜前內惡中三毒相導成業七亦有三品謂三單輕三雙次一合重單中亦三貪下瞋次癡重何以然者良以飢荒外至貪火內煎雖了業道然不能自制貪彼皮肉以自濟軀遂斷彼命故非極重二雖亦了知因果而瞋怒難制遂瞋斷命道過前故為次也三不信因果將謂無罪有德恣心殺生復勸他殺婆沙云虎豹豺蜈虹蛇等傷害於人殺之無罪父母衰老及遭病疾若能殺者得福無量又殺生祠天以為福德又確執殺生有福無罪如婆藪仙人多劫受苦是故癡因最為重也善生經云貪心殺生輕瞋心次癡心重故此云也三雙者亦三品也謂貪瞋下貪癡次瞋癡重一合者等分最為上上此約業道分輕重若約違教俱犯重二善心者善心殺生如見長病極苦眾生不忍其苦遂以慈心斷彼命根又如律中比丘又犯死比丘語膾子乞一刀等此皆業道輕俱犯重戒三無記心者或不成犯以無記不成業故或亦有業以還得報故如山居比丘推石殺蟻蟻受猪身亦還推石害彼比丘各無記心冥然受報此即於戒雖為不犯然殺業如茲不亡故不可輕也世有愚人飲用虫水曰云我但用水本不害虫虫若自亡固非我咎此不識業道不見聖教深可悲一愚矣第二交雜辨者亦七約三時心謂欲作正作已作此三時中三性心間起故業有輕重謂三中一惡二無記輕一惡二善次一善二惡重又一善二無記輕一無記二善次一無記二惡重又三俱惡重俱善次俱無記輕如上別辨二約殺心三時具闕者闕二心輕闕一心次具三重此三通上性別門心內各有此三隨輕重應知第三所用殺法輕重者有二一約三業二約苦惱初中三業單雙等亦有七三單者一身業殺中謂加刀杖等或身現相令怖墮壑或示相教人令成殺等或作書令殺或作坑穿羂網射發毒藥授殺具等水陸空飛有因致死犯輕重可知二語殺或以善言勸厭身死或教人令殺或呪殺或如壯夫吐唱使死此語殺中初一輕次一中後二重三意殺者如二十唯識論中仙人嘖殺三國眾生一時而死乃至草木亦死不生是故得知意最重故也此中語意同作身業二雙者具身語殺謂身加說呪此輕或具身意殺為次或語意殺為重一合最重二約苦惱者謂分分割身令多日命盡此苦惱多死心既深故重也反此應輕又約有恩無恩有過無過皆有輕重應知二細辨者然此輕重業道微細約境開心應善思淮耳第七得報者有二類一約犯違教遮罪下文云墮三惡道二劫三劫等二約業道性罪依十地論對法論等得三種果一異熟果謂墮三惡道二等流果謂若生人中多病短命三增上果謂所感外物皆少光澤不久住故又依優婆塞戒經第四云因殺生故現在獲惡色惡力惡名短命財物耗減眷屬分離賢聖訶嘖人不信用他人作罪橫罹其殃是名現在惡業之果捨此身已當墮地獄多受苦惱飢渴長命惡色惡力惡名等事是名後世惡業之果若得人身復受惡色短命此一惡人因緣力故令外一切五穀菓蓏皆悉減少此人殃流及一天下又智度論十五云如佛語難提迦優婆塞殺生有十罪何等為十一者心常懷毒世世不絕二者眾生憎惡眼不喜見三者常懷惡念思惟惡事四者眾生畏之如見蛇虎五者睡時心怖覺亦不安六者常有惡夢七者命終之時狂怖惡死八者種短命業因緣九者身壞命終墮泥梨中十者若出為人常當短命第八通局者於中有二先通後局通者或有殺生而不犯戒生多功德如瑜伽戒品云謂如菩薩見劫盜賊為貪財故欲殺多生或復欲害大德聲聞獨覺菩薩或復欲造多無間業見是事已起心思惟我若斷彼惡眾生命當墮地獄如其不斷彼命無間業成當受大苦我寧殺彼墮於那落迦終不令其人受無間苦如是菩薩意樂思惟於彼眾生或以善心或無記心知此事已為當來故深生慚愧以憐愍心而斷彼命由是因緣於菩薩戒無所違犯生多功德故也又涅槃第十二亦同此說可知二局者有二義一違犯謂見厄不救見他殺己怨不以悲救微起順情此等皆犯二順持謂不常起大悲恩重身心擬以身命代死代苦等恒思不忘不爾便犯如是等應知第九對治行者有二先明起心後明行相前中如十地經第二云是菩薩復於一切眾生中生安限心樂心慈心悲心憐愍心利益心守護心我心師心生尊心論曰集者依增上悲復為念眾生故生十種心復次此心為八種眾生故生一者於惡行眾生欲令住善行故如經安穩心故二者於苦眾生欲令樂具不盡故如經樂心故三者於怨憎眾生不念加報如經慈心故四者於貧窮眾生欲令遠離彼苦如經悲心故五者於樂眾生欲令不放逸如經憐愍心故六者於外道眾生欲令現信佛法如經利益心故七者於同行眾生欲令不退轉如經守護心故八者於一切攝菩提願眾生取如己身是諸眾生即是我身如經我心故生餘二心者觀彼眾生乘大乘道進趣積集具足功德如經師心故生尊心故二明行相者明往昔菩薩緣眾生行略舉三五如昔二比丘過夏參佛一亡一達佛問達者汝伴何在答云為不飲虫水在路自亡其恐不得見佛遂犯虫水存命至此佛即出金色臂看云汝不持戒見我何益其在路亡者先已至此聞法得果又如鵞珠比丘護眾生命不惜身命又如菩薩鹿王代鹿母命等又如鹿王以身為橋救濟群獸全彼自殞等又如月上女菩薩撿世見女人新產飢急恐殺其子菩薩割自乳房以救彼命等又如薩埵王子救餓虎捨身命等如尸毘王救鴿捨身又如海中船破眾人將沒菩薩商主告彼眾人令投我髮等我今閉氣取死海必漂岸以濟眾命等如是類往昔規摸令今倣習應善思之第十釋文者就此戒中文別有三一制令斷惡即律儀戒也二制修善行即攝善戒也此二所對為攝生戒三違制結犯示以罪名初中言佛子者釋有總有別總中有二義一從佛法生謂發菩提心受菩薩戒得佛法分名為佛子如人從父母生得彼體分一名為人子此則佛是能生子是所生二子是因義謂以修佛行能生佛果名為佛子如種子生果等此即子是能生佛是所生從果為名此二皆佛之子故依主釋何故爾者若不從佛生無以成佛故梁攝論云無不從此法身流無不還證此法身別中有五義如攝論云一方便為父二般若為母三禪定為胎四慈悲為養育五信樂大乘為種子又有四義如佛性論一淨信為種子二般若為母三禪定為胎四慈悲為養育如次即是地前四位應知問未知菩薩至何位得佛子名答諸聖教說有多種一約絕功用不行同佛作用名為佛子如楞伽經八地菩薩名最勝子二約證得佛法分名為佛子如佛性論初地名佛子三約不退佛法名為佛子如瓔珞等經說十地住即名佛子四約入大乘發菩提心受菩薩戒即名佛子如此經說五約入佛法縱入小乘名佛子如四分律序中說今此通前四以諸位同持此戒故通五以攝小令迴故文中有二初舉過二制斷初中四一明能殺位二殺相差別三所作殺事四辨所殺生初中四種殺一自殺可知二教他有二義一教他令自死二教他令殺生問自殺或教他所殺未亡自身先死後所殺亡未知得重以不答若依小乘不犯夷以彼未命終未成罪故命終已後戒已失故菩薩戒既經生不失故還得夷問若教他殺生他領受已後不殺者彼能教人得何罪耶答約心得重後若知不殺生喜心得輕方便生瞋得重方便三方便讚嘆殺者此亦有二一嘆能殺之人有勝德二嘆所用殺法有功能此二各有二一望未殺歎德令殺二望已殺嘆德令喜皆悉善巧引譬曉喻讚美殺事故云方便讚殺也又釋如律中讚死勸死亦是也四見作隨喜殺者亦二一見聞此殺俱生喜故二見聞彼死亦皆生喜問此上三位何別答有二別一約三時謂初約未殺教遣殺次約正殺讚有德後約已殺生隨喜二約三類初約下位人便令殺次約中位人雖不可使殺方便讚美令得成殺後約上位不可對讚但見彼殺已還生隨喜俱得重罪可知二乃至呪殺者明殺相差別謂於上四位所作或刀斫杖打乃至呪殺以相眾多呪殺最希故云乃至也如呪龍令入鑊等三殺因下明所作殺事然此四殺略作四釋一約所作謂自殺為因教他為緣讚嘆彼法隨喜其業二約所殺一命為活因斷故名殺因二衣食等為活緣奪故令死名殺緣三以法成治如酷法官等以法成殺故名殺法四如屠獵等家恒為殺業三約具緣一殺心為因刀杖等為緣造趣方便為法正斷命根為業於上七緣相攝應知四約行謂十地論中攝為三離一有二謂內離貪等外離刀杖是此中離因離緣也二慈悲等為對治離是此中離殺法也三尚不惱眾生何況故殺為果行離是此中離殺業也四辨所殺生中乃至有命者此有二義一廣謂總攝一切七種眾生故云乃至也二狹謂簡去草木故云有命瑜伽云謂壽燸和合現存活故名為命者謂假有即有命之者有財釋也第二正制者不得故殺者謂無害義故云不得殺也然錯誤無犯故復云故第三是菩薩下明制修善行於中有二先制起勝心二制作救事前中言是菩薩者標持戒人也應起者制令之詞也常住有二義一起此慈等恒在心中無暫時忘故云常住二制令起此順真理之慈故云常住前自相續後順凝然又前是無間後是甚深以此深厚慈悲通緣一切下位眾生作拔苦與樂意復以深厚孝心別緣上位父母師長等作報恩供養意又釋緣三位眾生起此三心一於怨所起慈二於苦者起悲三於勝位起孝又釋總通於一一眾生各有三心以一切眾生悉曾為父母等故若依華嚴通起十心如前治行中說二方便救護者依心起行作所益事方便有二義一巧欲令所作益事成辦二巧欲作所益不帶過失救護有五義一於下位眾生作救拔事順前慈悲於上位眾生作護持事順前孝心二於已在苦者救令得脫未入苦者護令不入三在苦者救之得樂者護之四以救故令離苦得樂以護故令捨惡住善五救護是一事謂拔濟眾生也第三而下自明違制結犯於中先明違制有四義一於眾生不起慈行已為大過失況作殺事殺已為重況更盜心盜心最重況復快意是故此殺最為極重又盜心者殺心無限漫緣諸境心無厭足快意者殺心猛盛勇快稱情三時無間下是菩薩波羅夷者結示罪名如前已釋上來明殺戒竟將釋此戒十門同前初制意者略辨十種一業道重故謂非理偷劫障道尤深負此重愆豈堪入道二壞禁法故古來諸國無不同制盜為重罪佛教道俗大小乘戒悉制為重三生惱深故謂財即是眾生極貪愛處非理侵奪惱他之甚故非所宜四損財及命故謂財是眾生形命之濟若盜彼財即是奪命故智論第十三偈云一切諸眾生衣食以自活若劫若奪取即為劫奪命五失所化故謂偷盜之人一切眾生眼不喜見況受其化六壞信心故謂作此極惡令諸眾生應信不信已信者皆壞七污釋門故謂惡名流布舉世皆嫌穢累釋宗豈過於此八違正行故謂違害菩薩大慈大悲濟眾生行九失六度故謂擅攝六度盜壞於檀六度俱壞十乖四攝故謂應以財攝後方授法今反竊盜四攝同亡矣制意多端略辨此十宜可准知二釋名者名有多種一名劫取謂強力欺奪二名赫取謂舉事令怖求遂與物三名偷取謂避主私竊四名不與取謂物主不與而方便取故然以四句定之一與取非盜可知二上與取是盜如錯數剩與知而默受三不與取是盜可知四不與取非盜如親友想及暫用等五名盜取謂非理損財名之為盜前四名局此一名通以燒埋等亦在中是故廢前四名唯標此一名盜是所防戒是能防能防盜故名為盜戒從所為名第三次第者於十業道先殺次盜此順彼也又先害正報次損依報亦成次第第四具緣者通緣三種如前已辨別緣淮彼十地對法二論參糅七緣同前一非己物謂盜己物不成重故謂無主物雖非己有不成重故次第二須明有主雖實有主若迷謂無主亦不成重故次第三有主想何不云知而言想耶以知唯了境想通迷悟闕緣順此故有想也雖有主想若不作盜意亦不成重故次第四明有盜心心雖念盜若不舉方便侵損不犯成亦非成重故次第五舉方便方便雖起若為大悲救苦或不成犯次第六有三毒心或雖現行若物不離處屬己不犯成故次第七舉離本處也第五闕緣者通緣可知別中且闕初緣有二罪一盜己物已畢竟不知是自物約心結重方便二後知是己物得輕方便次闕第二緣有六罪以雙闕在此門故且約境三者一欲盜人物畜等物來替盜畜等物作人物想盜已於後若知不知一切俱重以皆是犯境故二無主物替盜已畢竟不知是無主約心結重方便三盜已知是無主得輕方便二雙闕三者一欲盜人物畜等物替是闕境於上復疑為人物為畜等物是闕心盜已於後若決不決一切皆重二無主物替復生疑為有主為無主盜已不知得重方便以少闕心故三疑心盜已後知無主得輕方便以知境全闕心關一分故輕也上二位各三中二夷二重方便二輕方便可知次闕第三緣有想疑二別想中有五句一約本迷本迷有主作無主想取已不犯以三心俱闕故二後知有主不還結重三約轉想謂欲盜有主物臨至境所轉作無主想取已不知有主得方便罪以不暢本思故闕中後故約前方便結一輕罪四後知有主不還亦重五若於人物起畜等物想本迷轉想俱重二疑中亦五句初約本境有主物上生疑為有主為無主取已畢竟不決得重方便二取已後決不還得重若還輕罪同次前句三於異境無主物上疑為無主為有主取已不知得重方便四取已後決得輕方便五人畜互疑俱皆重也問云何名為無主物耶答善見論云子作惡事父母逐去後時父母死者是物名無主用即無罪薩婆多論云二國中間二邊村其相間空地有物是名無主若國破王走後王未綩此中有物亦名無主有心取用並皆不犯次闕第四緣本無盜心總無罪也次關第五緣有二罪一雖有盜心未起方便彼有別緣還送此物來生心受得方便罪二不還心決得重罪次闕第六緣有二一無記心取亦重二以大悲善心為救重苦即不犯如下開緣中辨次闕第七緣有二罪一行至物所作己有想竟得重罪二至物所生疑得方便罪也第六種類輕重者有四初明物主二明物體三明盜心四明盜法初中物主種類有二一三寶物二別類物初三寶物中作六門分別一釋相二明互用三出貸四待賓五執人六輕重初中先明佛物有說盜佛物不得重罪以佛物無我所心故無惱害故如涅槃中得偷蘭者是若善生經說望護主結重有說一切俱重以侵損劣位尚結重況尊位財物天人供養非理損盜豈得輕罪塔有神守非無護主今依此經菩薩戒宗一切皆重涅槃經約小乘說故若盜佛像及舍利等不作意偷者無犯依薩婆多論說為淨心供養自念云彼即亦弟子我亦弟子如是者無犯又作偷心取犯重故摩得勒伽論云盜佛像舍利滿五犯重又此菩薩戒不待滿五也二法物者一切皆重若盜經論佛言以無價計紙墨皆重五百問云不得口吹經上塵土像塵准同若燒故經得重罪如燒父母若不知有罪者犯輕准借他經論疏抄等不還皆重若有壞損私卷還他不令主知亦重正法念處經云盜他祕方犯重准此是私讀記取或私抄寫雖不損本以方法直物故皆結重問淨心取像既不犯重淨心取經應亦無犯答不例以像可遙敬法要親讀讀誦現違故結重也若本造經通為一切以淨心取計亦無犯又若造像情局不通取已生惱計亦應犯三僧物有二種一廣大二限局初中二一十方常住僧物謂眾僧寺家常住𥼆麥菓子等體通十方不可分用故云常住但盜一毫已上俱重大集經中盜眾僧田宅園林奴婢畜等物是名破戒相失比丘法是波羅夷非沙門不得與如法眾僧同共止住應當擯出又善見論云不打鐘食僧食者犯盜又設打鐘閉門計亦應犯二十方現前僧物謂如僧得施及亡比丘物未作法前通十方僧有取分義故云十方現前取一毫已上十方一一僧邊各為一波羅夷二限局者亦二一眾僧物謂即此亡比丘物等已作法竟為屬現前僧等及有施主持物施與現在僧或一七二七等並未分之二別人物謂一比丘物及如上物已分者等俱重善生經云盜亡比丘物若未羯磨從十方僧得罪若已羯磨望現前僧得罪若臨終時隨亡屬授物盜者隨約所與人結罪也第二明互用者有二種一三寶互二當分互初中如僧祇中摩摩帝互用佛法僧物佛言波羅夷今有檢校塔像經等者取僧食糧乘僧畜生使僧淨人一毫俱重又於僧房院地內造佛堂塔及於塔院地中取井水等俱重又准寶梁經云佛法二物不得互用由無能與佛法物作主復無處可諮白不同僧物常住招提互有所須營事比丘和僧索欲行籌和合者得用若用僧物修治佛塔依法取僧和合得用不和合者勸俗人修治若佛塔有物乃至一錢以施主重心故捨諸天及人於此物中應生佛想塔想乃至風吹爛壞不得貨寶供養以如來塔物無人作價若准此文僧物得和作佛法用佛法物無有僧用義又佛堂內設僧席僧坊內置經像妨僧受用共成互用由三寶位別故若暫安或不礙用理亦無犯又五百問事云本非佛堂設像在此中比丘如法共宿作隔障者不犯由佛在時亦與弟子同房宿故又薩婆多論云四方僧地不和合者不得作佛塔及為佛種花菓若僧中分得者得聽隨意供養花多無限者隨用供養若經荒餓三寶園田無有分別無可問處者若僧和合隨意處分若屬塔水用塔功力者僧用得重若功力由僧當籌量多少莫令過限過即結重若施主通施三寶者皆全用得無犯二明當分互者先辨佛物有六重一是佛寶物應懸塔中供養故多論云佛在世時若施主佛供養即色身受用若言供養佛寶即色身為不得受用應著狐髮塔中施心供養法身法身長在故二佛受用物謂佛堂帳座等及佛衣鉢等但曾經佛及像受用皆不得易以一切天人敬如塔故如前寶梁經說又五百問云不得賣佛身上繒與佛作衣又佛堂柱壞施主換訖故柱施僧僧不得用准此文佛堂基土及泥木金石曾作佛像及受用者竝合供養不得轉用也三屬佛物謂入施佛許令出息等十誦律云以佛塔物出息佛言聽之五百問云佛物得賣供養具供養又准後分涅槃經上卷云佛告阿難若佛現在所施物僧眾應知若佛滅後一切信心處施佛物應用造佛形像及造佛衣七寶幡蓋買諸香油寶華以供養佛除供養佛餘不得用用者即犯盜佛罪又五百問云佛物不得移至他寺犯棄若眾僧盡去白僧僧聽將去無罪比丘容作佛像書經得物不得取若得佛家人畜不得使使得大罪四供養佛物加僧祇律云供養佛華多聽轉賣香燈油猶故多者轉賣著佛無盡財中又云有舍利者名塔無舍利名支提支提得安佛華蓋供養具若有云佛貪欲瞋癡已斷用是精舍供養為得越毘尼罪業報重又言若佛生等大會日得持供養佛塔中上者供養佛塔下者供養支提又五百問云佛幡多欲作餘佛事者得問施主不許不得又智論云如畫作佛像一以不好故壞得福一以惡心故壞便得罪五獻佛物四分律云供養佛塔食治塔人得食善見論云佛前獻飯侍佛比丘得食若無比丘白衣侍佛亦得食准此文齊上佛盤應與掃治塔人食六局佛物如本造釋迦像後改作彌陀等善見論云欲供養此像乃供養彼像得小罪准此望境理實義通俱違施心得互用罪若作僧像及菩薩天神理宜結重若施心通擬侍佛供養故理亦無犯五百問云用佛彩色作鳥獸形得罪除在佛前為供養故若檢校佛物於上六位應善分別勿令有互用第二法物者亦六重一法寶物應著塔中供養多論云若施法寶者應懸塔中不得作經及與說戒人等二法受用物如軸帙箱巾函帊等類准前不得餘用三施法物多論云若直言施法分作二分一分與經一分與讀誦經人准前亦得出息等四供養法物五獻法物並准佛應知六局法物中若本作大品經改作涅槃理應非重若改寫論及人集偽經決判得重若本施通寫理亦無犯第三僧物者有五種一僧寶物多論云若施僧寶凡夫僧聖人僧不得取分以施僧寶故此物應還付施主若無施主應著塔中供養第一義諦僧若言施眾僧者聖僧凡僧俱得取分以言無當故准此文受施者甚須善知二常住僧物摩得勒伽論云持此四方僧物盜心度與餘寺得小罪以還為僧用故不犯重准此若將僧食不與餘寺出界而食不還犯重雖打鐘亦不免盜以處攝定故又五百問云若為僧乞白僧聽將僧食在道若僧不許或不白行還須償不者犯重准此文若為僧使路無乞食處聽和僧得食未必鳴鐘若僧家莊磑鳴鐘得食不須和僧若將餘寺淨人畜等食此寺物准前伽論得少罪若為此寺作使理亦無犯若私用一毫已上俱重又破戒及時全戒非時食俱成犯若有請食至房非時安然而食正當斯犯也三十方現前僧物將入常住亦重比見知事存好心人方便迴施現前僧物供常住用將為益僧背正犯重或為僧侵俗或為俗侵僧或非法羯磨分衣物等竝盜十方現前僧物又斷輕重割違文皆重幸善思之四眾僧物如亡比丘物作如法羯磨竟屬現前一眾或非分賊賣或分可不均或不和僧別賞餘人等俱重五已界局僧物如本施此寺現前僧迴將餘寺等或維那執疏越次差僧或別人得疏私自獨受皆以施主情䛷僧次故違獲重若先受別請即後犯戒第三出貸者僧祇中塔僧二物出息互貸分明疏記某時貸某時還若知事交代當於僧中讀疏分明唱說付囑後人違者結罪十誦中塔物出息取利還著塔無盡財中善見得貸借僧物作私房善生經病人貸三寶物十倍還之餘不病僧似不開此上竝非佛等寶物亦非佛法所受用物以彼皆無迴轉義故五百問云佛物人貸互出息自用同壞法身若有施佛中牛奴不得受用及賣易之若施軍器亦不得受第四瞻待法者准下文有大乘法師來迎接禮敬黃金百味等供給十誦云以此人替補我處故須供給不言用何物供准應是現前僧物可和用故五分律云若白衣入寺僧不與食便起嫌心佛言應好持與又惡器盛食與之又生嫌心佛言好器與之准此應是惡人覓僧過者不識業道之類也若在家二眾及識達正士了僧物難消即不應與故大集經云但是眾僧所食之物不得輒與一切俗人亦不得云此是我物別眾與食然於眾僧有損益者聽與故僧祇云損者益者應與損者賊來詣寺索種種飲食若不與者或能燒劫寺內雖不應與畏作損事故隨多少與益者若治僧房巧匠及撩理眾僧物事者應與前食後食及塗身油非時漿等若王及諸大勢力者應與飲食是名益者十誦云供給國王大臣薪火燭得用十九錢不須白僧若更須用應白僧竟與又有惡賤從知食比丘索食比丘言為僧故辨是食不為汝等便捉一比丘手脚截腰斷諸比丘白佛佛言若有如是怖畏處若乞少少與若半乞半與若全乞都與莫以是因緣故得大衰惱又十誦云客作人雇得全日卒遇難緣不得如契者佛令量功與之善見云瞻待淨人法若分番上下者當上與衣食下者不得長使者供給衣食准上諸文餘不論者可以例之問凡此所引多是小乘云何得通菩薩性戒用答菩薩性戒共學攝論明文故得用也問菩薩既守僧物不給貧弱豈不違害本大悲耶答此即為悲何以故若以僧物與人二俱獲罪長劫受苦何名大悲故不與也第五執三寶物人者大集經三十二云佛言有二種人堪作僧事何等為二一者具八解脫阿羅漢人者二者須陀洹等三果學人堪知僧事供養眾僧諸餘比丘戒不具足心不平等不令是人為知僧事寶梁經上卷佛告迦葉我聽二種比丘得營眾事何等為二一者能持戒二者畏於後世喻若金剛復有二種一者識知業報二者有諸慚愧及以悔心復有二種一者阿羅漢二者能修八背捨者迦葉如是二種比丘我聽營事自無瘡疣聖教既然即為永誡懼來報者幸自斟量第六輕重者此門約境三位俱重以遮性具故於中分別三種寶物及佛法受用并常住僧物理應最重大集經三十二云若四方常住僧物現前僧物篤信檀越重心施物或華菓等諸物一切所須私自費用或持出外乞與知識親里白衣此罪重於阿鼻地獄所受果報又方等經華聚菩薩云五逆四重我亦能救盜僧物者我所不救大集經云盜僧物者罪同五逆觀佛三昧經云用僧祇物者過殺八萬四千父母等罪又如靈巖寺記云時有客比丘率死至地獄中見觀世音為舉石函出罪記錄並為取僧樹薪私用染作皆受重罪又不以取少而得不償故迦葉佛時有比丘田中行見穀甚好取七粒󰝿安著口中生墮牛中以身償之智論中以盜五六粒栗故後受牛形五百身已修道得羅漢猶自牛呞牛呞比丘是也此為深誡幸善思之第二明別類物中二先明主差別二辨輕業重前中有十一為守護主如善見云比丘為三寶別人守護財若謹慎掌護堅鎖藏戶而賊從孔中竊取或逼迫強取非是護主能禁之限者不令徵守物人若徵犯重若掌懈慢不勤為賊所偷者守物比丘必須償之不償結犯十誦云若受寄物好看失不應償若不好看失應償又若好心誤破不須償惡心故破須償今有好為他洗鉢誤破索倍隨得皆重二賊施物不應受之賊為施故盜即是盜緣也若從他乞即是教他盜也故俱不得受故瑜伽戒云若知物是盜得不取無犯義准若彼改過而施計亦應受也以悲心愍彼亦應受但不從彼乞恐更盜將施故若小乘戒但有主施皆受故十誦云賊偷物來或好心施或因他逐恐怖故施得取此物莫從賊乞自與者取得取已染壞色而著有識者若索還他三奪賊物者有二一為自二為他初中四句一自未作捨心賊得想未成奪取不犯重故五分云有比丘為賊所剝爭得衣物生疑問佛佛言不犯若大乘戒應犯輕垢以順慳貪違悲慧故二自心未捨賊已作得想奪亦成重以賊作得想物已屬賊賊業成竟奪則自成賊故律云賊奪賊物故多論云先失物作心未捨還取此物計錢成重三自心已捨賊未得想取亦成重以違本想故謂已作捨心物非己有豈容得取故多論云先心已捨正使己物不得取取計成重准此若未覺失物賊已偷盜於外著用後見本物奪取犯重四己已捨賊已得成重無疑准此若失物已後知埋藏處等亦不得留意輒取及告人等賊自致死便犯二夷又毘奈耶云若失物官人奪得還比丘者得取無犯二為他者有二一若於賊起瞋於物起貪為自親知奪賊同前四句准之二若起慈心護三寶等物奪取無犯同下開緣如後說四盜他物者如已捨物施人後還取者犯重故論云施已還取亦成犯盜五盜官物者律云比丘無輸稅法不同白衣官稅俗人物比丘為他隱認者得重准此今有屬致官人令應稅不稅理應犯重僧祇云官稅比丘物方便自勉者不犯重一我不共要二非理稅我薩遮尼乾子經云不輪王課非盜義准應是私度修道福資國主故非盜也問山中柴木既屬國王何因取時而不犯盜答王意本捨擬給百姓故隨取貼即為主也若山中伏藏諸寶物王不捨故取便犯也六盜狂人物者伽論第七云狂人邊得取衣不或得或不得云何得不知父母等所在自持施物比丘得取云何不可取父母等可知不自手與不可取七盜畜物者多論云一切鳥獸食殘取者得吉羅罪准此戒得重如田中掘鼠藏等亦重八盜神物者僧祇云盜外道塔物神祠物得重此菩薩戒文云乃至鬼神物等義准若欲從鬼神乞知與不與者應擲卜辨捨悋等九盜鬼物十盜天物並准可知二明業輕重者有六一約報強弱人物皆重為攝護心強故與聲聞小戒共故餘趣返上或亦應輕二約惱苦多少不問諸趣但令憂苦深重亦即應重返此為輕三約失濟不問生惱多少但使本自貧窮資緣先乏遇茲盜劫性命難全理宜尤重四約德不問貧富但使盜發菩提心諸有德者物理亦重五約恩謂盜三寶物最重六總辨者有三事故重輕可知一令生重苦惱二彼先乏少令命難全三三寶是有德或深或淺父母師僧及餘修行等或成一盜於境具三此應最重闕一為次闕二為下俱闕下下竝准可知三寶物重僧最極重此等約重業道中更明輕重犯戒義齊故俱重也第二約所盜物體者通情非情非情中有三初約財等二約六塵三約六界初中亦三一有我所心有守護物如匱中綿絹等二有我所心無守護物如田中五穀等三無我所心無守護物如地中伏藏等此三隨盜皆重若准律文佛地僧地若有伏藏隨出屬佛僧二位亦無還主及遂與王二盜六塵者明了論中盜色極多且約六根起非法行者如諸仙人是凶行師有人蛇螫作仙人書見者皆愈然須價直比丘被害偷看得損不問損不看時即犯准此祕方要術不許人見愈亦重盜聲者如誦呪治病欲學須直密聽犯重又盜聽耆婆藥鼓得病差等香味偷嗅甞觸准例可知盜法者若祕方要術病者心緣即差得直方示得直聽寫比丘受法就師心緣得差不與價直故犯重三約六界者如十誦云若為田故相言得勝者重不如者輕若作異相過分者重既不言理之曲直義准若彼人已盜僧地屬己相成依理得重若彼未定應輕若非分取地理宜是重盜水者准僧祇比丘為佛僧或自為盜壞陂渠得越入田蘭滿即夷伽論云計陂塘功過分而用水滿者結重又僧祇云若器先塞盜拔塞時越注入器中蘭注滿者重若依此菩薩戒入器即重盜火者如取僧厨火令釜冷等可知盜風者如了論中有呪扇藥塗比丘偷搖不與價直重盜空者若於界牆起閣臨他空界妨他起造故是盜空盜識者是智慧也了論中人有技倆不空度人比丘就學不與價直故是盜識如是一切應細准之二盜有情者僧祇盜四足者驅向所期舉足邊遍犯重不隨向者輕本期不定舉足遍即重本主來逐心未得失者輕善見云盜空中鳥左翅至右翅尾至頭上下亦爾俱得重罪准此戒縱無主鳥身自為主盜皆重也准此若獵殺生得殺盜二罪若盜乘馬等亦重謂盜功用也二盜無足者僧祇云籠蛇等盜取犯重若瞋罵言何以籠繫即開放者越五分若壞殺具無犯不應示十誦伽論慈心壞網吉羅依此菩薩戒若以盜心以取犯以慈心解放應無犯如下開緣中三盜二足者若盜良人男女作賤隨移二脚便重故菩薩內戒經云菩薩不得良民作奴婢義准若引令出家於父母無惱應不犯若父母交不濟者私引逃背理亦應犯必堪入道教令者孝養即為菩薩正行也問私引入道現闕王課望損國王豈非犯重答若是實行修道之人福資國王過所稅財故亦無犯若苟避王役偷身入道亦應不勉又若為無人驅使方便引作弟子但圖其力使不教訓者即盜其力用也必有師資以法理教訓豈少驅使而得報恩何容彼有犯也十誦中賊促弟子將去師還奪取犯重賊未決想無犯弟子自偷身來者不犯依菩薩戒應贖弟子或以身替若弟子於後日受大苦贖替不得奪應不犯同開緣故善見云盜奴婢犯重十誦見他奴婢語言辛苦何不走去如語去舉一足蘭二足舉重若奴婢已叛催令馳去隨語得重或言此儉彼豐奴即叛去不教故不犯或聞豐樂逐比丘去即驅使者逢難喚走皆不犯也問既驅使豈不盜功力耶答若奴未巡力用屬曾主故教私使使犯奴既走後功力屬奴奴自施力故無犯也據此但背尊私使畢皆犯也次輕重者唯是俱犯重然草葉等小物小損業道應輕反此為重第三盜心者有二一通二別通中有三位一約三性謂善惡無記二約三毒謂貪嗔癡三約三時心謂初中後此三位中各有七句謂三單三雙一合即三七二十一句輕重等相並准前戒應具廣論二別者十誦云盜心有六種謂苦切取輕慢取以他名字取觸愛取受寄取出息取此中出息取輕餘五重摩得伽云劫奪心有三種謂強奪取要語取施已還取四分中十種一黑闇心者謂癡心愚教生可學迷隨作結重如摩摩帝互用佛法僧物等二邪心者謂貪心規利詐現實德邪命說法曲順前人而得利則名盜三曲愛心者謂與少慊恨現瞋多索或示威怒得即成盜四恐怖心者謂迫喝取或說地獄惡報或以王官勢力取皆犯重也五常有盜心者謂恒規懷奪以得物為任六決定取者謂內心籌慮方便已成因必剋果動物成犯七恐怯取者謂示身口相令畏敬而與物也八寄物取者或全拒捉或以少還或寄新還故九見便時取者謂伺求他慢見穩便時而取也十倚託取者或假名聞威德或示親友勝人或假託官人或傳他名字或持己言辨等如是諸文雖在律論然竝意地細犯極順菩薩內心淨戒故錄附之冀修行者誠而護焉第四盜法者約有十一約書竟犯謂斷亡僧物輕重互斷下筆書成便犯又綱維判僧物非理而用等也又物上書字攝作己有又非理斷與非理斷與二俱結重又善見云書地作字書一頭時輕書兩頭時重二約言了犯謂於言中非理割斷善見云盜心唱言定是我地地主生疑偷蘭決定失心者重若來問僧答同皆重又如偷夏受施等又以言辨誑惑不還等皆重三約移掠犯善見云掠一舉時蘭舉二掠重乃至得一秡一麥皆重地深無價繩彈亦爾此約量地辨四約主異色犯謂如多論氈耨氍𣯫上有樹枝葉花令從樹葉上盜牽至樹華上犯重以異本色處故五約壞色犯謂如借衣等非理用損望所損滅結重故律文云若壞色故六約燒埋犯謂如放火燒他林等約損他財邊犯盜約不應放火邊犯下輕垢七約隨籌犯如四分云盜隱記數籌分物籌致令欠少也又為眾主分物不平等八約轉齒犯如十誦樗蒲轉齒移碁子等皆重九約呪犯謂呪損他財如文呪盜等十約通犯謂如空中吹物等打破他財等又於此中所未辨者類既多種並可准知此等亦通論離處義也然盜微細難持易犯幸懷道者附事思之故善見論云戒律宜從慮護此第二重戒事相難解不得不曲碎解釋其義理分別必當善思論文如彼小乘防身口尚爾況菩薩戒三業齊護意地偏深可以情得上第六門竟第七盜業者一者依十地論及對法等果有三種一異熟果謂墮三惡趣中受劇苦二等流果謂人中乏少財及與財不得自在三增上果謂於外苗稼遭霜雹等二依優婆塞戒經第四卷云若人樂偷是人亦得惡色惡力惡名短命財物耗減眷屬分離他人失物於己生疑雖親附人人不見信常為賢聖之處呵責是名現在惡業之果捨此身已入於地獄得受惡色惡力惡名飢渴苦惱受命長遠是名後世惡業之果若得人身貧於財寶雖得隨失不為父母兄弟妻子之所受念身常受苦心懷愁惱是一惡人因緣力故一切人民凡所食敢不得色力是人惡果殃流萬姓三依智度論第十三云如佛說不與取有十罪何等為十一者物主常瞋二者人疑三非時行籌量四朋儻惡人遠離賢善五破善根六得罪於官七者財物沒入八者種貧窮業因緣九者死入地獄十者若出為人懃苦求財五家所共若賊若水若火若王若不愛子用乃至藏埋失第八通局者先通後局通有三類一約想二約事三約密意初想者四分云與想取己有想糞掃想暫取想親厚想皆無犯也律中具七法名親厚一難作能作二難與能與三難忍能忍四密事相告五互相覆藏六遭苦不捨七貧賤不輕如是七法人能行者是善親友准此量之二約事者如瑜伽戒本云又如菩薩見劫盜賊奪他物若僧伽物率堵婆物取多物已執為己有縱情受用菩薩見已起憐愍心於彼有情發生利益安樂意隨所能逼而奪取勿令受用如是財故當受長夜無義無利由此因緣所奪財寶若僧伽物還復僧伽率堵婆物還率堵波若有情物還復有情又見眾主或薗林主取僧伽物率堵婆物言是己有縱情受用菩薩見已思擇彼惡起憐愍心勿令因此邪受用業當受長夜無利隨力所能廢其所主菩薩如是雖不與取而無違犯生多功德三約密意如梁攝論云云何行奪非他與謂菩薩教化眾生不從王主及父母等之所得故二局者乃至一念起取心即便成犯文殊問經云若起盜想犯菩薩波羅夷罪第九對治行者略辨思惟十種行事一菩薩持律儀戒時乃至夢中尚無草葉不與取想何況其事二持善法戒時乃至身命念念捨與一切眾生何況有盜三持攝眾生戒時慈悲方便常念饒益何容得有損盜之事四習少欲行謂見他財物無量百千無所欲心況有盜事五知足行謂身雖貧乏心恒自足終不餘求經云知足之人雖臥地上猶為安樂六無貪行謂縱自有百千財物並為眾生無有一念向己之心七頓捨行謂於一眾生一念頓捨恒河沙世界財寶身命如是念念盡未來劫意猶不足如一眾生一切亦爾八歡喜行謂若見眾生永離貧苦財富百千歡喜無盡勝得天樂九深悲行謂見貧苦眾生悲徹心府流淚不止十殊勝行謂設以人天富樂及二乘涅槃授與眾生非以為足要令當得無上菩提方為究竟將欲修行如是等行何容得有偷劫等事第十釋文者三義同前一制斷惡業二制修善行三違制結犯初中二先舉過後正制前中四初辨能盜二盜方法三顯所盜相四所盜物初中自盜教人皆成究竟此中有二問答皆同前戒可知問前殺心中有四謂自他讚喜何故此中無後二耶答文中存略攝在方便中謂讚歎隨喜俱非正盜故在方便中釋此中嘆其盜法見盜隨喜通不犯夷故存略也前釋為勝言方便盜者或因市易或餘種種但使方便侵損財物又類非一故通名方便盜因下明盜方法於中因等四種亦四釋同前謂一自作為因教他為緣方便為法事畢為業二約所盜者謂一他人用功為得財之因枉奪其功故名盜因又如密作隱其少功枉取多直皆盜彼財因故也二他人應得賊破壞令其不得盜彼賊緣故也三受學法術不與其直四侵損產業故云盜業三約能盜者謂一自為賊二助賊為伴三設諸方便法四家為賊業四約具緣者一內有盜心二外乏資具三施功造趣四舉離本處十地論中初二是因離次一是對治離謂尚應施與後一是果行離謂何況盜取並可知三所盜相者盜取其物方便多種下至呪盜故偏舉之准前戒有乃至字故得知也以盜心呪物令屬己等又託彼呪緣枉取他物俱名呪盜四乃至下顯所盜物於中二先約主謂通五趣唯除地獄始從人天至非人故云乃至鬼神也但是有主必犯故云有主又為己奪他劫賊之物又可劫他賊物故云劫賊物二約物體謂一針一草者明極少尚犯不待滿五也二言不得故盜者立制禁斷謂誤取無犯故云不得故也第二而菩薩下明制修善行亦是攝善戒行也亦是治彼惡之行於中有二一起心二作益前中應起四心然有四釋一起四種心一起佛性心二孝順心三慈心四悲心以上生字貫下以下心字通上故初二緣上位尚須供養何得有盜後二緣下位尚須救濟何容有盜為對治盜故起此心也二依佛性起二心謂生佛性之孝順佛性之慈悲以此二心雖緣上下二類眾生而常隨順本性平等故云佛性即同前戒中常住字也三以此佛性有二義故生二心也一常住義經云其藥本味停住山中約此本性清淨義故生孝順心而尊敬如常不輕菩薩敬四眾等二約隨緣義經云隨其流處成種種味約此成染義故生慈悲心而救度如常啼菩薩愍四眾等又以常住即隨緣隨緣即常住不二故是菩薩緣眾生常具二心也又義准眾生皆有二義一是所依佛性具有二義如上辨二是能依雜染亦二義一緣成似有義二無性即空義由此染法有即空義故所依佛性常淨不反也由此染法有似有義故所依佛性隨緣成染也今此文中不約染法但就佛性二義說二心也四約自性住佛性在纏可愍生慈悲心也約引出及至得果出障可尊生孝順心也二常助一切下明依心作益於中言常助者明長時無間也一切人者明廣攝無餘生福者令種樂因也生樂者令得樂果也此二通世出世大小二乘可知准瑜伽但生現樂無福利或俱無菩薩皆不作或但生福利或俱生菩薩皆作是故此中具生福樂二種益事第三而反下違制結犯有三義一違前斷惡又違後修善制謂盜他物令他生苦生罪乖福樂故二應益生而不益生犯攝生戒應施不施犯攝善戒不應盜而盜犯律儀戒故此一盜具違三戒結為重罪三應助生福樂而反盜生罪苦違反之甚故結重罪下示罪名可知盜戒竟將釋此戒十門同前初制意者略有十義一業道重故謂若是邪十惡業攝負此重愆不堪入道故須制也二繫縛深故謂生死獄中愛為枷鎖智論云婬欲心雖不惱眾生心繫縛故為大罪也三生死本故由貪染婬蕩生死輪迴欲海愛河漂溺無岸四壞功德故僧祇律云可畏之甚無過女人敗正毀德莫不由之染心看者越毘尼小乘尚爾況菩薩等地持云菩薩怖生死過等聲聞百千萬倍五壞世間故正法念處經云世間男得苦皆由於女婦非少非中年莫不由此因女人壞世間令善悉滅盡天中大繫縛莫過於女色女人縛諸天將至三惡道六亂靜心故謂欲火喧心令失禪失念欲海波浪破定水故七入魔網故斤舐刀刃之密貪毒花之色損害眾生是魔意願經云此五欲者是眾魔境界八失神通故如仙人見女生染失通墮落又如獨角仙人騰空巖岫後為婬女騎頸將至人間九障涅槃故律中婬欲為初戒比丘犯此今世不得涅槃十障菩提故經云五欲者是障道法能障生天況無上道如是等無量過失故須制也第二釋名者染情逸蕩耽滯專固故謂之婬約俗書此字有二水邊淫者是為過咎也女邊淫者是為邪私也故滯雨多者名淫雨滯書多者名淫書故皇甫士安讀書三年經時不識春秋乘馬不知牝牡今情滯色欲名婬欲亦名婬色亦名為婬荒故書云內作色荒外作禽荒約內典名不淨行謂愛染污心名為不淨行非法境污淨戒品故云行行即業也亦名非梵行戒者聖對斯過立制遮防故云戒也從所制為名矣又此經中莫問在家出家菩薩俱絕婬欲是故文中不簡邪正一切皆斷問若爾何故在家菩薩有妻子耶答在家有二類若約初心人則未受戒前先有妻子若約得位已去為化眾生現有妻子是方便力故華嚴中十行菩薩持淨戒時有無量魔女惱亂菩薩不生一念欲心淨如佛除其方便教化眾生寧捨身命不加惡於人如是准之故知并是方便實無欲想又如瑜伽戒本許在家菩薩為化眾生方便從欲者謂心淨如佛而行方便猶尚不開出家菩薩何況心淨不能同佛三次第者若依十善戒經婬但防邪殺盜不爾故居後此順彼位而總斷為異又釋身業犯中殺望前境違惱最極是故在初盜違其次婬違最劣或順貪心故在第三問若爾何故聲聞戒中此戒最初答婬欲為生死本聲聞正為厭捨生死速趣涅槃故先制此菩薩不爾故在第三又釋彼戒是待犯方制之戒婬最初犯制匪後立此戒既不待犯方制故依古戒順十善業不同彼也四具緣成犯者通緣如前應知別緣准論亦有七一是有情類以木等無犯重故死屍未壞等是情類攝故問此中何故不同前二戒有簡異自身立他緣耶答以自盜不成盜自婬即成婬如律中弱脊自婬成重等是故不同也二是正境謂女三男二等以餘處不犯重故三起彼想謂以迷生為木及迷道為非道皆不犯重故四有婬心以睡眠等不犯故五有三毒以在家菩薩正慧御心方便化生開不犯故若約出家不開則無此緣六造趣以不動身儀不成重故七與境合謂入如毛頭等若為怨逼開與境合禁其受樂五闕緣義者闕通可知別中若闕初緣有二罪闕第二有六罪同前謂異道想若決不決俱重若非道同差畢竟不決約心重方便後若知非道得輕方便又若二道互差於彼起疑亦不決俱重若非道差起彼疑不決中方便若決輕方便次闕第三緣亦想疑二別想有四句一本迷謂無心犯重元趣非道錯侵正道後不知錯應結方便二後知入道結重方便不同小乘以對法五緣中有起彼想故也又以大乘業思在意多約心結故不同也三本心趣重臨至正道忽轉想迷謂為非道犯已知道暢遂本心雖闕中心理亦應重以心多境全故小乘應據此義而說四畢竟不知闕中後二心得重方便二疑中二句一疑道為非道後心知道亦應結重二後畢竟不知應得重方便餘異道想疑等俱重以皆是犯境故次闕第四緣者有三句一怨持菩薩陰置女根中由嚙指等禁心不受樂即總不犯反此成犯二菩薩睡眠為他所婬畢竟不覺理亦無犯三覺已不受樂無犯受樂已成犯次闕第五緣者有二句一約位在家菩薩闕此無犯出家成犯二約三時心中二心明慧一心闇惑應重方便二惑一慧理應成重次闕第六緣者有二句一若不動身無犯以是身業犯故二若但起身即得方便罪以未至身故非重次闕第七緣有二句一縱動身儀至境未對便止得方便二至境將處毛分未侵便止得重方便第六輕重者略就六位顯之一約境二約心三合辨四約數五約造趣六約損七種類初犯境有十一死屍未壞二與鬼交通三畜生四人五諸親六女妹等七在家二眾持五八戒等八出家二眾具大戒等九父母十聖人如犯羅漢尼等皆前輕後重可知二約心者亦有十種一有增上貪心謂貪心猛盛於父母等前無羞恥等二中品貪雖具羞恥而戀著極深三下品貪謂具羞恥戀著非深重輕可知四約嗔心謂嗔彼人故作婬事五約癡以謂如說欲不障道而故作之六具貪嗔謂嗔為方便貪心究竟七具貪癡謂以癡為方便貪心究竟八嗔癡方便貪心究竟上五位皆前輕後重可知九無記方便癡貪究竟十善心方便慈貪究竟亦前重後輕可知三合辨者有十種一重心對前重境二中心對前重境三輕心對重境四重心對中境五中心對中境六輕心對中境七重心輕境八中心輕境九輕心輕境十善心中下境並有輕重准事可知四約數者有五種一暫犯生怖即悔永斷二數犯自後懺之斷三數犯懺連綿不斷四犯已相續終身不改五見犯為益無持戒心無懺悔意執犯為是以畢竟終身皆前輕後重可知五約造趣者有三種一極私竊二少避人三公然行皆前輕後重六約損者有五種一如欲火燒天祠等二壞自他梵行等三惡事顯彰多人生謗四惡名流布壞他信心五不壞他信前重後輕可知七約種類者謂摩觸漏失麁語媒嫁等類皆不應犯耳涅槃經第三十一云若有菩薩自言戒淨雖不與女人和合見女人時生嘲調言語戲笑如是菩薩成就欲法毀破淨戒污辱梵行令戒雜穢不得名為淨戒具足第七得果者依十地論及對法等亦有三種一異熟果墮三惡趣中受劇苦等二等流果謂於人中受二妻相競及婦不貞良三增上果謂人中所感外物多有怨競又依優婆塞戒經第四云若復有人樂為邪婬是人不能護自他身一切眾生見皆生疑所作之事妄語在先於一切時常受苦惱心常散亂不能修善喪失財物所有妻子心不戀慕壽命短促是名邪婬現在惡果捨此身已處在地獄受惡色身飢渴長命無量苦惱是名後世惡業果報若得人身惡色惡力人不憙見不能守護妻妾男女是一惡人因緣力故一切外物不得自在又大菩薩藏經第十云舍利子我說一切習近欲時無有小惡而不造者彼若報熟無有小苦而不攝受是故我說一切三千世界中眾生大怨無過妻妾女色諸欲又云若有眾生味著男女妻妾諸女色欲當知即是味著利刀之刃即是味著大熱鐵丸即是味著坐熱鐵床即味著熱鐵梯橙又云當知婦人滅聖慧眼乃至廣說又正法念經云妙色毒花如觸猛火炎欲樂亦如是後受大苦惱如火益眾薪其火不可滅自他俱能燒欲樂亦如是飛蛾投火不見燒害苦欲樂亦如是癡人不覺知又云如是女欲網繫縛甚堅牢能令諸眾生輪轉於有獄身縛尚可解心縛不可脫心既欲為縛常受諸苦惱又真偽沙門經云比丘有二事墮鑊湯中一者常念愛欲心二者喜愛結知友聖言如此意念尚墮鑊湯況身語過患甚重智論十二云又有十罪如彼應知又律云寧以男根置毒蛇口中終不近女人以毒蛇唯損一生女害多生故蛇害不入地獄女害入地獄故蛇害完身女害法身故幸諸智者用深自誡第八通塞者先通中謂得位菩薩有在家者為化眾生有開不犯如瑜伽戒本云又如菩薩處在居家見有女色現無繫屬習婬欲法繼心菩薩求非梵行菩薩見已作意思惟勿令心恚多生非福若隨其欲便得自在方便安處令種善根亦當令其捨不善業住慈愍心行非梵行雖習如是穢染之法而無所犯生多功德出家菩薩為護聲聞聖所教戒令不壞滅一切不應行非梵行又清淨毘尼經云問曰頗有犯戒成尸波羅密不文殊師利答言有謂菩薩教化眾生不自觀戒二塞者如涅槃三十一云復有菩薩自言戒淨雖不與彼女人身合嘲調談笑於壁障外遙聞女人瓔珞鐶釧種種諸聲心生愛著如是菩薩成就欲法毀破淨戒污辱梵行令戒雜穢不得名為淨戒具足復有菩薩自言戒淨雖不與女人和合言語嘲調聽其音聲然見男子隨逐女時或見女人隨逐男時便生貪著如是菩薩成就欲法毀破淨戒污辱梵行令戒雜穢不得名為淨戒具足復有菩薩自言戒淨雖復不與女人和合言語嘲調聽其音聲見男女相隨然為生天受五欲樂如是菩薩成就欲法毀破淨戒污辱梵行令戒雜穢不得名為淨戒具足善男子若有菩薩清淨持戒而不為戒不為尸波羅密不為果報不為利益不為菩提不為涅槃不為聲聞辟支佛唯為最上第一義故護持淨戒善男子是名菩薩淨戒具足釋相可知第九對治行者約三聚辨先就攝律儀有二先約境謂此實是屎尿不淨等不淨觀此中具說又智論五種不淨等具錄二約心謂此欲念皆從邪思惟起若止此思欲不生故如說頌曰欲欲知汝本但從思想生我今不思汝還不得生又此色境並是自心虛誑顯現如攝論云於一端嚴婬女身出家耽欲及飢狗臭屍昌艶美飲食三種分別悉不同故知貪取唯取自心如狗嚙枯骨自食津液等又知能取所取皆此虛妄空無所有故無不離二約攝善法菩薩正應修習正智正觀諸波羅密無邊善根安有習行如此非穢三約饒益有情菩薩理宜以世出世無量善法利益眾生眾生若起如此煩惱正應救彼何容自以非穢及之是故經云寧捨身命不加惡於人若加惡於人無有是處故也正法念經云乃至畫婦女眼尚不欲觀破欲堅明慧故名得解脫第十釋文者三義同前就初舉過制斷中有二先標過總制二顯示過相初中先標過謂自作教他等二不得故婬者總制也謂婬穢染欲非梵行所宜故云一切女人不得婬然以故簡誤故云不得故也准於此文及集論等故知有境想二示過相中先釋顯前自他作位有四作謂因緣法業亦同前四釋一約能釋謂因者內起染心邪思惟等緣者外畜脂粉等莊身令染法者作姿態等又說艶言詞等又施設婬事方法業者以婬為家業二約所釋中因者正道處緣者摩觸等法者詩對法等業者令他動作以成業等三約通釋中因者內起貪心緣者外境現前法者造趣方便業者正犯結業四約自他作釋中因者自作也緣者助他成法者說法教他業者自他業成此等釋上自作教人竟次釋前一切女謂越人至畜故云乃至畜生通下論有十種一畜二天三鬼四神五人六六親七姊妹八己女九母十非道謂下部及口俱是所犯也第二而菩薩下制修善行中有二先起心後成益前中敬同上位起孝順心愍其下位起慈悲心此心綺互文寄在後此中具有二成益者救令離苦度令入法也淨法與人者授與淨戒令修梵行此是菩薩所應行第三而反下違制結犯於中有四重一不作前益已乖正行二況更起惡法加人三況貪欲熾盛不擇禽獸四況於母等此等四雖輕重不同俱違正行同結重愆故云波羅夷也將釋此戒十門同前初制意者亦十義同前一業道重故謂十不善業惡趣因果負此重業豈堪入道二非所應故謂誑惑於人尚非世間好人所作況入道之人以誠實為最三閉善路故智論十五云妄語之人先自誑身然後誑人以實為虛以虛為實虛實顛倒不受善法譬如覆瓶水不得入妄語之人心無慚愧閉塞天道涅槃之門觀知此罪是故不作四實語益故彼論云復次觀知實語其利甚廣實語之利自從己出甚為易得是為一切出家人力如是功德居家出家人共有此利善人之相五易解脫故彼論云復次實語之人其心端直易得免苦譬稠林曳木直者易出也六法不入心故彼論云復次佛子羅雲其年幼稚未知慎口人來問之世尊在不詭言不在若不在時人問羅雲世尊在不詭言佛在有人語佛佛語羅雲澡盤取水與吾洗足洗足已語羅雲覆此澡盤如勅即覆佛言以水注注已住問言水入中不答言不入佛告羅雲無慚愧人妄語覆心道法不入亦復如是七壞法行故彼論云呵多比丘雖行法施以妄語故死入地獄八幽靈棄故經云妄語之人諸天鬼神皆悉見之捨不護故九開過門故謂殺盜等過皆有妄語而助成故十具遮性故是故寧捨身命終不起犯菩提資糧論偈云雖由實語死退失轉輪王及以諸天王唯應作實語解云以性重故為己損益殞命不開第二釋名者言非稱實為妄令他領解為語戒防此失此從所治為名智論十五云妄語者不淨心欲誑他覆隱實出異語生口業是名妄語解云此中亦攝惡口兩舌綺語等三從首為名以過患相起故智論云四種口業中妄語最重故復次但說妄語已攝三事復次諸法中實為最大若實語四種正語皆已攝得第三次第者先身業次語業為次第問何故身三別制語四同遮答彼無相攝此可通收故又釋下文說毀及謗攝餘三故第四具緣成犯者別緣亦七一對眾生二起彼想三起誑心四覆實事五具三毒六言明了七令他解第五闕緣者闕初緣有三義一中邊及異趣相差若領解俱重若彼不領不知重方便若知輕方便二非情差知與不知亦輕重二方便三若帶疑雙闕亦有三罪輕重准之次闕第二緣亦三罪謂起中邊異趣想領解重不知其不領重方便知則輕方便本迷轉想同前戒准之次闕第三緣或總不犯以無誑心故或犯輕以不審故誤他故次闕第四緣有二義一於有謂無誑言有於事雖無覆以覆想為重二本迷轉想及疑皆犯方便可知次闕第五緣有二謂或無犯以善心故或生福以利益故如瑜伽入開緣故次闕第六緣得重方便以雖疾疾語然他領意故又如瘂人指揮誑人令他領解同於言了俱是重也次闕第七緣有三知他不領輕方便亦不知重方便令他疑亦重方便第六輕重者此過難護人皆易犯於中有二先通後別通論有五一大妄語二小妄語三起妄語想皆前重後輕四闕緣無犯五方便得福二別辨亦五一約境二約事三約所為四約心五約言初中有三一誑恩境尊人等二多人大眾等三於他極惱等理應更重二約事者亦三一約出世法言得聖等多論云自言是佛不成重以他不信故二約淨法言得禪等三約世事不見言見等皆前重後輕三約所為有四一由妄語得聖名利及見為功德常行不息二得世名利廣多無量三率爾誑他於己無益四視避免苦誑他等皆前重後輕四約心者謂三性心單雙一合輕重准前就惡心中亦三單三雙一合輕重准之五約言者十誦云或云我今日不入世定前人問云昨日云何答言亦不入犯蘭皆謂言近相故或云我是學人前人急問云何名學人便答言我是多聞利根禪誦慧者犯蘭若言無漏學者重或言我是無學乃至答言懈怠不學蘭說聖無學重解云依此宗准輕重可知又釋依十住論第八卷調伏心品以五種分別妄語輕重彼論云以眾生分別故事分別故時分別故五眾分別故住處分別故則有輕重雖輕妄語習久則重重能失菩提心一眾生分別者斷善根邪見者及餘深煩惱者是則為重二事分別者若說過人法及破僧是三時分別者出家人妄語則重四五眾分別者如波羅夷僧伽婆尸沙罪則重五住處分別者僧中妄語若證則重解云此亦文顯可知餘戒亦准此五種應知第七得果者遮罪報如下文顯其性罪得三種果十地經云妄語之罪亦令眾生墮於地獄畜生餓鬼若生人中得二種果報一多被誹謗二恒多人所誑對法論中更加增上果謂種不結實又智論十五如佛所說妄語有十罪一口氣嗅二善神遠之非人得便三雖有實語人不信受四智人謀議常不參預五常被誹謗醜惡之聲周聞天下六人所不敬雖有教勅人不承用七常多憂愁八種誹謗業因緣九身壞命終當墮地獄十若生為人常被誹謗第八通局者先局後通局者謂為自起念便犯文殊問經但起一念妄語想犯波羅夷二通者為他或有不犯如瑜伽戒云又如菩薩為多有情解脫命難囹圄縛難刪手足難劓鼻刵耳割眼等難雖諸菩薩為自命難亦不正知說於妄語然為救脫彼有情故知而思擇故說妄語以要言之菩薩唯觀有情義利非無義利自無染心唯為饒益諸有情故覆想正知而異說語是語說時於菩薩戒無所違犯生多功德第九對治行者理實此中通離四過但妄語為初故偏舉耳十地經中二地菩薩具離四失故彼經云離於妄語常作實語諦語時語是菩薩乃至夢中不起覆見忍見無心欲作誑他語何況故妄語又離於兩舌無破壞心不恐怖心不惱亂心此聞不向彼說此壞故彼聞不向此說彼壞故不破同意者己破者不令增長不憙離別心不樂離別心不樂說離別語不作離別語若實若不實又離於惡口所有語言侵惱語麁橫語苦他語令他瞋恨語現前語不現前語不斷語鄙惡語不喜聞語不悅語嗔惱語心火能燒語心熱惱語不愛語不樂語不善自壞身亦壞他人語如是等語皆悉捨離所有語言美妙悅耳所謂潤益語軟語妙語憙聞語樂聞語入心語順理語多人愛念語多人憙樂語和悅語心遍憙語能生自心他心歡喜敬信語常說如是種種美妙語又離於綺語常善思語時語實語義語法語順道理語毘尼語隨時籌量語善知心所樂語是菩薩乃至戲笑尚不綺語何況故作綺語解云具釋此文如十地論第四卷中應知又言覆見忍見者俱約心約境語有八種犯不犯言四犯者一實有報言無二實無報言有此二心境俱違三實有謂無報言有四實無謂有報言無此二違心不違境俱約違自見心故云覆見等也反此四種則為非非犯非犯四中前二如想亦如事後二如想不如事竝可知又金剛般若功德論四語中云云檢耳第十釋文者三分同前初舉過正制中有三一能作犯謂自作教人俱重言方便者謂假託異事令他別解謂如上云我今日不入世定等二妄語因下明所用妄法自作為因教他為緣方便名法事成為業又釋一內起誑心二外為所規三巧說妄法四常作為業此四各別犯釋此四合成一犯可知三乃至下所成妄語於中有三業初語業中但六識於六境各有成妄語今但論眼見略餘云乃至身妄語者如律中有問誰得羅漢果者起著脫僧伽梨有非羅漢應言著脫雖不發言身成妄語又如善生經身作口業者是也心妄語者謂虛誑心亦如上覆見等二而菩薩下辨所行菩薩理應自作十種正語謂如事如想故云正語正見無損有益故復云正也及勸他人亦為此業三而反下違制結犯謂理宜正語反起邪見語業言違害至深故結重罪又亦教他妄語他謂為是是故云邪見恒作此顛倒行故云邪見業上來四戒大小乘同犯名為共戒自下六種小乘非重名不共戒將釋此戒十門同前初制意者又略辨十種一成他惡業故謂昏醉無惡不造乃至能作五逆等罪智論十五酒三十六失中云一行不善法也二失他善行故謂由酒醉放逸應生善不生已生善皆滅智論云朋黨惡人疎遠賢善無慚無愧不守六情縱色放逸棄捨善法也三損害他故謂令他現在損依正報智論云現世財物空竭何以故人飲酒醉心無節限費用無度無度故眾病之門鬪諍之本裸露無恥醜名惡聲人所不敬伏慝之事盡向人說身力轉少身色亦壞也四失禮儀故智論云不敬佛法僧不敬父母及諸尊長何以故醉悶恍惚無所別故五破淨戒故謂由睧醉一切戒品皆悉不護智論云能作破戒人故六失定慧故謂酒醉亂心昏正明慧智論云覆沒智慧故七開過患門故謂由昏醉引一切諸煩惱業智論云不應嗔而嗔故八種癡狂因故謂現在酒癡令多生狂愚智論云種狂癡因緣也九障聖道故謂於諸道行皆不能修故智論云遠離涅槃故又如伏龍比丘醉伏吐地蝦蟇口邊食吐佛言此人能伏毒龍今乃不能伏蝦蟇也十墮惡道故智論云身壞命終墮惡道泥梨中若得為人常當狂族如是等種種過失故不應酤亦不自飲又智論引頌云酒失智覺相身色渴而惡智心動而亂慚愧已被劫失念增嗔心失歡毀宗族如是雖名飲實為飲死毒不應嗔而嗔不應笑而笑不應哭而哭不應打而打不應語而語與狂人無異奪諸善功德知愧者不飲第二釋名者令人昏醉名酒貨授與人曰酤防止此患為戒亦從所治為名智論云酒者能令人心動放逸是名為酒一切不應飲是名不飲酒解云彼論就五戒故但防飲第三次第者前四同聲聞四重此戒非彼故在第五又五戒中此當第五不飲酒戒但以飲唯損己一身過未深故屬下輕垢酤損多人故今制重又為菩薩二利之中利他為最但乖益生已為非理況乃成損故非所宜是故未論自飲先制授他第四具緣成犯者別緣有六緣一是酒二酒想三酤意四受得直五授與酒六前人領入手便犯第五闕緣者闕初緣畢竟不知得重方便罪以酢等於他非昏亂故若後知生喜輕生悔重又若兼疑重方便闕第二緣有三一本迷總不犯後知生喜重方便生悔亦不犯二轉想輕方便以有前心故後知生悔輕三疑亦重方便後知生喜亦重方便以闕少許心以成重故不喜生悔宜小輕闕第三緣得一輕垢罪如下文過與他五百生無等闕第四緣有二義一得重方便以不得直不成酤故二正犯大重以施人酒罪過取直故闕第五緣得重方便以他強奪不成酤故闕第六緣亦重方便以前人不飲不成酤故第六輕重者略就五位以明輕重一約事二約境三約損四約心五約合辨初中有四一酒有醲醨二酤有多少也三時有長短四期限有無皆有輕重准可知二約境者有七種一酤與非人二畜生三無戒人四五八戒人五出家未受具戒人六具戒人七具菩薩戒人皆前輕後重又此中復有具前四位輕重可知三約損者有二先約乖善有四種一令他飲酒防修仁禮二廢修世善三失二乘善四乖修菩薩道皆前輕後重可知次明起惡亦有四種一令他飲酒起諸煩惱二造十惡業三犯四重等四作五逆等皆前輕後重可知四約心者有三種一約三性心二約三時心三約三毒心初善心犯者謂為和諍等又愍其疲乏及寒等苦授酒應輕二無記心犯者謂心弱境強應次三惡心犯者謂作損害意為重二約三時者謂前三性心於初中後三時等有輕重可知三約三毒者有三單三雙一合謂貪輕嗔次癡重初貪有二一若貪不自濟恐命不存暫作應輕二資緣不闕貪利無厭故宜亦重二嗔亦二一以有嫌恨授與令昏癡稱順本心二起上品嗔令造惡妨善以快本心應前輕後重三癡亦二一自謂非重念言此既水米所作但令情不昏醉理應無罪是以常作不休二見有勝德謂將為得色得力能益眾生縱令飲有得無失執此惡見自作教人理應最重二三雙者貪瞋輕貪癡次嗔癡重一合最重此上總有三三輕重可知此上有共戒不共戒准相可知第七犯得報者謂如經中有三初酒河地獄是釀酒家罪二酒池地獄是酤酒家罪三灌口地獄是飲酒人罪又十輪經第四校量此罪頌曰十壓油輪罪等彼一婬坊置彼十婬坊等一酒坊罪置十酒坊罪等彼一屠坊置彼十屠坊罪等王等一第八對治行者菩薩思惟我應以明慧正行授與眾生何容反與昏狂之飲令作大罪甚為不可略明十事應與眾生一我應授與世智令識尊卑禮或修孝義等行二應令深信三寶修敬養等行三應令明識善惡業果避罪修福四應令知出世善業修出離行五應令知二乘所有行果六應令知大乘行果殊勝之相七應令知菩薩地位分齊謂十發趣等八令知菩薩所應行行謂應作不應作等九令知佛果神力解脫不思議處令知生欣欲等十令知法界法門真俗平等無礙法第九通局者初通謂救眾生命難等時為藥應開故如殺盜等又如末利夫人所作等二局者乃至一毛渧等起一念等皆有犯義故皆閉也第十釋文中三分同前初中先舉過二正制三釋意初中二先舉犯位謂自作教他俱成犯故二辨犯法亦四種亦四釋一約位謂自作為因教他為緣巧說其法同作為業二約能謂置麴米等為因畜槽具等為緣合和為法常酤為業三約所為謂賣前因緣與他為因自須往酤與他為緣示他方法為法令他作成為業四約具謂規利及酒為因他求為緣價直及斟量為法授受成業二一切酒下正制依智論十五酒有三種一穀酒二菓酒三藥草木等酒若乾若濕若清若濁不得酤乃至一毛頭等故云一切酒不得酤三是酒下明釋意謂以酒是諸過患本能作一切重惡能犯一切禁戒無不由酒起故云起罪緣謂三十六失如智論十三說二而菩薩下明所應行中應生眾生明達慧者謂諸菩薩法爾皆應令諸眾生明知俗諦因果差別則通達真諦平等一味勝慧成行斷惑得果何容反授昏狂之藥令重顛倒違理之甚故結重文可知初制意者略有三意一為壞信心故菩薩理宜弘護三寶過惡揚善以生物信何容說過廢黷信心乖利他行故須深制也二招重釁故故謂初心菩薩豈免微失理應讚其實德成自正行而反以惡心苟求其短言陳彼過自負重愆故須制也三背恩德故謂由三寶恩及戒法防身加成勝德當獲大果理宜粉骨碎身護持遺寄而今反以惡言說其罪背恩之甚故須制也第二釋名者說在家出家菩薩僧尼罪過戒然位居不足誰免其失故云罪過非理唱陳故云說防此業非故云戒此則語從所說為名戒約所防受稱皆依主釋又說三寶長短如經云云第三次第者於此十戒中初四同聲聞四重後四同瑜伽菩薩四重中間更加酤酒說過酤酒麁顯故先辨說過細隱故後論第四具緣成犯者有七緣一是正境如文四位問此中何故制說小乘僧尼過耶答俱是佛法相住持故是自內眾故問何故不制說佛及法過答以彼無過故若無失而說則是謗故屬第十戒修行之者劣位有失易嫌說故制也二作彼想三作說過意四對外人五作外人想六言彰了七前人領解故成犯也第五闕緣者若闕初緣有五一自四境相差皆重二非境差說已畢竟不知是非境約心重方便三後知非境不喜應得中方便喜自不犯應輕四帶疑不知重方便五後知輕方便闕第二緣者亦想疑二別初中本迷後不知及後知生怖俱不犯輕方便以說他眾生過生自快心非無失故二後知生快得重方便三轉想後不知及知已怖俱重方便四後知已快重方便二疑中不知及知已怖俱重方便知已快得重雖闕小心而過重故闕第三緣不作說過意言錯無犯或正說法言次而論或教誡門人皆不犯闕第四緣自眾來差畢竟不知約心應重後知喜不喜准得輕重二方便疑亦同前可知闕第五緣想疑等准前可知闕第六緣疾疾語等言不彰了得重方便闕第七緣無人領解亦重方便可知第六輕重者略約六位一約所說境二約所對人三約言辭四約心念五合辨六約自他初中有六一見地上菩薩為物逆行謂非而說二見三賢菩薩及四果聖人微失而說三說自和上闍梨之過四說傳法住持人過五說同類淨戒過六說破戒人無戒人過此六皆初重次輕應知二約所對人者有五一對國王大臣說其過令彼捨信破壞三寶二對外道惡人伺求過者說其罪過增彼邪見誹謗佛法三信心白衣說過壞其信心上三位初重次中後下四雖對自眾而快意說得方便罪五為眾中舉罪呵責及說向彼師令彼教誨等此不犯也三約言辭者有二一以極鄙惡言磣切而說二以汎言而說重輕可知若作書與人等亦同犯四約心者有三初約惡心者有三初約單一以癡心謂說為德不懼破戒等二瞋心酬彼怨說已暢情等三為貪利養為名聞故說他罪過令名利向己等二約三雙三單一合竝准前此上輕重可知二約無記心率爾輕心忘念而說亦犯非染污三善心為調伏故等要具五德撿取此則不犯五約合辨者起上初心以上初言對上初人說上初境為最重餘次相合及非合皆有輕重應知六約自他者自己一說過患猶輕教他勸人處處傳說亦為重也第七犯得報者說菩薩及僧尼罪過業道極重如經中入拔舌地獄耕其舌等云云又如不思議光菩薩經中饒財菩薩說賢天菩薩過故九十一劫常墮淫女腹中生生已棄之為狐狼所食一言之失苦惱如是足為龜鏡第八修治行者諸菩薩常應讚歎一切眾生所有功德況於菩薩及內諸僧尼是故常應歡喜讚嘆三寶功德已見眾生少善即便讚說諸法無行經云若見破戒人不說其過惡應當念彼人不久亦得道涅槃經云為彼眾生全無善可讚當念佛性之善而讚嘆之勿說其過以自污心第九通局者若慈心舉罪呵擯等若因說彼惡行調伏等若便王等力而方調伏等應不犯反此乃起一念嫌心欲說等悉皆成犯第十釋文者三分同前初舉過正制中二先自他二位說四位持戒人謂初二持菩薩戒後二持聲聞戒以俱是自佛法內眾為人天福田故不合說過經云占匐華雖萎猶勝諸餘花破戒諸比丘猶勝諸外道又經云有犯名菩薩無犯名外道是故彼犯猶不可輕如牛雖死牛黃益人破戒比丘猶能生於人天十種功德如十輪經說又大悲經中諸出家人左手携男右手携女從一酒家至一酒家不出賢劫當般涅槃等是故見有少許佛法所被之處皆應讚嘆二罪用說法四門釋同前一約能說者一三毒染心為說過因二罪為所求等為說過緣三方便施設便他識過為說過法四常以說過為業二約所說者一不正說其過俱說彼罪過因令此前人知彼有過為罪過因也二亦不正說過而說彼造過之所為亦令前怨領知過狀故為說過罪緣三說其違犯淨戒之法不說其彼過彼已知故四說其處犯罪過之業三合釋者一謂內有說心二外遇惡緣境三曾見過法四陳說成業四自他分可知二辨應行中先簡非謂外道惡人通說佛法內人非住正法非修律儀行又二乘人不信大乘故亦說行大乘人言非法律又此約菩薩前約僧尼如有威儀比丘等云云二教正謂菩薩聞此則應起悲心不得起嗔嫌等心俱應方便教化令止說過而生淨信此為作業故云常生等也三違理結犯中聞他說過忍不教勸已為非理況復聞已自更助說佛法中過違害至深是故結示重罪初制意者略由四意一乖正行故菩薩理宜密行內蘊讚揚他德攬曲向已推直與人何容反揚自德非理毀他失行之甚故須制也二成大損故謂自讚乃耗減善根毀他便招罪業三自讚壞他信心毀他便不受化四誤累眾生故謂他人倣習失善成惡損物之甚故宜制也第二釋名者謂無德自揚為讚越過辱他為毀又顯揚己德為自讚恥辱有德名毀他防治此失故稱為戒第三次第者前戒依過而說所患猶輕今乃越過加毀為失尤重是故次後說也亦是菩薩四波羅夷之中此居初故先辨也第四具緣成犯者具六緣一正境謂自他二起彼想三作讚毀意四為名利等五正加毀讚六前人領讚受毀便犯第五闕緣義者闕初緣有五一單自讚亦重如善戒經說彼云菩薩若為貪利養故自讚身得犯菩薩戒住地是名菩薩第五重法樓戒經亦同此說二單毀他亦重如此文云他受毀者犯重故三毀張人王人及餘趣來替等皆重以俱正境故四非情替後不知重方便後知中方便五自讚戒德錯讚定等亦重以俱是正境故闕第二緣有二一起餘趣想及疑毀俱重二起非情想輕方便疑中方便又本迷轉想可知於戒作定想讚等俱重闕第三緣有二一雖不作毀他意然不護他過令他生惱重方便二舉罪呵嘖等以慈心故不作毀意故不犯或呵嘖門徒等亦為生他信心故自讚若他生譏得方便若生信則不犯闕第四緣有三一單名單利俱重等恭敬門徒等理亦應重二依慢心以無為得重方便三為益眾生理應不犯仍須思量善巧不得云我但作益生意無罪救自謂不犯然名聞微細難識自賊壞行莫先於此幸深自誡以存內德闕第五緣言不明了等重方便闕第六緣有二一前人志強拒逆不受其毀二雖自讚德無人信受故皆得重方便第六輕重者於中有六一約境二約言三約對四約損五約心六約行初中有二先明所毀之境通有四一人二人三人四大眾別有七一聖人二賢人三已師四傳法住持人五凡諸有德人六無德人七非人畜生等如次重輕可知二自讚境有三一實自破戒無德無慚無愧二雖不破戒然無餘道行三有戒有行此三如次前重後輕二約言中亦二先毀他中五一毀德言過二有德言無三多德言少四無罪言有五少罪言多巧令他信輕重可知以上通別二境入此五中次與非次輕重可知二自讚中三一自言得聖二言具三學三言具戒等一學重輕可知此三歷於前三境若言得聖三俱是大賊出佛藏經若言具三學二位是賊以第三非虛故若言具戒等一位是賊以後二非妄故但初破戒者而自言戒淨者此望前二猶非極重然聖教中名為大賊況前二位甚為可畏故善見論中有五種大賊一者犯七聚自言清淨乃至五者從他聞法言自解也然此自讚與毀他各有單輕雙重就雙中有俱重非俱輕次與非次輕重可知三約所對人一對一人二對眾人三對大眾於此三處皆有現前毀不現前毀各有輕重四不對餘人於此四處各有自讚毀他之輕重復攝取分前二門通辨之復有輕重可知四約損者有四一由毀傳法人令一方佛法不行此罪最重十輪經中廣說可知二毀一眾令他壞信以增異見三毀一德非傳法人但令他生苦惱皆前重後輕可知四自讚令他倣習亦人有多少為損有輕重又有消自善根以成重罪可知五約心者有四一若為令他起信心故讚自毀他是福非犯二若由放逸無記心犯是犯非染污三若於他人有愛恚犯是染污非重四為貪名聞利養恭敬是重非輕此第四中有三品一若由煩惱現行非極猛利或發慚愧是為下品二雖或猛利亦無慚愧未見為德猶有中品三都無慚愧深生愛樂見為功德是名上品最重也又此門中貪癡心犯為重餘心或輕及無犯等餘義准前應知六約行者佛法內人多約四位起行謂三學及雜行初約戒學者有二類一矯異謂雖不破戒性非質直依邪思計現異威儀眩耀世間以求名利本無淨心以求出離然普抑餘人無異威儀者悉為無德此是沙門賊亦是威儀賊也如迦葉經寶積經等說二約淺識者謂性非深智恃己戒行將為出離陵他乘急戒緩之眾聞諸法空便生恐怖此是佛法怨賊也出佛藏經二約定學者亦二類一約貪誑者謂性樂名利久在山中心少澄靜現得定相眩耀世人招大名聞普抑餘人無此相者悉以為非此是阿蘭若賊也出花手經又經云納衣在空閑自稱阿蘭若等二約邪慢者謂性非多聞依山習定鬼神加令心念定有見他不善覺知即待此起慢當招大名聞陵蔑餘人悉以為非傷害佛法此是魔儻大賊也起信論及花手經說三約慧學者亦有二類一約淺者謂性少聰明誦學無次第為名利衝心急預講說己見臆斷非毀古今唯求名利元無出意恃自無行亦輕侮戒定此是賣佛法賊當招大苦出花嚴經中魔業中也二約深者謂性少明辨雖於二乘三藏文義少通然猶未得佛意既當傳法唯讚名利以勸後學非毀古今願自獨絕恃此為德起慢陵人但誦持法藥而不滅病已負染愆況更法中起病甚不可救奇哉水中出火以何滅之此是害佛法之賊出佛藏十輪經四約雜行者亦有二類一約福行者謂性非質直苟姦計共崇奇福眩耀世人招引重嚫意在以少呼多用此活命既遂其所求即恃此起慢陵蔑餘人無利養者悉以苟非利養既爾名聞亦然此是賣佛法賊出迦葉經二約餘行者謂性非慧悟隨學一法即便封著眩此所學以招名利撥餘所修皆非究竟此亦愚人蠹害佛法賊也此上略舉四位理實通一切行皆有誑偽竝應准簡勸諸後學勿令自心墜中即其寶積寶梁迦葉佛藏等經請讀在心府養菩提心方可為要耳第七得報者有三初通論者護國菩薩經云菩薩有四種墜落之法一者不恭敬他二者背恩諂曲三者多求利養名聞四者詐善揚德是為四種墜落之法二別約毀他者如謗佛經中有十人毀謗一辯積法師遂令當處佛法少分陵遲此十人後墮地獄經無量劫受拔舌等苦後多生無目末後逢釋迦佛出家多時苦行竟無所得後便還落乃至廣說三別約自讚如扇提羅等五人四人在林間坐一人於聚落唱云林中有羅漢還大得供養後墮地獄備受眾苦出已為人與本施主作擔輿持穢器人等乃至廣如律文第八修治行者此有三義一菩薩常自顯己過令他聞知不作一念覆藏之心恐增長故慮難滅故於己功德常不顯說不起一念耀己之心恐耗損故慮不增故二菩薩常應於他有情不見其惡唯見其善是故忍惡於己推善與人心恒清淨此為常行問若自無惡而認若他無善而推豈非諂曲而妄語耶答自居不足安得無失謂無失者唯佛一人以累盡故又他無餘善猶有佛性即是真善若意至此而認推者非直無諂亦無妄語而乃具發無量善根令戒清淨故為持也三菩薩常應於名聞起處多利養處則不居之以傷害故論云利養如霜雹損功德苗故又如毛繩為損甚故如法得之尚須遠避經云利養交至遠避三由旬外況由讚毀非理得耶是故菩薩理不應為護國菩薩經云有四種法應當棄捨一者菩薩棄捨居家二者既出家已不貪利養三者離諸檀越四者不惜身命是為四法應當棄捨如是准也第九通局中有二先通後局言通者有三先明自讚亦三一讚自所行之法令他修學二為令眾生未信者生信三已信者增長若實有此益不雜貪慢自讚無犯不讚有罪乖利益故二明毀他亦三一毀邪道令歸正見二毀執見令離著三毀惡行令捨離若不雜瞋慢應時有益毀他不犯不毀有罪三求名利有二一為益眾生二求出世間真實名利故此求不犯不求有罪如是准之二局者於上三位或總或別以纏相應心起念欲犯雖未至重是則為犯以是所害法故深須防護也餘義可知第十釋文者就第一舉過正制中二先舉過亦二初犯位謂自作教他准前亦應有四同前略故也二犯相四犯同前亦同三釋略無自讚理應具有四一約能者貪慢等為因二名利等為緣三巧設軌摸成自揚陵彼之則為法四常作此事為業二約所者一不正讚毀但說彼因遂令自德顯揚他人被毀故云因也二毀他種族等故云緣自讚亦爾三毀他所依法等故云法四毀他所依業等故云業自讚亦爾三合辨者一內因二外境三加毀四成業自讚亦爾上來舉過竟准上此中合有第二正制文應云一切不應自讚毀他又略不具也第三而菩薩下明所應行亦是釋上立制所由謂佛故制不自讚毀他以諸菩薩法合代他受於加毀若不代受已乖菩薩行況更自加毀違害定誠深故結重科文意如此於中非理陵欺名加毀令其恥報為辱又菩薩為眾生發菩提心決令眾生捨惡使盡是故眾生惡事是菩薩所有以攝是已任故已為眾生修善根故是故己善根並他有故須與他也第四若自揚下非理違犯並可知初制意者初檀為萬行首故攝六度故是捨慳成施略由十意如華嚴經十行品中初歡喜行云此菩薩為大施主悉能捨離一切所有等心惠施一切眾生施已無悔不望果報不求名譽不求生勝處不求利養言十者一但欲救護一切眾生二欲攝取一切眾生三欲饒益一切眾生四欲學一切諸佛本行五欲正心憶念諸佛本行六欲清淨諸佛本行七欲受持諸佛本行八欲顯現諸佛本行九欲廣說諸佛本行十欲令一切眾生離苦得涅槃樂是為十由此當知菩薩理無不施之行二釋名者悋惜財法不濟所求稱曰故慳戒防此失依主立名三次第者前讚毀自他以求名利望未得之財追求時過今約已得屬己慳悋不捨財貯畜時過前麁此細義次第故來也四具緣成犯者然此戒中犯有四處一自慳二教他三隨喜四讚慳今且約自辨具緣餘三准之自具六緣成一自有財法二乞者現前三具前二想四起慳惡心五對緣正違六前人空迴故五闕緣義者且闕初緣有三義一若彼全無一針一草可施與者應以善言深心垂淚慰謝乞者仍作是念我今薄福不能果遂眾生所願是我罪咎我當精懃修行令願成滿即如言懃勇是謂不犯二若恃自無物慢心不謝而無愧悔應得小罪三若為乞人不信其無頻頻抑索遂起嫌心即犯中罪若便起嗔即犯後瞋戒法施亦同次闕第二緣有四義一無乞不犯二自有財等見貪苦人彼不能乞或羞不乞而不施與亦犯三自有財見同修行者乏少衣食廢修正行彼人儉己而不求索不與犯四先貯多財雖無乞者而不捨施福田故此後三位皆得方便罪非正犯重故闕第三緣有二先謂上二位各有想疑二別想不犯疑犯方便並可准之闕第四緣有二若以悲心調伏彼故不與無犯若無記心犯方便可知次闕第五緣有四初許與不與犯重二許多與小三許勝與劣四違時後與後三俱方便次闕第六緣有二一若不空迴無犯二若雖空不迴意猶未絕犯方便第六輕重者有五一約物二約田三約損四約心五合釋初中財法無畏財施有三謂外內俱就外財中通說有十一食等二藥等三衣等四財等五畜生等六奴婢七名聞八王位九妻妾十男女皆前前不與應重後後不與應輕二內身中有五一暫請驅使二取髮抓等三將作奴婢四取支節血完五全取身命前前不與皆重後後不與皆輕二法施中三一世法二二乘法三菩薩道法三無畏施亦三一捨惡二捨苦三救命上二位皆亦前前不與而輕後後不與為重可知二約田有四一恩田謂父母師主等二德田謂三寶等三悲田謂飢窮眾生等四苦田謂困厄眾生等皆前前不與為重後後不與應輕三約損者於上四境各有二種一由不給濟令彼命盡二命雖不盡令大苦惱等皆有前重後輕可知四約心者亦有三毒單雙一合等准上知之又慳有三品如盧至長者等最重其中下可知五約合辨者或於劣物起上慳對勝境為最重或於勝物對劣境起下慳應輕餘句並准之第七得報者略辨十種一生餓鬼中如目連母等二或餘趣受苦如疥癩野干乃至無一毛可以覆身等三於人中受貧窮苦困四耗減損減宿世善根五失於菩薩檀波羅密六由慳法世世常受愚癡善生經云若有於財法食生慳當知是人於無量世得癡貧報七由匿法眼恒無眼目八由不施無畏生生常懷恐怖無暫安穩九恒為怨家而得其便十令三檀六度俱不成餘如別說第八治行者略顯十種一思惟己身及以財物皆是無常磨滅之法一旦廢壞非惜能留是故慳惜都無所益二況此並是王賊水火惡子等分彼既未侵速應捨施置堅牢藏令永屬己三若慳不施則種世世貧窮之業以隨自身四又由我先世不串習施故今有財慳而不能施若我今者不勵力施此習不破更增長能障大施故我今應勵意違慳而行惠施五又若自貧乏恐不存濟而慳不施則當思惟貧是施障為破此障應當忍苦勵力行施我因宿業曾受種種飢渴等苦不能饒益於一眾生今我行施得饒益他設受眾苦乃至殞命而終不令乞者空迴況當猶有餘菜葉等可以活命是故應當忍此貧苦而行布施六若於身命及所重財而不能捨即當思惟我於三界大師前發大菩提心時一切內外皆已捨訖如何今乃違本誓孤負眾生七又使令我犯菩薩波羅夷罪則為欺誑十方諸佛甚為不可八我今捨此不堅固物臭穢之身今我當得清淨法身堅固之法此既益我若不行施則失大利九此身及財是虛妄物尚不捨滿眾生願何能當以無上菩提饒益眾生十我當觀察一切法空無我我所而今於此虛妄身財慳悋不捨何能證入平等法性思惟如是十種對治於諸慳悋無不能捨具如華嚴智論瑜伽等說第九通局者依瑜伽第三十九略有三十種不施無犯一若知種種內外施物於彼眾生唯令安樂不作利益或非安樂非利益皆不施與二若有來求為伴侶欲作非理逼迫損害誑惑於他便不以身而施於彼三若諸菩薩於行施意樂清淨見有無量利眾生事正現在前設有來求自身支節不應施與四若魔眾而懷惱亂心現前來乞身分支節不應施與以心念彼當獲上品過罪反損害故五或有眾生癡狂心亂來求菩薩身分支節不應施與六若有眾生或為自害或為害他來求毒藥火刀酒等物不應施與七不以他物如同意物而行惠施八不行媒婚以他妻妾而行布施九不以有虫飲食等物而行布施十若有眾生來求種種能引戲樂能引無義之物不應施與以令彼多行憍逸惡行身壞之後墮諸惡趣十一終不施人捕獵等物十二或有眾生將欲殺害終不施與十三若有來求罩羅且弶為害眾生及為習學皆不施與十四若有怨家來求讎隙為欲呵罵縛錄殺害奪財治罰終不施與以要言之一切逼迫損害眾生戲樂等具皆不施與十五若有病者來求非量非宜飲食亦不施與十六若有眾生食飽滿已性多饞嗜數復來求珍妙飲食亦不施與十七若有來求父母師長定不施與十八又諸菩薩於自妻子奴婢僕使親戚眷屬若不先以正言曉喻令其歡喜終不強逼令其憂惱施來求者十九雖復先以正言曉喻令其歡喜生樂欲心而不施怨家惡友藥刃羅剎等二十若有上品逼惱眾生樂行種種暴惡業者來求王位終不施與若彼惡人先居王位菩薩有力尚應廢黜況當施與二十一又諸菩薩終不侵奪父母妻子奴婢僕從使親戚眷屬所有財物持用布施二十二亦不逼惱父母妻子奴婢僕使親戚眷屬以所施物施來求二十三不以非法不以率暴亦不逼迫損害於他而行惠施二十四又諸菩薩若在諸佛聖教出家終不違越所有學處而行惠施二十五又諸菩薩於來求者終不施與不合儀物謂施出家者殘宿飲食等或諸便穢洟唾吐膿血不淨所雜所染又不告白不令覺知如棄捨法施麋食等謂不食葱者施以葱雜葱染飲食不食肉者施以肉雜肉染飲食不飲酒者施以酒雜酒染飲食如是等皆不施與二十六又諸菩薩終不口授求過外道所有正法二十七亦不施彼所寫經典二十八知性多貪求欲衒賣經卷等者亦不施與二十九知欲祕藏亦不施與三十不求勝智亦不施與又云如上所說諸不施者菩薩不忍直言我不施汝要當方便曉喻發遣諸菩薩所畜一切資財具等物為作淨施故先以捨與十方諸佛菩薩如苾芻作淨施法若觀來求者施時稱理應作是念諸佛菩薩無有少物於諸眾生而不施者如是知已取物施之若觀施時不稱正理即應念先作淨施法告言此物是他所有不獲施汝耎言曉喻方便發遣又十住論雖若新學菩薩有人來求頭目等而未能施者應說偈頌云我初發道心善根未成熟願我速成就後必當相與二局者但自審觀有少惱心即當施與不爾便犯若約祕密菩薩應極慳謂乞戒浮囊纖塵不與乃至小罪猶懷大懼等第十釋文者亦有四一明犯位謂自作教他如前釋二舉過正制中二先舉過謂慳因緣法業亦四釋同前可知二而菩薩見已下明正制謂制施貧乞但世人貧有二種一財貧二法貧故云一切貧也菩薩施此二事故云一切給與三而菩薩以惡下違制成犯謂惡心者慳結不破亦是違戾不施通餘煩惱瞋心者忿怒乞人而不施與也此是不施之心下明所不施物先財後法乃至不施等者舉小呪多一葉草尚不與況多又就下最極為言故云乃至一草等也法中一塵者意明極少非謂法門中而有微塵此順西方語法如能斷金剛般若經中無少法者梵本名無微塵法也而反罵辱者明極重之相惜草葉而起重瞋發惡言而興罵辱故宜重也此具三業可知四結示罪名可知初制意者略由十意一惑中最重莫先此故二亦成業道惡趣因故三燒滅宿世諸善根故四能結大怨累劫難解故五由此能害諸眾生故六乃至能作無間罪故七能障菩薩忍波羅密故八害諸菩薩大悲心故九令所化眾生皆捨離故十具足成就百千障故華嚴經廣引又云我不見有一惡法出過菩薩一瞋心者而損既甚故須制也第二釋名者謂於違境起損害心戒防此失故以為名第三次第者前慳貪次瞋恚故來也第四具緣者一有對違境二起彼想三不禁心四起嗔便犯此約心若通身口更加打罵五緣便犯若取至極更加前人來謝瞋猶不解六緣方犯第五闕緣者闕初緣者有三謂有情相差若非情相差若情非情相差若望心或俱重直對身口有輕次闕第二緣亦有三謂本迷轉想及疑約心俱重身口有輕可知闕第三緣有二一謂常勤修治失念應輕方便二不勤修治應重方便次闕第四緣有三謂下中上若起下嗔心即便生悔輕方便二起下瞋不生悔重方便三起中瞋即生悔重方便餘並入重可知若望身語闕打罵重方便反此便重若望極說更他懺悔自生悔重方便反此成重第六輕重者略約五位辨一約境二約因事三約惑相四約成損五合辨初中瞋境略十種一賢聖二二師三父母四傳法人五眾僧六俗人七己弟子男女八奴婢九畜生十非情望戒俱重望業道皆前重後輕二約因事者略因十事起瞋一違己見解二違己情欲三侵己名利四損己眷屬五無辜致罵六枉被打縛七刀解支節八將斷其命九害其父母十毀滅三寶因此十事起瞋皆前重後輕三約惑相亦辨十種一念動起瞋顏無異色二顏色反異三舉身戰動四兼或打罵五於上所起暫起即悔六經宿方悔七多時不捨八前人暫謝悔即解九前人多時求悔方解十多時求悔亦不解皆前輕後重可知四約損者亦略顯十種一因瞋他令他捨佛法二更發惡罵三打棒繫縛四損他財物五解他支節六斷他命根七害己親屬八永捨三寶九燒寺害僧十作諸逆罪皆前輕後重五合辨者亦顯十位謂於前四內於尊境因小事起重瞋作大損為最重餘如次相合及非次等各有輕重准思可知見第七得報者略顯十種一瞋恚得十罪如智論二由瞋故入八大地獄如善戒經第一卷說三亦墮餓鬼畜生華嚴經云瞋恚罪上者地獄因中者畜生下者餓鬼此上是報果四等流果者經云若生人中得二種果報一者常為人他求其長短二者常為他所惱害五增上果者約依報對法論第七由瞋故令果味辛苦六身常醜陋人不喜見七失上界禪樂八乖二乘解脫九害菩薩二利行十失菩薩五位處可知第八修治行者略辨思惟十種對治令瞋不起一思惟一切眾生從無始已來未曾不為我父母親眷及和上尊長等是故但應生慈心孝心何得有嗔而加打罵二思惟無常瑜伽云彼諸有情若生若長一一皆是無常死法極報怨者謂斷彼命是諸眾生命念念斷智者何緣復欲更斷如是生死無常法諸有情上其有智者上不應起有染濁心況當以手塊杖加害何況一切永斷其命是故於諸怨害悉能忍受三思惟苦瑜伽云又自他身一切皆用性苦為體彼無知故於我身中性苦體上重增其苦我既有知何我於彼性苦體上重加其苦又諸有情大興盛者尚為三苦常所隨逐況衰損者我今於此應勤方便令離眾苦不應於彼重加其苦四思業緣謂我今無過橫加打罵必由宿緣業若不爾者豈有苦報無因而生既定是自業不應瞋他資糧論偈云打罵恐殺縛終不怨責他皆是我自罪業報故來現五思苦增多謂由我往昔苦惱害他故招此苦惱今我不忍則更種當來大苦因緣若我不捨此苦因者則為於己自作非愛則為己自生結縛自興怨害非是於他六思愍愚智論中若被酒醉人及鬼著打罵即不嗔之眾生亦爾無明酒醉煩惱鬼著為之驅使不得自在故不應嗔但作是念此煩惱過非眾生咎我當勤求菩提為諸眾生治煩惱病要令永差七復自思惟我不生淨土無惱之處既在此穢土法應受惱但應調伏自心以求出離不應嗔彼如入棘林法應被刺但求免出不應嗔刺八復由思惟我自發菩提心為一切眾生荷負重擔設地獄苦尚為他受況此小苦遂違本誓而不能忍若我不忍則自不調伏何能令他捨諸煩惱故不應嗔九復更思惟我今修學諸菩薩行菩薩行中忍行為最持戒苦行不能及此行要由惱害方成若無彼惱我行不成彼人施我大行應復愧謝若不慚謝亦負深愆何乃背恩反嗔惱甚為不可經云提婆達多為大善知識斯之謂也十復更思惟因無性經云由手刀杖及以我身故得成打我今不應橫瞋於他解云由彼成打則瞋彼者亦由我有打何不自嗔又打從緣起必無自性無自性故則畢竟空能打所打既無所有忍尚不立何得瞋法句經云知瞋等陽炎忍亦無所忍思益經偈云身怨及刀杖皆從四大起於地水火風未曾有傷損設節節解身其心常不動知心不在內亦復不生外諸法念念滅其性常不立於中無罵辱亦無有恭敬第九通局者餘戒皆有開通此戒獨無者以瞋障道過深故若常修對治但違境過失念准瑜伽不犯更無開處若據祕密梁論中菩薩亦起嗔以呵諸煩惱故第十釋文者四義同前一舉過二正制三違犯四結罪初中自他別舉復通四位因緣法業四釋同前二而菩薩下明正制中先明利他行謂令生無瞋善根故云無諍事又令善根中無瞋恚鬪諍之事故常生悲心者因益生之心謂以大悲愍念如己何容起瞋三而反下明違犯中三一明瞋境謂情與非情二境也二明嗔業用謂罵發口業打發身業不息發意業三前人下明嗔深重謂結恨難捨故云不解也四結罪可知初制意者略由十意一業道尤重無過此故二燒滅善根悉無餘故三背恩德惡中極故四破壞信心滅法眼故五於善行中若小若大悉不成故六入於外道邪見網故七為大邪見斷善根故八作諸眾生惡知識故九斷三寶種由此見故十令自他成阿鼻業故是故制也第二釋名者勝德可珍故稱三寶非理塵黷故名為謗戒防此失故以為名第三次第者前嗔次邪見故來也第四具緣有五一對人眾二三寶境三起彼三想四作邪見五發謗言便犯第五闕緣者闕初緣非情差重方便闕第二緣以非三寶境得重方便闕第三緣本迷無犯轉想及疑皆得方便闕第四緣不破見故得重方便闕第五緣者言未發或異言故皆重方便第六輕重者有六一約所對二約所謗三約能謗四約所損五合辨六自他初中對一人二人多人大眾前輕後重二約所謗中三寶有三謂住持并別相及同體或一二三各如次前輕後重三約能謗謂心有三品下中上言有麁細及中輕重可知四約所損有五一由此謗故令多發菩提心人於不定者生退失二令已信者生退三未信者不信四未邪見者生邪見五已邪見者生堅執皆前重後輕五合辨者對大眾謗勝境上邪見發麁言成大損為最重餘如次及交絡皆有輕重可准知六自他者一自二他三俱皆前輕後重可知第七得報者誹謗三寶罪同五逆墮阿鼻地獄如大品經泥梨品說又如威儀法師謗大乘墮地獄經多劫後生人中常盲無目如諸法無行經等說又如欝頭藍弗當在地獄等又智論邪見得十罪第八治行者信慧相導於三寶境深忍淨信堅固不壞寧捨身命經百千劫終不生於一念疑等以智分別天上人中世出世間唯此為最是故信心一向決定第九通局者無謗心疾疾語為眾生令調伏應無犯餘總無開可知若約祕密破相言非須出所由勿使他疑可知也第十釋文者四義同前一舉過二正制三違犯四結罪初中先能謗人謂自他也因緣法業是所用謗法四釋同前類彼釋此可知二而菩薩下明正制於中先法後喻前中具二種人一外道謂邪見故二惡人謂內外俱無信故一言謗者明所聞少也三百鉾刺心者明痛切多也問華嚴經云菩薩聞讚佛毀佛於佛法中心定不動云何此中乃云如鉾刺心答四類眾生一聞毀佛生喜以邪見故二無喜無憂以佛法外人故三聞已生痛以是初心弟子故四聞已無憂無喜以是不退菩薩故知佛功德不可毀故毀所不到故彼經據不退位此文約初心故不同也若是初心強同後位而不復痛者是愚惡人順本惡見忍受此事故不可也問諸法皆空何須強痛答真空不壞緣起業果是故尊卑宛然若壞此為空是惡取空外道見也如涅槃經五百婆羅門謗云一切皆空何處更有佛菩提等由此謗故王殺彼類得福無罪汝今豈欲同彼類耶三況口自下明違犯於中舉輕況重謂聞一言尚生此痛舉輕也況自謗為況重也不信不孝是謗因也四而反更下正成違犯謂助前二種人以成謗事下結示罪名上來十重竟自下第三結勸修學於中四一結勸防深二明犯損勸持三持同三世四結略指廣初中善學諸人者此有二義一謂此諸人是善學戒者二是學善之者告此諸人謂大眾也又是當來學菩薩道者也是菩薩下結數及名應當下誠言誡勗於中有二重意一謂一戒中尚不應犯微塵計況全犯一戒塵者明少分也如俗云臣於國無塵露之功等又釋如護浮囊微塵不犯等二於十戒不應犯一況具犯十二若犯者下明犯有失於中有二先明失十大利後明得三塗大損前中一失大心謂犯此十重現此身上不任發菩提心以違本誓願非法器故二失王位謂得小王位由菩薩戒為因因亡故失果也三轉輪王位亦爾四失比丘者謂犯此戒應入地獄定不得為人作比丘又由犯重現在不成比丘用故云失也五比丘尼亦爾上來四位失通凡小位自下五種失大乘位於中四位是因位謂三賢十聖一位是果位於中有二一法身果謂果位之性名為佛性二報身果妙行所成名為妙果常住之言通此二處犯此十重如此等位皆不復成故云一切皆失二墮三惡下明由犯此戒或入地獄餓鬼畜生也二劫三劫者由犯時有輕重如前說是人於彼三種趣中隨其所應劫數此彼二三不定不聞父母等名者明二親是慈育之深三寶是救護之極在彼受苦不聞此名明無救也又釋雖出惡趣然生邊地下賤二三劫中不聞二親三寶名等文通二釋可知以是不應一一犯者總結勸持三汝等下誡同三世學謂有二意一三世菩薩同學此戒二一一菩薩於中此三位應學此戒四是十戒下結略指廣此經廣本中有八萬威儀品於中廣說此十戒相上來總釋初篇十重竟將釋此篇略作八門一制意二辨名三數類四具輕重五含多六遮性七麁細八釋文初制意者諸佛何故制此輕戒謂一為護世間起譏嫌故二光顯菩薩出世道故三微細情塵悉制斷故四調伏三業制三毒故五方便遠護十重戒故六增長菩薩三聚戒故餘如下釋文處說二辨名者輕垢者簡前重戒是以名輕簡異無犯故亦名垢又釋黷污清淨行名垢體非重過稱輕善戒地持輕戒總名突吉羅瑜伽翻為惡作謂作非順理故名惡作又作具過惡故名作亦有惡說即語過也善生經名失意罪謂忘念所作乖於本志故名失意也三數類者通論此篇此篇類有十一若依瑜伽有四十四種輕戒二若依地持善戒經雖有少增減大同瑜伽已上多分是出家戒相三依菩薩內戒經四十二種四依善生經除六重外別有二十八五依方等經除二十四種戒外別更有五五二十五種制不應作已上多分是在家戒六依此經大數有四十八種七若尋此文細內或有一戒中有多種戒總論向將百種已上通道俗戒八或八萬種如下文列八萬威儀品中說九或十萬種如梁論引毘奈耶瞿沙羅經說菩薩戒有十萬種差別十戒塵沙如智論中略有八萬廣有塵沙等數如是等皆此類也四輕重者此四十八種中幾唯是輕幾帶於重謂六戒帶重所餘反此謂一國使殺生戒於中為使故入此篇殺生故帶重罪二放火焚燒戒中焚燒故入此篇隨所損物故為重三依官強乞戒中恃官勢入此篇強取物犯盜戒四為主戒中為主失儀入此篇損三寶物故宜犯重五違禁行非戒中以詐現親附等故入此篇自身謗三寶故入重收又殺盜故犯重六齋三長月作非故入此篇收殺生故重六畜作非法戒中輕稱小斗等入此篇收取人財物等是犯重五多小者幾唯一戒幾具多戒謂有十戒一具多戒一於販賣戒中有三戒一賣良人二賣奴畜三賣棺木等二不能救生戒中有二戒一救生勉殺二已日講法以救亡苦三於輕新求學戒中亦二戒一受戒儀式二法師倚恃不為答問戒四於惡伎損生戒中有六戒一賣男女色二自手作食自磨自舂三占相解夢四呪術工巧五調鷹法六合毒藥五於違禁行非戒中有四戒一密謗三寶二為媒婚三齋月殺生四心及偷盜六於畜作非法戒中有六戒一畜刀箭等二輕稱小斗三因勢取物四害心繫縛五破壞成功六養猫狸七於觀聽作惡戒中有五戒一不得看鬪二不得聽樂等聲三不得博戲四不得作卜五不得作賊使八故入難處戒中有三戒一頭陀二布薩三坐夏冬令如法不入難處等九於應講大乘戒中有二戒一教他建立塔寺處二教災厄時講大乘十於受戒乖儀戒中有二戒一受戒儀二不禮俗上來十內散說三十五種又前門中六戒內各有所含重戒亦各具二戒也所餘三十二戒各唯一種是故總有七十九戒應知第六遮性者於此四十八中幾是遮戒幾是性戒第七麁細者於此戒中幾麁妨身語幾細防意業又幾是麁防惡業幾細防惑障此上二門並隨文應知第八釋文者於此篇內文別有三初結前生後二正顯戒相三結勸修學初中先結前已說十重之戒後生後當說三十八種輕就第二正顯戒相中四十八戒或攝為五段謂四十二九各指本品故或散為四十八章如文當知釋文分為五段初三十各一後二九各一故有五也將釋此戒略作八門一制意二次第三釋名四具緣五闕緣六輕重七通塞八釋文初制意者菩薩理應謙卑敬養一切眾生況於師長輒有輕慢違行之甚故須制也二次第者既創得戒理須從師受教若懷輕慢教授無由故須先制以隨戒廣行賴此而易立故三釋名者於師及長心輕身慢戒防此失從所離為名四具緣者具四緣一是師是長是德人二知是師等三故起輕慢四身不敬養故結犯五闕緣者闕初二緣並有小罪以於一切含靈皆須敬故闕第三緣得中罪以於師長身心不敬故闕第四緣得上罪以於師長起輕慢心故第六輕重有四種一約境有三品一於二師最重二於長支次三於同類於此三境犯上中下三罪可知二約心亦三品謂一以嫌恨心恚惱心犯上品二無嫌恨等但由驕慢癡心是中品三懈怠忘念是下品三約對以此三心對前三境如次綺互輕重可知四約事亦三品一不能賣身等二不如法敬養三不迎送禮拜下中上三罪可知之第七通塞者謂一闇夜不識二若睡眠他作覺相三若重病四若病新差無力五若在坐說法六若正聽法護說法者心皆不犯如瑜伽戒說第八釋文者有三句初明受得戒二既得下示行勸持亦是前為受戒此為隨行三若不爾下故違結犯初中二先明應受戒位略舉三位一國王是粟散等二論王金銀銅鐵三百官通諸文武等此三貴位於諸眾生皆能損益若不受戒幽靈不護何以統御群生故言應先受菩薩戒二一切下明受戒利益上順聖意諸佛歡喜下協群靈得鬼守護令其身無災厄職位為長存第二示行令持中亦二初順顯應行二而菩薩下違失顯非前中三初起重心二見尊人三設敬儀初中有二心謂報恩敬養仰從尊命為孝順恭敬有三一給侍二迎送三禮拜然此二心亦是菩薩常所行行也二尊人略是六種人一上座是眾中上首二和上亦鄔波陀耶此云親教師也然有三種一十戒和上二具戒和上三菩薩戒和上即諸佛是也今此約前二說三阿闍梨者此云軌範之師謂教授法則故名也然有六種一十戒阿闍梨二大戒羯磨三威儀教授四受業五依止六授菩薩戒四大同學者謂同於一師學菩薩藏年夏先己之類也五同見六同行謂同見大乘菩薩藏法同行菩薩所行行等初即同解後即同行此二通同師不同師但同此業俱是所重又釋亦通小乘解行之人悉是所重以亦同是佛法內故三設敬儀中有三若病應起若無力應承迎若健時應禮拜又釋初起次迎後禮二而菩薩下違失顯非中二初舉失謂憍慢翻前恭敬心也癡翻孝順心於師不孝於長不敬或前二通又於上不敬曰憍於等自大名慢具作前二名癡此是違行之心不起來迎等者是違行之相一一有二種一於前六位一一人所各不如法供等二於彼人所設一一供事各不如法等俱供養有三種一恭敬供養謂迎禮等二事供養謂香華等三行供養謂如說修行等於此三種並皆須具下顯敬儀中若設貧窮無財供者終無開許故今戒自賣身此通在家及出家位賣國城約王位所統名國所據曰城賣男女者是本誓願之男女故賣時無失又是菩薩重人重行情至深故破此恩愛終非同願男女亦破情向法也此二位約在家人七寶約輪王位有二義一是金輪等七一輪二玉女三馬寶四馬寶五珠寶六主兵臣寶七主藏臣寶菩薩皆悉布施非是所賣二約餘七寶一金二銀三瑠璃四頗梨五赤珠六車渠七馬瑙百物是通一切諸所有等此中七寶百物有二義一是所賣同上男女二是供具謂以此等供彼所須故云而供給之第三若不爾下故違結犯謂違前敬儀是故結犯可知之初制意者酒為惛狂之藥重過由此而生智論有三十六失多論能造四逆唯除破僧為過之甚故須制也二次第者前即顯外儀不敬今則內無惛亂故次明也三釋名者亦從所妨立名四具緣者一是酒二起彼想三無重病四飲便犯問小乘律飲酒不通想疑此中何故有彼想耶答以酒為過源故彼不通錯等今據緣成故具想也是故文云若佛子故飲酒既云故飲明知不故即非正犯五闕緣者闕初緣得小罪以起想等故闕第二緣中罪以境是實故若闕三四無罪可知第六輕重者有三若約境醨等應輕醲酒應重二約心若輕病無貪亦犯應輕反此應重三約事即引生小益即便同飲是犯應輕反此亦重七通塞者若為救生命難等即酒飲無犯如末利夫人等又救彼無間業同飲勸彼息麁重業理亦無犯反此所作一切皆犯八釋文者亦四初標酒重過二若自下釋成重三不得教人下正制所重四若故下故違結犯初中言酒過無量者智論三十六種是略顯應具列之四分律第十五佛語阿難凡飲酒有十過失何等十一者顏色惡二者劣力三者眼視不明四者現瞋恚想五者壞田業資生法六者增致疾病七者益鬪訟八者無好名稱惡名流布九者智慧減少十者身壞命終墮惡道又如娑伽陀比丘先時能伏毒龍後由飲酒不能伏蝦蟇等又大愛道比丘尼經云不得飲酒不得嘗酒不得嗅酒不得鬻酒不得以酒飲人不得言有疾欺飲藥酒不得至酒家不得與酒客共語夫酒為毒藥酒為毒水酒為毒氣眾失之源眾惡本殘賢毀聖敗亂道德輕毀致災立禍根本四大枯朽去福就罪靡不由之寧飲洋銅不飲酒味所以者何酒令人失志迷亂顛狂令人不覺入泥梨中是故防酒耳餘失如智論說二釋成中二先舉輕五百世無手杜順禪師釋云以俱是脚故云無手即畜生是二況自飲者況重也三正制中亦先舉他後況自前中一切眾生者通畜生等亦不令飲以失利他故四故違結犯可知初制意者菩薩理應捨自身肉以濟物命何容反食眾生之肉違害之甚故須制也二次第者前離惛亂之飲今離損命之食次第故也三釋名者非理食噉眾生身分名為食肉戒防此失從用立名四具四緣一是肉以非肉無犯故二是他肉以食自肉無正犯故三起肉想以錯誤無犯故四入口便犯以不食無失故五闕緣可知六輕重者有四一約境二約情三合辨四約惑初境中有四一畜產胎衣是無命肉二自死肉三三淨肉四知斷命等約戒皆犯業道如次各前輕後重二約情亦三一重病充藥二飢荒濟命三放逸常食亦俱犯戒業道准知三合辨者以後配前如次及交絡輕重准知四約惑者三毒准知七通塞者約自一向塞而無通約化眾生心有令發菩提心緣雖未見文准亦應通八釋文者三句初舉犯二正制三結罪正制中二先標制一切肉者通四生之身分二斷大慈下釋成制意以有三失故初斷悲乖化失涅槃云夫食肉者斷大慈大悲之種此則食肉違害大悲性種失自利也眾生見捨失利他又初乖化因後失化果又云畜生見食肉人頭上有血光念云我身有肉彼人食肉彼若得我要當食我我遂怕怖而走撿入楞伽涅槃央屈經等云云又如一切智光明仙人不食肉因緣經中廣顯食肉之失彼仙人即是彌勒菩薩當來成佛制食肉犯重具如彼說二一切菩薩下違行非人失謂凡發菩提心行菩薩行理應捨自身命以救眾生何有反食眾生之肉故不應也三食肉得無量下罪業非輕失謂依智論食肉得殺生罪以見殺生忍可故又如說肉非自然生皆由斷命得若人不斷肉是即劫命賊第三結罪可知初制意者菩薩理應香潔自居反食薰穢臭氣熢㶿令賢聖天神捨而不近故須制也二次第者前食有命之身分今則犯無命之薰悖故次第也三釋名者臭穢薰則為辛數類差別而為五非理喰噉為食防止此弊為戒亦功能立名四具四緣一是五辛二起彼想三無開緣謂重病及度生等四食已便犯五闕緣可准六輕重者約境氣有濃淡約心情有貪厭約事緣有損益並有輕重可知七通塞者謂自重病及救多生有利益安樂等緣理應是通餘皆塞也八釋文中有三初總制二大蒜下別制此中五辛與餘處別餘處有韮蘭葱蒜及興渠為五此文五中大蒜可知有人說慈葱是胡葱蘭葱是家葱上三是人間常食革葱是山葱北地有江南無其興渠有說芸臺是也然未見誠文有說江南有葉似野蒜草根莖似韮亦名󱋰咾子無子北地所無也又釋其阿魏藥梵語名興渠將謂是此辛臭物之苗葉三若故下違制結犯初制意者菩薩理應舉過示人令其懺洗務令清淨開光遺寄使其正法千載不墮下救黎元不捨群品上護聖教以報佛恩為益重甚故須制也二次第者前自潔己身今則不與穢行同居故也三釋名者作違教理聖結有愆曲順彼情覆不勸悔戒防此失亦功能立名四具緣者五緣成犯一是犯戒有情二知彼有罪三無別違緣四故作覆藏五共同法事五闕緣中闕初二無罪闕第三亦無犯謂若舉彼即起煩惱鬪爭而生是故如草布地餘二闕可知六輕重者犯小戒不教應輕重則應重又五八應小十七應重又舉而不從為輕從而不舉為重又福弱不能舉為輕瞋嫌不舉為重並可知七通塞者自無五德他不從者理通無犯餘位皆塞八釋文中二初對緣正制二而菩薩下違制犯前中亦二初舉制戒緣有七種一犯八戒有二一小乘八戒如成實論二菩薩八戒如文殊問經二犯五戒亦二一小乘五戒如小論二菩薩五戒如善生經三犯十戒亦二一沙彌十戒如律二菩薩十戒復二一如此經十無盡戒二文殊問經亦以沙彌十戒為菩薩戒四毀禁亦二一大比丘戒二菩薩戒五七逆如下辨六八難者一義十三難中除五逆以彼入七逆中故餘八是此猶恐未然以非人等不障得戒故又有人釋是三塗等八難此應非以彼是報非舉懺故今正解取彼八難之因即罪業也以懺除故七一切通結二應教下正制戒行謂以慈心教其懺洗二而菩薩下違制結犯中亦二先違制後結犯前中有三一不教悔而共住者處同也二利同亦是食同三法同布薩者梵語正音名補殺多此云淨住謂三業光潔名淨即戒無毀缺也與眾和合名住即法理無二也後而不舉下結犯可知依瑜伽戒本云若諸菩薩安住菩薩淨戒律儀見諸有情應可呵嘖應可治罰應可驅擯懷染污心而不呵嘖或雖呵嘖而不治罰如法教誡或雖治罰如法教誡而不驅擯是名有犯有所違越是染污犯若由懶墮懈怠放逸而不呵嘖乃至驅擯非染違犯無犯者若了知彼不可療治不可與語喜出麁言多生嫌恨故應棄捨若觀待時若觀因此闕訟諍競若觀因此令僧諠雜令僧破壞知彼有情不懷諂曲成就增上猛利慚愧疾疾還淨不呵嘖乃至驅擯皆無違犯解云輕過但呵中過須罰重過須擯皆以慈心不以瞋恚利益不以損害知時不以非時等也初制意者諸佛所師謂是法菩薩理應敬人重法滅身求請而反露踞傲輕慢人法失道之甚故須制也二次第者前則於失者不教誨今則於得者不敬請也三釋名者輕人慢法名不敬請戒防此失亦功能立名四具緣者四緣成犯一實有大乘解行之人二無別開緣三故起慢心四不供養不請法五闕緣可知六輕重者約人者有三一解行過己是軌範師傲而不敬請理應是重二解行同己不請少輕三劣己不請無犯二約法亦三准人可知七通塞者重樓戒經云若菩薩憍慢心故不諮問師不受師教得罪不犯者若病若狂若癡若大聰明多聞有智為調眾生若入定時也八釋文者文中三初見勝人遠來明制戒緣二即起等明正為制戒三若不爾等明故違結犯初中大乘法師者總舉簡異小乘故也下別辨同於大法同見解勝同行是行勝入僧坊約出家菩薩舍宅約在家城邑約王等二正制中二初制約敬養人二制啟請法前中迎送各禮約初後威儀也日日三時約時分也謂辰旦供養小食齋時供養正食餘時供非時湯藥等故為三時也三雨金等下約所用資具也謂重法情深於人極敬良由末代說法之師替如來處故令尊重極至供養故攝論云若人戒足雖羸劣而能說法利多人如佛世尊應供養受彼所說故相似又謗佛經中有人謗辨積法師即為謗佛供養法師即為供養佛等又如大法炬經法師品中廣顯大乘法師令其敬養等二常請下於法制請中三時者謂於一日初中後三時請法隨彼請時皆具威儀褊袒禮等是身業也請法之辭語業也不生瞋心等意業也今辨難辦之供情無患惱身受難忍之苦不生瞋心故也如賢愚經第一卷釋迦過去作毘楞竭王為求一偈身受千釘又如雪山童子為求半偈高巖捨命如是等故云為法滅身等三若不爾等違犯結罪可知初制意者但新學菩薩觸事無知理應執持經律四方求學以成道行而反有誦不聽抱自無知不識持犯故令戒行並皆虧失退入邪小為過既重故須制也二次第者前則通請大法今則別聽毘尼故須制也三釋名者化制二教別名經律不能就師屬耳飡受戒防此失立斯名四具緣者亦具四緣一是新學二有講法處三無別開緣四不往聽受故便犯五闕緣可知六輕重者約人約法各三類輕重准前可見七通塞者亦准前戒可知八釋文中三初舉勝緣二是新學下對緣正制三若不至下故違結犯初中一切處者通舉一切俱是講說經律之處有講毘尼經律者舉所講法也毘尼此云滅謂身語意惡猛氣炎熾戒能防止故稱名滅謂此經律宣說毘尼故云毘尼經律大宅舍者別顯處也講法者重顯法也謂開釋本文名之為講正制中二先約法制聽謂應持經律往彼聽受二若山林下約處制往令其受法三若不至下故違結犯可知初制意者菩薩理棄捨二乘受持大乘真實之法方名菩薩而今乃棄大歸小失其正行乖理之極故須制也故涅槃經云菩薩怖二乘道如惜命者怖畏捨身大般若戒品云若菩薩設殑伽沙劫受妙五欲於菩薩戒猶不名犯若起一念二乘之心即名為犯如是等文廣如彼說二次第者前雖離慢懃學而或心墮二乘故次制令專習大乘也三釋名者心捨大乘故名背正遵崇邪小故曰向邪戒禁防此失故名為戒四具緣者一是大乘法二起彼想三心背語非四捨此受彼故結犯五闕緣者准前釋可知六輕重者約境大乘有權教實教約心背捨有疑心決心約事󱁅墮愚癡故各有輕重並准釋可知七通塞者此戒一向不開以諸菩薩無有暫時捨大乘故若癡狂若數數習對治煩惱力強暫起還憶一切不犯八釋文者於中三先背正二受邪三結犯初中情隔正理故云心背大乘謂所說法真理名為常住能說之教故稱經律又釋此大乘經律三世諸佛同說同行更無改易故云常住經律也語越真詮故云言非佛說二而受持下受邪法中先約人有二或墮二乘地或墮外道中惡見下約邪法有二或總撥一切佛所說法此是外道惡見或唯撥大乘不非小教是二乘惡見也一切禁戒亦二或是外道烏鷄鹿狗戒等或小乘乖大之戒邪見亦二或是外道不信因果或是小乘不信法空等上是所詮經律是能詮邪教三結犯可知初制意者菩薩以大悲為體拔苦為用何容見病而不瞻救故須制也又若能禁心看病令其得差即是絕命故須制也又如來大聖尚躬瞻病苦況其餘類而不瞻救二次第者前背上勝法今則捨下病苦故次制也又前則於法有背今則於生不濟故次制三釋名者病之與苦隣死之厄捨而不救實違慈行立禁防止亦功能受稱四具緣者一是病苦二起彼想三自無病等四嫌心捨去故結成犯五闕緣者闕初二緣並無犯闕第三緣中若自少患即便捨去應得小罪若重無犯闕第四緣中有起嫌心不捨去起悲心而捨去皆得小罪如四分律云云六輕重者約境病苦有輕重約心悲念有厚薄約事在緣有急緩皆犯有輕重准釋可知七通塞者若自病若新差若遣人者看若與食與藥若彼自有人若彼病已差如是一切無犯反上一切皆犯更有餘緣准思可知八釋文者有二先舉緣制行二而菩薩下故違結犯亦是先令作持後顯止犯前中亦二初總舉令行二若父母下別辨戒行前中亦二初總顯同佛二挍量顯勝八福田者有人云一造曠路美井二水路橋梁三平治嶮路四孝事父母五供養沙門六供養病人七救濟危厄八設無遮大會未見出何聖教有云供養三寶為三四父母五師僧六貧窮七病人八畜生亦未見教賢愚經云施五人得福無量一知法人二遠行來人三遠去人四飢餓人五病人足以三寶亦為八種既言如佛無異復言八中第一明知非是後二種八此應是初八之內方為第一也二別顯中父母等別舉親位顯其重相理實通一切眾生也言諸根不具等顯其病相如病既爾苦惱亦然皆令差脫乃至身命亦不悋惜如月上女割乳房以濟產婦如毘舍母割肱肉以供病比丘等皆務令得濟不顧己命是菩薩也二而菩薩下故違結犯中惡心害悲故云嗔恨不至僧房者約師僧弟子病處城邑者約父母等病處曠野等者通一切病苦處見病不救者正顯違行犯輕垢者結示罪名之初制意者菩薩理應廣聚法財利樂眾生反畜殺具乖於悲濟故須制也二次第者前防自身不能濟病今就依報不畜非器故次制也三釋名者殺具損命違害悲濟戒防此失立斯名四具緣者一是殺具二有彼想三無別開緣四故畜成犯五闕緣可知六輕重者約境所畜有多少勝劣約心情有剋漫約事擬用不用單合皆輕重之義准思可知也七通塞者義准為護佛法及調伏眾生畜應不犯及從惡人乞得擬壞亦未壞無犯反上一切隨畜皆犯是故菩薩見他畜勸令毀破若勸不得應乞應贖猶亦不得應以威逼等要當令止八釋文者有三初制畜非器二止內怨三故違結犯初中但多殺具類略列十種一刀是割截義二杖是捶打義三弓是送箭義四箭是中害義五鉾是傷判義六斧是斫伐義七鬪戰具謂甲弩等一切俱是鬪戰之具此上通害人及以畜生八惡網是捕魚捕鳥九殺生之器通舉坑型等十總結但是害具總不得畜故云一切不得畜也二而菩薩下止內怨示行令修於中但是發心行菩薩道者有殺父母怨理無加報故云菩薩等也經云以怨報怨怨終叵盡准有無怨怨乃息耳是故不報況復菩薩觀一切眾生總無怨者悉是悲境俱是慈救於曾有怨處備起重心視如赤子問若爾菩薩於自父母何成孝耶答怨若未害縱碎自身猶如微塵經無量劫要當孝行以存護養如其父母已被害訖即是宿業酬彼無益更招大損怨怨不絕如瑠璃玉害釋種時如來神力無如之何此謂也況余眾生者舉重況輕也約境舉父母重餘眾生輕約心為父母酬罪得輕為餘人酬得罪重三若故畜下違犯結罪可知如是十戒結上十種勸學令持下六品等指廣本以彼六品之中有開有釋如彼應知自下第二十或之中先明持犯後結勸指廣前中十戒即為十段就初戒中制意者菩薩理應和諸違諍令息相害而反通國使令相侵害為失之甚故須制也別說有三一生譏嫌故二乖和行故三成相殺故為過既重理宜須制二次第者前即防畜戰殺之具今則止彼身為戰使次辨也三釋名者為國使傳言入軍令鬪戒防此失故立其名四具緣者一二國二軍二為利養及惡心三傳此言至彼所四彼聞已來害此若據損命犯二罪一望斷命邊犯殺戒二身為軍國使邊犯此戒五闕緣者若闕初緣二國非怨計得方便罪不望殺邊二若不為利但有惡心若無惡心但為利為名皆犯若總闕此緣得重方便三若不傳等總無犯四彼若不相害亦犯重方便可知六輕重者約境所傳之言有極惡劣惡約心為名利及惡心有單有雙約事令他有想害不想害皆有輕重思之可知七通塞者若以善心為調伏彼令其和穆入軍入國一切無犯除上皆犯更准思之八釋文者亦三初舉過緣二正制斷三違結犯初中為得財利或得官位或但有惡心酬昔怨故通國使命者身為國使通致兩頭論鬪戰事或但在一處亦其圖策令得相害亦犯此或示得行兵等法或入軍傳言立期交陣令多人命斷故云殺無量眾生也二而菩薩下正制斷中先舉輕暫入軍中猶不開許況作國賊令茲鬪戰三若故下違結犯可知也初制意者菩薩理應慈濟群品乃而反販賣人畜四具自資內違慈行外招譏謗故須制也二次第者前雖止為國賊猶恐劫掠良賤故須制也三釋名者賣盛死具所以傷慈販人及畜復違濟救戒防此失故立此名四具緣者一是正境自有四種一良人二奴婢三六畜四盛死具二隨起彼想三正買賣四事成便犯五闕緣者初二隨闕各無犯後二隨闕各得方便罪可知六輕重者約境賣良人最重販奴婢應次六畜應輕死具最輕約心有耎中上分輕重約事為求多利賣與惡人令極苦等理應最重反此是輕可知也七通塞者若為三寶要藉若為利生若為調伏直買賣一切無犯反上皆犯八釋文者又三初舉過二正制三結犯初中四句一販賣良人類二販奴婢三六畜者周禮云牛馬犬羊豕鷄為六也理實通一切畜生皆不得販賣今但言盛死之具即棺槨轜車之類一切皆犯以是旃多羅業故二尚不下正制自他俱不應作但菩薩二利中利他為最故舉自況他也三若故作下違結犯初制意者一為欲護前說謗毀等三重戒故二為離惱亂諸好人故三為護佛法離醜惡故實尚不說況起謗耶四為離自招重業過故二次第者前於下位不輕今於上人不謗故也三釋名者無根謗人是違理之極戒防此失故立此名四具緣者一實是好人二知是無事三故起惡心四發言謗黷明了便犯五闕緣者闕初二緣犯說過戒闕後二緣各得方便罪可知六輕重者亦三初約境有三品一和尚諸師二有德尊者三同位善人二約心亦有三品耎中上不同三約法雖俱成乖然各有輕重准可知耳七通塞者除癡犯亂及地上菩薩逆行餘一切皆犯也八釋文者又三一舉所制之過二明須制所由三違制結犯初中以惡心者明起之因謂三毒盛興違理損物故云惡心言無事謗他者明違境成謗謂無三根惡事言良人等者明所謗之人良善是同位人法師及師僧是己所尊位國王及貴人是世所尊共是所應讚歎之位豈容有謗言犯七逆十重者明所謗之罪理實輕垢亦應有犯文中就重故也二父母下明須制所由中父母等亦是所謗數孝心者於師父等尊從人處應生孝順心於等及下生慈悲設不生此心猶有罪失況起惡等三而反更下故違結犯可知初制意者誡燒山野為護殺罪制焚屋宅為防盜戒放火損燒譏謗極弊理非菩薩利生所宜故須制也二次第者前即不謗於人今則不損依報故次明也三釋名者執火焚燒非理損物戒防此失故立斯名四具緣者一對山等境二起彼想三以惡心四以火燒之故便結犯五闕緣者闕初二緣各皆無犯闕後二緣各得方便六輕重者亦三約罪有三若燒損生命及損他物皆實犯重就故以火燒山屋等物非菩薩所應故結輕垢約損命損財各有多少放火招譏隨其淺深皆有輕重約心有耎中上差別約事招譏亦三品不同各有輕重可知七通塞者文中約山野從四月至九月燒犯餘時不犯同律中露地燃火戒云云約燒屋等一切皆犯五分律燒野不犯重此似同彼撿八釋文亦三初舉所離之過二正制不聽三故違結犯初中一以惡心者簡却慈心救物二故放火者簡於錯誤也三燒山林等者正明處燒成損於中二先燒山等是損無主物四月等約時辨定約損生命二若燒他人等是有主物一燒他室宅二城邑三僧坊四田木五鬼神物六官物第二一切有主物下正制不聽若故下故違結犯共可知也初制意者菩薩理應以菩薩乘授與眾生令得究竟饒益反以二乘小法用以化人違理違願故須結戒經云若以小乘化我則墮慳貪此事為不可此之謂也二次第者前則遮其外損今則護其內益故次明也三釋名者以法化生理宜以大違本所宗授以小乘戒防此失故立斯號四具緣者一對前人二以惡心三教異論四彼領受即便結犯五闕緣者闕初二緣各總無犯闕後二緣各得方便罪六輕重者約境前人有利鈍不同謂利根授邪法令失大益或能謗毀大乘鈍根反上故有輕重若約心有瞋心姤心等諸惡亦有耎中上差別若約事損益有多少皆有輕重單雙一合可准知耳七通塞者若以好心教令廣知不令味著理應不犯又若欲為破邪小執令解知彼宗意亦不犯又若彼根是小乘法器先授小法擬後漸引令入大乘此亦無犯又若誤等一切無犯如瑜伽戒品反上一切皆犯八釋文中二先明順理應行二明違教結犯前中先舉所教之人雖通一切略論四種一內眾謂佛弟子二外眾謂諸外道三俗眷謂六親四法侶謂善知識下明所教之法有三種一教教法謂大乘經律二教理法謂教解義理三教行法謂使發菩提心等即授教令解依解起行是其意也於中發心者是位前信行法也發十心者是前十發趣當十住位也長養心者是前十長養當十行位金剛心者是前十金剛當十迴向略不論十地此釋同前文又釋發菩提心發十心是地前位長養心是地上行金剛心是十地滿等覺位中金剛心也一一解其法用者令解地位順行所依漸次分齊不令雜亂擬後修行知其趣向不爾云何得到佛果菩薩之理應以此成佛之法授與眾生是其常業二而菩薩下違教結犯中惡心嗔心者是犯戒心教他等者明犯戒事大集經云勸學小乘是魔業也況外道邪論耳結犯可知初制意者新學求法理宜為說如乖此躅為失至重故須制也略由三意一為護前慳法重罪二為欲攝護新學法器令正行有依三為護正法傳燈不絕故須制也二次第者前於諸人不教為失今於求者不施為失故次明也三釋名者匿正法求財利戒防此失故以立此名四真緣者有六緣一有來求人二自解法三無開緣四規別利五倒說六前人領受即便結犯五闕緣者闕初緣犯前戒次闕第二得重方便以自不應無所知故次闕第三緣不犯次闕第四亦重方便以雖不求利倒說為重次闕第五得輕方便以雖別求利然說不顛倒次闕第六緣亦重方便以前人雖不領言已彰顯第六輕重者約求法之人情有厚薄就所規利養復有深淺據所說法倒錯多少望於前人為損輕重如是此等並有輕重准釋可知第七通塞者地持戒云若菩薩眾生求法往至其所欲得聞法若菩薩嗔恨慳嫉不為說者是名為犯眾多犯是犯染污起若懶惰懈怠犯非染污起不犯者外道求短若重病若狂若知不說令所彼調伏若所修法未善通利若知前人不能敬順威儀不整若彼鈍根聞深妙法生怖畏心若知聞已增長邪見若聞已毀呰退沒若彼聞已向惡人說八釋文者此戒有三初先制自學二見後新學下令教後進三而菩薩下正違結初中言應好心先學等者菩薩最初先學大乘中威儀法式擬自修行及教後來新學菩薩名為好心簡異小乘聲聞威儀故云大乘威儀謂行住坐臥若食若飲若語若默若出若入應作不應作皆有威儀法式理應善解此等經律不爾如何持菩薩戒故制令先學二令教後進中有二先明新學來求二應如法為說下明正教為說於中亦二先說苦行令堅其志後說正法令增慧悟前中亦二初為說一切苦行者總標也下別辨中謂上供諸佛下濟眾生於此二處不惜軀命又以上為求法荷重恩故下愍眾生滿悲願故又以出家重法不貴香華要以身命而成供養如喜見菩薩燒臂供養等為眾生中濟餓虎等如薩埵王子等及餘無量諸菩薩等並應當知二後一一下為說正法中謂無說苦行堅其志已然後方乃為說真空內心觀法次第令修勿使非分作罪所作謂善知此是初心所行次入信位及三賢等諸位所行一一次第勿令倒錯聞慧開其心思修令意解故三而菩薩下違教結犯中言為利者明情別所求應答不答者問異答異倒說經律者不先為說苦行持戒即說蕩空毀其戒軀令失正行故云倒說文字無前後者迴前作後迴後作前中置前後前後置中令乖義理故為失也謗三寶說者云此倒說是佛所說則為謗佛也法實不爾言法如是即為謗法復云僧同此說亦是謗僧結罪可知初制意者菩薩理應謙卑益物殞命無違而反曲恃官威非分侵害乖理之甚故以制之別辨三意一為護盜戒故二恐乖自利違嫌卑行故三恐乖利他失所化故此三如次為三聚戒二次第者前則順理求法倒說成謗今則非分恃威苟求名利故次明也三釋名假威求利戒防此失故以為名四具緣者亦六緣成犯一為自名利二故近官等三倚恃威勢四通惱他人五求彼處求六得彼處得五闕緣者闕初緣有三義一得重方便以設不自為亦不得為眾生非理求物故二得輕方便以設為飢餓眾生亦不得逼他令其瞋心賑給三有福無罪以法假彼威治諸惡人為護正法次闕第二緣有一罪謂重方便以雖親近非故然用彼威以成其失次闕第三緣亦重方便以雖不恃威然惱他得利次闕第四亦重方便以雖不惱他然以威得物次闕第五緣得輕方便以雖無求心然以威得物次闕第六緣得重方便以雖不得物然有求心等故第六輕重者約得物邊犯初篇重戒就恃威惱他邊犯此輕垢於此罪中輕重有十一約所窺名利有深有淺二約所附之官有尊有卑三約所用威勢有厚有薄四約所惱之苦有輕有重五約能惱之情有剋有慢六所得名利有多有少七合說上六有俱輕俱重八或重多輕少九或輕多重少十或輕重齊等並有輕重准釋可知第七通塞者若以善心恃威奪賊物以還本主三寶眾生又若為救菩提心人命梵行等難又若因此令人發菩提心住菩薩戒又若一作令無量眾生捨惡住善准應無犯反上犯之第八釋文者此中有四一自行非二教他作三無對治四結罪名初中有五一明所為謂自為者簡他也以為眾生非正犯飲食資身等錢為受用等財為貯畜等此為利養總結多類美名善譽謂利養內資美名外振凡愚所貪殞命難捨害善本猶色繩等二明所親近謂有四位一國王二王子三大臣謂知軍國等四有官謂餘官位皆有威勢故也若親附彼威失自正行是故大小乘經並皆慇懃不許行人而親近之三明所恃威謂恃託彼威高舉其心陵蔑他等故云恃作形勢也四正成逼惱亦有四種一逼惱乞索二打拍令苦三非分牽挽四橫取錢物皆是侵惱眾生令其厭背自負深愆失他善品五廣求所求此有三種一是利皆求名一切求二惱他取物名為惡求三求無厭足名曰多求二教他求者非直自行乖失亦乃教他同犯二利俱乖為失至甚也三無對治者謂慈心益物孝心益生俱翻前失然無此治故云都無慈心等也四犯輕罪者結示罪名也初制意者菩薩理應內自成德以示眾生乖失茲躅故須制也別說亦有三種一覆自無知作為師範欺誑失故二不閑文義失善品故三詐為他師無實引導不利益故此三如次亦為三聚故須制也二次第者前則強威逼奪今則詐為授法故次明也三釋名者隱自無知詐為師範戒防此失故以為名四具緣者具四緣成犯一性非闇鈍二惰不習學三隱愚詐智四為師授戒故以為犯五闕緣者於此四緣次第各闕並得輕方便罪准釋可知六輕重者謂實無知詐言能解此犯初篇妄語罪也今取乖失引導令法犯不傳故結此罪於中有六一根有利鈍二學有懃情三覆有深淺四師有大小五四俱有輕重六相合互多小並有輕重准釋可知七通塞者若性闇鈍懃學未成若不隱無知若便無人為師如此所作一切准應無犯反上皆犯第八釋文者亦四一舉正應修二無知詐解三無解為師四結示罪名初中二先應誦文後令解義前中且舉大綱令六時誦持理實一切時皆須誦然於六時不得有闕次解義者謂善解持犯等義及真理等義故云義理復解成佛之因故云佛性略有三種一自性住佛性二引出佛性三至得果佛性具釋如佛性論等皆應具解二而菩薩下明無知詐解辨無知言不解一句等者依梵本八字成四句四句為一頌制戒所由為因緣又持犯所由亦名因緣又受戒有因有緣隨戒亦有因有緣皆須善解方堪為師次詐言解者隱自無知詐言能解虛誑他人盜善聲譽下顯其失謂失自實利則為自欺他無稟益復是欺他兩利俱失情恒安忍為患至重三一一下明無解為師謂於一切行法一一不解則實無所解輒為師範非直師資兩位欺誑自他亦令如來法花遏絕流通此滅法之愆為失尤重故下第四結示罪名可知初制意者菩薩理應稱揚讚美菩薩行人令善譽遠彰黎元倣習而反惡心謗黷諍毀善增惡為失既重故制茲戒別說亦三謂惡不止善不增乖所犯並准可知二次第者前自無知今欺有德故也三釋名者遘謗令鬪欺蔑賢良戒防此失故以為名四具緣者具五緣一內有惡心二見戒行人三謗以惡言四傳遘兩頭五造惡令鬪故成犯也五闕緣者闕初緣得輕方便以無惡心故餘闕皆得重方便准釋可知六輕重者亦有十義一心通三性二境有持犯三謗有深淺四傳有達不達五鬪有多少六俱厚俱薄也七厚多薄少八薄多厚少九厚薄等十不等皆有輕重准釋可知七通塞者若錯誤狂著鬼若治罪人准應無犯反上皆犯八釋文者有三初惡見淨境二闕成愆三故為犯初中以破壞心誹謗心妬勝心故云惡心也見持戒比丘是不犯輕重戒也手執香等是行道威儀二而鬪遘下鬪謗成愆謂鬪諍結遘令兩頭違諍惡心陵彼為欺妄言說過為謗謗此於彼亦謗彼於此兩謗互傳令鬪諍因茲起惡故云無惡不造也三若故作下故為結罪可知初制意者菩薩理應殞命救生而反見眾生苦而無慈救違行之甚故須制也別說亦三謂增惡損善失救生也二次第者前於賢欺謗今則見苦不救也三釋名者內無慈心見苦不救戒防此失故以為名四具緣者具四緣一內無慈心二見人殺生三捨而不救四令彼命斷故以成犯五闕緣者闕初緣得重方便以雖有慈心而不救故闕第二緣有二義一總無罪以不見人殺無可救故二得重方便以見苦眾生而不救故闕第三緣亦有二義一輕方便以雖無慈心而不捨救故二王力自在救不得故無罪也闕第四緣得重方便以命不斷非由救故餘義准之六輕重者有六義一約無慈心有厚薄二約所救眾生有尊卑三約所作救行有力逮不逮四約所救之苦有多少五合說有純輕純重六輕多重少七重多輕少並准可知七通塞者若自重病若無勢力徒自殞命終無有益准應無犯反上皆犯八釋文者於中三先順理應行放生二救他殺害三講救先亡初中三謂標釋結一以慈心行放生業者是標也二一切男子下釋也謂何以救生而不殺者釋有二義一普親觀二平等觀前中先明一切男女皆我父母辨定理實也而殺食即殺我父母者明違理不可也問若爾殺生應得逆罪答以隔生故非逆也二亦殺我故身下明平等觀謂眾生之身皆稟四大然我故身亦曾攬此是故彼我同一四大故說害彼即害我故身三故常行下總結常行也二若見世人下救他殺害中亦由上二種觀理應救拔況自慈心法應救生也三常教化下明講救先於中二先總通標謂講說戒法令人識罪斷惡修善以成救度二別就先亡辨講福資熏令亡見佛明所成益也上來明違行結犯上來略顯十戒之相結勸修學如滅罪品下指彼品中一一廣明具如彼說初制意者菩薩理應忍行內宛慈悲外溢而反瞋罵及打為失至甚故以制之別顯亦三瞋怨不止忍善不增眾生皆捨既乖三聚制此嚴科二次第者前見苦不救今則於怨起酬並違正行故也三釋名者內無慈行外起酬怨戒防此失故以為名四具緣者具四緣一對怨境二起瞋心三動身口四酬究竟故成犯也五闕緣者闕初緣犯初篇重戒以於非怨境起瞋等故闕第二緣得輕方便罪以無瞋心餘非重故次闕第三緣得重方便雖不起身口瞋等重故次闕第四緣亦重方便以事非究竟故六輕重者怨境有深淺起瞋有麁細加行有增微前人苦有多少俱輕俱重綺互多少皆有輕重並准應知七通塞者若為治罰令悔若為調伏令住善行若自雖數對治而煩惱厚重不覺而起准應不犯反上皆犯八釋文者有五一舉過正制二犯便違行三舉輕況重四簡道異俗五故犯成愆初中先於自怨亦二謂瞋約意業打據身業語隨二起略而不舉若具應言以罵報罵又以自身被殺自無現酬故不言以殺報殺也若殺父母下犯君親怨亦二謂親約孝境君約忠境據孝據忠理應酬報但為怨怨相酬怨終不盡唯有無怨怨乃息耳是故如來慈救制此嚴科故云不得加報也二殺生報生下明違理乖行謂生猶命也謂殺命還以命酬故云殺生報生非是以生報殺此違理也不順孝道者明乖行也問俗禮之中君父之怨不報非孝何故此中若報非孝耶答道與俗反俗據現在不說當來因果業報今若重酬苦業滋多令其君父沈淪永劫何成孝道況此怨等何必前生非己父母今若殺彼豈成孝行故云不順孝道也三尚不畜下明舉輕況重以畜奴婢身打口罵隨起瞋惱三業罪咎口業偏多故云口罪無量此舉輕猶無量罪下況重故云況作七逆之罪理宜罪重無量難晚四而出家簡道異俗於中雖在家出家二位同犯然出家作此過失尤深故別重舉以捨俗親緣修慈普濟而反為親酬報乖行至甚故五故作下明故違結犯可知初制意者菩薩理應為四句而身受千釘求半偈而高巖捨命王身為羅剎之床天衣作野干之坐輕天王之勝位敬鬼畜為尊高者莫不皆是重法為先也華嚴云菩薩摩訶薩為求法故為法難得故能施法者作如是言若能投身七仞火坑當與汝法菩薩聞此歡喜無量作是思惟我為法故尚於阿毘地獄諸惡趣中受無量苦況入人間微少火坑而得聞法奇哉正法甚為易得免於地獄無量楚毒入小火坑而得聞法汝但說法我入火坑如求善法王菩薩金剛思惟菩薩等又云若人為我說一句法令我菩薩行得清淨者捉三千大千世界滿中大火我從梵天捉身此火不以為難如是等況乃故作輕人失法為損至重故須制也別顯亦三一起慢增惑二失法乖善三教他陷誤壞三聚行故須制也二來意者前則於怨起酬今則於德不敬又前於怨境增自惑業今於有德慢失法益故也三釋名者於人起慢捨求正法戒防此失故以為名四具緣者亦四緣犯一他卑有德二自持起慢三見彼生輕四捨不求法五闕緣者闕初緣輕方便餘三皆重方便准釋可知六輕重者前德有大小自慢有厚薄輕心有多少捨法有深淺如次及綺互皆有輕重准釋可知七通塞者若自病若無力若彼實無德似有德若為調伏彼若為調伏餘眾生若慢惑猛利對治力弱亦應不犯若怠惰犯輕反上皆重八釋文者亦有五一自實無知二恃妄起慢三輕捨有德四立禁正制結犯初中始出家者創入道淺也未有所解者於大小乘並未習學於菩薩學處觸事無知且舉出家理實在家亦同斯制也二妄恃起慢中妄恃十事而起十慢一聰明慢謂恃自聰明散動高舉二世智慢謂恃有世智輕於深法三高貴慢謂恃曾任官四耆年慢謂恃己年長不知虛老五大性慢謂恃己剎利諸大姓等六高門慢謂恃己上代簪貴非卑七解慢謂恃解世法或小乘外典八福慢謂恃己曾作諸大福利九富慢謂恃己富有諸財物等十寶慢謂恃己家有金等七寶以生於慢於此十中攝為六慢三對初二及七八是福慧一對四及九十是身財一對餘三是家位一對於此十中隨持一種以成犯緣未必一犯要具此十故云或也三而不諮下明輕捨有德於中二先總明輕捨二其法師下別釋法師前中既新出家恃上諸慢不諮問先學法師經律中義致令修行觸事無知過五歲後更結無知罪俗中學問尚至官僚況出俗行人本以學業為務三祇累劫無棄寸陰今乃起慢捨求何行成之有也二別釋法師中亦二先顯位卑後辨德高前中略舉五事一小姓二年幼三卑門四貧窮此並翻上十中四位應知五諸根不具形殘醜陋二而實下辨德高中實有德者明行德高勝言一切經等者明智解深遠也四而新學下明立禁正制謂觀其所說不得觀種姓者於上五中略舉一位理實五事俱不得觀況菩薩受法於羅剎諸天頂禮於野干此豈可觀種族耶五而不來下明違制結犯謂略舉第一義理實通問二諦又釋佛法望世法俱為第一義又釋世諦易知真諦難了故令問也餘文可知初制意者菩薩理應入諸苦趣開導眾生令發大心受菩薩戒瓔珞經云若化一人令發心受菩薩戒者勝造大千世界滿中佛塔也又華嚴云為一眾生故阿毘地獄中無量劫燒煮心淨如最勝解云菩薩尚應入苦獄而化眾生何容新學來求不好為答亦增惡乖善失於處犯既違三聚成過非小故須制也二次第者前則慢不求法今則慢不說法經云菩薩求法不懈說法無惜此云也又前明輕於先學今則悔於後進經云不輕未學敬已學如佛此謂也三釋名者於諸新學而不導引不善傳授令法速滅戒防此失故以為名四具緣者五緣犯一自解大乘二新學來求三倚恃勢四起輕等心五不如法答故犯也五闕緣者初二隨闕皆輕方便後三隨闕皆重方便准釋可知六輕重者自解有深淺求者有慇慢恃勢有多少起心有輕重答問有是非俱輕俱重或交絡多少並有輕重准釋可知七通塞者若病若無力若不解若彼慢法若為調彼等如前說皆不犯反上皆犯八釋文者文中有二先明受戒儀式後若法師下明違行結犯前中有受菩薩戒章如別說此文中有三一自誓受二從師受三釋自誓意前中亦三一初受戒時謂佛在世時無自誓受故云滅後也欲以者欲願至誠求戒心也好心者順理淨信菩提之心此二為戒器故舉之也二於佛菩薩下明受戒事言於佛菩薩像前者謂表如在之想也志發於裏誠言立誓弘願自要口陳羯磨應教相現名為得戒羯磨文如別說應教之相有三種一心以表相謂若我心虛妄實不能行諸菩薩所行者願佛菩薩莫與我戒若實當與以自知心實故則知得戒二諸方有涼風起故知得戒也三當七日下釋得戒緣先作七日法謂入淨道場懺悔障戒罪好相者佛來摩頂等具如經文其障重之者乃至一年雖過一年不得好相終不得戒此等懺悔儀亦如別說若先受戒下明從師受於中先標不須好相二向以故徵嘖云所受之戒既不二何因好相有須不須下釋云以是法師從上代來師師相授今此戒法展轉傳來故不須好相自誓不爾自誦羯磨自既無戒從誰而得要從佛菩薩佛菩薩處難了知故要以好相表方乃得戒故須相也三是以下結謂但於師生重心受既便得戒故不須相也三若千里下釋自誓意若千里內有戒師而輕彼不從受雖自誓亦不得戒釋受戒竟第二若法師下明違行結犯於中五句一倚自所解二恃外高勢三新學來求四內起三心五不如法答故結犯也三心者一輕忽前人二嫉妬起嫌故云惡心三憍慢陵物於此三中隨一成犯故也初制意者本為受行大乘名為菩薩今若捨此何大士之有別說亦三一乖大行二習異熏心三障得菩提為失既深故須制也次第者前恃慢陵人今背真向偽又前即輕人今則捨法故也三釋名者任己無知隨諸惡友捨大乘之珍寶習邪小之瓦礫戒防此失故以為名四具緣者三緣一發背心二捨大法三習邪小故犯也五闕緣者於三中隨闕一種悉重方便又雙闕後二或雙闕初後皆輕方便或雙闕初二或甚輕或無罪並可知六輕重者三中各有暫有永俱暫俱永或綺互多少悉有輕重並準釋可知七通塞者若為眾生暫學若為成自廣智若同事調彼皆不捨自行悉應不犯反上為犯釋文者文中有五一學真正二明背捨三習邪小四辨過失五結成犯初中言佛經等有總舉應學之法次別顯四種一正法者是大乘教法二正見者行法三正性者理法四正法身者果法謂依教起行行能證理理圓果滿又信果受教修行入理又釋初二是修生法謂依止聞熏習法生無分別智正見後二是本有法謂正纏名正性出纏名法身此等並是菩薩所應修學也二而不能下明背捨以大乘法可珍從喻名寶如捨七寶反取瓦礫也三反學下明習邪小中言反學者是倒學也此倒學有八種一邪見者見是總句謂惡見乖理故云邪也二二乘者十地論七種邪見中名異乘邪見楞伽二十種外道中名小乘外道此等並就執著乖大故立斯名又十地論名正梵行求眾生又法華云汝等處行是菩薩道此等就順趣大乘故非邪等今據前義故呵不令學三僧伽等論異說乖真故云外道四世俗詩書習彼妨道五阿毘曇此云對法即小乘諸部諍論相違損害大乘六小乘外道及以世典雜糅成論故云雜論又如世中四違陀等論皆名雜論七書者謂耽學書點以失光儀八記者謂學算數記𥼆聚之多少等此上類中若精神有餘隨分薄知故理應無失若性非聰悟而捨真習偽理宜正犯維摩云新學菩薩別四是斷下顯三失一斷佛性者此有二義一由習邪法令身中佛性闕緣故不得生於智等萬行此則遮其功能故云斷也二習此邪法令於世間大乘不行名斷佛種姓經云此大乘法流行名佛種不斷二障道因緣者亦有二義一於菩提道作障礙因緣二障菩提道因亦障彼緣令因緣俱闕道無由生三非行菩薩道者亦二義一乖於菩薩所行之道二結止所作非是菩薩故云者也五故作等結犯可知初制意者菩薩眾主理宜慈心攝撫眾善守德財而為主乖儀業道斯起故須制也別示違壞三聚準釋可知二次第者前背正法今損德財故也三釋名者從所防為因可知四具緣者三緣一身為眾生二無慈護心三令眾起諍及損三寶物故成犯也五闕緣者闕初緣重方便闕後二皆輕方便此中據為主不護邊得輕垢罪約處損財物皆犯夷罪是故綱維知事非分費用三寶財物犯二戒也六輕重者主勢有強弱慈護有堅軟眾諍費財有多少俱及綺互悉有輕重準釋可知七通塞者若王等取若強賊若自重病若眾極惡未能和得並應不犯反上皆犯八釋文者文中有三一明為主制其所作三違制結犯初中佛滅後者以遺法住持要藉眾主故簡定時也主義雖多略舉五種一說法主者謂慈悲撫眾傳授無遺令法久住二僧房主者謂身住綱維為眾當苦堅守護財物三教化主者謂導引檀越修治塔寺善守彼財復不惱眾四坐禪主者謂善授止觀令伏煩惱五行來主者領眾遊方令善攝諸根不毀禁戒二應生下明制其所作於中先制令和眾謂制上五主眾有違諍應以慈心要令和穆後制上五主守三寶物過於眼目寧捨身命終不非理謂將三寶物不依聖教任自意用故云如自己有又惡人為主慳悋自財不惜此物不如己有深除可悲矣三而反下違制結犯謂靜眾令亂和眾令諍不思業道恣情損費故結斯愆餘義如前盜戒中說初制意者菩薩見客比丘尚應賣身供養況故違聖教輕蔑良賓為失既深故須制也別辨有三一違法律二乖自利三令客行人無依失業亦有乖三聚準釋可知二次第者前則為主失儀今則待賓乖禮故也三釋名者故違其法不待良賓戒防此失故以為名四具緣者四緣成犯一先住僧坊等處二後有客菩薩僧來三不供資具四不同利養故犯也五闕緣者闕初緣有二義一雖非舊住見此非法而不制之犯重方便二制御不從宜速捨去而經宿不去應輕方便次闕第二緣亦二義一聲聞僧來重方便二在家菩薩來輕方便次闕後二緣各得重方便可知六輕重者住處有貧富客僧有多少求資有艱易利養有厚薄有俱及互輕重準前七通塞者若重病不自由若王力自在若初發心未能賣身理應不犯反上皆犯八釋文者文中有六一先住見客二制令供得三令辨難辨四利養齊均五違教得罪六呵嘖結犯初中略舉五處一僧房者是伽藍中出家菩薩所住處也二舍宅者是在家菩薩所住處亦是檀越家安置僧處三國王宅舍者是王宮內等其城邑字通前二位所在之處四乃至夏坐安居處者更有多處不能具說故云乃至也謂下至暫於一夏權暫住之處五大會中者謂在檀越設會眾中見後來者皆須讓坐以表相敬此復二處舉劣況勝也二先住僧下制令供待於中略制六事一自須迎送二供給飲食三房舍止處四房內臥具床氈褥等五或常坐不臥之者須給繩床六或燈火水等別說難盡故總結云事事給與令無乏短三若無有下明令辨難辨若無物可供則賣己衣資若迫無衣物下至賣身給無空過如來制意重至於此然賣身通二位男女唯在家此中賣身及男女有異釋如別說四有檀越下明利養齊均謂信施既說於十方眾僧亦水乳一味是故佛令僧次受如法得而無罪施僧次如法施而福廣故云有利養分等並可知五而先住僧下明違教得罪謂違如來僧次之教盜十方現前僧利利縱微小望僧利無邊故云得無量罪六畜生下呵嘖結犯先以三事呵一愚癡甚故同畜生二無聖果故非沙門三無彼因故非釋種後若故作下結犯可知初制意者菩薩理應捨所重財物助成施會何容曲受別請取彼普施之物別說有三一壞如來僧次之法二損施主無限之福三累自身取此不應受物比丘應供法行經云若我弟子有受別請者是人定失一果二果三果四果不名比丘是人不得國王地上行不得飲國王水有五百大鬼常遮其前是比丘七劫不見佛佛不授手不得受檀越物五千大鬼常隨其後後言佛法中大賊諸比丘不應作次第僧中佛化僧四道果僧菩薩僧七賢僧凡夫僧欲使四方檀越得如是僧故莫受別請又居士請僧福田經意亦同此故深制也二次第者前則為主乖儀今則受請失則故也三釋名者乖次受請為害至深戒防此失故以為名四具緣者四緣成犯一身在眾中二私獨受於別請三進趣方便四取物便犯五闕緣者闕初二緣各總無犯闕後二緣各重方便可知六輕重者得物有多少受心愧無愧等亦有俱互輕重準之七通塞者具論有四句一僧次請僧次受二別請僧次受此二不犯三僧次請私別受此最重四別請別受此亦有二種一如施主設七僧供僧次請六人別請此一人帖僧次數此犯輕於前二僧次請七人數外別請此有緣僧或最輕或亦不犯又若重病若至彼不受物若將護施主令彼發菩提心若令多人發菩提心並應不犯八釋文者有四一總制二定物三顯失四結犯初中總制不得受一切別請利養入己二而此下辨定其物謂何以不得別受此利以此利屬十方現前僧若非僧次定不合受問如亡比丘輕物亦屬十方現前僧豈得僧次受耶答雖同屬十方然制法有異彼以羯磨為約此以僧次為限各依本法受已無互三而別受下顯失中略顯七種過失一取十方現前僧物以是彼所應得故二八福田物三佛物四聖人物五師僧物六父母物七病人物以此物通彼所得故也四故結犯可知初制意者菩薩理宜殞命護法何容故違聖教別請所親乃是俗中曲席豈成福會別顯亦三一害佛僧次之教二失自無限善根三誤常受學眾生故須制也二次第者前為福田不受別請今為施主不請別僧故也三釋名者隨情別曲喚違平等施戒防此失故以為名四具緣者亦四緣成犯一設施會二有僧眾三故別請四施已便犯五闕緣闕初二緣不犯闕後二緣結方便六輕重者於上四緣各有多少俱多俱少及互有等輕重準之七通塞者若僧次已具不為別施尊重高德別有生善滅惡理應無犯及僧次外王力通請亦應無犯餘有句數同前翻取準之八釋文者文中有五一明設供時二制僧次請三挍量顯勝四違制辨失五結示罪名初中在家出家正是所制及一切檀越者兼教世人令得無限之福謂將請僧田欲設施會求所欲時故云也二應入下明制僧次請謂教此施主往於僧中問知事人僧次分齊也言今欲次第請者陳己請意簡非別請故云也言得十方賢聖僧者顯其勝德謂十方僧通凡及聖和同一味若無所簡別依教僧次請得一人以是十方中一故連於十方故得十方僧福也如於大海飲一掬水即為已飲閻浮提中一切河水若別飲一大江盡猶未得名飲於河況飲小水僧次別請當知亦爾三而世人下挍量顯勝謂別請五百羅漢僧或五百菩薩僧等者如別飲江水等也不如僧次一凡夫僧者如飲大海一掬之水問彼所別請僧豈非十方僧中之人何得非十方攝答別請注心在所欲之人非是普統十方僧也僧次不爾請無別注心統一切是故廣也四若別請下明違制辨失略顯三失一是僧法外故名外道法二七代佛戒總無此法是則正內所無也三違逆佛心故云不順孝道五若故下結示罪名可知初制意者菩薩應大慈救物不惜身命何容為利以惡法損人別害三聚故須制也二次第者前背勝田今習劣伎又前為失善今此增惡故次制也三釋名者習惡伎術違理損害戒防此失故以為名四具緣者亦四緣成犯一起惡心二為利養三習惡術四現行用故犯也五闕緣者次第闕四緣皆得重方便可知六輕重者於此四中既各有多少俱等輕重準前知之又此所制十三失中自手作食自磨自舂此二稍輕餘皆重也七通塞者謂從自手作食至工巧等七種有時或通餘六必無開法除聖位菩薩權形同事是則難知也八釋文者文中有二初舉世惡事二作便結犯前中惡心者是造惡因也為利者造惡緣也販賣等明所作惡事也惡事雖眾略舉十三一賣色者謂居婬肆賣女色與男或賣男色與女據教他婬邊理實犯重今約衒賣邊更結輕垢是故得二罪也二自手作食者是惡觸非法也三自磨舂者是壞生及惡觸此二亦是世所譏嫌也四占相男女者占男女婚嫁相宜又相其身中黑子文等又解其夢有善凶等五是男是女者占胎辨於男女等也六呪者為呪咀等又以惡呪呪龍等七術者󰢺禱等符書等又幻術眩惑等八工巧者為匠傭作以求利等九調鷹法者縫眼等既調熟已令殺眾生十和百種毒藥者以百種毒合成此藥千毒亦爾既數有多少理應功能急緩十一蛇毒者以五月五日蛇合和毒藥又以毒藥飼蛇等十二金銀者合假金銀以誑惑人十三蠱毒者亦蛇及猫鬼等損害眾生言都無慈心者結彼惡作為無慈心故也二若故作成犯可知初制意者菩薩理宜心如金剛護持禁戒令眾中油鉢一渧無遺海內浮囊纖塵不毀何容惡心婬盜殺謗為護本戒制茲末禁通結二罪故須制也二次第者前作惡損生今公行毀禁戒故也三釋名者惡心熾盛不避嚴科戒防此失故以為名四具緣者亦四緣成犯一起惡心二對惡境三造方便四作便犯五闕緣者隨闕一緣皆重方便亦本末二方便罪也並準思可見六輕重者於上四緣皆各有多少俱不俱等輕重準前思之又於所作中謗三寶為最重殺盜應次餘戒少輕可知七通塞者除癡狂等聖示同事等餘皆悉犯更有開閉如前十重處說應知八釋文中三初以惡心者明造惡因謂不信有業果等而造諸罪二明所作罪業略舉三種一如怨詐親謂詐現親附依三寶蔭以自活命而實誹謗三寶未嘗信受此亦犯第十重也口便說空等者釋顯詐親實謗之相謂口詐說空似順佛語行中執有謗佛所說二為白衣下明媒嫁婬穢謂或為私通或為成妻為其通傳巧令和合傳著堅密送諸眾生致此罪處亦犯初篇第三重戒以犯教人婬故今就媒邊犯此篇也具如前說三齋日毀禁謂年三月六皆外道作罪祠祀求恩福時今惡見不捨同彼而作故成深三長月六等撿智論云云此明作罪時所作罪中略辨四種初二是犯重戒以於此時作故亦兼犯此篇後二是輕謂非時飲散及毀威儀等戒三結示罪名可知上來別釋十戒訖自下結勸指廣謂此十戒彼大本經制戒品一一廣解今但略舉名相耳初制意者菩薩見眾生在厄理應殞命救濟何容見自所尊三寶二親惡人所賣而不救贖故須制也別辨亦有違三聚義可知二次第者前故犯重禁今不濟尊厄故也三釋名者從所防為目可知四具緣者亦四緣成犯一是所尊二實在厄三親見知四捨不救故成犯也五闕緣者闕初緣得方便罪闕後三緣俱無罪可知六輕重者尊境有多少苦厄有輕重親見遠聞救拔有難易或俱或互輕重同前準思可知七通塞者若癡狂若彼索多物此迫無求處設自賣身亦不宛數若彼為菩薩行故捨身命與之志不願贖並應無罪反上應結八釋文者文中有四一舉厄事二明所尊在中三制令救贖四故違結犯初中佛言者以是別品之首故標斯語於中先明厄時謂以佛在世時無此事故云佛滅後也雖佛滅後然信心性厚之世無此事故云惡世中次明作禮人有三一外道以邪信故二惡人以不信故三劫賊以求物故二賣佛下明尊在厄略舉三位一佛等形像謂或但將賣或欲融毀皆須救贖言父母像者己父母形像為他所賣又釋謂佛菩薩尊重如父母非謂二親形像二賣經律三賣僧等有四人一僧二尼三在家菩薩四出家菩薩故云道人也言或官等明所賣二處謂或入官或一切人作奴婢也三而菩薩下明制令救贖謂見已生慈為救因方便等救緣若彼須物應處處乞索教以贖之四若不贖下明故違結犯可知初制意者善薩理應慈救益生何容畜殺害具損財命亦違三聚故須制也二次第者前尊厄不救今損害眾生故也三釋名者故畜害具侵他財命戒防此失故以為名四具緣者五緣一非法物二以惡心三故畜積四恃官勢五損眾生五闕緣者隨所闕一皆得重方便準釋可知六輕重者各有多少俱等準前可知七通塞者若癡狂若為護法若以調眾生令離惡住善理應不犯反上皆結並準可知八釋文中二先舉過正制二故違結犯前中有六一不得畜刀等四物此是大刀其月刃小刀非所犯故杖是以器杖非局一色二販賣等既是在家許販賣但不得以輕秤等侵他計其所得既是犯重約用小升等以犯此戒三因官等在俗任官以勢取物或別恃餘官以取物等四恃官勢以害心繫縛打罵眾生五恃官勢破壞他成功奪他所有六長養猫兒等諸惡律儀略顯四種猪是所殺餘三是能殺二若故下明故違結犯可知初制意者菩薩理宜處靜思道何容隨流蕩志失於道意別顯有八一失禪定二增放逸三壞善品四滅法行五招大譏六誤所化七毀禁戒八成苦因壞道之甚故須制也二次第者前貯畜非宜今觀聽作惡也三釋名者觀聽非宜作不應作戒防此失故以為名四具緣者此中有五種戒一觀鬪戒二聽樂戒三博戲戒四妓術戒五賊使戒然此五戒各具四緣犯一有所對用二有心趣向三造趣方便四事成結犯皆準可知五闕緣初二戒中闕初二緣各不犯闕後二緣得方便罪於後三戒中四緣內隨闕一緣皆得方便罪準釋可知六輕重者於前四緣各有多少俱不俱等準前應知又此五中前二稍輕後三應重三中如次下中上差別可知七通塞者於前二戒中若病若解鬪若以音樂供養三寶理宜不犯於後三中除癡狂餘一切皆犯八釋文者文中三初別制五非二初結同制三故違結犯前中五非即為五段初觀鬪戒中準後應有不得二字為後有總結是故五中有有者無者以惡心故者明犯因此有三類一觀相鬪用此快彼無揮解意二將此為戲悅己狂心三暢發害心次明所觀鬪亦有三類一男等相鬪謂相罵打等二軍兵列陣三劫相鬪更或可軍兵與賊相鬪更無第三也等者等餘一切所不說者二亦不得下明聽音樂戒於中略明十種前九別辨九種音樂聲後一通結伎樂並可知三不得下博戲戒於中有九種戲第三波羅塞戲者是西國兵戲法謂二人各執二十餘小玉乘象或馬於局道所爭得要路以為勝也四彈碁者謂以指彈碁子得遠為勝五言六博者有二種釋一云即雙六是也一云別數六種博戲前釋為定六七可知八捉壺者謂捉杖於壺中如嵇康等九八道行城可知四狐鏡下明妖術戒於中略辨五種一狐鏡者承聞西國術師以藥塗狐甲呪之即於中見吉凶等事故名狐鏡二用芝草作術三呪楊枝四呪鉢五以人髑髏並用作筮占知吉凶皆是凡愚所作豈修行所宜故嚴制一切斷五不得下明賊使戒謂與賊為使助成盜業若據成他盜邊犯前初篇約作不應作犯此罪耳二一一下總制三若故下結犯可知初制意者謂大菩提心是眾行之本成佛之因若忘此心則匿其萬德既壞三聚失於五位何菩薩之有故須制也二次第者前制令斷惡今策令修善故又前斷身語麁惡今斷意中細念三釋名者謂一念異心尚立嚴制況餘麁失故從所防立名又制令堅持戒勸令守心從所制為名四具緣者有三緣犯一厭自大行二緣彼果宗三捨此求彼一念便犯五闕緣者各闕皆重方便可知六輕重者厭有深淺緣有多少求有暫永故有輕重準前知七通塞者若宿習力暫起現行若新發心暫失念若示同彼若調眾生皆應無犯餘皆犯也八釋文者文中有四一制堅持戒二制守大信三制護大心四故違結犯初中二先法說謂制於四威儀六時誦持戒品自撿三業無毀纖塵二舉喻中一如金剛者明持心堅固無有能壞二持浮囊者明用堅心正持戒品若輕若重無犯纖毫如浮囊塵許漏則溺撿涅槃經三如草繫比丘者依莊嚴論有諸比丘為賊所剝裸形伏地以草連根縛之經宿不轉國王因獵見草中裸形謂是外道傍人答云是佛弟子何以得知以其右膊全黑是褊袒之相王即以偈問云看時似無病肥壯有多力如何為草繫日夜不轉側比丘偈答此草甚危脆斷時豈有難但為佛世尊金剛戒所制王發信心解放與衣將至宮中為造新衣種種供養是故知為持小戒不惜身命小乘尚爾況大乘乎二常生下明制守大信謂信知自是未成之佛者信佛性定有故行必可成故此信因決定也佛是已成者信佛亦曾如我今修成此信果也由此信故行無退轉三發菩提心下明制護大心謂由前信故令菩提心念念相續無暫離心故云也四若起下明故違結犯大般若淨戒品中菩薩設起無量世間心不名犯戒起一念二乘心則名毀犯菩薩淨戒廣有狹量具如彼說可知初制意者大願熏修令萬行增長不立弘誓行起無由故須制也華嚴云不發大願為魔業二次第者前防心不向二乘今誓願趣求大行故也三釋名者從所防所制以立其名四具緣者亦三緣一無心起願二不願所願三設願速忘故成犯也五闕緣者皆得方便罪可知六輕重者由不發願廢所修行有多有少故有輕有重又忘本誓有多時少時故有重輕可知七通塞者初心菩薩要藉大願資成大行不發便犯若得位已去宿願久成設不新發理亦無犯八釋文者文中有二初制發大願二違制結犯前中有五一制願孝行二願勝師友三願聞大法四願如說修行五願行堅持初中應常發孝順於三處孝順一父母是生育恩二師僧訓導恩三三寶是福田恩皆是重恩故成孝順之境也二常願下明制願好師友於中亦有三類一好師者教以菩薩所修正行二好同學者同師同行三善友知識者未必同師但同行相資此並是成行勝緣故願得之三常教下願聞大法謂所以願上勝人希望教我大乘經律此總句十發趣等是別句謂是菩薩趣佛果之路即三賢十聖之位是所行之要故願聞解四使我下願依解起行謂即得解已願一一如說修行華嚴中菩薩求法已即作是念如說行者乃得聖法不可但以口言而得清淨涅槃經四親近中亦如說行為終也五堅持下明願行堅持謂堅持戒願念念相續故也二若一切下不願結犯可知初制意者謂不立大誓自要戒行或虧損故制立誓願防心策志令戒行先潔故須制也二次第者前對順起願今則對非立誓故也三釋名者同前可知四具緣者三緣同前五闕緣六輕重並同前可知七通塞者若狂若病若暫忘若得位理應不犯反上犯之八釋文者文中亦二先制立十誓後故違結犯前中亦二先總標顯意謂先發十願已方能解堅持佛戒二作是願下別於中有十三種前十二大誓自護戒後一大願他成佛前中於婬戒立十二大誓餘戒皆準之於中初一對所犯戒立火坑刀山誓言寧以此身等者挍量表志立誓言謂火坑刀山但害一身女色不爾害多少身又人中刀火苦害非重惡道火等苦實難量又此苦一時彼苦多劫又世火燒後或生天上破戒火燒命終入惡道以此挍量是故寧入火等而不犯戒下十一望破前婬戒受信施等立大誓願謂初六信施四事等後五上妙五塵等二對信施衣立熱鐵纏身誓為三義故立此諸誓一如此信施是淨戒人受今若犯戒則為盜受二諸施主等信佛語故捨妻子糧為福施之今毀禁受之則欺誑既誤施主蕩累如來三如來大慈分毫相功德與遺法弟子得四事何容飡佛福而毀佛戒經云破戒之人無一渧水分鬼罵言大賊是故寧受熱鐵等不破戒受施也三對信施食立鐵丸猛火誓四對信施床立臥熱鐵地誓五對信施藥立三百鉾刺誓六對信施房舍立投熱鐵地誓七對信施恭敬立鐵鎚碎身誓八對視好色立熱鐵挑目誓九對聽好聲立千錐劖耳誓謂劖於遍身鋒皆至耳故云遍身刺耳也十對嗅諸香立千刃割鼻誓十一對食味立千刃斷舌誓十二對好軍立利斧斬身誓此上五塵皆非犯戒應故對立誓十三常願眾生在己先成佛二若不發下明故違結犯可知初制意者菩薩修行要資緣具難處闕緣違教妨道故須制也二次第者前明護戒心堅不避炎灰今則存身長道微難皆離三釋名者亦所防所制以立其名四具緣者此中制五種行一頭陀二遊方三坐禪四安居五布薩皆具四緣一為修行二知是難三不遠避四故入中便犯也五闕緣者皆得方便並準知之六輕重者難處有深淺廢行有多少譏過有厚薄致有輕重並準思可知七通塞者若自調心若調眾生若更無處暫時在中若更無好路理應不犯反上犯之八釋文者文中有四一制所修行二舉諸難處三制不令入四違制結犯初中於五行內一總舉三門二別釋四事前中二先標所作二時頭陀者謂春秋二時頭陀者此翻名枓櫢謂枓櫢煩惱也二冬夏坐禪者此二時極寒極熱既不出遊是以攝跡修禪也三結夏安居者謂依教坐夏修行長道準釋中應有四遊方五布薩文略故也常用下明所用道具於中三衣為三佛菩薩像為一故有十八也並是隨身所須資道有要故制令畜也二而菩薩下別釋中一先頭陀及遊方時制畜十八事物二別顯頭陀時節謂此二時非寒非熱得入山林增修道業三若布薩下別釋布薩布薩者此翻名淨住以半月半月誦戒文檢三業若有犯則令悔無犯默然使戒淨同住故名也於中新學者制誦戒人言半月等布薩時也誦十重等制所誦戒也於諸佛等明誦處也一人等明布薩儀也各各等制著持受三衣也四結夏等別釋夏安居並令一一如法應於聖教冬夏坐禪略不釋也三若頭陀時下舉諸難處略舉十二難處一國難惡王者彼國王不信三寶頭陀不得入彼界中二地有高下三草深林密四黑師子噉人五虎六狠七水八火九風十賊十一毒蛇所行之路十二總結一切難處三不得下制不應往四若故下違結犯可知初制意者以背俗故不以老少為尊卑以順道故但以戒德為長幼顯出世之勝範摧我慢於世間順成三聚之行故須制也二次第者前令外避厄難今使內順眾儀故也三釋名者亦所防所制以立其名四具緣者四緣成犯一在眾中二知歲數三造趣方便四坐已便犯也五闕緣者闕初二緣不犯闕後二緣得方便或但行立皆亦同犯六輕重者眾有大小坐有上下時有多少俱等輕重準前知之七通塞者癡狂身當說法若疑他大已便居下坐若大眾坐定自後到來校三五歲十四坐並應無犯反上皆結八釋文者文中有四一舉法總制二就人辨定三呵違讚順四故違結犯前中用受戒前後以明長幼故如坐餘一切皆爾律云見上座應起不應安坐見下座不應起等二不問下約人辨定中有人釋云令四眾等雜合通坐以明長幼今解不爾比丘眾中自辨尊卑餘眾皆爾是則大小宛然男女道俗不相和雜三莫如下簡非顯是謂莫如等簡非令離我佛法等顯是令修四而菩薩下而違制結犯可知初制意者制諸菩提以法救生令免現未所有災苦故別辨四一令明增福故二授法行故三除災難故四救先亡故是故制也二次第者前制坐儀今制引導故也三釋名者從所制為名可知四具緣者亦四一見眾生二知厄難三無慈心四不引導故成犯五闕緣者闕初後無犯中二犯方便可知六輕重者見厄有多少引導有難易自身有愚慧皆俱不俱等輕重可知七通塞者若自愚不解若彼不受化若無講人可請應一切無犯反上皆犯八釋文者文中四一化令修福二制為講法三救其所厄四為制結犯初中教化眾生令作六事一建立僧房二於山林中作禪屋等三為三寶立田園等四令作佛塔等五令作冬夏坐禪之處等六俱一切行導處所皆勸營立令諸行人得依此修道二而菩薩下制為講法受與大乘令修大行三若疾病下救其所厄於中有五一救苦難中有四一若病時二若國有厄難時三若諸方賊起時四先亡追福時皆應說此經等設齋求福二行來下救災厄中有五種一治生不利時二火災三水災四風災五海羅剎謂怖彼諸災皆應講此大乘三乃至下救罪報中一切罪報唯大乘能救三報者一現報二生報三後報滅此三報之罪也七逆八難可知四杻械下救牢獄難可知五多婬等救三毒等難皆應說等通結上厄皆同以說大乘而作救拔四而新學下違制結犯上來別釋九戒下明結勸指廣可知梵壇者此翻為默擯良以非理違犯不受調伏故以此治之彼之中明此義故以為名可知初制意者眾生設不發心菩薩理應化令受戒何容千里來求而以惡心不與授戒別乖攝生通違三聚故須制也二次第者前講法引生今受戒攝物故也三釋名者就所制為名可知四具緣者五緣一自解經律二彼無遮難三彼來求戒四此以惡心五不受便犯也五闕緣者次第闕得方便罪可知六輕重者謂解明昧求有勤惰惡心有多少不受有暫永俱不俱等輕重準之七通塞者病若新差無力若自闇鈍若彼非實求若外道詐來若具遮難一切不犯反上皆犯八釋文者文中有五一總攝戒器二教其衣色三問遮簡器四制不拜俗五違求結犯初中有十八眾廣如前十重初釋可知二應教其衣色於中有三初制袈裟色袈裟此云不正色謂青等五色互相和染成不正色名為壞色二一切染衣下制餘衣色三若一切國下明制與俗異並可知三若欲下制問遮簡器於中亦三一問數簡器言現身者有二義一簡於過未故云現也二此七逆罪未輕懺悔罪猶現在故云不得與七逆人現身受戒若依教相應懺悔應得二七逆者下列名簡器此七逆義具如別章三餘一切下無逆皆得可知四出家人下制身不拜俗謂心敬理無所犯五但解下明違求犯謂既非七逆但解師語之類有從百里等來求而瞋不與戒理宜結犯言惡心者為名利等嫉妬等瞋嫌等計怨等言一切眾生戒者有二義一不與彼一切求戒眾生之戒也二此是戒名謂名菩薩戒為一切眾生戒以此是一切眾生所應得戒故云也餘並可知初制意者若不解大乘經律持犯輕重而為人作師者有四一令真法滅以闕傳故二令非法行以錯傳故三誤所化令他不至解脫處故四增自惡業以貪名利故是故須制也二次第者前實有解來求不與今實無德強為他作師皆所不應故也三釋名者防彼詐失制令實學故以為名四具緣者具四緣成一實自無知二對彼所化三貪名利等四授戒便犯五闕緣者隨闕皆有方便罪可知六輕重者無知有多少所化有利鈍貪心有輕重授戒有具闕亦俱不俱等輕重可知七通塞者若學猶未成他來逼請不為利等授應不犯反上皆結八釋文者文中五一辨在師德位二制教弟子三實無所知四為利詐解五授戒結犯初中既教他起信便與授戒故云作教戒法師者也二見欲受下明制教弟子於中有四一教請二師此有二義一謂於人中請此二師受菩薩戒如受沙彌十戒法二遙請本師釋迦佛等為和上親請傳戒師為闍梨善戒經云師有二種一是不可見謂佛菩薩僧是二可見謂戒師是從是二師得菩薩戒又普賢觀經請五師者於不可見師中請也瑜伽等中請一師者唯望可見師說也二二師應問下明應問七遮七遮即是七逆以障受戒故名遮也此經約遮故別問七若據大小二義善戒經約德通問十種事具者方得受戒一具三戒不謂五戒十戒及具戒彼經約出家菩薩要具此三戒方得受菩薩戒二發菩提心不三是真實菩薩不四能捨一切內外所有物不五能不惜身命不六能於貪處不貪不七能於嗔處不瞋不八能於癡處不癡不九於畏處不畏不十能隨我所受一切菩薩戒不皆應答能爾若具足言應先問七遮後問上十德方可得受若在家菩薩十中除初餘皆同問善生經中更有餘問如彼辨也三若有下教懺犯十重罪謂若有犯十重者教懺悔方法言三世千佛者謂過去莊嚴劫中華光如來為首下至毘舍浮如來如是等一千諸佛今賢劫中俱留孫如來為首下至樓至如來一千佛未來星宿劫中日光如來為首下至須彌相如來為一千又見好相中既不言夢見覺見甚難若得此相舊戒還全更不須受若不得此相舊戒已失故云現身不得戒此是上品纏犯故失戒也而得更受故云而得增長戒增受是重受也四懺輕垢罪謂教對首懺如比丘懺提罪通法論犯此二篇懺有四種一上纏犯十重對十方佛方等懺二中下犯十重對四菩薩僧懺三犯十重下重方便對首懺四輕方便責心懺二輕垢中本罪對首方便責心並如別集中說五而教戒師下明於上所說制令委解故云一一好解也三若不解下明實無所知於中有五一不解戒法謂若輕若重是犯非犯是持非持二不解理法謂真諦平等不違俗等三不解位法謂習種是十住長養是十行不壞是十迴向金剛幢位道種是十地謂聖道治惑故云也正性是佛位正果顯故四不解行法謂於上諸位多少觀行及入定出定等分齊言十禪支者謂初定五支二定一支三定四支四定一支此經非本未故須入行五一一不得意者總結無知也四而菩薩下明為利詐解於中初為四事詐現解法謂一利二名三門徒四供養後自欺欺他是出過呵嘖五與人下明作已結犯可知初制意者戒律制於內眾為祕密之教法外道惡人理非所聞故須制也別顯有三一輕自戒品二增彼惡見三令他毀謗是故制也二次第者前則為利詐解今則為利妄傳故也三釋名者不應說而說戒防此失故為名四具緣者亦四緣一為利二對外人三心不迷四說戒了便犯五闕緣者隨闕皆得方便罪可知六輕重者為利有多少外人有善惡心中有想疑說戒有具闕皆有俱不俱等輕重可知七通塞者若對國王若純信行人若將為進戒先說示問能不皆不犯反上失八釋文者文中有四一總制二通塞三擇惡人四違制結犯初中言未受菩薩戒者此有三種一純不信菩薩道故不受二雖不謗亦不能受三信擬受未受二結犯二外道者執著異道求佛法過聞佛所說雜碎戒相戒當輕毀三惡人聞說戒律輕毀法眾故不應說言千佛者多也謂一切諸佛皆同說此戒故云千佛大戒非但賢劫千佛也二邪見下明通塞中以此戒制自內眾理非彼聞如人寶藏不示賊處言除國王者佛法付屬二人一佛弟子為內護二國王為外護是佛付囑之人故對說無犯又以國王有力當依戒律策勵行人故須知也餘非此用一切皆斷三是惡人下釋惡人惡人有二種一頑愚謂此身無戒雖人名畜以無人因故後身永不見三寶如木石無心豈有能見二惡見謂邪見乖理如木非情四而菩薩下違制結犯可知初制意者菩薩理宜不惜身命護持淨戒何容壞自本誓而無懼毀禁戒故須嚴制又為護一切戒品令堅固故制此戒也二次第者前不應說而說今則不應犯而犯故也三釋名者從所防為目四具緣者亦四緣一身有戒二對犯境三故起心四作便犯五闕緣者謂一三無犯二四得方便可知六輕重者謂境有強弱心有剋謾犯有輕重亦有俱等准前七通塞者此戒無別制但起心犯餘戒即亦犯此戒是故通塞皆如諸戒處說應知八釋文者文中有三初汎舉毀禁二顯過呵嘖三制毀結犯前中言信心出家等者舉其本誓也故起心等者明違誓結犯二不得下明顯過呵嘖於中有八一供施無一毫分二大地無一足分三飲水無一渧分問供施破戒無分可爾王之水土眾生同感何故亦無分答白衣無戒食王水土皆有輸稅出家不稅良為戒行今既二種俱無豈有其分無分而用豈非是賊四鬼遮罵賊是此義也謂戒行若金剛有戒神讚護今既戒破神去則有五千大鬼遮其前而罵賊掃其後而滅路五世人亦罵之謂於佛法中作偷形相賊偷利養等賊故也六一切眾生不欲見者以如怨詐親故七犯戒同畜生者以是罪身同故八同木頭者無所知故三故毀下制毀結犯可知初制意者以戒是成佛膳因彼教理宜尊重況是諸佛之母如來所師崇重之極豈先於此故須制也二次第者前令不毀禁戒今制令敬法故也三釋名者防彼不敬制令重法故以為名四具緣者亦四緣一對勝法二無敬心三不求供四不作便犯五闕緣者各闕皆方便可知六輕重者輕有多少心有輕重身有富貧作有好惡俱等准之七通塞者若病若貧無得處若常入深定若貪救眾生若恒說法理應無犯反上皆結八釋文者文中有五一制受持二制讀誦三制書寫於中先舉難謂剝皮等後況易謂木皮等謂貝多葉皮為木皮也餘可知四常以下制令供養書寫等十種法行此中具說五若不下違制結犯可知初制意者為菩提心是成佛因故制諸菩薩故化眾生皆應令彼發此大心經云若以小乘化我則墮慳貪此事為不可故須制也二次第者前則於法不敬今則於生不化是故俱制也三釋名者捨化眾生違害大悲戒防此失故以為名四具緣者亦四緣一對眾生二不起悲三不起方便四捨不勸導故成犯也五闕緣者各闕皆方便可知六輕重者眾生有難易悲心有厚薄方便有多少不勸有暫永亦有俱等准前七通塞者若病若無力若未解若彼難化並理應無犯反上皆犯八釋文者有四一制化人類於中大悲是能化之心也城邑等是化處一切眾生是所化唱言等是化方便受三歸等化所得益此有二義一受戒先受三歸後說十戒相二有二種受戒一受菩薩三歸戒二受十戒二若見下明化畜生類謂彼無領解故以此言警覺成自熏修則與彼遠作勝因如昔有牛塔前食草舉頭見塔後便得度等三而菩薩下立制定位謂要化眾生令發大心方是菩薩故云也四若不下違制結犯可知初制意者令彼重法增善根故自亦重法順教命故為成二利順彼三聚故制斯戒二次第者前教人發心今則教令敬法故也三釋名者所防所制以立斯名四具緣者四緣一對他人二住非儀三不起悲四發言說故成犯也五闕緣者各闕皆方便可知六輕重者可語不可語住非儀有深淺無悲有暫永發言有具闕俱等准前可知七通塞者若他病重若王力自在並無犯反上皆犯八釋文者文中有三一制非儀二教正則三違結犯前中悲心是化眾生因故教常起也貴人多慢故偏舉之三非儀有三坐己立二人高己下三人在座己在非座此中高座具後二也並可知二若說法下明教正則於中五事一置法師於高座二供之以香花三聽者居下坐尊敬如父母五領受其教如事火梵志攝論云若人戒足雖羸劣而能說法利多入如佛世尊應供養受彼所說故相似又經云有知法者若老若少皆應供養如事火婆羅門三其說法者下明違制結犯不如有三種一身儀謂立等二念謂求名利等三語業謂非法說法法說非法及世俗言詞等又智論中唯說諸行法及實相法方為法施餘皆非也初制意者菩薩理應不惜身命護三寶而反恃威損壞正法故須制也二次第者前說法非儀今持威滅法為失既重故次制之三釋名者從所防為目四具緣者亦四緣一信心受戒二恃自高威三非法立制四損壞佛法故成犯也五闕緣者闕初緣結重罪非犯戒闕次緣結重方便闕後二緣皆方便可知六輕重者恃威立制壞法各有多少俱等准之七通塞者若制惡人不令出家不聽造像將賣理應不犯餘皆犯八釋文者文中有三一總明滅法二別顯滅相三故作成犯前中亦三一本以信心受戒二恃自高威三破滅佛法二明作下別顯中一障其出家修道二障造形像造經此破住持三寶遺法眾生賴藉此住持今既損減其罪重故總結云破三寶罪也三而故作下違教結犯可知一制意者菩薩理應護持正法先揚顯發令法久住報佛恩何容為利自毀內眾損己正法為失既大故須制也二次第者前恃自威今恃他勢各皆損法故同制也三釋名者所防為目四具緣者亦四緣一為名利二王前說戒三橫作留難四繫縛內眾故成犯也五闕緣者四緣各闕皆四方便可知六輕重者四緣各有多少並有俱不俱等准之七通塞者若制惡比丘等不損法理應不犯餘皆犯耳八釋文者中有五一舉過令離二舉德制修三聞非勸傷四況自親作五故作結犯前中先舉本好心出家次為名利於王等前說戒繫縛自食下喻顯蓮華面經云佛告阿難譬如師子命終若空地若水若陸所有眾生不噉食彼師子身肉唯師子身自生諸虫自食師子之肉阿難我之佛法非餘能壞是我法中諸惡比丘破我三大阿僧祇劫積行勤苦所集佛法解云佛法外人所不能壞故云非外道等二若受佛戒下舉德制修中制令護戒至誠如慈母念於一子如孝子事於父母皆無時暫忘也三而聞下明聞非勸傷於中先傷同現在苦後寧自下通入惡趣並可知四況自親作中正作及與破滅作因緣無孝順心者是破法因也五若故下明故作結犯可知上來別辨九戒竟二是九戒下總結勸學可知上來別顯輕戒竟二諸佛子下總結此是三世同誦上來別明輕重二篇戒竟三諸佛子諦聽下總結勸學於中有四一舉佛同誦謂三世佛菩薩及我釋迦在因在果皆同誦故知是要勝二汝等下勸眾令持謂舉彼諸眾略勸作五事一受持謂領納名受不忘名持二讀三誦四解釋五書寫三佛性下明流通不絕謂佛性常住明理法湛然也戒卷流等明教法傳通又釋佛性為成佛本有之因戒卷為外緣傳受謂從過去傳至現在現在向未來展轉相受故云不絕也四得見下明傳授利益謂於中有三一見佛益謂得見此賢劫中千佛相授二永離惡處益三得生善處益謂生人中等為道器身攝眾生處也上來總是正宗竟第三我今下結勸流通分於中四一結已略說二汝等下勸學令修三如無相下指彼廣文四三千下明眾聞奉持謂彼品中一一廣說令彼三千徒眾聞生歡喜又釋彼三千眾聞佛誦此略本生喜受持釋文既了述懷頌曰廣本毘尼藏薄祐莫能見戀彼菩薩戒竭愚而解釋願此摩尼燈恒耀十方界示導諸群生至大菩提所
說此偈已時魔波旬嚴四種兵來詣佛所到已化作長者形前禮佛足在一面立而白佛言希有世尊此諸大士乃能成就如是不可思議種種神變又能示現不可思議莊嚴之事世尊於未來世有幾所眾生聞此不可思議神變而得開悟決定不疑者也佛告魔波旬言於未來世中少有眾生若一若二聞此不可思議神變經典得信解者少耳波旬喻如一毛析為百分以一分毛於大海中取一渧水於汝意云何取者多耶在者多耶波旬言世尊取者甚少在者甚多佛復告波旬言如海中所取水甚少眾生聞是不可思議神變經典能信解者少亦如是如大海中水在者甚多不信解不可思議神變經典者多亦如是佛復告波旬若有一人於恒河沙等劫日日以滿三千大千世界滿中珍寶持用布施不如善男子善女人聞是不可思議神變經典能信解者其福甚多所以者何波旬若有信解是經典者則知其人親從釋迦牟尼如來聞是經典信解無疑何以故波旬若未種善根眾生聞此世所難信經典能信解者無有是處波旬我般涅槃後法欲滅時多有憍慢眾生彼諸眾生著我所說文字不知方便故各各生於諍競捨思惟法捨已正行為利養名譽衣服飲食自纏縛故樂論世俗種種諸事及世典文辭而不論第一實義不樂翫習佛無上道反向他人譏論如是等真實深妙經典則為誹謗諸佛積集無量大苦惱聚魔神諸天佐助彼人為利養恭敬及名聞故重增放逸慠慢彼諸人等以慠慢故若見有持戒賢行比丘受持讀誦此經典者而輕慢憎嫉橫生謗毀彼諸愚人則為現世破犯禁戒其中或有畏不活者或慚耻於人者假被袈裟或有捨戒還附俗者如是等人身壞命終墮阿鼻地獄受諸苦報佛復告波旬於未來世中若有求菩薩乘眾生著諸因緣善根微淺新發道意但著文字不能了義於如是等甚深經典受持讀誦為人說時則為他人所見輕賤陵蔑以為他人所輕賤陵蔑故便捨如是等甚深經典讀誦聲聞辟支佛相應經典為利養名譽種種所須之所纏縛故反誹謗毀呰如是真實甚深經典又復輕賤受持讀誦此經典者乃至不欲以眼觀之常樂卑行退失菩薩大乘之法所謂退失淳至心及深心魔神諸天得如是等人便故勤作方便壞亂其心乃至使令不聞如是等經設當聞者生大誹謗無有信心此人亦復積集無量罪聚成就破法重業永離三寶不得見佛聞法及供養僧所以者何波旬以於如來所說法律中生疑猶豫故爾時魔波旬自見有過憂愁惶恐前禮佛足在一面立時虛空藏菩薩問魔波旬言汝何以憂愁憔悸戰慄悚息狀如失志人在一面立耶魔波旬答言善男子我從如來聞說如是等可畏之事是故以為憂愁恐怖當墮何趣誰當救我我於如來所說法律之中數作無量諸留難事是故憂耳虛空藏言波旬佛法之中有出罪法汝可來至世尊所可誠心懺悔所作諸惡更莫復作若能如是可獲善利為不空過爾時天魔波旬即前五體投地禮世尊足下仰視如來流淚涕泣而白佛言世尊我今誠心懺悔從昔以來於如來所說法律之中數作無量諸留難事唯願世尊起大悲心以慈愍故願受懺悔佛言善哉善哉波旬汝乃能自見所作諸惡為上善哉能如是悔過罪者於佛法中則為弘廣如來法藏諸佛亦受其人悔過是故汝今勿更復作爾時世尊告眾菩薩言諸賢士汝等各說過魔界行法為生憐愍魔波旬故爾時眾中有一菩薩名金山王在眾中坐即白佛言世尊若有防護內界者則為未過魔界若復有菩薩見一切諸界同佛界者知此佛界即是非界是為菩薩能過魔界爾時寶德菩薩白佛言世尊有依倚樔窟者是為魔界若有菩薩不倚樔窟知一切法無得相者則能為諸眾生說斷倚樔窟法是為菩薩能過魔界爾時寶手菩薩白佛言世尊若有取我我所者是為魔界若有菩薩不取我我所者則無諍競以無諍競故則無心行況當有魔界耶是為菩薩能過諸魔界爾時無諍勇菩薩白佛言世尊若有觸有離則有諍訟有諍訟者魔得其便若無觸無離自不諍訟亦不令他諍訟以得無我故無惱行者能過魔界爾時寶思菩薩白佛言世尊若有妄想分別則是煩惱及有煩惱處則是魔界若有菩薩知一切諸法無相貌者於諸煩惱則無妄想若內若外亦不別知去離一切妄想分別故是為菩薩能過魔界爾時樂作菩薩白佛言世尊若有樂不樂處則有憎有愛若有憎有愛則是魔界若有菩薩去離憎愛平等行者於諸法中則無二想得入不可思議界是為菩薩能過魔界爾時離諍菩薩白佛言世尊魔界由我而起若菩薩能知我者得無我忍即知我淨知我淨故知一切法淨知一切法淨故知諸法性淨如虛空是為菩薩能過魔界爾時法自在菩薩白佛言世尊若順煩惱法為愛所使者魔則得其便世尊若有菩薩於諸法中最得自在自然開悟以為諸佛之所授記於菩提法終不退轉是為菩薩能過魔界爾時山相擊音菩薩白佛言世尊若心有缺漏則是魔界若菩薩戒無缺漏心無缺漏成就一切諸空法行者是為菩薩能過魔界爾時喜見菩薩白佛言世尊若有不見佛不聞法者魔得其便若有菩薩常見諸佛而不著色像常聽諸法而不著文字以見法故則為見佛以無言說故能聽諸法是為菩薩能過魔界爾時帝網菩薩白佛言世尊若有恃有動則是魔界若菩薩善相順精進知一切法究竟無成就相故不恃不動是為菩薩能過魔界爾時德明王菩薩白佛言世尊若有行二法者則魔得其便若有菩薩知一切法同於法性則不見魔界與法性有異解知法性與魔界等以不二相故是為菩薩能過魔界爾時香象菩薩白佛言世尊若有菩薩性弱畏甚深法者則魔得其便若勇健菩薩善能通達三解脫門於甚深法不驚不畏以能現前證知諸法實性故是為菩薩能過魔界爾時彌勒菩薩白佛言世尊喻如大海中水同一鹹味佛法海中亦復如是同一法味所謂解脫味離欲味若菩薩善解一味法者是為菩薩能過魔界爾時虛空藏菩薩白佛言世尊喻如虛空究竟無垢究竟明淨究竟不為一切煙塵雲霧之所干繞菩薩亦復如是心如虛空知一切法性常清淨亦復不為客塵煩惱之所干繞得度般若波羅蜜彼岸離諸闇冥於諸法得慧光明者是為菩薩能過魔界爾時文殊師利法王子菩薩白佛言世尊若有言語則有滯礙若有滯礙則是魔界若法不為一切言說所表者乃無滯礙何謂法不可言說所謂第一義其第一義中亦無文字及義若菩薩能行第一義諦於一切法盡無所行是為菩薩能過魔界無所過故爾時世尊告波旬言汝聞說過魔界法不也波旬白佛言世尊唯然已聞佛言波旬若有行如是等法者一切諸魔無如之何若有諸魔欲於行人起魔事者終不能辦而更成就無量罪聚是故波旬汝可發阿耨多羅三藐三菩提心於如是過魔界法應堅持奉行汝若能如是行者則能過一切諸魔國界波旬喻如百千年垢膩可於一日浣令鮮淨如是於百千劫中所集諸不善業以佛法力故善順思惟於一日一時盡能消滅波旬如有乾草𧂐大如須彌以少火投中速能燒盡如是以少慧力故能除滅無量諸闇冥聚何以故波旬慧明勇猛故無明劣弱故時魔波旬即作是念大慈世尊今憐愍我而能為我說菩提心法我今宜應於如來所種少善根於是波旬即化作八萬四千殊妙寶蓋及無量華鬘瓔珞末香塗香而告己眷屬言諸佛世尊出世甚難卿等諸人咸應共來至世尊所為供養故爾時魔天眷屬中有八萬四千眾及魔波旬各共持殊妙寶蓋及無量華香瓔珞末香塗香至世尊所設供養已皆發阿耨多羅三藐三菩提心諸餘魔眷屬諸天不發菩提心者形相嗤笑譏論波旬復言希有波旬乃能於沙門瞿曇前詐現如是篤信之相狀如至親所以然者波旬或欲於沙門瞿曇所學呪幻方術是故今於面前現善讚譽耳爾時魔子醜面及餘魔子等悉無信心各說是言假使沙門瞿曇以諸方術迴轉魔王者我等共當設諸方便令如是等經不得流布設使流布者亦當令少有護助信受行者亦令甚少當為多人之所薄賤輕弄常墮邊方不令中國之所宣傳唯使諸無威德貧窮眾生當得聞之常為諸大威德豪富之人不信誹謗也爾時世尊告虛空藏菩薩言賢士汝聞此諸魔子出是惡言不耶虛空藏白佛言唯然已聞佛言善男子是故汝當安慰護助此妙經典為降伏諸魔神故於是虛空藏菩薩即白佛言諸佛世尊皆已護持如是等經我等亦當安慰受持爾時虛空藏菩薩即說呪曰所謂阿跋低跋低毘跋低婆醯多㝹散提頭樓陀羅尼涅伽多涅伽多尼鉢伽多尼迷羅育低伽樓那涅耐提薩遮跋低浮多勒差達摩涅折低達摩勒差郁鳩離尸鳩離咻樓咻樓咻樓德迦攡多婆婆帝低尸羅㝹婆帝低阿叉夜涅涕池枳奢婆迦利拖佛駄遏提魅低達摩蔚耆羅泥僧伽㝹銅咩阿㝹頭隷不可濟度壞魔眷屬若犯此者無諸刀杖順已處行聖眾所住吉吉等句順流解脫破諸外論降伏魔眾四王常護及天帝釋梵王世主奉佛諸天護菩提者如是等神常當擁護降伏諸魔利眾生故受持正法護說法師盡當擁護虛空藏菩薩說此呪已即時此妙寶莊嚴堂及三千大千世界六變振動時諸魔子見上虛空中有五百蜜迹執金剛杵熾然如火甚可怖畏時諸蜜迹唱如是言若有魔子及諸魔神若聞此呪其有不發阿耨多羅三藐三菩提心者吾等當擊破其頭令作七分爾時魔子及諸眷屬驚怖戰悚身毛皆竪即合掌禮佛而白佛言我等今發阿耨多羅三藐三菩提心善哉世尊願救我等離此恐怖得無畏樂爾時世尊告侍者阿難言如向此諸魔子所說言我等當於來世於此經典作留難者必當稱其本誓而作留難如斯經典唯當以佛神力及諸菩薩受持故當得流布於世而無有多人受持讀誦分別解說佛復告阿難汝見此諸魔子為脫恐怖故發阿耨多羅三藐三菩提心不阿難白佛言世尊唯然已見佛復告阿難言此語即為諸魔子當作離魔事因以不深心發菩提故佛復告阿難於未來世當有佛出現於世名無垢相如來應正遍知此魔波旬於彼佛所乃當不退轉發阿耨多羅三藐三菩提心阿難彼無垢相如來知其深心成就故當授阿耨多羅三藐三菩提記當于爾時亦當作魔王深心敬信於如來正法如彌勒出時有魔王名曰導師深心敬信佛法聖眾此諸五百魔子亦當於彼生於魔中當於彼佛所為菩提故種諸善根乃至波旬成佛之時當與授阿耨多羅三藐三菩提記佛告阿難言此魔波旬今雖發菩提心猶豫不定如少疊毳雖爾當漸漸成就無量功德為世之尊如今我身爾時眾中有無量無邊諸天世人釋梵護世聞授魔波旬記當得成佛歡喜踊躍怪未曾有合掌向佛而作是言甚奇希有其見佛者必得成就無量功德法寶之聚所以然者或有不信眾生為欲撓亂如來故而得見佛或有遇會得見佛者即為彼眾生作因乃至令得涅槃又白佛言世尊自除如來應正遍知誰能如是分別知眾生根佛告諸天人言如汝等所言其有得見如來者無不蒙益汝等當知或有眾生善根都盡於無量阿僧祇那由他劫無人身分者如是眾生見如來故即便得作善因乃至涅槃如來乃能如是作無量不可思議無上福田佛復告諸天人言心性常淨而凡愚眾生不能如實知見以不能如實知見故言是垢能正知見故便言是淨而第一實義中無有一法可淨可污汝等當知諸煩惱者無方無處非內非外以不善順思惟故便生煩惱善順思惟故則無煩惱增減不等則生煩惱無增減者則無煩惱虛偽妄想便是煩惱無有妄想則無煩惱是故我言如實知邪見則是正見而邪見亦不即是正見能如實知者則無虛妄增減取著是故名為正見佛復告諸天人言喻如大地依水界住大水依風界住大風依虛空住虛空無所依住如是大地無所依住而假有依住之名是故汝等當如是知之苦依於業業依於結而苦業結都無所依以心性常淨故如是當知一切諸法無有根本都無所住以假言說故言有而實無也是故說一切法本性常淨究竟無生無起佛復告諸天人言是故汝等當知此法門名為性常淨法門菩薩通達此門者不為一切煩惱之所染污而亦不恃此清淨門以捨一切諸恃動故便得平等道能過魔界入於佛界亦能得入諸眾生界而不動法界知一切法無界無非界而能速生一切智界當說此法時有五百菩薩得無生法忍爾時申越長者在於眾中從座而起頂禮佛足白佛言世尊為我故說如是等甚深經典我先為觸惱世尊故作大火坑及設毒飯而大聖如來是不可害者故我於佛生信敬心自爾以來疑悔心結常未能除滅今者從佛聞此甚深微妙經典疑悔即除心無障礙得安樂行世尊是故我信敬心轉復增長今我家中多諸財寶當以供佛法僧及諸沙門婆羅門貧窮孤獨下賤乞兒世尊誰當聞是斷一切縛甚深經典而於一切諸物生貪著者乎爾時虛空藏菩薩白佛言世尊諸佛如來無上菩提甚為甚深難可測知若有菩薩於未來世捨己身命及利養名譽而能侍佛菩提者甚為難有爾時眾中有六十八億菩薩從座而起合掌向佛一時同聲而說偈言世尊滅後我等能忍捨身壽命為護正法捨利名譽離諸貪著願護正法為佛智故罵詈呵責及譏刺語護正法故當忍受之輕賤毀弄唱說惡名當以慈忍為護此經來世比丘計著諸有與魔為黨誹謗正法毀禁行惡樂著俗累為利所覆不樂正法恃翫俗典憍慢放逸高歎己利蔑正行者常捨閑靜樂處憒閙習世文辭計著吾我不營教化不業智慧捨離坐禪不親三寶無有智慧群黨求利動與結俱樂受他供他慈心施惜猶己有數往到彼說諸世事田宅居業及販賣事勤求息利猶言沙門慠慢著有依邪嶮見聞性空法當大驚怖言後長遠但求現報當虛妄說非法言法如是大災弊惡比丘魔及魔子復當佐助經文是一說義各異各是己論愚者當爾諸深妙經能與解脫當擁遏之及說淺事我勝汝劣由勝得果於佛法中當如是競如是競時眾生數壞為非法王之所惱逼於是末世壞甚可畏我持正法救世所說我常慈心不捨法律生正大悲為世作護毀禁作惡不住正法墜墮何道我常憂愍見故作惡謗毀正者我終不共與為親黨常任我力善護口過見無用人不說其短我住聖種頭陀護戒處定習慧常勤修行離世憒閙樂處閑靜無著如鹿善調知足若至聚落攝根少語見說法者共論正法愛語利益以化眾生又與說法令斷惡行我為正法極遠當往為彼說法利益眾故若見凡愚有缺失者但當自護住法行忍毀辱恭敬當如須彌不染世法為世導師毀禁比丘若來呵責自省己行將是業報當為是等嫉惡眾生先意善言現為恭敬彼即生念我亦沙門成就是德無若干惡諸毀禁等如失志人聞是經憂如劓照鏡其作方便不欲聞之復教餘人言非正法又教國王壞臣民心誹謗正法言非佛說我等於時以佛力故為持正法不惜身命世尊知我言無有二當堅護持住是正法作誠實語如說而行悅可諸佛乃成菩提爾時虛空藏菩薩讚諸菩薩言善哉善哉諸大士汝等乃能發誠實願受持如來甚深微妙無上大法甚為快也虛空藏菩薩白佛言世尊其有善男子善女人受持讀誦此經典者得幾所福佛告虛空藏言賢士譬如東方十三千大千世界南西北方四維上下各十三千大千世界盡末為微塵以爾所塵集為一聚設有一人成就神足無量威德壽命長遠此人持諸微塵過東方爾所塵數世界乃下一塵如是展轉東行盡此塵聚而諸世界猶不可盡如東方世界南西北方四維上下亦過爾所佛土乃下一塵如是展轉諸方世界盡此塵聚而諸世界猶不可盡虛空藏於汝意云何是諸世界寧為多不虛空藏白佛言甚多甚多世尊無量無邊不可計知佛言賢士是諸世界微塵所著處及不著處盡此微塵所及世界已還為一大城縱廣高下悉皆同等於其城中滿葶藶子賢士是諸葶藶子可數知不虛空藏白佛言世尊假設譬喻猶不能了況可數知唯除如來無能數者佛告虛空藏言如是如是如汝所言唯如來能知是諸葶藶子若百數千數百千萬數佛言賢士設有一人成就神足無量威德能以口吹是諸葶藶布散十方一葶藶子墮一佛世界終不過一賢士於汝意云何是諸葶藶所及世界寧為多不虛空藏白佛言世尊是諸世界乃非心力所能分別說分別者令人心迷錯亂賢士我今告汝若有行菩薩道善男子善女人日日以滿爾所等世界無量珍寶持用布施無有休廢不營餘事若復有善男子善女人受持讀誦書寫此甚深經典不求利養為菩提故乃至為一人說使其人聞已勸令於阿耨多羅三藐三菩提乃至發一善念欲令正法久住世故此人功德復過於彼布施者上百倍千倍百千萬倍乃至非算數譬喻所及何況能令住阿耨多羅三藐三菩提者何以故賢士以能說如是無量善根成就諸菩薩為護持正法故賢士我不見菩薩更有餘法能過於是堅固正行攝諸善法教化眾生者也爾時虛空藏菩薩白佛言世尊希有如來不可思議如來大法亦不可思議如如來大法不可思議其受持此經典者所得功德亦不可思議唯願世尊護持此經為當來世令受持此正法諸善男子善女人手得是經執在胸懷不離是經若應離生死者不從他聞自然得悟菩提悟菩提已廣為他說佛言賢士諦聽諦聽善思念之吾當為護此經故當說章句召護世四天王天帝釋梵天王等諸神以此章句召故護世四天王天帝釋梵天王皆當擁護諸說法師持此經者說此世所難信甚深經典時使無能作留難所謂若王大臣駈遣出國若得重病若鬪諍時起若國土疾疫如是等事起時以呪術力故即令消滅不得成就何等為呪術章句所謂頭頭麗提提麗陀夜簸帝陀夜羅伽羅泥帝提毘婆知賒咩賒彌多毘目仚羶帝低尼𡺸弩禰阿㝹多麗鳴多羅尼婆簸斯鉢他輸陀尼鉢陀㝹枳鉢陀散提般若牟麗阿娑究麗浮陀勒差伊那薩枝多婆薩枝多婆鉢低隨佛意順法性恭敬僧世主信護世四王為諸佛子受持此呪護說法者爾時四天王即從座起合掌向佛而白佛言世尊我等當護此諸佛子受持經者即說呪曰首鞞首婆鉢低首提帝因哆擁陀梨擁陀羅尼頗耽麋阿丘擁怯卑阿目仚阿羅尼陀擁藪首曬婆醯那脾提脾陀賴散提三咩婆夜咩三摩賴彌波扇多󰪵休休醯醯丘樓丘麗於時四大天王自在者說此不可犯呪已爾時天帝釋即從座起心淨悅豫合掌向佛而說偈言末世飢饉時大稱諸賢士受持說此經我當為給侍於是帝釋說此偈已即說呪曰彌低首脾摩訶彌低達摩彌低天多加麗三摩彌低薩遮彌低那提咩阿㝹多麗阿㝹頭離阿㝹勒差薩婆薩埵阿㝹伽醯阿那㝹多卑修冀低阿毘盧提阿毘伽醯浮提菩舍咩膩魑遏他尼低泥提羅尼阿那他婆差帝咩低咩低闍耶私修莎羅汝等起禪樂來護持法者諸世界世尊皆悉共受持爾時梵自在天王即從座起讚彼釋梵護世諸天言善哉善哉汝等乃能為護正法持法說法者故發大莊嚴汝等正應如是甚得其宜隨如來法律住世久近於爾所時中當有識別正行法行於爾所時中諸天世人甚當熾盛充滿宮宅此法滅後諸天世人轉當減少宮宅空荒爾時世尊告彌勒菩薩言彌勒汝受持此甚深經典讀誦書寫廣為人說彌勒我今以如斯等甚深經典囑累於汝令此大法久住世故降伏諸魔故為利益一切眾生故令一切外道不得便故教勅一切菩薩使親近此經不遠離故欲令佛法大明久住於世不衰滅故使佛法僧種不斷絕故爾時彌勒菩薩即白佛言世尊我於如來在世及滅度後常當受持此甚深經典廣宣流布所以者何受持此法者則為受持過去未來現在諸佛正法非但受一如來法也世尊我亦為自護己法故世尊我常與諸天人眾普會處兜率天宮每為廣說如是等甚深經典我復當令人中受持讀誦此經典者使手得是經執在胸懷不離經卷世尊若復末世法欲滅時其有受持此經轉為人說者當知皆是彌勒威神之所建立世尊當於爾時雖多諸魔事嬈亂行人諸說法者依煩惱魔為魔所持故不樂此經不勤修習互相是非我等俱當勤作方便令說法者愛樂是經常勤修習讀誦通利廣為人說爾時世尊讚彌勒菩薩言善哉善哉彌勒汝乃能為護持正法故作師子吼汝不但今於我前作師子吼亦於過去無量阿僧祇諸佛前作師子吼護持正法爾時世尊告大德阿難言阿難汝受持此經耶阿難白佛言唯然世尊以佛神力故我已受持佛言阿難汝常當廣為四眾分別解說若有先種善根樂勝法者如是等人聞已則能信解受持讀誦廣為人說其人則得無量無邊不可思議大功德聚阿難即白佛言世尊當何名斯經云何奉持佛言阿難此經名勸發菩薩莊嚴菩提當如是奉持之爾時功德莊嚴菩薩在於眾中即從座起右膝著地合掌向佛白佛言希有世尊如來為擁護正法及說法者故善能如是快讚此經世尊諸新學菩薩為菩提故種諸善根以種種華香瓔珞末香塗香勤供養如來而不受持此經是人頗成以第一供養供如來不佛言善男子不成第一供養如來亦不能以此因緣得無量功德不如善男子善女人受持此經者功德甚多爾時世尊即說偈言我以佛眼所見佛剎周遍十方廣大無邊爾所諸界盛滿珍寶菩薩以此恒用布施若有於此甚深妙經無所得法諸佛所說而能受持為人演說此人功德復多於彼華香瓔珞塗香末香寶蓋幢幡上妙衣服以是供具普滿諸界供養如來迴向佛道若後末世法欲滅時於救世法勤修護助受持正法不放逸行此功德聚復多於彼十方世界一切巨海盡盛滿中上妙香油作大燈炷猶如須彌然以供養一切諸佛法炬若欲斷滅之時知世眾生無明所覆若能然此大法炬者此人功德復勝於彼我之所見無量諸佛雖億千劫種種供養諸天上妙適意供養不能受持此妙經典若於諸佛知有重恩擁護三寶為報恩故為欲饒益一切眾生受持此經福勝於彼我以佛眼所見眾生若有能教盡成釋梵所得功德不如書寫持此經者功德甚多大千世界所有眾生若有能教盡成二乘若有能發菩提心者護持此經功德復勝持經功德假令是色悉當充滿十方世界唯除如來無上大智更無能知此功德者如如來智無有邊際虛空法界亦無邊際能持如來此經法者功德無邊亦復如是爾時功德莊嚴菩薩白佛言世尊如我今者信解如來所說義趣後五百歲法欲滅時諸發大乘眾生其不受此經法者將知是等為魔所持墮佛法外世尊我今堪任如來滅後受持此經欲令佛法久住世故爾時世尊為囑累此經法故放大光明普照十方無量阿僧祇諸佛世界彼諸如來亦為囑累此經法故皆放眉間白毫相光普照十方一切世界無不周遍說此經已如來以大神力放光明時無量阿僧祇諸佛世界六變振動有無量阿僧祇眾生發無上道心無量阿僧祇菩薩得無生法忍復有無量阿僧祇菩薩得一生補處善根又復過是無量阿僧祇眾生得聲聞乘住學無學地佛說經已虛空藏菩薩大德阿難諸菩薩大眾及諸聲聞諸天世人聞佛所說皆大歡喜
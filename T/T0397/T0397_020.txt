是時如來四大弟子與諸魔子遊王舍城歌舞頌偈爾時大地六返震動無量天人悲感啼泣苦哉苦哉今者如來猶在於世而四弟子為諸魔眾之所戲弄即共和集往至佛所而作是言世尊唯願如來放捨捨心何以故一切諸魔欲壞佛法佛言我今當入王舍大城教化眾生欲破壞魔業示大神通施作佛事爾時佛欲入王舍城時諸天眾悲㘁向佛而作是言今佛入城實非時也何以故無量惡鬼彌滿虛空無量魔眾持刀大石若佛入城如來法燈將滅不久爾時如來默然不許復有天言世尊王舍城中五百魔子執持刀戟欲害如來復有一天啼泣而言今者釋種不久當壞復有天言無上法船今當散滅三界眾生誰當濟渡令至彼岸復有天言一切眾生常為煩惱之所纏遶無上大師如其滅者誰當令彼得解脫耶復有天言世尊不見空中無量魔眾欲雨刀劍大石猛火唯願如來愍眾生故且莫入城復有天言世尊王舍城中有二萬魔各各示作婆羅門像執持刀劍欲害如來復有二萬持矟待佛復有二萬執持弓箭復有二萬持大炬火唯願如來受我等語勿復入城如來爾時默然不許爾時世尊入王舍城門其守城天啼泣向佛作如是言唯願如來勿復入城何以故今此城中惡眾彌滿若使如來於此滅者我當云何見諸天眾魔眾今者欲雨刀劍猛火大石如來若滅眾生闇行滅大法炬壞大法山生老病死歡喜受樂佛於爾時雖聞是語亦不許可時天復言世尊若不惜身命必欲放捨有六大城何必於此如來若於此間滅者則令我於無量世中得大惡名爾時復有無量諸天俱至佛所作如是言世尊我已曾見無量諸佛說法教化無量眾生實未曾見如是魔眾世間眾生常為無量諸惡煩惱之所圍遶值遇良醫通達無量醫方方便如來何故放捨大慈大悲之心復有天言如來往昔無量劫中為諸眾生修集苦行今者云何欲捨眾生放棄身命唯願憐愍演說正法調伏一切闇昧眾生願施眾生光明迷行之人示以正路永斷一切三惡道苦唯願久住莫捨身命爾時復有淨居諸天告諸天言且勿㘁哭放捨愁惱如來具足十力無畏今欲摧滅一切魔眾假使無量無邊魔眾乃至不能動佛一毛爾時梵王釋提桓因往至佛所白佛言世尊一切魔眾今者定欲毀害如來唯願勿往如來當滅一切眾生無明闇行世尊往昔請諸眾生許以甘露斯事未果云何便欲放捨身命莫猗往昔菩提樹下壞一魔已輕蔑餘者如來若入王舍城中即便滅沒無復疑也爾時世尊出大梵音聲遍三千大千世界已而作是言諦聽諦聽假使諸魔悉皆遍滿十方世界盡其力勢乃至不能動我一毛我昔已請無量眾生許以甘露今當演說第一義諦增長善法說於正道以稱我願我於往昔無量世中為諸眾生多受苦惱放捨一切金銀琉璃頗梨寶貨國城妻子衣服飲食及以身命以妙香華幡蓋燈明供養諸佛受持淨戒修行忍辱誰能以惡加於我身我於眾生常修慈悲誰能令我而滅沒耶如我先已摧魔眷屬當知今者亦能破壞汝等於此勿懷怖畏時無量天聞是語已心生喜樂各各而言南無大士如來世尊壞大魔眾破諸煩惱永斷習氣摧憍慢山拔生死樹滅死日月除無明闇勸化一切邪見眾生焦涸四流然大法炬示菩提道擊大法鼓施諸眾生善法之樂復令覺悟四真諦相度生死海入無畏處說是語已以妙香華幡蓋伎樂供養於佛復以種種微妙好華散王舍城所謂曼陀羅華摩訶曼陀羅華波樓沙華摩訶波樓沙華迦迦羅華摩訶迦迦羅華曼殊沙華摩訶曼殊沙華瞻婆羅華摩訶瞻婆羅華歡喜華大歡喜華愛樂華大愛樂華波利質多華俱毘遮羅華憂婆鉢羅華俱物頭華波頭摩華分陀利華如是等華莊嚴遍覆如來行處於路二邊七寶行樹高一多羅樹間有八味清泉上虛空中多有諸天手持上妙七寶幡蓋雨諸雜華金銀頗梨琉璃等寶牛頭栴檀及白栴檀堅䩕沈水種種華香遍雨如來所行之處復有種種微妙伎樂一切人民悉共嚴治王舍城外如來行處諸魔眷屬莊嚴城內時佛世尊入王舍城爾時心遊首楞嚴定示現微妙八十種好若事象者即現象像事師子者現師子像有事牛者即現牛像事命命鳥現命命像有事兔者即現兔像有事魚龍龜鼈梵天自在建陀八臂帝釋阿修羅迦樓羅虎狼猪鹿水火風神日月星宿國王大臣男女大小沙門婆羅門四王夜叉菩薩如來各隨所事而得見之見已皆稱南無南無無上世尊合掌恭敬禮拜供養爾時雪山光味仙人與其弟子在西門下側立待佛光味仙人覩見佛身是仙人像為無量眾生之所供養即作是言如是人者真是大仙堪受世間人天供養何以故福德相故我云何知彼大我大我今當問生姓經書出家久近光味仙人即趣佛所告其弟子摩納彼仙人者德相成就了了可知聰明叡哲能解深義汝等應當至心生信如我所見相書所載是人必能說無上道彼定能令我度生死五百弟子同聲歎言善哉善哉如和上言爾時光味與五百弟子前後圍遶即至佛所作如是言汝是誰耶佛言是婆羅門光味復言姓何等耶答言我姓瞿曇又問受何戒耶答言吾受三戒又問修集何行答言吾修三空行又問出家已來為久近乎答言具大智時又問汝頗讀誦星宿書不答言汝今讀誦得何利益光味復言我以此法教諸眾生受我語者多獻供養佛言汝知此書頗能得過生老死不光味復問瞿曇生老病死云何可斷佛言汝若不能斷生老死何用讀誦如是星書光味復言瞿曇汝若不知星宿書者身上何故有星行處如我知者定謂瞿曇通達如是星宿彼岸佛言云何名星宿道光味答言謂二十八宿日月隨行一切眾生日月年歲皆悉繫屬瞿曇一切星宿跡有四分瞿曇東方七宿謂角亢氐房心尾箕若人生日屬角星者口闊四指額廣亦爾其身右邊多生黑子上皆有毛當知是人多財富貴廣額似像聰明多智眷屬熾盛其項短促脚兩指長左有刀創多有妻子惡性輕躁尋命八十四十年時一受衰苦長子不壽心樂法事衰患在火瞿曇屬角星者有如是相屬亢星者心樂法事受性多巧聰明富貴多懷慚愧怨不能害樂欲出家受性柔軟輕躁确盡無所隱藏壽六十年三十五時身遇篤病遶頸四指當有瘡𤻧不宜子息瞿曇屬亢星者有如是相屬氐星者生人受身勇健巨富豪貴壽二十五左有黑子於父母所悔生惡心敬出家人於己眷屬不能增長瞿曇屬氐星者有如是相屬房星人受性弊惡愚騃無智巨富豪貴右有黑子壽三十五當被兵死宜於兄弟瞿曇屬房星人有如是相屬心星人富貴多財愚癡風病壽三十五頭有瘡𤻧有大名聲毒不能中妻子不樂瞿曇屬心星人有如是相屬尾星人具諸相好雄壯富貴得大自在兩乳輪相有大名聲身諸光明勝於日月聰明大智無能勝者貪樂出家能調煩惱增長眷屬多有慚愧壽命百年四十五時暫一受苦胸有德相眾生樂見不宜父母瞿曇屬尾星人有如是相屬箕星人樂喜諍訟多犯禁戒受性弊惡人不喜見貪欲熾盛壽六十年貧窮困苦常樂遊行牙齒疏小胸臆确瘦瞿曇屬東方宿有如是相屬井星人多饒財寶人所恭敬心樂於法䐡有瘡𤻧壽八十年慈孝供養父母師長先父母喪心無慳悋多有慚愧衰禍在水瞿曇屬井星者有如是相屬鬼星人慳悋短壽䐡下四指當有黑子不宜父母喜樂諍訟瞿曇屬鬼星者有如是相屬柳星者富貴持戒慕樂法事壽七十五增長眷屬死已生天腰有赤子敬受法者人所信伏瞿曇屬柳星者有如是相屬七星者樂為劫賊盜物為業姦偽諂曲薄福短壽舉動麁獷愚癡狂駭必被兵死瞿曇七星生者有如是相屬張星者壽命八十善於音樂首髮稀少衰二十七及三十三富貴勇健有大名稱聰明無悋樂法慚愧不宜父母及以兄弟頂有瘡𤻧過三十五乃有子息陰有黑子髀有黃子瞿曇屬張星者有如是相屬翼星人善知算數慳悋惡性鈍根邪見右有黑子壽命三十三絕無子息瞿曇屬翼星者有如是相屬軫星人巨富豪貴多饒眷屬奴婢僕使聰明勇健樂法愛法敬受法者壽命百年死已生天瞿曇屬南方星者有如是相屬奎星者其人兩頰當有黑子持戒樂法敬受法者富貴樂施身有火瘡壽五十年瞿曇屬奎星者有如是相屬婁星者壽命短促貧窮困苦樂見毀戒其心慳悋膝下瘡𤻧壽三十年不宜於兄瞿曇屬婁星者有如是相屬胃星者不宜父母多失財寶田業舍宅膝有黑子過二十二得大富貴不慳樂施瞿曇屬胃星者有如是相屬昴星者樂於正法辯口利辭聰明富貴多有名稱護持禁戒人所敬信死已生天膝有青子壽五十年瞿曇屬昴星者有如是相屬畢星者人所信伏惡性喜鬪於己姊妹生於貪心富貴多怨常患胸痛不宜錢財左有黑子壽七十年瞿曇屬畢星者有如是相屬觜星者富貴樂施慚愧無貪無有病苦眾生樂見死已生天衰在七十壽滿八十瞿曇屬觜星者有如是相屬參星者受性弊惡多造惡業作守獄卒貪欲偏多聰明貧苦壽六十五多有黑子瞿曇屬西方星有如是相屬斗星者受性愚癡貪不知貧窮惡性壽命短促當病食死黑色羸瘦瞿曇屬斗星者有如是相屬牛星者性癡貧窮樂為偷竊心多嫉妬壽七十年無有妻子瞿曇屬牛星者有如是相屬女星者持戒樂施其人足下多有黑子增長眷屬壽八十年有大名聲無有病痛宜於父母及以兄弟瞿曇屬女星者有如是相屬虛星者福德富貴眷屬愛樂慳悋不施壽六十五其人足下當有黑子瞿曇屬虛星者有如是相屬危星者身無病苦聰明持戒通達世事富貴多財壽八十年宜諸眷屬瞿曇屬危星者有如是相屬室星者受性弊惡多犯禁戒為人富貴壽命百年死墮惡道不宜父母及以兄弟瞿曇屬室生者有如是相屬壁星者雄猛多力尊榮富貴有大名稱眷屬增長不宜父母壽命千年名聞無量樂法出家敬受法者聰明多智善解世事瞿曇屬北方星有如是相若有通達如是相者到於彼岸得大智慧佛言眾生闇行著於顛倒煩惱繫縛隨逐如是星宿書籍仙人星宿雖好亦復生於牛馬狗猪亦有同屬一星生者而有貧賤富貴參差是故我知是不定法仙人汝雖得禪我是一切大智之人何故不問解脫因緣乃問是事光味又言汝今現身如世無異而尊其事與仙無別我今真實不知汝是天耶仙耶龍耶鬼耶聲如梵音色如古仙我從昔來未曾見聞如是色相如是事業是故今問汝為是誰繫屬於誰姓氏何等宣說何事唯願廣說我當聽受爾時世尊即說偈言若有學習著相書是人不能知此彼若有煩惱所縛者不得解脫常受苦我今具足六神通是故名大婆羅門六波羅蜜是我性以六和敬調諸根我以受持三種戒行空無相三脫門我往初發菩提心爾時得名大出家我都不覺一法相是故不說星宿書法無眾生無壽命是故演說無我淨已度三受三行岸斷諸根故無有相我已真實知諸法是故獲得大寂靜若無罣礙如虛空雖行菩提不學法修集禁戒大忍辱即得無想大智慧若不覺業求果報如法不轉得菩提心不貪著一切陰亦復不觀於此彼又不覺知菩提道是能速得菩提道無有相貌無想念於一切法無覺觀亦不貪著於諸法即能獲得一切覺若有修集淨梵行是人得名婆羅門觀察諸法如虛空是人即得名大覺於是世尊說是偈已光味仙人及諸眷屬一切皆見如來本身見本身已往善所追即各獲得寶幢三昧得是三昧能遍觀察一切三昧故名為幢於諸三昧而得自在遊入一切三昧境界是故名為寶幢三昧爾時光味合掌恭敬持微妙華滿其手掬說偈讚佛如來成就無量德猶如大海水彌滿功德光明甚微妙悉照三千大千界勇猛精進大智慧出勝一切諸眾生具足大慈大悲心是故我禮無上尊如來永斷諸煩惱故我稽首大仙師清淨金色戒光明我今禮敬於佛日能乾眾生諸煩惱能說真實菩提行能壞一切煩惱山轉於無上正法輪今我修於菩提道為得無量大智慧如來具足一切相願記我等菩提時我當云何斷煩惱度脫一切苦眾生演於真實正真道平等猶如十方佛眾生三世造惡業我當云何令其斷若我身口意善業願此因緣斷彼結永斷一切煩惱病身受妙樂如先佛令眾妙色諸根具遠離諸惡修善法斷除眾生諸邪見修習具足於正見得識宿命樂善行度生死河至彼岸六波羅蜜得具足知佛深法常住世樂降無上大法雨令諸眾生離貧渴若我身口意惡業今於佛前悉懺悔我今所有福德力施與眾生早成佛我請一切諸眾生勸之令種菩提子我為眾生受苦時願不生悔及退轉淨於世界及眾生得無礙智淨法界若我真實得佛道願此所散成華蓋爾時光味即以華散是時三千大千世界六種震動無量眾生生敬喜心有諸眾生奉事象者見佛是象作如是言云何此象有大福德令是仙人敬意供養乃至若有敬事佛者見彼仙人敬心供養見已生信禮拜讚歎爾時世尊出首楞嚴定從定起已一切眾生悉見佛身見已心生供養歡喜各任己力而作供養爾時世尊告光味言善男子一切諸天見汝決定發阿耨多羅三藐三菩提心歡喜踊躍故令是地六種震動善男子汝當成就無量智慧然後獲得無上佛道乃當復於無量世界然大法炬善男子汝於來世過三阿僧祇劫當於此土北方世界名曰香華其界莊嚴如阿彌陀當於彼中得成為佛名光功德如來應正遍知明行足善逝世間解無上士調御丈夫天人師佛世尊於無量世宣說大乘終不說於聲聞緣覺爾時大眾耳聞目見光味仙人得受記莂悉共歡喜供養恭敬五百弟子無量眾生發阿耨多羅三藐三菩提心其意堅固無有退轉爾時佛知諸魔心已即入三昧三昧力故令王舍城有十二門一一門中有一如來爾時諸魔見十二佛自現其身為五通像乃至示現梵天王像以妙香華幡蓋伎樂供養於佛佛入城時足指案地令此三千大千世界六種震動其中天人阿修羅等帝釋梵天及四天王一切眾生悉皆得見十方世界十方眾生皆悉來集王舍大城齎持香華供養於佛佛神力故令香華中說如是偈若欲永斷三惡道應當發起菩提心若於生死獨覺者是能度脫諸眾生若欲離於惡怱務應當修集於正道若有值遇諸如來是人即得受道記如來大士利眾生今來入此王舍城欲摧一切諸魔眾欲轉無上正法輪佛為五滓諸眾生宣說三乘首楞嚴如來今欲大授記欲聽實義應往彼是偈音聲周遍而聞迦蘭陀竹林精舍有諸菩薩阿羅漢等悉往集會王舍大城中乃至十方無量世界淨土穢土有佛之處及無佛處一切眾生悉來聚集爾時世尊入佛莊嚴瓔珞三昧入三昧已令此娑婆世界清淨莊嚴猶如未來遍見如來所有國土爾時世尊光明淨妙眾生樂見十方無量微塵世界淨穢等土有無佛處一切眾生亦復如是樂見如來淨妙光明亦復樂聞如來音聲爾時十方一一方面無量佛土無量菩薩悉來至此娑婆世界王舍大城爾時此界具足多有無量菩薩如是菩薩悉共供養如來世尊或有菩薩於娑婆世界雨諸雜香以供佛養或有菩薩於此世界雨真珠寶以供養佛或有菩薩於此世界雨妙瓔珞或雨金銀琉璃頗梨車𤦲馬瑙或雨栴檀沈水諸香或復有雨牛頭栴檀或雨諸華須曼那華以供養佛或有菩薩以真實法讚歎於佛或有現作天帝釋像梵天王像四天王像魔王形像自在天像違陀天像八臂天像轉輪王像寶像山像樹林等像大臣長者男女師宗牛羊象馬水牛等像作如是像趣王舍城大蓮華所以手觸華華即為動是時一切魔眾男女大小及諸眷屬皆悉動搖生大恐怖即作是言何因緣故我之宮殿如是傾動我等所尊將不退沒失我天耶我等復不欲滅墮乎我往常見如是世界有五滓濁今者何緣寂然清淨爾時諸魔悉見十方清淨菩薩皆來集會娑婆世界見是事已復作是言以佛世尊光明嚴麗眾生樂見之因緣故乃至不見己之眷屬有一人在復作是念我今何故不往佛所親近供養時魔波旬即至佛所合掌恭敬而說偈言我今歸依於如來已得歡喜至心樂願見放捨還本處還已乃當聽正法爾時世尊說偈答言我不勸汝以去來諸法性相亦如是汝今若有大神通隨意自在無遮者是時波旬復說偈言如佛世尊真實語今者實無遮我者我適欲還本處時尋即見身被五縛佛言我已永斷一切繫縛欲解一切眾生繫縛我亦不念眾生諸惡是故得名解脫繫縛爾時世尊見十方眾生悉來集會即說偈言一切大眾至心聽遠離一切疑網心我今所說不思議應當諦觀業因緣無上世尊甚難有法僧二寶亦復然人身難得信亦爾施心福田亦復難無上世尊難得見見已聞法亦復難難得遠離於八難得如法忍亦復難其心難得而調伏修空三昧亦復難修善思惟如法住如是二事亦復難一切煩惱難遠離獲得菩提亦復難我今說趣菩提事猶如世人說變化我之所說遠離愛能壞闇冥修善法所示無上正真道應當至心勤修行若欲遠離三惡垢及餘一切諸魔業不為煩惱之所害應當從佛聽正法若欲具足三種戒應學具足三脫門即能破壞三界結亦能過於三惡道若不斷絕三寶性為於正法喪身命即能具足無量通是人名為如法住若欲三世無覺觀亦復不著三世法是人能過於三界亦復獲得如法忍一切凡夫無明覆常為四倒所圍繞於無法中作法想於無物中作物想以是因緣名顛倒如是之人行邪道若有說言眼見色乃至意能知諸法如是之人行顛倒流轉生死無量劫若有修集四禪定是則名為世間慧能度一切諸顛倒亦於生死得解脫若能調伏諸眾生亦復遠離於四流如是之人乾生死亦復能到於彼岸若能具足四如意是名菩薩無所畏亦能永斷於生死令諸眾生脫恐怖若能了了知五陰是人能到無漏邊了知不生亦不滅能令眾生到彼岸若能於佛世尊前懺悔發露一切罪是人遠離於邪見能到生死之彼岸若觀生死多受苦行業因緣逕三惡以近惡友因緣故造作無量之惡業若能遠離惡知識亦能遠離諸邪見是人能觀生死過亦能諮問第一義若有能觀第一空是人能服甘露味我常說於第一義至心聽者無有相我說六入真實空無有造作無受者眾生顛倒謂有相法性真實無所有若有眾生六受愛是能生於六觸因如是六觸真實空一切諸法亦復然如一法性諸法爾如一切法一法然一切諸法無生滅亦無相貌無有物我所宣說無勝道一切諸法如一法若見諸法無性相是人獲得真實義若有修行十三忍即能度於生死岸真知法性眾生性得無上道如先佛於是世尊說是偈時十方如恒河沙等五滓世界一切眾生悉得聞之一一世界無量眾生聞已即得不退轉心或有獲得陀羅尼者或復有得三昧定者或有成就得諸忍者此佛世界無量眾生聞已亦得不退轉心教化眾生於三乘中爾時光味菩薩於蓮華邊造七寶梯具種種華合掌恭敬而白佛言如來佛日大慈悲光無量眾生多受苦惱唯願降注無上法雨除滅眾生煩惱疾病有諸眾生任為法器堪受如來無上法味願說八道淨於法眼上昇蓮華摧伏眾魔十方世界無量菩薩悉為證人了了能見諸法空寂無有相貌猶如虛空知法無我唯願如來憶念往昔初發菩提心時所立誓願如來爾時自言我若具足十力四無所畏當施眾生甘露法味悉令得度生死大海今已果之唯願演說清淨之法度諸眾生於生死海化無量人於菩提道爾時世尊即蹬寶梯坐蓮華上遍觀十方告波旬言波旬汝亦當生歡樂之心何以故以汝因緣有是大集亦因於汝令我說法說法因緣斷諸生死度於四流令諸眾生獲得正道得虛空相如是等事皆因於汝汝當請我我當說法魔波旬言瞿曇若無瞋心憍慢嫉妬何故惱我而宣說法若有瞋恚憍慢嫉妬云何自言我得解脫佛言波旬我住母胎經歷十月汝於爾時欲來殺我我心於汝亦無瞋恚我初生時地六種動汝於爾時復降石雨我飲乳時汝持毒藥置之乳中我昔初乘香象之時汝動此地令六種震欲令我墮我在林野修世禪時汝將婇女欲來亂我我乞食時汝以臭豆持來施我我時雖受竟不食之我初出城汝自變身為黑毒蛇又作惡賊圍城四邊我行虛空復放風雨我下馬時雨大猛火我苦行時復作惡聲故令五人恐怖捨我我身羸瘦復放冷風及其洗浴放大暴水我度河已復欲危害化作無量師子惡獸受牧牛女所奉乳糜汝復持毒置之而去我趣菩提道樹之時復於中路降金剛雨我坐樹下金剛座上復遣四女來嬈亂我汝雖如是欲來害我然我於汝都無惡心如是等事終不能令我心擾亂復將無量百千萬眾造作種種無量惡事欲令我身不得菩提我既獲得阿耨多羅三藐三菩提已復來請我令捨壽命因於汝欲令我於彼娑羅大村乞食不得又因汝故令阿闍世放大醉象欲令害我又因汝故提婆達多放下大石又因汝故令我受彼婆羅門請三月之中食噉馬麥又因汝故令我為彼孫陀利女之所詐謗又因汝故尸利毱多火坑毒食以請於我汝於爾時作如是等無量惡事不能害我今復聚合如是魔眾欲來害我然我於汝都無瞋心我今當度無量億魔我為眾生常勤修集慈悲喜捨汝若不信十方諸佛諸大菩薩可為明證唯為汝故使我於此惡世之中施作佛事汝雖於我作無量惡然我猶故隨逐於汝我今實無瞋妬憍慢我於汝所修集慈心汝於我所生大惡心善哉波旬應離惡心啟請於我說無上法我欲與汝受菩提記既受記已當廣為汝宣說法要汝聞法已當得遠離一切惡業我常思念種種方便令汝解脫而汝於我常生惡心我常於汝生憐愍想汝今當捨惡見惡意我當授汝阿耨多羅三藐三菩提記爾時波旬聞是語已生瞋惡心欲還所止復還見身被五繫縛欲出大聲而不能出即吐惡氣欲歔殺佛爾時如來變其惡氣成須曼華佛神力故令是化華遍至十方恒河沙等諸如來所而以供養於諸佛上一一化作須曼華蓋爾時無量諸佛世尊無量菩薩各各自問其土如來如是變化誰之神力無量諸佛各各說言娑婆世界釋迦如來欲為具足五滓眾生演說法要所謂法印句門入陀羅尼能壞一切魔境界力開顯一切佛功德力竪大法幢不斷佛種能令一切善法增長能壞一切邪見眾生能壞一切惡夢不祥能斷疾病刀兵飢饉鬪訟等事復能調伏一切天龍乾闥婆人熾然慧炬示導一切平等之道能令一切遠離惡見能斷一切諸惡種性能令一切同於一性能護一切城邑聚落沙門婆羅門能知一切星宿運度能學一切世間諸事能令一切遠離惡口獲無礙辯觀一切法通達其性如法而住能說大乘安慰菩薩悉令能得不退轉心能施無上甘露法味能令獲得無生法忍轉正法輪利益調伏無量眾生悉令得住六波羅蜜能令眾生見無上道能降法雨示諸佛事過四魔界入大涅槃金剛法心因緣自在陀羅尼持欲演說如是等法如過去佛未來諸佛之所宣說現在十方諸佛世尊住世說法教化眾生皆是金剛法心因緣自在陀羅尼也過去未來諸佛世尊亦復如是爾時諸方無量菩薩各白佛言世尊我初未曾聞金剛法心因緣自在陀羅尼云何名為金剛法心因緣自在陀羅尼唯願如來分別解說乃至為令入大涅槃利益無量人天雜類爾時十方諸佛世尊各各告其諸菩薩言善男子我亦欲見釋迦如來聽受是法為欲利益一切眾生為壞一切眾生惡業乃至為欲入大涅槃爾時十方諸佛世尊告諸菩薩言善男子若欲供養一佛世界無量諸佛各欲聽受無上正法所未聞法見大集會宜當往詣娑婆世界釋迦如來所住之處爾時無量諸菩薩等默然而受佛之教勅各作是言我欲於彼一佛世界供養恭敬無量諸佛亦欲於彼無量佛所聽受種種無量法義亦欲覩見無量神通及以無量不思議事不知彼土有座處不若有座處則得供養聽受正法爾時諸佛告諸菩薩言善男子汝等不應於如來所生疑慮心何以故諸佛境界不可思議智慧方便不可思議為欲調伏一切眾生善男子娑婆世界釋迦如來智慧方便不可限量善男子釋迦如來一切眾生陰所攝身一一皆如須彌山王能令葶藶容其座處是名如來智慧方便亦令眾見葶藶不寬所座不迮而葶藶子其質如本無增減相復次善男子一切世界所有大地悉令入於一微塵中亦令微塵無增減相是名如來智慧方便復次善男子一切世界所有諸水悉能令入一微塵中亦令微塵無增減相是名如來智慧方便復次善男子一切世界所有諸風悉能令入一毛孔中亦令毛孔無增減相是名如來智慧方便復次善男子一切世界所有諸火悉令入於一毛孔中亦令毛孔無增減相是名如來智慧方便復次善男子十方所有一切眾生悉能令入一微塵中亦令微塵無增減相是名如來智慧方便復次善男子一切眾生三世所有身口意業三世所受苦受樂受無苦樂受三世眾生身口意業所受果報三世所有地水火風至一切法界釋迦如來於一念中了了通達亦不稱言我知我覺又不役慮然後而知善男子釋迦如來具足如是智慧方便住娑婆世界爾時十方無量佛土無量菩薩既得聞佛無量功德即各具足無量神通
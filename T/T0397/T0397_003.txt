善男子如來復有三十二業何等三十二善男子如來能知是處非處云何是處云何非處善男子若有造作身口意惡得受安樂無有是處是名非處若有造作身口意善受樂果者斯有是處是名是處若習慳貪得大富者無有是處修行惠施得大富者斯有是處毀破禁戒得受天身無有是處護持淨戒得受天身斯有是處瞋恨之人得身端正無有是處修集忍辱得身端正斯有是處懈怠之人得大神通無有是處勤修精進得大神通斯有是處放心散亂得定地者無有是處攝心不亂得定地者斯有是處愚癡之人斷煩惱氣無有是處修智之人斷煩惱氣斯有是處若作五逆得無漏者無有是處若無五逆得無漏者斯有是處以女人身作轉輪王無有是處以男子身得轉輪王斯有是處帝釋梵王佛亦如是若轉輪王非法治國無有是處轉輪聖王正法治化斯有是處欝單曰人墮三惡道無有是處欝單曰人壽終生天斯有是處殺生因緣得長壽者無有是處以是因緣壽命促短斯有是處若有邪見得聖道者無有是處若有正見得聖道者斯有是處須陀洹人得第八有無有是處須陀洹人即涅槃者亦無是處阿那含人受欲有身亦無是處阿羅漢人受後有者無有是處賢聖之人諮承異師無有是處得不退忍退菩提者無有是處菩薩坐於菩提樹下不得菩提而起去者無有是處如來若有煩惱習者亦無是處諸佛世尊知有障礙無有是處若有能見如來頂者亦無是處若有眾生能知如來心境界者無有是處如來之心不常定者亦無是處如來世尊有二語者無有是處如來世尊有過失者亦無是處善男子是名如來第一之業爾時世尊即說頌曰大地可說動轉相猛風可說停住相虛空可說有色相佛不說處為非處虛空可說作界像佛不說處為非處如來演說處非處下中上分悉真實不說是處非處一如是二處各無二如來亦說下中上各各無有三種相佛知是處非處已故能宣說無上法如來了知眾生心善能分別細微相沙門梵志闇處行不知是處非處因眾生不知處非處是故不能得解脫如來悉知處非處是故稱為無上尊若諸眾生無法器如來於是修捨心設大方便待時節為令彼得真解脫如來世尊智無上是則名為第一法如是清淨第一業為令眾生得調伏如來說是第一力甚深難測無能知如是妙法難可宣為破邪見憐愍說復次善男子如來世尊善知去來現在眾生所有諸業知業知報知恩知處若過去業是不善因如來知是未來之世得不善果若未來業有退因緣如來了知實是退因若未來業能增長法如來悉知以是因緣能增長法若現在業若進若退如來悉知以是因緣有進有退若有作業是聲聞因是緣覺因是菩薩因是如來因如來悉知以是因緣是聲聞因是緣覺因是菩薩因是如來因是名如來第二之業爾時世尊復說頌曰如來獲得無上智是故能知業因果智知三世非三攝能知眾生三世業善解眾生安樂因亦能了知苦惱因如來壞邪無因果是故修集第二業通達進退二法因善惡業果亦復然如來知見無障礙如觀掌中菴羅果知下中上真實相三乘所因亦復然如來善知眾生業亦知善惡諸業果眾生業果三世攝知見不謬名正覺復次善男子如來世尊知諸眾生種種欲解若貪欲若瞋恚若愚癡現在世貪起未來世貪恚愚癡現在世瞋起未來世貪瞋恚癡現在世癡起未來世貪瞋恚癡如來悉知現在住善欲未來惡欲現在住惡欲未來善欲如來悉知現在住下欲未來世下中上分現在住中欲未來世下中上分現在住上欲未來世下中上分如來悉知邪聚眾生能作正聚不定眾生住於正定如來悉知欲界眾生有色無色界欲解知聲聞人有緣覺欲解有佛欲解如來真實通達知故而為說法是名如來第三之業爾時世尊即說頌曰眾生欲解有種種其意若干非一徒如來真實知諸欲故能隨意演說法貪欲瞋恚愚癡性隨相而知無顛倒下中上品亦如是善惡業因果真實通達三聚無有定一切三乘亦復然智知三世非三攝為諸眾生說三力復次善男子如來悉知無量世界若修善行若行惡法若無礙行云何名知內空外空內外空故復次如來知眼知色及知眼識云何而知如虛空故復次如來知欲色界及無色界云何而知如覺觀故復次如來知於行界云何而知如行性故復次如來知煩惱界云何而知客塵性故復次如來知不污界云何而知一切諸法性本淨故復次如來知生死界云何而知無明緣故復次如來知涅槃界云何而知實思惟故復次如來知世住界知世愛界知世瞋界知世癡界知世淨界知世淨心界以知界故能實說法是名如來第四之業爾時世尊即說頌曰如來人中師子王能真實知眾生界如來智慧無有邊是故能知世無邊知善惡行解脫行亦知眼色眼識行通達一切無量法其性本來常清淨內外真實無所有五陰諸入十八界身口意業及四大如是諸法悉無實知如是等眾生界皆悉同於虛空境三界性相無真實諸煩惱界亦如是煩惱性相無堅牢無漏解脫亦復然如來雖知真實界終不言知而生慢虛空無量無邊際一切眾生界亦然如來智慧無邊際遠離三種有為相佛智無上甚深奧一切眾生不能知如來憐愍眾生故宣說如是第四力復次善男子如來善知一切眾生諸根利鈍云何而知知上中下知增知減亦知貪欲有一億種瞋恚愚癡各一億種知貪欲重知貪欲輕知瞋恚重知瞋恚輕知愚癡重知愚癡輕知一種根能增生死知一種根能滅生死了知善根知不善根知非善非不善根知解脫根知六情根男根女根命根苦根樂根憂根喜根捨根信根進根念根定根慧根未知欲知根知根知已根知眼根因乃至意根因知耳根因作眼根緣知鼻根因作舌根緣知舌根因作身根緣知戒莊嚴能修於施知施莊嚴能修於戒如來悉知誰可說施誰可說戒乃至智慧亦復如是知誰可為說四念處乃至八聖道分誰可為說聲聞之乘辟支佛乘無上佛乘知緣覺根學聲聞乘知正覺根學聲聞乘辟支佛乘知下根人能修上根上根之人修於下根知眾生根未可調者則生捨心可調伏者為說正法如來悉知熟不熟相不熟熟相不熟不熟相熟有熟相知生死根知解脫根知莊嚴根知具足根一切根性因緣果報悉知悉見是名如來第五之業爾時世尊即說頌曰如來知根到彼岸故知眾生種種解亦了知根下中上并及諸業亦如是亦知煩惱輕重相及知諸根難易調知樂生死及解脫了知眼根至意根知根行處及滅處了知一切三乘根有可轉者不可轉知眾生根熟不熟隨其意種為說法善知呵責軟語調知有不受教誨者則於其人修捨心如來善知諸方便為破煩惱莊嚴智為破眾生煩惱故演說如來第五業復次善男子如來真實知至處道云何而知知正定聚知邪定聚及不定聚知於因力及果報力知過去世福德因緣知現在世莊嚴因緣難調易調略說廣解廣說略解知是眾生能得解脫不得解脫知不定者遇善知識住正定聚不得善友則無解脫如來知已隨其意趣而為說法彼聞法已繫念思惟獲得善果如來出世惟為不定終不為彼邪定說法何以故非是器故不能獲得真解脫故是名如來於是人所修集捨心菩薩摩訶薩真實知已勤修莊嚴為破如是邪定眾生是故菩薩發阿耨多羅三藐三菩提心如來善知貪有三種一者因見淨故二者受因緣故三者本因緣故瞋有三種一者瞋因緣故二者受因緣故三者本因緣故癡亦三種一者無明因緣二者我見因緣三者疑網因緣復次如來知諸眾生苦遲得通苦速得通知苦遲者能得樂速知樂速者能得苦遲知樂遲者能得樂速知有修力知有智力又知有道具足修力不具智力有具智力不具修力有具修力及以智力不具修力不具智力又知有道能作淨心不能莊嚴有能莊嚴不能淨心有作淨心能具莊嚴有不具淨心不具莊嚴又知有道能淨其身不淨口意有淨口意不淨其身有身口意淨有身口意不淨是名如來第六之業爾時世尊即說頌曰如來善知所至處亦知眾生諸因緣亦能了知定不定通達明曉調不調不為邪定演說法亦不調伏下根者知貪瞋癡三種說亦知諸結輕重相知於四道轉不轉是故佛知道畢竟修力智力真實知下中上力亦如是知身口意淨不淨心及莊嚴亦復然眾生諸根煩惱界如來知已為破壞為彼無明闇眾生宣說如來第六業復次善男子如來知禪解脫三昧煩惱解脫云何而知知諸眾生以因緣故貪樂生死以因緣故貪樂涅槃云何名因云何名緣若諸眾生思惟不善是名生死因緣因不善思惟故生長無明是故不善為因無明為緣因無明故則生於行是故無明為因諸行為緣因諸行故則生於識是故行則為因識則為緣因識故則生名色是故識則為因名色為緣因名色故則生六入是故名色為因六入為緣因六入故則生於觸是故六入為因觸則為緣因觸生受是故觸則為因受則為緣因受生愛是故受則為因愛則為緣因愛生取是故愛則為因取則為緣因取生有是故取則為因有則為緣因有生生是故有則為因生則為緣因生則有老死等苦是故生則為因老死為緣煩惱為因諸業為緣諸見為因愛結為緣煩惱為因五蓋為緣是名為因是名為緣而諸眾生以是因緣貪樂生死何因緣故貪樂涅槃有二因二緣令諸眾生樂於涅槃一者樂喜聽法二者樂正思惟復有二種一者舍摩他二者毘婆舍那復有二種一者不去智二者不來智復有二種一者觀生死二者觀涅槃復有二種一者如法持二者得證復有二種一者修解脫門二者得解脫果復有二種一者盡智二者無生智復有二種一者諦智二者觀十二因緣是名為因是名為緣而諸眾生以是因緣樂於涅槃如來悉知如是等禪三昧解脫既了知已捨離欲惡不善之法有觀有覺離生喜樂入於初禪入初禪出滅定入滅定出初禪乃至八解脫亦復如是一切眾生悉不能知如來世尊出入之處如來悉知住定平等及以上下眾生謂佛入一三昧而佛實入一切三昧眾生見佛起一切定而佛實入一定三昧如來三昧無有次第然非不定一切聲聞緣覺菩薩悉不能知如來又知說法因緣得聲聞三昧說法因緣得緣覺三昧說法因緣得菩薩三昧知已隨意而為演說是名如來第七之業爾時世尊即說頌曰如來了知生死因亦復通達解脫因既了知已為說法破壞生死不善因不善思惟無明因無明因緣長生死煩惱因緣受業果諸見因緣增愛結若得親近善知識至心聽受無上法觀察內外空三昧即能越度生死海修集無上定智慧觀法平等無去來若能觀見無出滅即得了了寂靜眼修集無上三脫門具足盡智無生智既自獲得無礙智復能為諸眾生說入於初禪出滅定入於滅定隨意出如來三昧無次第是故名為常在定如來所入種種定與諸法界無差別二乘不知佛住處菩薩不知甚深定眾生常行無明闇不知如來入出處無上世尊憐眾生是故宣說第七業復次善男子如來善知自身所有過去世業若一生二生至無量生一災二災至無量災一劫二劫至無量劫憶念生名種姓飲食色貌形質苦樂壽命是諸眾生造是業因得此有身念他有滅生於他有如自身他亦如是亦知眾生所有業因是諸眾生造是業因得他有身知眾生心及因緣是心滅已次第生心如是等事恒沙眾生所不能知佛宿命智悉知三世無有始終如是智慧不可稱量勸諸眾生汝今當念過去世中所更善惡以佛力故悉得憶念往昔所種無量善根若佛邊種若於聲聞緣覺邊種既憶念已如來即為隨意說法令不退轉是名如來第八之業爾時世尊即說頌曰如來憶念無量世若自若他善惡業明見無量劫中事猶觀掌中菴羅果種姓生名悉能知色劫生滅亦如是亦知壽命及住處善惡業因亦復然知眾無量次第心及知心因生滅處遍知無量劫中生亦不盡於無礙智佛智無量不可稱二乘不知其境界為令眾生念過去隨意宣說第八業復次善男子如來天眼清淨微妙見諸眾生生滅墮落若受善色若受惡色若生善有若生惡有亦能明了知諸業因知是眾生身口意惡誹謗聖人增長邪見以惡業故捨此身已即墮地獄知是眾生身口意善不謗聖人增長正見以是業緣捨此身已即生善有如來天眼能見十方諸佛世界無有邊際猶如虛空無有限量猶如法界悉見眾生生時滅時見諸世界成時壞時亦知眾生發菩提心生時滅時見一切佛始成正覺轉正法輪入涅槃時見諸聲聞證得解脫得解脫已取涅槃時見諸緣覺以神通力報諸眾生信施恩時如是等事一切五通聲聞緣覺及諸菩薩所不能見如來天眼成就如是無量功德以天眼故觀諸眾生誰應為佛之所化度誰復應為聲聞緣覺之所化度若應從佛而得度者如來即為示現其身其餘眾生悉無見者是名如來第九之業爾時世尊即說頌曰無量劫中修善業獲得如是淨天眼能見十方諸眾生具足成就善惡色見上中下諸眾生亦見受於善惡有能知身口意善業業因所得諸果報亦知聲聞辟支佛菩薩之人善法境見十方佛破魔兵轉正法輪入涅槃見諸聲聞得解脫教化眾生取滅度見辟支佛示神通以報施主之恩德如來所說真實法聞已能度生死海聲聞緣覺及菩薩不能知佛所見處如來覩見細微塵亦見無量無邊界如來教化佛所度是故宣說第九業復次善男子如來世尊知諸漏盡畢竟解脫我生已盡梵行已立所作已辦更無後有佛漏盡智清淨微妙言清淨者無諸習氣聲聞之智有邊有量何以故有習氣故辟支佛智亦有邊量何以故無大悲故佛漏盡智無量無邊何以故知一切行故具足成就一切智故永斷一切諸習氣故攝取大慈大悲莊嚴四無所畏於一切法無取相習一切世間所不能勝行住坐臥無諸過失猶如虛空清淨明了不雜煙雲佛漏盡智亦復如是不雜一切諸煩惱習如來成就清淨具足是漏盡智能為眾生敷揚宣說令彼聞者斷諸煩惱菩薩聞已發大莊嚴為斷煩惱是名如來第十之業爾時世尊即說頌曰佛漏盡智無有邊清淨不雜煩惱習聲聞緣覺習結氣是故漏盡智不淨如來具足大慈悲是故其智無邊際具足成就一切行故知眾生漏行處所可演說無常我令眾生知空無樂修善思惟得淨眼知無眾生無士夫大悲憐愍諸眾生具足十力四無畏為斷煩惱智無礙是故宣說第十業復次善男子如來具足四無所畏成如來業如來業者悉已覺知一切諸法若天若人若魔若梵若沙門若婆羅門如實而言如來不覺不知法者無有是處何以故如來世尊名為正覺覺平等法若凡夫法若聖人法若聲聞法若緣覺法若菩薩法若佛法若學法若無學法若世法若出世法若善法若不善法若有漏法若無漏法若有為法若無為法如是等法平等覺知故名正覺言平等者見空平等法真實故無相平等壞諸相故無願平等不著三界故不生平等無生性故無行平等無行性故無出平等無出性故無至處平等無至處性故真實平等無三世性故智解脫平等無無明性故涅槃平等無生死性故見如是法皆悉平等是故如來名為正覺如是觀已以大慈悲為諸眾生稱揚宣說若非世尊作世尊想若非正覺作正覺想若非漏盡作漏盡想如來具足四無所畏能壞如是諸惡想等是名如來第十一業爾時世尊即說頌曰佛知一切法平等是故得名一切智凡聖菩薩及佛業世與出世善惡業空無相願無生滅一切悉見其真實如來悉見平等故為眾演說十一業復次善男子如來真實永盡諸漏是故唱言我盡諸漏我都不見人天魔梵沙門婆羅門真實而言佛漏未盡云何名為如來漏盡佛於欲漏心得解脫有漏無明漏一切習氣一切見漏心得解脫是故如來名為漏盡第一義中聖人真知無覺無斷無證無修為流布故說言盡漏何以故盡者即是無生無滅無盡者不可宣說不可說故名之無為夫無為者無出滅住佛若出世不出於世法性常住如來不覺我及我斷如來住於大慈大悲為眾生故宣說我斷是名如來第十二業爾時世尊即說頌曰如來永斷諸漏結及以無邊諸習氣是故世法不能污如花處水泥不著大悲人中師子王為眾生故說流布真實而知無出滅無我我所亦復然一切諸法無增減隨其性相真實說如來得大自在力為眾故說十二業復次善男子如來真實說遮道法我都不見人天魔梵沙門婆羅門說言是法不能遮云何名遮云何不遮有一法能遮道所謂放逸復有二法所謂無慚無愧復有三法謂身口意惡復有四法所謂欲瞋怖癡復有五法所謂殺生偷盜婬泆妄語飲酒復有六法所謂不敬佛法僧戒三昧不放逸復有七法一者慢二者大慢三者慢慢四者邪慢五者邪語六者邪命七者邪念復有八法一者邪見二者邪思惟三者邪語四者邪業五者邪命六者邪方便七者邪念八者邪定復有九法所謂有人欲作諸惡現作作已加於己親有人以善加於己怨有人以惡加於己身亦復如是是名為九復有十法所謂十惡一者殺生二者偷盜三者婬泆四者妄語五者兩舌六者惡口七者無義語八者貪嫉九者瞋害十者邪見若有比丘起惡思惟以是因緣不知有為多諸過咎以不知故生顛倒心顛倒因緣增長五蓋五蓋增故令諸煩惱遮障善法煩惱因緣身口意業造作諸惡如來如實知如是法能遮於道既自知已為眾演說為壞如是遮障道法是名如來第十三業爾時世尊即說頌曰若有修集於放逸真實不能得解脫身口意等諸惡業無慚無愧諸煩惱親近惡法能遮道善覺對治不對治為壞煩惱故演說大慈大悲十三業復次善男子如來實說聖道畢竟若有眾生親近正念必得解脫我都不見人天魔梵沙門婆羅門真實記言修道者不得畢竟無上解脫云何名為真實聖道有一種所謂一乘復有二種謂舍摩他毘婆舍那復有三種謂空三昧無相無願復有四種謂四念處復有五種謂信等五根復有六種謂六念處復有七種謂七覺分復有八種謂八正道復有九種所謂初禪乃至滅定復有十種所謂十善是名畢竟真實聖道又畢竟道者無有能作增減取捨無執無放非正非邪非一非二是名真實畢竟之道如來世尊憐愍一切為諸眾生說如是道是名如來第十四業爾時世尊即說頌曰如來了知寂靜法有親近者得解脫如來無師無教者自然而得甘露味有修三十七助法煩惱結滅得解脫思惟善知真實法不著法性真解脫如來見法如虛空猶如幻化熱時焰具足十力無邊身為眾故說十四業復次善男子如來身業無有過失若愚若智無能宣說佛有過失何以故如來若行若坐若住著衣持鉢若受飲食若見若聞若有所說入出城邑村落舍宅足不蹈地常行千葉蓮花之上若有眾生遇觸佛影七日安樂無飲食想捨是身已生於善有如來衣服離身四寸暴猛風力所不能動如來雖有如是等事而其內心未甞不定是故如來身無過失善男子如來口業亦無過失何以故時語真語實語正語期語義語不多語如持而語淨語解一切語微妙語無異語一音語是故如來無口過失如來意業亦無過失何以故如來常作一切佛事而其內心初無憍慢不役智慮而知法盡是名如來無罣礙智是故如來意無過失為壞眾生如是過失故宣說法是名如來第十五業爾時世尊即說頌曰如來身口意寂靜是故無能說有過實不可說為流布是業非業說為業復次善男子如來不與天人魔梵沙門婆羅門而生諍訟何以故離愛恚故一切世間供養恭敬心不生高亦不歡喜一切世間毀呰輕慢不生愁惱凡所造善事無不成終不造作不善之業如來實無世間諍事亦常修集無諍三昧如來無我無有我所為壞眾生是非諍訟說如是業是名如來第十六業爾時世尊即說頌曰如來修集無諍定是故其心無瞋喜如來為斷眾煩惱是故宣說十六業復次善男子如來之心無有忘誤於八解脫不失念心常觀一切眾生意行觀已復能隨宜說法於四無礙亦無念失於三世中憶念不忘既自不失憶念之心復為眾生說是念法是名如來第十七業爾時世尊即說頌曰如來修集八解脫故於諸法不失念知眾生心隨意說為令得念說是業復次善男子如來真實無不定心若行若住若坐若臥若語若默常知諸法深妙之義一切世間若有入定若不入定悉無能知如來心也唯除諸佛借其道力欲令一切無量眾生常在定故說如是業是名如來第十八業爾時世尊即說頌曰如來正覺常在定所作諸事無散亂常入三昧無知者是故宣說十八業復次善男子如來真實無種種想所謂無分別福田非福田想亦無分別諸眾生想及以法想正覺之想及法界想分別持戒及毀戒想亦無分別怨想親想受不受想分別正見邪見之想是故如來無種種想為壞眾生如是諸想宣說是業是名如來第十九業爾時世尊即說頌曰如來永斷一切想是故了知諸法界為破眾生若干想宣說如來十九業復次善男子如來從智捨心無不知捨何以故修身故修戒故修心故修慧故斷癡故如來捨心出於世間即是聖捨是畢竟捨轉梵輪捨共大悲捨為利眾生捨知對治捨如是等捨無增無減不高不下不雜煩惱不一不二不觀時節無礙無對不住不動不隱不顯真實不虛如來成就如是大捨而能為諸眾生說法是名如來第二十業爾時世尊即說頌曰如來修身戒心慧從於智慧修捨心於諸眾生無愛恚不動不住真實捨大慈大悲無上尊具足如是之大捨無礙智慧調眾生演說清淨二十業復次善男子如來欲業無增無減何等名欲欲於善法所謂大慈大悲說法度人安住寂靜勸諸菩薩學菩提道令三乘種相繼不絕如是諸欲不隨欲出隨智而生欲令一切眾生具足阿耨多羅三藐三菩提故演說正法是名如來二十一業爾時世尊即說頌曰如來欲者無增減大慈大悲故說法不斷三乘無邊身為眾演說如是業復次善男子如來精進無有休息云何不息所謂調伏眾生說法化度假使有一人能無量劫佛邊聽法如來當為說不休息若有一佛於無量劫演說法者如來亦聽心無懈廢若過無量恒沙世界有一眾生應受化者如來要當隨逐不捨不食不息不生疲倦悔退之心常勸眾生令勤精進是名如來二十二業爾時世尊即說頌曰具精進人師子王於大眾中讚精進精進說法無休息是故進業二十二復次善男子如來念心無有增減何以故如來初得阿耨多羅三藐三菩提時遍觀一切去來現在眾生之心後說法時不失先念念本三聚及三種根凡所演說無不作念是名如來二十三業爾時世尊即說頌曰如來初得菩提時遍觀眾生如實心凡所說法不失念二十三業佛所說復次善男子如來三昧於一切法平等無減是故諸佛一切平等於一億種貪欲恚癡及一億種無貪恚癡其心平等無有差別有為無為生死涅槃亦復如是具如是等平等三昧不雜眼耳鼻舌身意四大三界非此非彼亦非一切非增非減為令眾生得是三昧宣說正法是名如來二十四業爾時世尊即說頌曰如來等觀一切法是故常定心無亂不為三界之所攝諸根四大亦如是一切諸法無差別平等觀察善不善如來所說如是業為諸眾生得是定復次善男子如來智慧常無減少以是智力知一切法能隨眾生意趣說法得無礙智知一切義知一切字知一切句於無量劫演一句法出無量義斷一切疑說三乘法并及八萬四千法門亦說八萬四千法聚是名無量無邊智慧為令眾生得是智故宣說正法是名如來二十五業爾時世尊即說頌曰佛智無礙無有邊能說無礙無邊法演一字作無量句演一句作無量義說八萬四千法門亦及爾所諸法聚為令眾得無礙智是故宣說如是業復次善男子如來解脫無有減少聲聞之人從他聞故而得解脫緣覺之人從因緣故而得解脫如來無師自然覺悟永斷煩惱及以習氣過去不斷未來不著現在不住亦不貪著眼色二法乃至意法亦復如是知心性淨是故唱言如來一念得阿耨多羅三藐三菩提為令眾生一念得成阿耨多羅三藐三菩提故演說正法是名如來二十六業爾時世尊即說頌曰為諸聲聞聞解脫亦為緣覺因緣悟如來解脫不著有不著三世心性淨凡所演說為解脫勸諸眾生無上道二十六業非業故大慈大悲處眾說復次善男子如來身業隨智慧行智所圍遶以是業故眾生聞見說法默然行住坐臥飲食出入城邑聚落三十二相八十種好悉得調伏是故如來一切身業隨智慧行是名如來二十七業爾時世尊即說頌曰如來身業為眾生故示種種妙相好凡所舉動調眾生大悲為眾說是業復次善男子如來口業隨智慧行何以故說法淨故無脫失故真正語易解語易知語非高語非下語非曲語非麁語非惡語非闇語柔軟語非輕語非疾語非畏語非不解義語非惡聲語非緩語甘露語可愛語次第語莊嚴語恭敬語樂聞語不貪語不垢語清淨語畢竟語不誑語不癡語無礙語廣語真實語不作語不盡語安樂語身寂靜語心寂靜語貪寂靜語瞋寂靜語癡寂靜語壞魔語破邪論語梵聲迦陵頻伽聲釋聲大海潮聲拘崙闍聲秋月孔雀聲拘枳羅聲命命鳥聲鵝王聲鹿王聲琴聲鼓聲貝聲伎樂聲人樂聞聲耳根樂聲增善法語句義無盡語合字句義語時語略語知足語調諸根語施莊嚴語清淨戒語共忍行語精進神通語遠離欲界語具足智慧語慈語悲語喜語捨語說三乘語不斷三寶語解三聚語解三世語解三解脫語分別四諦語修集語讚歎語佛語聖語無邊語無行語善男子如來成就如是等語是故如來所有口業隨智慧行是名如來二十八業爾時世尊即說頌曰如來所說如淨珠成就無量諸功德其聲遍滿十方界一音能令種種解凡所演說不作念更不觀眾心境界如來音聲如響相無說無聞亦如是大慈大悲清淨語為眾生解種種法是故宣說如來業二十八業如先佛復次善男子如來意業隨智慧行何以故如來了知一切眾生心意識等亦不隨意隨緣隨貪隨恚隨癡遠離誑惑及我我所無明闇翳平等清淨無有邊際猶如虛空是故如來所修意業隨智慧行是名如來二十九業爾時世尊即說頌曰如來之心不可量如以毫毛舉須彌常觀眾生心所緣遠離說魔煩惱界人中象王說善業為壞眾生種種惡為淨眾生身口意二十九業今已說復次善男子如來智慧知過去世其智無礙亦無障者云何為智知過去佛無量無數及其世界所有草木眾生之數其心所緣種種音聲亦知其佛說幾所法有幾眾生得聲聞乘辟支佛乘及菩薩乘亦知彼佛所有世界壽命脩短眾數多少名字種種喘息飲食眾生根界意界法界心界行界其心次第生滅出沒如實了知知其數量非比智知是名如來第三十業爾時世尊即說頌曰佛智無礙無障者故能悉知無量土了知一切諸佛事眾生諸根及法界人師子王知過去如觀掌中阿摩勒無邊身說三十業為令眾生知過世復次善男子如來智慧知未來世其智無礙亦無障者云何為智知未來世若出若滅一切世界幾劫水災幾劫火災幾劫風災成壞之數幾佛世界幾佛出世世界之中有幾微塵有幾聲聞緣覺菩薩亦知彼佛幾食幾息幾行幾住幾坐幾臥幾人獲得聲聞解脫幾人獲得緣覺解脫幾人獲得正覺解脫幾人修集慈悲喜捨亦復了知幾所眾生次第心生次第心滅了了能知如是等事亦非比智是名如來三十一業爾時世尊即說頌曰如來了知未來世一切諸法之出沒知佛世界及以佛眾心次第生滅等既得知已無憍慢名三十一如來業復次善男子如來智慧知現在世其智無礙亦無障者云何為智如來悉知十方現在世界諸佛聲聞緣覺菩薩眾數日月星宿草木微塵地水火風四大海渧眾生毛髮種種形色心意次第生滅出沒亦知地獄畜生餓鬼現業果報幾時住世幾時解脫亦知人天業果因緣幾時住世幾時解脫知煩惱界及諸根界意界法界如來雖復種種知已不生高心口亦不出二種之言是名如來三十二業爾時世尊即說頌曰無上如來叵思議無有知佛所緣境如來所知如虛空無量無稱無邊界所說微妙第一義為令眾生得是業總持自在能問佛無上世尊隨意答善男子如來世尊具足如是三十二業則能調伏無量眾生善男子如來世尊雖為眾生說是諸業而如來業真實無量不可稱計善男子如來業者一切世間所有眾生不能思惟不能了知不能宣說如是業者悉能等知一切國土猶如虛空何以故十方諸佛悉平等故善男子諸佛所說觀察眾生及佛世界解脫涅槃等無差別佛觀法界皆一味已轉不可轉正法之輪善男子譬如善識真寶之匠於寶山中獲得一珠得以水漬從漬出已置酢漿中從酢漿出已置之豆汁意猶不已復置苦酒苦酒出已置眾藥中從藥出已以㻲褐磨是名真正青琉璃珠善男子如來亦爾知眾生界不明淨故說無常苦及以不淨為壞貪樂生死之心如來精進無有休息復為演說空無相願為令了知佛之正法如來精進猶不休息復為說法令其不退菩提之心知三世法成菩提道名大珍寶良祐福田是故當知如來諸業不可思惟不可稱量不可宣說如來具足三十二業雖知己身猶如虛空而於世界示現其身亦復宣說不可說法永斷一切心之因緣悉知一切眾生心界亦知一切菩薩境界善男子如來世尊真實業者終不斷絕菩薩授記是名如來真實之業爾時世尊說是業時十方世界六種震動大光普照雨於無量無邊香花諸在此坊天人大眾阿修羅迦樓羅緊那羅摩睺羅伽人及非人聞如來業心大歡喜復以種種香花伎樂寶幢幡蓋供養之具而供養佛其中或以周羅寶頂寶髮手玔雜寶瓔珞日珠月珠指環珠帶寶珮髮飾或以耳環以奉如來謂青琉璃及蓮花珠金翅鳥珠閻浮寶珠帝釋寶珠火珠光珠無量光珠無量色珠柔軟淨珠金剛寶珠及白真珠復以雜香所謂末香金沙和雜栴檀之香多伽羅香沈水彌佉多摩羅跋香復散諸花所謂曼陀羅花摩訶曼陀羅花曼殊沙花摩訶曼殊沙花拘毘陀羅花波利質多羅花樂花娑羅花大娑羅花百葉花千葉花饒葉花大光花香葉花樂香花樂見花無量色花無定色花水生花優波羅花波頭摩花拘物頭花分陀利花陸生花婆利師花摩梨花須曼那花育坻花檀內伽梨花阿提目多伽花瞻婆花阿叔迦花種種伎樂種種幢幡蓋十方界諸來菩薩各昇虛空寶坊之上放身投下供養於佛投身散已其身不現化七寶網遍覆其上復現其身在珠網中爾時十方一切諸佛各各遣一波利之樹以用供養釋迦如來以佛力故一一諸樹各至寶坊莊嚴其處爾時會中無量眾生發阿耨多羅三藐三菩提心無量眾生得無生法忍
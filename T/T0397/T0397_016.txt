爾時眾中有一菩薩名曰速辯即從座起偏袒右肩右膝著地合掌向佛白佛言世尊此虛空藏菩薩何因緣故名虛空藏佛告速辯菩薩善男子譬如大富長者多諸民眾無量庫藏財寶充滿能行布施心無慳悋若行施時貧窮往者隨意所須開大寶藏悉能給與彼諸眾生皆得適意長者施已心喜無悔善男子虛空藏菩薩亦復如是常行功德成就方便力迴向故戒身善清淨故得成就神足力故純至究竟善清淨故所願增益成就故知一切法如幻化故得如來神足力故於虛空中隨眾生所須若法施若財施盡能施與皆令歡喜以是故善男子是賢士以此方便智故名虛空藏復次善男子過去無量阿僧祇劫復過無量阿僧祇劫不可思議不可稱不可量不可算數爾時有佛出世號普光明王如來應供正遍知明行足善逝世間解無上士調御丈夫天人師佛世尊世界名曰大雲清淨劫名虛空淨是大雲清淨世界豐足熾盛安隱快樂多諸天人地平如掌無諸沙礫荊棘寶繩界道雜寶莊嚴軟如天衣閻浮檀金華遍布其地眾寶間錯世界眾生無上中下人天同等如兜率天彼世界無有村營城邑聚落是諸天人各有寶樓臺觀人宮在地天處虛空以此為異是普光明王如來壽命十六中劫純以菩薩為僧有六十那由他皆得神通遊戲於菩薩行悉得自在爾時於三千大千世界處中有一四天下名曰日明如來於中成阿耨多羅三藐三菩提於三千大千世界而作佛事彼日明四天下中有轉輪聖王名功德莊嚴於四天下而得自在七寶成就是大聖王於四天下中起七寶臺東西八由旬南北四由旬周匝有五百園觀是功德莊嚴聖王有三十三萬六千宮人婇女端正殊妙如天玉女有四萬童子端正勇健各與半那羅延力等爾時功德莊嚴王與童子婇女及諸眷屬俱出詣大樂莊嚴園遊觀作樂歌舞以自娛樂爾時眾中有二大夫人一名德威二名德光離本坐處詣一樹下思惟諸行無常當作是思惟時各有一子化生抱上端正殊妙成就第一微妙之色相好嚴身觀者無厭身放大光普照園觀於上空中諸天唱言此二童子一名師子二名師子進從是以來常名師子師子進爾時二子適生不久說諸妙偈讚功德莊嚴王言昔造善惡不敗忘供養諸佛亦不失純至不捨菩提心堅持所聞不忘智調伏自守不失戒忍辱軟和善防護能報恩者造善業能勤精進不失道善能專心定諸根心能分別思惟慧以智能造不濁業以此淨法證菩提不為煩惱所染著善能分別諸義趣是故能捨受胎形化生清淨蓮華中我等從上醫王佛聞此普光明如來智慧無等叵思議故來至此為法故願共父王到佛所禮拜供養大法王諸佛世尊甚難值亦如優曇波羅華王聞是語甚適意時會大眾皆歡喜百千萬種導從王俱共發進向佛所到已瓔珞及雜華塗香伎樂諸供具供養圍遶七匝已合掌敬禮在前立爾時師子師子進頂禮兩足天人尊以口嗚足而讚歎言辭妙巧順法義世尊是舍依止護為世盲冥開大明體眾心行到彼岸隨所信樂能悅可今此大王恃王位貪著色聲香味法是故不來至佛所失供養佛不聞法快哉世尊生大悲願說無上菩提法令此大王發道心堅固不退於佛智佛踊八十多羅樹處在虛空告王言人王汝今至心聽聞已如法而奉行五欲無常喻如夢命喻草木如霜露王及國邑如幻化是故智者不足貪習行欲者無厭足習欲渴愛更增心習猶未足而命終唯得聖智者乃足汝當善順觀己身諸陰如幻不堅固四大其猶如毒蛇六情無實如空聚妻子珍寶及王位臨命終時無隨者唯戒及施不放逸今世後世為伴侶觀我神足力無畏以諸相好莊嚴身辭應弟子徒眾等是故王宜發道心大王即時聞法已妻子眷屬皆歡喜七十六千億眾俱皆發無上菩提心皆言我已發道心誓度一切諸眾生我等涉行為眾生成正覺已度脫之爾時功德莊嚴王從佛聞說如斯等偈及見神變已復增益堅固菩提之心頂禮佛足而白佛言唯願世尊及菩薩弟子大眾受我八萬四千歲請願以衣服飲食臥具醫藥給侍所須爾時世尊及諸大眾為憐愍王故即便受請於是功德莊嚴王知佛受其請已歡喜踊躍頂禮佛足遶已便去時王子師子師子進及二萬王子捨世王位於佛法中剃除鬚髮出家修道勤行精進樂求善法師子及師子進出家未久得五神通堅固不退彼佛知此二人得神通已加其威神常為眾生演說妙法彼二比丘即於彼三千大千世界從國至國從四天下至四天下施作佛事而為說法彼二比丘以如是因緣化度無量阿僧祇眾生令堅固不退於無上大乘爾時功德莊嚴王於八萬四千歲中以諸樂具供養世尊及大眾已與一切群臣前後侍從為聽法故往至佛所而作是念我諸子等剃除鬚髮出家修道常受供養自不行施亦未見得過人之法寧可還家捨財布施修諸功德如我所種善根耶爾時普光明王如來即知功德莊嚴王心告師子進菩薩言善男子現汝自在功德神力大菩薩變現使此大眾普得見聞迴彼邪心使得正見為降伏諸魔外道故爾時師子進菩薩即時入定已現如是等相使三千大千世界六變振動於上虛空中雨種種妙物所謂諸華香末香塗香繒蓋幢幡作種種天樂美饍飲食瓔珞衣服種種珍寶皆從空中繽紛而下雨如此寶滿足三千大千世界眾生得未曾有皆大喜悅爾時從地神諸天上至阿迦膩吒天皆歡喜踊躍唱如是言此大菩薩可名虛空藏所以然者以從虛空中能雨無量珍寶充足一切爾時世尊即印可其言名虛空藏於是功德莊嚴王見師子進作如是無量神變心淨踊悅得未曾有捨憍慢心合掌向佛作如是言希有世尊菩薩功德智慧乃能如是自然而雨無量珍寶充足一切終無窮盡世尊在家者施所益無幾夫出家者以神通力施無崖際在家者施不稱彼意雖施猶悋以為苦惱出家者施能適彼意亦不悋惜不生苦惱爾時功德莊嚴王即捨王位與子吉意以真信心剃除鬚髮於佛法中出家修道出家已為增長善法故常勤精進出家未久修得四禪四無量心及五神通時吉意王以法治化國無怨者精進不廢供養世尊佛復告速辯菩薩善男子爾時功德莊嚴王者豈異人乎莫造斯觀即拘留孫如來是爾時師子菩薩者則我身是爾時師子進菩薩者即虛空藏菩薩是善男子虛空藏菩薩當乎爾時初於空中雨無量珍寶以是因緣常名虛空藏善男子爾時王子吉意者今彌勒菩薩是爾時二萬王子於彼佛法中出家者今與虛空藏菩薩來此眾中聽法者是於彼佛法中先出家者彼王內外眷屬及王子所化眾生今現在十方行菩薩道是故速辯菩薩應常淨戒眾增長本願以淨戒眾增長本願故隨欲所作皆能成辦爾時眾中有諸菩薩渴仰欲見虛空藏神變之力虛空藏相貌云何爾時世尊知眾心所念即告虛空藏菩薩言善男子現汝神變虛空藏相爾時虛空藏菩薩即入稱一切眾生意三昧入已以此三昧力故於此三千大千世界妙寶莊嚴堂上虛空中雨種種妙物隨眾生所欲盡給足之所謂須華雨華須鬘須香須末香須塗香須繒蓋幢幡須種種音樂須嚴身之具瓔珞衣服須餚饍飲食須車乘翼從須金銀琉璃頗梨車渠馬瑙真珠珊瑚雨如是等種種珍寶隨意與之有須法欲法樂法之者於虛空中隨所樂聞出眾法音悅可耳根所謂契經音合偈經受記經偈經結可經因緣經雙句經本生經勝處經方等經未曾有經大教勅法須如是等經者盡出應之須譬喻者須那羅等變音者須巧言語音者須種種雜音者須甚深音者須方便淺音者須如是等音者盡出應之須聲聞乘度者出四諦法音應之須緣覺乘度者出甚深十二因緣法音應之須大乘度者出六波羅蜜不退轉法音應之又於空中出諸妙偈曰說諸法性如虛空等今說其門眾咸諦聽如空無高亦無有下以無高下亦無體性如空無生亦無有滅以無生滅性不敗壞如空無增亦無有減以無增減同諸法相如空無明亦無有闇以無明闇心性亦爾如日照空亦無有喜不照不憂智者學爾如雨鉾箭不傷於空行者修空亦不可傷如空水潤無有喜悅智者稱利亦無喜悅如空毀譽無有分別智者毀譽亦復如是如動大地空終不動智者無依不動法性如乾大炭不燒虛空知煩惱者不為所燒如空常住無有敗壞諸法亦爾常住法界喻如虛空受一切色法界亦爾受一切法如空非色相不可見心性如是同空無相虛空假名無有形貌心意識然亦假名說如空無邊終不可取大人智然與虛空等如鳥行空無有足跡行菩提然行不可見身滅過去如虛空等現在諸陰同虛空相四大亦然同如虛空如三災後無諸異相一切眾生不能滿空凡夫如是五欲無滿若有聖智知一切法彼足無求離婬貪著如空廣大無有邊崖佛法亦爾無有邊際知諸法性是佛法者彼不依物亦不捨物知物非物住於實際於物非物無有二相以聲明空空性非聲無有音聲是名為空佛雖說空終已無說空性叵說是故名空如幻化夢野馬影響諸佛說法皆悉如是為導眾生說如是喻真淨之義更無譬喻諸法無相以相如說相及無相法性俱無空相為相空亦無相體此相者是為菩薩無滯無礙無戲無動無始無終是為菩薩不離眾生非眾生數如眾生性是為菩薩喻如幻師殺眾幻人實無死者所度亦爾幻與眾生泥洹佛法知同一性無性無相此大士得無漏空藏充足一切不可窮盡昔殖眾德故獲斯藏不有貯聚乃能如是能知諸法因緣生者其藏無盡不可思議救世大仙說四無盡空及道心眾生佛行若財是寶則可貯聚非寶無寶是以無盡究竟空法已盡無盡無盡不盡是謂無盡知此門者近於菩提住此門故速成菩提以虛空藏菩薩神力故於上空中雨如是等妙法及財令三千大千世界一切眾生得無量不可思議快樂所願具足有患苦眾生蒙藥除愈孤窮眾生得無量珍寶繫閉眾生得開悟解脫諸根不具者悉得具足應被刑戮者空中雨諸化人而代受之親愛久別悉得歡會被憂煎眾生悉得無憂墮三塗眾生蒙光觸身除一切苦身心快樂爾時此三千大千世界中眾生各各飲食遊戲五欲具足共相娛樂或有行施作諸功德一切眾生成就如是等樂各作是言乃有此大士能施世樂此虛空藏菩薩出世故能施世間甘露乃能常勤為與一切眾生樂無疲惓也虛空藏菩薩現如是等神變悅可一切眾生性示現菩薩神力以財施法施攝眾生故令無量阿僧祇眾生發阿耨多羅三藐三菩提心令無量菩薩得無生法忍復令無量阿僧祇不可說不可說諸菩薩發勤精進故得成就諸三昧門陀羅尼門得遊戲神通門爾時生疑菩薩作是念此不可思議未曾有也虛空藏菩薩但於娑婆世界示現種種神足也亦於他方世界現種種神足也爾時虛空藏菩薩知生疑菩薩心所念即放身光以此光明力故普照十方無量無邊諸佛世界爾時生疑菩薩及餘菩薩皆見虛空藏以神變力於十方無量無邊不可思議諸佛世界應化眾生亦如此娑婆世界等無有異一切聲聞辟支佛所不能為生疑菩薩見如是神變已疑網即除合掌禮虛空藏菩薩而作是言希有大士乃能安此無盡之藏在虛空中普雨充足無量世界而猶不盡大士有安此藏在於空中其已久如虛空藏言善男子自我發阿耨多羅三藐三菩提心已來常有此藏在於空中生疑菩薩又問大士發阿耨多羅三藐三菩提心已來幾時虛空藏答言世尊當知汝可問之生疑菩薩即白佛言世尊虛空藏菩薩發阿耨多羅三藐三菩提心已來為經幾時唯願說之除我等疑佛告生疑菩薩言善男子此事久遠甚深難知若當說之令諸天人皆生疑惑不信佛語以不信故得無量罪生疑菩薩復白佛言世尊唯願說之若有久殖善根者必當信受佛告生疑菩薩善男子汝已慇懃欲聞豈得不說諦聽諦聽善思念之吾當為汝分別解說為堅固善根久殖德本者生喜悅故善男子喻如一恒河沙數等諸恒河沙以此諸恒河沙一沙為一佛土末爾所佛土盡為微塵聚著一處有一長壽之人於此塵聚中百劫乃取一塵盡此塵數欲知虛空藏菩薩發心已來劫數復過於此非算數所知善男子當以此比知虛空藏發心久近善男子乃往過去過恒河沙數等諸恒河沙以此諸恒河沙一沙為一佛土末爾所佛土盡為微塵復過是數百千萬劫爾時有佛號曰淨一切願威德勝王如來應供正遍知明行足善逝世間解無上士調御丈夫天人師佛世尊彼世界名曰現無量諸佛剎土劫名眾寶莊嚴彼世界何故名曰現無量諸佛剎土善男子以彼剎土真淨故能現十方諸佛剎土喻如無翳淨月現於清水善男子以是因緣故十方無量阿僧祇諸佛剎土及彼諸佛并師子座眾生所作皆現彼國是故彼世界名為現無量剎土彼世界與百億三千大千世界等廣博嚴淨豐樂安隱天人熾盛地平如掌無有丘陵塠阜穢惡不淨多諸珍寶間錯而成端嚴可樂懸諸繒綵幢幡華蓋莊嚴燒栴檀沈水眾妙雜香以雜色劫波育張施其上眾寶妙華以布其地在在處處生寶華樹果樹衣樹瓔珞樹伎樂樹寶器樹香樹燈樹藥樹等普以莊嚴以界八道平正分明真珠瓔珞寶網莊嚴觀者無厭彼世界中不假日月光明以諸燈樹及摩尼樹而以照明無有晝夜唯以寶華開合知有時節彼世中眾生無盲瞎僂躄痤短跛蹇形體不具顏貌醜惡污面睞眼無有如是等醜惡眾生一切眾生皆成就三十二相莊嚴其身彼世界中乃無三塗八難諸惡名字亦不聞外道異學音聲彼世界眾生皆必定於阿耨多羅三藐三菩提亦無聲聞辟支佛名彼佛純說諸菩薩乘彼世界中無女人及胎產者一切眾生結加趺坐自然化生無老病名盡彼壽命命終之後生餘清淨佛土或還生本土善男子彼土成就如是無量無邊不可思議功德我若一劫若減一劫說彼功德終不能盡善男子爾時現無量諸佛剎土中有一轉輪聖王名曰眾天灌頂典領三千大千世界於諸佛所久殖德本利根慧猛威德成就灌頂聖王有三萬六千子皆於蓮華中化生皆於過去諸佛所久殖善根爾時淨一切願威德勝王如來與諸天世人大眾恭敬圍繞遊於眾天灌頂聖王住處諸菩薩眾無量無數非算師及算師弟子所能算知彼佛壽命百千劫劫數長短如此賢劫彼世界眾生經爾所劫謂如一劫爾時眾天灌頂聖王請淨一切願威德勝王如來及菩薩僧四十中劫劫數長短如此中劫供養適意餚饍飲食衣服臥具房舍臺觀園林浴池如是等種種所須之物而以供養爾時眾天灌頂聖王為供養佛故莊嚴一小千世界以為妙堂純以琉璃寶莊嚴其地周匝垣墻眾寶合成以赤栴檀及憂陀羅婆羅栴檀為柱以車𤦲寶為櫨欂間錯此堂以如是等莊嚴合成甚可愛樂世尊中食後從三昧起在此堂中為諸大眾講說妙法復莊嚴一堂與一四天下等欲令如來及菩薩僧於其中食日日所用食直珍寶如大山𧂐善男子爾時眾天灌頂轉輪聖王於四十中劫常專一念未曾放逸不作餘事常以一切樂具供養如來及菩薩僧於爾所時所作功德亦不發願有所志求過四十中劫於最後日以無價三衣供奉如來諸菩薩僧各施一衣當乎爾日世尊中後為諸大眾廣說妙法於時眾天灌頂聖王侍從圍遶為聽法故往詣佛所爾時世尊知彼聖王功德淳淑堪任有用於時世尊及眾天灌頂轉輪聖王等七日七夜都無食想處師子座身不傾動說大乘經名攝菩薩淨行不退轉輪方便世尊說如是法為欲令盡受持不忘失故灌頂聖王於七日七夜心不分散從佛聞法歡喜踊躍其心悅豫從座而起頂禮佛足右繞七匝繞七匝已右膝著地合掌向佛深心淳至發阿耨多羅三藐三菩提心已即說偈言我發無上心請召諸群生無救者作救冥世開大明非為一法行非為供一佛非為一眾生願度無餘故生老病死苦眾惱所逼者一切莫憂懼我誓要當度欲瞋癡慢覆失道造諸惡正斷邪惡業導至無畏城墮三塗眾生難處受眾苦強志莫憂懼我生施無畏無明癡所翳不識解脫門我為然法炬得明至涅槃為四流所漂沈溺不得邊為造勝法船令度諸有流處生死飢饉食先甘業盡我為作導師當令至安樂佛告生疑菩薩言善男子爾時灌頂聖王說此偈已彼佛世界即六變振動光明遍照於時聖王發道心已即得菩薩三昧名曰不退菩提心以得此三昧力故常得見諸佛無礙乃至夢中一切煩惱不為作患自是已後其心不與嫉妬共俱不與破戒俱不與瞋恚俱不與懈怠俱不與散亂俱其心不與愚癡等俱彼灌頂聖王盡其形壽常給侍世尊左右為聞法故又常教化三萬六千子令發阿耨多羅三藐三菩提心亦復教化餘無量無邊眾生令發阿耨多羅三藐三菩提心善男子爾時眾天灌頂轉輪聖王者豈異人乎莫造斯觀即今虛空藏菩薩是也爾時彼諸王子及諸大眾教令發阿耨多羅三藐三菩提心者我今即見在此會中大力精進大智慧諸菩薩摩訶薩聽法者是也善男子虛空藏菩薩發心已來經如是無量阿僧祇劫行菩薩道此虛空藏菩薩從發心已來未曾失菩提心未曾胎產常值諸佛聽法供養眾僧於諸佛所受持正法攝法為首未曾失念能善分別成就遍行初發心已得甚深難解菩薩初地能行諸施成就大悲得無戲論無有厭惓發勤精進學一切諸論知一切世法成就慚愧得堅固念力此菩薩住於初地於無量阿僧祇不可稱不可量不可思議不可說不可說諸劫能淨淳至具足行檀波羅蜜於諸眾生常行大慈勤修攝法一切波羅蜜及諸助道法成就欲進不放逸等皆隨順檀波羅蜜是菩薩住於初地常勤給侍供養諸佛勤求方便教化眾生淨佛國土住於初地得入一切地智慧光明而不過初地然後乃成就無量功德智慧資糧得如來力持不退神通已離諸地障礙而從初地入菩薩第二地住無量阿僧祇劫淨於二地修尸羅波羅蜜乃至十地為一一眾生所經劫數亦復如是於一一地中過無量阿僧祇劫成就菩薩行為諸眾生現作佛事而不捨菩薩所行善男子少有菩薩能行如是甚深不思議殊勝不散亂淳至勤修進行如此虛空藏菩薩所行成就者爾時生疑菩薩問虛空藏菩薩言希有善男子乃能如是發弘誓願於此大乘久住生死無疲惓耶虛空藏答言善男子此大地運載諸山河石壁樹木叢林一切藥草百穀苗稼及諸眾生有疲惓不答言不也大士虛空藏言善男子諸菩薩心亦如大地淳至成就故行菩薩行無有疲惓亦復如是虛空藏復言善男子如此大地住於水上此水持地無有疲惓諸菩薩心亦如大水以大悲力故教化眾生無有疲惓亦復如是虛空藏復言善男子如此大水住於風上此風持水無有疲惓諸菩薩心亦如大風以大方便力故淨佛世界無有疲惓亦復如是虛空藏復言善男子喻如大風住於空上無所依止此空持風無所障礙無有疲惓諸菩薩心亦如風空以般若波羅蜜力故集一切佛法無有懈廢疲惓亦復如是所以者何菩薩知一切法相所以成就無生質無作者無受者因緣合成故而有所作所作諸法亦無有實本際空故本際離故實無成就自性空故無生無滅知一切諸法性相如是故不見有法可生疲厭及疲厭者所以者何菩薩知一切法無二故知生死性與涅槃性等知涅槃性與一切法性等知一切法性與無性等故亦不恃不著知一切諸法過去際未來際無自性以定力故誓願力故不起於定而能現一切所作爾時生疑菩薩問虛空藏菩薩言唯願大士說諸菩薩三昧行業何謂三昧何謂行三昧業者虛空藏菩薩答生疑菩薩言善男子有八萬四千種諸三昧門此諸三昧門能總攝一切諸餘三昧何等是八萬四千三昧門善男子菩薩有三昧名曰不忘菩提心能成就不散亂行有三昧名曰降伏能淨淳至有三昧名曰不顯行能究竟成就不退所作有三昧名曰不依能增進成就畢竟有三昧名曰無垢能成就白心有三昧名曰照耀能開示善法有三昧名曰真淨能迴一切魔行有三昧名曰踊出終不為外道諸論之所降伏有三昧名曰捨離能調伏一切諸煩惱結有三昧名迴伏能令一切入真實道有三昧名曰轉進能離聲聞辟支佛地有三昧名曰樂遊能不厭生死有三昧名曰趣向能從一地至一地故有三昧名曰怡懌能成就悅可大眾故有三昧名無礙光能於一切眾生成就等心有三昧名曰知所作能順一切所作不逆故有三昧名曰師子相能成就大眾無所畏有三昧名曰心勇能降伏四魔有三昧名曰蓮華莊嚴能成就不染世法有三昧名曰光莊嚴能普照諸佛世界有三昧名曰清涼能斷離憎愛故有三昧名曰幢相能成就一切佛法光明故有三昧名曰炬王能成就大智慧光明有三昧名曰日光能成就斷除無明闇冥有三昧名曰集德能成就辭辯無盡有三昧名曰那羅延能成就金剛身有三昧名曰堅固能成就不掉動心有三昧名曰彌樓幢能成就不見頂相有三昧名曰堅自在能成就度本願有三昧名曰金剛士能成就不退諸通有三昧名曰金剛場能成就昇於道場有三昧名曰喻如金剛善能鑑徹一切諸法有三昧名曰行王能觀一切眾生心行有三昧名曰慧王能成就勝智知諸根滿足未滿足者有三昧名曰隨類能成就隨眾生性而為說法有三昧名曰修一切諸身能成就法身有三昧名曰不眴能得成就無礙見見諸如來有三昧名曰無諍能得分別一切因緣有三昧名曰無垢輪能得成就轉妙法輪有三昧名曰電光能得覺諸法因緣有三昧名曰善分別能知諸界盡同一界有三昧名曰莊嚴王能得成就相好有三昧名曰隨解王能以一音報於一切有三昧名曰不分別法界能知一切三昧同一三昧有三昧名曰堅固能得不退於諸法性有三昧名曰不可壞能知諸法同於法性有三昧名曰無終能知本際非際有三昧名曰無作能成就如如無有變易有三昧名曰無動能知諸法平等如虛空有三昧名曰淨住能得成就諸波羅蜜有三昧名曰善攝能成就四攝法有三昧名曰等行能得成就四梵行有三昧名曰無礙觀能得成就諸助道法有三昧名曰海印能得總持諸佛所說有三昧名曰空能斷一切諸見有三昧名曰無相能斷一切諸覺有三昧名曰無願能得淨成就一切諸願有三昧名曰決了能得成就無生法忍有三昧名曰不脫能得成就不失所聞法有三昧名曰無翳能以善說悅可眾生有三昧名曰得豐能得成就寶手有三昧名曰法雲能雨一切法門有三昧名曰寶莊嚴能得成就不斷三寶勝種有三昧名曰無比能成就智所作業有三昧名曰虛空門能得離一切障礙有三昧名曰智印能得遍知一切諸法有三昧名曰見現在諸佛能得成就諸如來功德有三昧名曰選擇寂靜如意能得成就離於本際有三昧名曰分別一相法門能得成就於未來世說一相法門有三昧名曰了知一切法平等性能得成就解了一切經書有三昧名曰集諸功德能得潤益一切眾生有三昧名曰遊戲神通能得成就不思議解脫有三昧名曰自覺能入如來祕密之藏有三昧名曰首楞嚴能於菩薩地中乃至示大涅槃有三昧名曰遍至能得成就在在現生有三昧名曰灌頂王能得成就菩薩所行無餘有三昧名曰無勝能得成就如來十力有三昧名曰無盡能得成就四無所畏有三昧名曰無等能得成就佛不共法有三昧名曰願王能得成就諸所聞法自利利彼功不唐捐有三昧名曰善入無垢印能現前覺了一切佛法有三昧名曰善知覺能得成就薩婆若智無有遺餘有三昧名曰盡無邊能得成就一切佛事受行無餘善男子此謂八萬四千三昧門以此等為首菩薩坐道場時便得八萬四千諸三昧門一一三昧以無量阿僧祇百千萬億三昧以為眷屬善男子是諸三昧能知八萬四千種眾生諸所行法以能顯現八萬四千法聚善男子是為略說諸菩薩行及諸佛法藏少分而諸菩薩行無量無邊諸佛法藏不可思議爾時虛空藏菩薩說是法時有萬六千菩薩得柔順忍無量三昧而現在前復有八萬四千眾生發阿耨多羅三藐三菩提心爾時世尊讚虛空藏菩薩言善哉善哉善男子快說是諸三昧法門善說如來勝智如汝自身證行此法不從他得爾時生疑菩薩合掌白虛空藏言希有大士乃能成就如是不可思議功德不從他聞而能入於如來勝智行處我亦願樂欲令一切眾生得此不可思議法如來行處爾時大德舍利弗問生疑菩薩言善男子誰為汝作此生疑名也生疑菩薩答舍利弗言菩提心為我作此生疑名所以然者若不發菩提心於佛法中終不生疑其有發阿耨多羅三藐三菩提心者其人於一切佛法則生疑惑為欲現知明了一切佛法故譬如灌頂剎利王最大太子成就王相應作國主次父之後應紹王位是故其子每常諮問治國之法我當云何監領國事大德舍利弗菩薩摩訶薩亦復如是畢竟發阿耨多羅三藐三菩提心者次如來後亦應紹繼無上法王尊位亦常思惟諮問一切智相應之法我等應當云何持無上法王法也是故亦於一切佛法每常生疑大德舍利弗當知以此因緣由菩提心故立此生疑名也生疑菩薩復語舍利弗言大德我從昔來不憶值諸佛菩薩及善知識未曾不問諸佛妙法是故我真名生疑也
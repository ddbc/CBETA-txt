如是我聞一時婆伽婆在伽耶城成道未久與諸比丘一切眾俱其中或有得於一果及以二果三四果者隨其得果所有功德皆悉明淨復有九十九億諸菩薩眾及二十八億諸天眾等復有比丘比丘尼優婆塞優婆夷無量眾數及六萬力士十二億等諸尼乾子復有八萬四千五通仙人復有五百諸外道等皆悉以灰塗於身體露現胸臆肉盡脂消唯餘皮骨傴僂曲背結髮自裹披樹皮衣手執瓶罐處處尋求語言論義爾時世尊如須彌山處黑山內光明照耀威德絕倫如來世尊亦復如是於諸仙中為最第一又如六牙清淨白象獨自在於白羊群內如月夜朗映蔽眾螢如曼陀花生蘆葦町如金翅鳥處在烏群世尊於彼諸仙眾中亦復如是威德照明倍復殊勝爾時世尊即便入於寶捨三昧現無量神通普放淨光遍身明耀於身左右迭相交繞又於自身出無量億諸化佛身一一化身復出無量億諸化佛復自身中出無量億諸菩薩身無量帝釋身無量梵王身無量四天王身無量百千阿羅漢身無量百千比丘比丘尼優婆塞優婆夷身無量大轉輪王身無量小轉輪王身無量粟散諸小王身無量東海洲中邊地人身無量南天竺等所有諸地一切人身無量剎利大姓諸婆羅門等大富長者一切人身如是等種種形類種種服飾種種言說所有一切諸天界分一切皆從如來身出爾時一切大眾各懷疑心迭共相觀時諸菩薩皆大歡喜雨諸珍寶供養之具乃至瓔珞供養如是爾時世尊現是瑞已還從寶捨三昧起從三昧起已如師子王頻申顧視普觀十方觀十方已即時見彼十方世界一切所有諸佛剎土及此娑婆大千世界以佛眼觀分明顯現猶如掌中如此釋迦如來放大神通種種變現十方一切諸佛亦復如是現化佛身從化佛身示化佛身彼諸如來所有化佛皆來雲集世尊大會復有無量恒河沙等諸菩薩眾比丘比丘尼優婆塞優婆夷過諸譬喻各執種種供養之具隨其所應堪供養者來詣佛所復有天龍夜叉乾闥婆阿修羅迦樓羅緊那羅摩睺羅伽人非人等一切大眾隨其住處皆見如來神通力已從彼而來赴此海會爾時十方諸來菩薩各以無上供養之具供養如來設供養已各以六波羅蜜之所成就師子高座隨其身量稱座而坐乃至人非人等各稱身座復座而坐釋迦如來所教化者上至阿迦尼吒天下至阿鼻地獄所有化類皆悉而還還已當於是時以佛力故皆見十方諸佛世界猶如一會所有十方一切諸佛所教化者一切皆從釋迦如來諸毛孔入釋迦如來所教化者皆從彼佛身諸毛孔入現如是已當爾之時於彼眾中有一菩薩名曰勝分從坐而起進止庠序容貌端嚴偏袒右肩右膝著地合掌向佛而說偈言佛世甚希有為眾故顯現此事未曾有覆蔽一切魔迭共相觀面唱言希有事我等何故來出言我破壞我等輩可憐唯首骸骨消我等既羸瘦枯老復失樂無言字神通覆翳我道刺大神通佛子今自顯佛法此眾生疑心復生大歡喜此會皆出言我等願作佛文殊在眾中佛子眾圍繞文殊侍多佛來顯說神通為何法現相今佛說何法咸生是疑心願為我眾說爾時彼眾中以魔力故有一仙人名威燈光即白勝分菩薩言童子汝且默然我今發問若是沙門能決於我心所疑者乃可得名為薩婆若若不能決我疑心者云何得名一切智也如是神變若幻作者摩醯首羅那羅延等所說呪咀凡世間人用是法故亦能成就諸如是等無量之事豈足為奇作是語時如來世尊熈怡微笑既微笑已普觀諸仙一切大眾觀察眾已即告威燈光大仙人言汝威燈光今正是時恣汝所問如我智力為汝解說爾時威燈光大仙人即問佛言瞿曇沙門先與我說眾生體者從何處生幾麁幾細眾生內體性者為一搩耶一尺耶一指耶乃至若大麥小麥大豆小豆等分耶乃至芥子許眾生內體性耶作是問已爾時世尊即讚威燈光大仙人言善哉善哉汝威燈光快問是義如六萬劫壽命者爾時世尊作是語時諸仙人等皆大驚怪作是念言我等與彼大仙久居共在一處猶尚未知大威燈光壽命算數今是瞿曇云何速得如是覺知爾時世尊即復告於彼威燈光大仙人言汝大仙人諦聽諦受善思念之吾當為汝具足善說汝問我言眾生體者從何處生大仙當知實無言說無有字句可說眾生有所從來但以無明行等諸因緣故起彼眾生乃至生老病死等諸因緣故起彼眾生大仙復有因緣能起眾生所謂以母為因以父為緣得生眾生復次父母和合以之為因邪念妄想起諸業風吹識種子置胎藏中即是彼緣復次苦聖諦集滅道聖諦是眾生也復次五陰分十八界和合故是眾生也復次大仙不離眾生有業不離業有眾生眾生是業業是眾生汝當知之眾生界者不增不減大仙人言瞿曇若眾生界不增不減者何故眾生捨垢身已得自在身佛言汝大仙人如汝所言是大不可何以故若自在得自在者應不墮落常在自在中若自在身不得自在者云何名得自在也大仙人譬如螢火蟲作是心念我光明焰悉能遍照於閻浮提假使螢火蟲實能放光遍照閻浮提者終亦不能使無伏心者得名真自在復次大仙若自在得自在者應盡諸煩惱垢不自在故應長諸煩惱若諸煩惱垢與自在等共有者是故眾生界無有增減而可見也時大仙人復言瞿曇汝可不作盡諸煩惱耶佛言汝大仙人我亦不作盡諸煩惱亦復不增諸煩惱大仙人言今汝瞿曇若如是者亦不應言我得自在佛言大仙如是如是大仙當知我亦不言我得自在何以故我無實故亦不自在大仙人言汝瞿曇且置是語瞿曇如汝前言父母和合得眾生生者何故多人共和合少有眾生而得生耶此義云何佛言大仙我今為汝所引譬喻隨汝所能為我解說汝大仙人如有一子中多有樹生復一樹中有無邊枝一一枝中復無量花是一一花應各結果何故有結有不結者若已結者皆應成熟中作種子何故復有熟不熟者此義云何大仙人言瞿曇由風吹故有結不結若已結者墮落不熟不任為種佛告大仙人以業風自轉吹業眾生果墮落故少有眾生而得生耶大仙人汝當知之若在胎中或為蟲食或為業風轉為碎失汝當知之樹災墮落少不足言所有眾生為災墮落多不可說復次大仙人以邪心故起眾生界若諸眾生能有幾許心想轉者還復爾數受後有生是故我言邪心故起眾生界爾時大仙人言瞿曇如是如是如我所問汝已答我此義得成瞿曇更復為我解說何以故有劫燒盡也佛言大仙人汝當知之無作故名為法界若劫盡時大地不燒者法界便有二種少有分是無常少有分是常若如是者是諸如來則亦不成為實語者若一切無常無為法中不可思量者是故如來得名一切智爾時大仙人聞是語已迴首顧語自諸弟子言汝知之不此瞿曇者真成是於一切智也爾時世尊復更重告大仙人言若劫盡時一切大地不被燒者不得分別此是初時此是末時亦復不知好醜業果善惡等報汝當知之此劫燒時焚蕩盡者是諸如來大方便力之所為也所有眾生若能聞信劫當燒盡洞皆燃者爾數眾生諸如來邊受諸攝受汝當知之如大蟒蛇身分所有眼耳口鼻以毒力故悉能攝受一切飛走雜類眾生應知如來亦復如是以布施愛語利行同事法毒力故悉能攝受調伏一切諸眾生也大仙人又如有人以其金鋌置在火中不以瞋恨置於火中以不熟故欲令成熟為欲成就真寶物故為令價大得多財故置金火中連椎交打柔軟清淨如是一切諸眾生輩莫不皆因諸佛如來放劫盡燒而得調伏如是劫盡大地燒時實無眾生受苦惱者大仙人言世尊希有可得劫盡火焚燒然大地壞時無一眾生受苦惱者佛言不也大仙人諸佛如來不令一眾生受逼切惱何以故大仙人譬如十方微細雨渧彼諸雨渧寧為多不大仙人言甚多世尊佛言大仙人諸佛如來十地菩薩倍多於彼當爾劫盡大地燒時於上虛空中以慈悲智慧身手解救眾生不令有苦而觸身也所以者何以彼諸佛如來一切菩薩妙身廣大相好端嚴眾生見者無不歡喜生正信心唱如是言我等願於未來世中皆得成就如是除拔還得成就如是形色如是相好端嚴之身當於是時又有心解脫已得阿羅漢果者或有厭離心生得須陀洹果斯陀含阿那含果證者或復有得無生法忍者有得不退轉地者有得生於四天王天上者有得生於忉利天上夜摩天上兜率天上化樂天上他化自在天上者略說乃至有得生於阿迦膩吒天上者當於是時所有一切大轉輪聖王小轉輪王及諸方域粟散小王大仙人等乃至剎利大家大婆羅門大富長者如是次第以見如來妙色之身復見己身於大恐怖生死海中得解脫故生大踊躍歡喜之心於如來邊起知恩心起報恩心於如來邊聽受法已各各皆於十業道中作不放逸行以是方便力因緣故於十惡道中速得捨離當於是時所得十地大菩薩者以此菩薩眼道所及照了之處大地微塵彼等微塵雖復甚多而彼時節諸眾生界乃至知於煩惱體性污染不淨從於無為涅槃道中入彼無餘涅槃道者倍多於彼汝今當知諸佛如來為如是等大利益故方便顯示劫燒盡也爾時一切大仙人等聞是語已生驚怪心嗚呼奇哉甚大希有大德釋子向者喚我為大仙人發我壽命我時雖聞如是之事猶謂非真一切智也今以世間難中之難具足施已我今始知釋子真是一切智也我於今者以於真實名號稱之爾時一切大仙人等即發是言大功德聚者無邊大智者知一切智者我見眾生持業星流各各別異何處得成真實聚集唯願世尊為我解說令得開悟爾時世尊即告大仙人言汝大仙人當知無有時方亦無處所令得眾生真聚集也大仙人惟平等中眾生得聚集一乘道中眾生得聚集菩薩地中眾生得聚集無餘涅槃界中眾生得聚集汝今當知如有眾流河泉渠瀆一切川源皆歸大海入大海已得一味住謂一醎味無差別也大仙汝今當知所有眾生界若得漏盡者一切彼處於解脫味中會一味住汝今當知我雖說言煩惱平等中眾生得聚集者亦非聚集也所以者何譬如大風施起吹諸蚊蟲一切聚集若風定已各各星散如是諸類一切眾生各各皆為業風縛故或墮地獄中彼輩得聚集業風縛故或時餓鬼中彼輩得聚集或在畜生中彼輩得聚集如是等仙人復言一切識一切智者願為我說若有如是如是等輩已於先世俱人中生共同聚集今日現在云何可知乃至一切若在畜生若在餓鬼已於先世曾聚集者云何可知願為解說佛言大仙人所有眾生若先世時共地獄中曾聚集者於現在世若相見時心不歡喜生瞋結恨或時頭痛或復失禁大小便利當知是輩已於先世地獄之中曾聚集相若有如此相貌現時應當覺知彼與我身決定已曾於地獄中一處居來時大仙人復白佛言一切能人證大寂者一切智者更為我說若先世中曾在畜生共千萬身一處來者云何可知佛告大仙人若彼等輩生人中者各相見時結成瞋怨常覓其便我當何處覓得其便是名相貌在畜生中一處同居多身之相應知決定我已共彼在畜生中一處居來若餓鬼中一處居來者常樂臭穢復多貪食息設欲與他心不去離生慳貪著或復見彼富貴勢力心生嫉妬常復欲得彼人財物見是相時決定知彼與我同在餓鬼之中一處居來若有先世同在人中共一處者於現世中若相見時更生欲心爾時威燈光大仙人復白佛言若先世時共在天中同一處者今世人中若相見時云何可知佛言大仙人若有先世共天中生現在人中若相見時各以眼道遠相攝取共相眷愛若有是相決定天中共聚集來若以如是相觀察者得知眾生聚集相也爾時大仙人聞是語已歡喜踊躍生希有心即白佛言世尊我今始知彼眾生輩成實可言大虛誑也云何迷沒不求修學薩婆若也爾時世尊更復重告大仙人言汝向問我內眾生體有幾微細者大仙人若有眾生體可得者彼眾生體可得作分微細長短汝今當知譬如有人從生盲瞽復有一人問彼人言人者白色為似何者於汝意云何彼既不見可得說言此色如是如是色也仙人答言彼人既不明了見色何敢如此決定判也佛言如是如是大仙人是諸凡夫人如似生盲者不見眾生體不可言道如是眾生微細內體長短麁澁復次大仙人眼非眾生耳鼻舌身意等亦非眾生有為陰分亦非眾生十八界十二因緣亦非眾生眾生名字亦不可得亦非內空外空內外空得名眾生也所以者何大仙當知眼即假名暫時不相合故耳鼻舌身意等假名暫時不相合五陰法假名暫時不相合三十六種不淨之物一切假名暫時不相合如是等無有眾生而可得也亦非色等諸塵共相和合故有眾生色等諸塵各各別異分張離散彼等諸法亦非眾生非命非養育無主無人亦無有我皆不可得復次大仙人若有眾生者是諸如來則不應說四種四諦法以實無有眾生性故是故一切諸佛如來得是諸法如是隨順如是修行得如來身爾時威燈光大仙人為欲求得一切智故發大弘誓作如是言世尊設我今者有大火坑盡其劫際應處其中復有大山猶如須彌其山巖峻高遠峙立乃至上到阿迦尼吒天於彼時中我身在上自墜而下復有大火其聚猶如劫盡時火如是等火猛焰熾然五熱炙身其日長遠一日時分等於一劫如此劫時以三十日持作一月滿十二月以為一年如是時節盡彼劫際修此苦行歡喜甘受終不因是暫捨精進而不求於一切智也爾時威燈光大仙人作是語時於大會中所有一切五通仙人皆悉從坐恭敬而起合掌向佛作如是言世尊我等諸仙從今已去皆各勇猛勤力精進所欲求於阿耨多羅三藐三菩提是諸仙輩作此言已爾時世尊即從眉間放諸光明其光名曰無能降伏者十方一切諸佛世尊眉間白毫放諸光明亦復如是當於是時以佛光明力因緣故是諸大地六種震動所謂動遍動等遍動踊遍踊等遍踊覺遍覺等遍覺起遍起等遍起震遍震等遍震吼遍吼等遍吼東踊西沒西踊東沒南踊東沒北踊南沒中踊邊沒邊踊中沒乃至上下踊沒亦復如是爾時十方諸佛世尊於虛空中在於釋迦如來佛上雨種種華種種妙香種種天樂隨心所愛令眾見聞復有乾闥婆王并及無量諸天眾等皆悉作於五種音樂以樂如來復於一切諸樂音中出於種種讚歎之聲歌詠如來是諸天香又有微風徐徐而動吹是香氣靉靆垂布於如來前遍覆虛空復有十方諸來菩薩摩訶薩等一切大眾踊躍歡喜各於佛上雨種種花種種瓔珞種種珍寶種種雜香種種花鬘種種塗香種種末香種種衣服種種幡蓋諸如是等無量無邊供養之具供養如來復有餘方無量無邊諸天眾等皆大歡喜亦於空中雨天上妙曼陀羅花及於摩訶曼陀羅花諸如是等供養之具以供如來時諸大眾生希有心復以自己所著種種殊勝衣服普散佛上供養如來爾時無能降伏大光明焰上至阿迦尼吒天下至阿鼻地獄遍照十方一切諸佛大會之眾圍繞一切彼諸如來作圍繞已是大光明從彼而來還至世尊頂上而入爾時長老須菩提即從坐起前至佛所頂禮佛足禮佛足已右膝著地長跪合掌以偈頌曰無有不因今釋迦放妙光明遍諸剎願佛怜愍我等故大眾因說除疑心以覩世尊現威容或更懷疑或歡喜是中或復舉一手踊躍讚歎佛世尊帝釋梵眾四天王充遍虛空歎佛德雨天香花瓔珞具樂器不鼓出妙聲爾時世尊即告長老須菩提言汝今見是此威燈光大仙人不須菩提言唯然世尊我已見之真正行者我已見之爾時世尊復更重告須菩提言須菩提汝今當知是威燈光大仙人者於未來世過是賢劫千佛世已復更有劫還名為賢剎名月主於彼界中當得作佛號毘婆尸如來應供正遍知十號具足須菩提汝當知之彼毘婆尸如來出現於世之時其有得聞是佛名者無不獲利猶如意珠隨心願滿復次須菩提汝當知之今此會中八萬四千諸仙人輩聞是法本已悉皆獲得不退轉地當於彌勒下生之時一切滿足十地願行過三千劫已當得作佛號曰威燈如來至真等正覺今此大會之中復有無量億諸菩薩眾聞是法本已皆得首楞嚴三昧上上智威三昧如來受位三昧如幻化三昧四大難降伏三昧意王三昧海藏三昧調伏莊嚴三昧真心藏三昧清淨三昧如是等復有億恒河沙等諸天之眾皆得住於無生法忍無量百千比丘比丘尼優婆塞優婆夷皆悉得於阿羅漢果恒河沙數天龍夜叉乾闥婆阿修羅迦樓羅緊那羅摩睺羅伽人非人等未發心者皆得發於阿耨多羅三藐三菩提心須菩提汝今當知我見是等大利益故放是光明爾時世尊復出舌相遍覆面門彼舌相中出種種色種種光明所謂青黃赤白紫紺琉璃紅縹金色頗梨色等是光明曜遍到十方無量無邊諸世界已還從如來足下而入爾時無盡意菩薩從坐而起偏袒右肩右膝著地長跪合掌而白佛言世尊如來無有無因緣故現於舌相惟願世尊為我等說何因何緣出現舌相放是光明佛告無盡意菩薩言善男子我為無信諸眾生等出是舌相如來世尊終不以此舌根相故作妄語也爾時無盡意菩薩復白佛言世尊若未來世諸善男子及善女人於此經中若以一句若以一偈為他顯說其福幾何惟願說之佛言善男子所有十方諸佛剎中諸佛世尊眼所見者彼等一切資生樂具悉以供養十方一切諸佛世尊乃至入於大般涅槃般涅槃後復以一切種種寶物起舍利塔若復有人於此真如法本之中乃至一句及以一偈分別為他而顯說者所得福德乃多於彼復次善男子若有說是法本之時能於是中讚言善哉快哉之者當知彼人一切諸佛皆共讚歎若有供養是經典者當知彼人即是供養於我身也爾時世尊普觀大眾觀大眾已即告之言諸善男子若此經典所在之處如是地分一切諸佛皆共憶念諸善男子當知是經於未來世閻浮提內諸眾生邊為大良藥若人能於是經典中若自轉讀若教人讀一遍二遍及三遍者當知是人自請如來轉妙法輪若有善男子於是經典若自抄寫若教人抄當知彼人即是受持一切諸佛甚深法藏常得歡喜速獲安樂於未來世當得作佛若有善男子善女人應墮地獄者終不聞是微妙經典諸善男子及善女人若得聞是妙經典者捨是身已必得生於清淨國土復次善男子善女人等得聞是經聞已歡喜信樂受持廣為他人讀誦解說當知彼人速得菩提畢定不久六根具足五眼清淨臨命終時不忘正念復當得彼無量無邊百千三昧陀羅尼門所謂入於一切諸佛三昧普照奮迅三昧總持藏三昧髻珠印三昧灌頂位三昧觀印三昧復得無字愜陀羅尼一切法無能降伏陀羅尼決疑陀羅尼真如決義陀羅尼如是等無量無邊百千陀羅尼復得五神通於生死處正念不亂爾時世尊即告文殊尸利菩薩摩訶薩言善男子汝已供養無量無邊百千諸佛故我以此法付囑於汝汝當來世廣為他說如是法本文殊尸利於汝意云何汝已過去於諸佛所種種供養種種恭敬種種奉迎是諸福德可得邊際可得思量不文殊尸利言不也世尊佛言文殊尸利若汝於未來世於此娑婆世界五濁世中廣宣流布如是法本所得福德倍多於彼文殊尸利汝於過去諸世尊所雖復以於種種衣服四事供養常令豐足而汝未曾於是法本為他人故方便顯說以如是故於彼佛邊猶多過咎若汝於彼過去佛邊乃至一佛未曾供養但能於是深妙法本為他廣說當知即是於一切佛諸世尊所具足供養無有過咎佛說是經時文殊尸利諸菩薩等及威燈光一切仙人并餘眷屬天龍八部諸鬼神等一切大眾聞佛所說歡喜奉行
爾時世尊告諸比丘汝等皆應受持錫杖所以者何過去諸佛執持錫杖未來諸佛執持錫杖現在諸佛亦執是杖如我今日成佛世尊亦執如是應持之杖過去未來現在諸佛教諸弟子亦執錫杖是以我今成佛世尊如諸佛法以教於汝汝等今當受持錫杖所以者何是錫杖者名為智杖亦名德杖彰顯聖智故名智杖行功德本故曰德杖如是杖者聖人之表式賢士之明記趣道法之正幢建念義之志是故汝等咸持如法爾時尊者迦葉從坐而起整衣服偏袒右肩合掌䠒跪而白佛言世尊云何名錫杖云何而受持唯然世尊願敷演說我等奉行佛告迦葉諦聽善思當為汝說所言錫杖者錫者輕也依倚是杖得除煩惱出於三界故曰輕也錫者明也持杖之人得智慧明故曰明也錫言不迴持是杖者能出三有不復染著故曰不迴錫言惺也持是杖者惺𡩺苦空三界結使明了四諦十二緣起故曰惺也錫言不慢持是杖者除斷慢業故曰不慢錫者言疏持此杖者與五欲踈斷貪愛結散壞諸陰遠離五蓋志趣涅槃疏有為業故曰踈也錫言採取持是杖者採取諸佛戒定慧寶獲得解脫故曰採取錫者成也持是杖者成就諸佛法藏如說修行不令缺減悉具成就故曰成也佛告迦葉如是錫字其義廣多不可具陳汝今且當如是受持迦葉白佛言世尊是錫杖者其義如是云何智杖乃至建念義之志唯然世尊願為敷演佛言是錫杖者為修智士廣修多聞解世出世分別善惡有為無為有漏無漏了智無礙智慧成就故曰智杖為持禁戒忍辱禪定一心不亂常修福業無時懈怠如救頭然故曰德杖攝持是杖如斯之人內具十六行（謂四諦苦集滅道四等慈悲喜捨四禪初禪二禪三禪四禪四無色定空處識處不用處非想非非想處）復具三十七行（謂三十七助道法）於是法中了了分別自身作證不隨音聲於是法中而自遨戲入空無相無願解脫門自在無難名之為聖內有是德外執錫杖表式此人必有聖德戒定忍慧三明六通及八解脫皆悉具有以記此人望表生敬故曰聖人之表式也賢士之明記者內有智性故曰賢士明記此人內有智性習功德本於法增進善心成辦故曰賢士明記此人不久之間智慧成就入無為處寂然宴靜涅槃安樂第一義道故曰趣道之法幢建念義之志者是杖有三鬲見三鬲重則念三塗苦惱則修戒定慧念三災老病死則除三毒貪瞋癡念三界之無常則信重於三寶除三惡斷三漏淨三業欲具三明入三解脫得三念處通三達智故立三鬲以相重也復有四鉆者用斷四生念四諦修四等入四禪淨四空明四念處堅四正勤得四神足故立四楞通中鬲五用斷五道苦惱輪迴修五根具五力除五蓋散五陰得五分法身故立五也十二環者用念十二因緣通達無礙修行十二門禪令心無患三重四楞合數成七以念如來七覺意法成就七聖財通鬲鑽八用念八正道得八解脫除滅八難故用八也略說錫杖其義如是汝當善持迦葉白佛如是世尊如聖法教爾時迦葉復白佛言世尊三世諸佛法同是也佛言有杖是同若用不同或有四鈷或有二鈷環數無別但我今日四鈷十二環用是之教二鈷者迦葉如來之所制立令諸眾生記念二諦（世諦第一義諦）以立其義爾時世尊說此法已尊者迦葉千二百眾及諸大會皆悉歡喜頂戴奉行凡體法上臺法天下臺法地四支法四天王十二環法十二因緣包含天地人天上下無不斯盡凡發慈廣生萬行物不准此已起善本持此杖法齎天挾地著左脇下以小指句之使兩頭平正不令高下鳴則常鳴不令聲絕其聲均細調和恒使若初若初無聲訖一行處不令有聲若初有聲訖一行處常令有聲亦使麁細一等不得或麁或細僧置左足尼置右足不得著地若檀越不出近至三家遠滿七家若不得更不容多過若過非行者法若限內得食持杖懸之樹上勿令著地若無樹著地就地平處一不令傾側眠時安杖與身相順置之床後正與身齊不令前却持行路止息時頭常向日勿令倒逆違背持此杖即持佛身萬行盡在其中謂持天挾地并觀十二因緣為護身一切如其傾側一切萬物皆亦傾側如其平正一切含生皆令安隱無為若下臺著地之時令三塗眾生苦劇踰增若不著地令三塗眾生因之得拔如其顛倒則逆世界亦令行者其心迷亂若能順持彼此俱利若如是持具現得威儀出入護助後得獲果速成正覺持錫杖威儀法有二十五事持錫杖十事法一者為地有蟲故二者為年朽老故三者為分越故四者不得手持而前却五者不得擔杖著肩上六者不得橫著肩上手垂兩頭七者出入見佛像不聽有聲八者杖不得入眾九者不得妄持至舍後十者杖過中不出復有五事一者遠請行宿過中得出二者至病瘦家過中得出三者送過世者過中得出四者外道請者過中得出五者不得將杖指人畫地作字復有五事一者三師俱出不得持杖自隨二者四人共行除上座不得普持三者到檀越門好正威儀四者入檀越門三抖擻三反不出從至餘家五者檀越出應持杖著左肘中央復有五事一者杖恒在己房中不得離身二者不聽下頭著地三者不聽杖許生衣四者日日須好磨拭五者杖欲出時當從沙彌邊受若無沙彌白衣亦得錫杖四鈷應四諦環應十二因緣中召明中道義上頭應須彌頂第二應須彌山中央木應於空下錯應須彌根沙門之法解空得道執此惺𥧝世間一切眾生諸比丘等至心奉行
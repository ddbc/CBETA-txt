諸經要集四十二部凡菩薩行門總六十六條具列如後第一出象腋經解六波羅蜜行修行菩薩為眾生故生於六趣受諸快樂菩薩行空喻第二出說妙法決定業障經教菩薩行表善知識退菩提因雖謗法法入耳故當成佛道解二十四種大乘名號第三出維摩詰所問經解佛種性因發起修行菩薩行解出家因緣功德第四出方廣如來智經解非善知識不應同居挍量聲聞道行與修行菩薩行深淺第五出勝義諦品經修行菩薩起十種行願速成佛道解修行菩薩十種戒行成就六波羅蜜第六出大般若波羅蜜多經修行菩薩初修檀波羅蜜因無散亂發起菩提解修行菩薩恐散亂菩提心故攝念六波羅蜜解釋煩惱因緣解修行菩薩初發起菩提心專持六波羅蜜第七出花嚴經善財童子經初修行菩薩發起菩提挍量聲聞道行譬喻第八出寶髻所問經解修行菩薩清淨持戒行修六波羅蜜第九出演法師品經修行菩薩挍量聲聞法教又解於諸剎土修行菩薩行門第十出決定毘尼經解修行菩薩及聲聞行人如何住持戒行解三毒輕重因第十一出遍清淨毘尼經挍量修行菩薩戒行挍授聲聞戒行調伏其心已上一十一部入上卷第十二出海慧菩薩所問經修行菩薩縱犯六波羅蜜善巧方便而能成就不犯佛說般若波羅蜜深義引喻挍量聲聞與菩薩輕重修行菩薩初發菩提心實能忍辱不令邪魔退失菩提解忍身口意三業不動成就六波羅蜜解觀行成就六波羅蜜念門解八種功德與煩惱和雜喻解四種善行解修行菩薩所修道行有十二種邪魔障道央俱餘鉤第十三出戲樂嚴經解修行菩薩善巧方便五欲因緣然則勸令發起菩提因而度脫無量眾生第十四出善巧方便經修行菩薩習學聲聞行犯重障因第十五出勝積品經喻修行菩薩退入聲聞行第十六出如來藏經觀念如來忍辱因果第十七出金光上勝毘尼經金光勝童女發十種行願放出家心開意解第十八出降伏魔經魔為菩薩說二十種魔障應當自覺不取第十九出富婁那所問經修行菩薩為惡知識故四種因緣退捨菩提入聲聞解脫第二十出寶童子天人所問經修行菩薩與聲聞挍量道行四種實語不妄諸行無厭第二十一出寶積經修行菩薩與聲聞挍量法行右已上一十部入中卷第二十二出虛空藏菩薩所問經說修行菩薩有四十五種魔障若能覺悟兼能超度四魔第二十三出如來境界經有諸比丘於迦葉如來問法故於今不忘當生彌勒三會第二十四出阿闍世品經解三乘藏菩薩因又解上座因第二十五出離垢菩薩所問經空中有菩薩眾下佛所是等現身是女人為發菩提心故轉為男子第二十六出文殊師利菩薩所問經修行菩薩修習二種行獲十種善根利益第二十七出光明遍照品經諸有比丘隨佛在於逝多林中不見如來威神聖德喻諸菩薩福力殊勝於聲聞第二十八出出生菩提經說三種佛地又說三乘高下因緣第二十九出寶聚經初發菩提心人功德多於恒河沙數羅漢無能及可及第三十出那羅延品經說修行菩薩生於四種住地第三十一出集一切功德品經修行菩薩投刀請殺願易生死救度眾生不離三界第三十二出密嚴經挍量聲聞與修行菩薩行業深淺第三十三出梵剎經修行菩薩每數發忍辱大行願速進菩提第三十四出一切諸佛所念經修行菩薩忍辱身口意羞恥三業不復更犯第三十五出法集經修行菩薩修持十種戒行復有十種戒行第三十六出阿差耶末菩薩經一切諸色行人戒力皆有盡時唯修行菩薩戒力無盡第三十七出集會品經顯示三乘法教第三十八出郁伽長者所問經說在家菩薩應修四種行功德不出家因緣第三十九出殊勝具戒品經初修行菩薩初發起菩提心應共魔鬪堪受無量衣食床臥無障又釋阿耨達龍王以四太河成第四十出解深密經修行菩薩修六波羅蜜住地行第四十一出勝鬘經勝鬘夫人以偈讚歎如來如來則現夫人受十大受行願第四十二出出生無邊門經說持是經陀羅尼者臨命終時八十億諸佛親來迎接又表如來三身又說修行菩薩修四事四事無相行門速成佛道右二十一部入下卷若欲偏尋當條請依此次第披撿經文出象腋經解修行菩薩行六波羅蜜空行菩薩生入六道救度眾生故身受快樂菩薩修行喻若虛空譬喻爾時文殊師利童子白佛言世尊我有所疑唯願如來為眾解說佛告文殊師利童子言恣汝所問我當為汝解說其義令汝及眾歡喜奉行爾時文殊師利童子白佛言世尊修行菩薩如何住於勝上妙法顯現一切菩薩行門而能成熟無量眾生喻如滿月現於一切佛剎爾時世尊歎文殊師利童子言善哉善哉文殊師利汝以少問我今為汝廣解所疑汝當諦聽善思念之時文殊師利童子言唯然世尊授教而聽佛言修行菩薩有六種相應法善住於一切甚深法趣何者為六所謂一者若修行菩薩樂施無悋不見慳心與身有異身與慳心俱無所得二者堅持戒行不見身與非戒有異身與非戒俱無所得三者善住忍辱守護自心不見自身與瞋恚異身與瞋恚俱無所得四者精勤善行不見自身與慢有異身與怠慢俱無所得五者方便淨住禪定三昧不見自身離於諸行亦不和合三昧定心一切法故俱無所得六者正智於一切諸法無所得故乃至不求涅槃不見自身與眾生身而為有異於六趣中見身無異故文殊師利當知修行菩薩以此六種法故成就一切甚深法行復次文殊師利修行菩薩復有六種相應法行善入一切甚深法行何者為六所謂一者修行菩薩若生地獄受天快樂二者若生畜生則受人間上妙快樂三者若生貧家則受轉輪聖王快樂四者若生六趣各現本身端嚴殊勝無能過者五者善巧方便遊歷十方諸佛剎土無去無來安然不動於一切佛剎示現其身六者以隨類音演說諸法而不雜亂文殊師利當知修行菩薩以是六種法故善得一切甚深法行爾時文殊師利童子白佛言世尊如何修行菩薩生於地獄而得受天快樂佛告文殊師利童子言修行菩薩有三昧名摩訶鉢頭摩得此三昧已為諸眾生入於地獄受天快樂是諸獄人見其菩薩受地獄苦菩薩以福力故與諸罪人普為說法度脫無量百千眾生文殊師利當知修行菩薩生於地獄而受諸天快樂復次文殊師利童子白佛言如何修行菩薩生於畜生而受人間上妙快樂佛告文殊師利童子言修行菩薩有三昧名遍寂靜得此三昧已則生畜生不失其念仍受人間上妙快樂以畜生身故與諸畜生解說佛法度脫無量百千眾生文殊師利當知修行菩薩為眾生故生於畜生而受上妙人間快樂文殊師利童子復白佛言世尊如何修行菩薩生於貧里而受輪王快樂佛告文殊師利童子言修行菩薩有三昧名離緣寂靜得此三昧已而生貧家與諸貧里眾生說法毀呰慳貪無戒讚揚布施持戒善因度脫無量百千眾生身受轉輪聖王快樂文殊師利童子復白佛言如何修行菩薩於六趣中為眾生故各隨其類現種種形受諸快樂皆得殊勝佛告文殊師利童子言修行菩薩有三昧名一切遍光明得此三昧力故遍生六趣方便示現雜類身形受諸快樂相貌殊勝文殊師利童子復白佛言世尊如何修行菩薩善巧方便遊於一切佛剎無去無來安然不動如水中月現於一切佛剎爾時佛告文殊師利童子言修行菩薩有三昧名攝一切語言得此三昧力故分身現於十方諸佛剎土而無去無來安然不動現於佛剎見諸如來皆聞法要如是修行菩薩善巧方便遍歷一切諸佛剎土無去無來安然不動如水中月現諸佛剎文殊師利童子復白佛言世尊如何修行菩薩於一切異類眾生隨其類音而為說法是諸言音而無雜亂佛告文殊師利童子言修行菩薩有陀羅尼名阿難哆伐多得此陀羅尼已修行菩薩則能了知無量無邊眾生心各解其言語而無雜亂爾時文殊師利童子白佛言世尊修行菩薩善巧方便甚難了知世尊修行菩薩求於甚深法者親近何等法行可知可識佛告文殊師利童子言若有修行菩薩樂知是法義者喻若虛空為對文殊師利童子言如何虛空為對佛言譬如虛空無貪瞋癡文殊師利當知色等諸法亦復如是無貪瞋癡不異涅槃相故復次譬如虛空布施持戒忍辱精進禪定智慧皆無和合為無相故一切色等諸法亦復如是無所相應施戒忍進定慧不異涅槃相故涅槃亦無和合復次譬如虛空無棄無別文殊師利當知色等諸法亦復如是無棄無別涅槃亦爾無棄無別復次譬如虛空無知無習文殊師利當知一切色等亦復如是無知無習涅槃亦爾無知無習復次譬如虛空無明無闇色等諸法亦復如是無明無闇涅槃亦爾無明無闇復次譬如虛空於一切處無所執得當知色等諸法亦復如是不可執得涅槃亦爾無所執故復次譬如虛空無道所得無非道所得色等諸法亦復如是無道所得無非道所得涅槃亦爾無道無非道故復次譬如虛空不學聲聞解脫緣覺解脫大乘解脫色等諸法亦復如是一切乘處無所學故涅槃亦爾無所學故復次譬如虛空無攀無受色等諸法亦復如是無攀無受涅槃亦爾無攀無受復次譬如虛空不取不捨色等諸法亦復如是不取不捨涅槃亦爾不取不捨復次譬如虛空無有體性無有濁亂是以一切眾生於涅槃體性皆無濁亂涅槃亦爾無濁無亂復次譬如虛空於一切處無著無動文殊師利當知修行菩薩亦復如是當知一切眾生於一切法無所著故涅槃亦爾無有所著若能如是悟達正智當知執想諸法則是涅槃知無常故文殊師利一切諸法既無實相若願見佛身者不應如是若非所見則達正位達正位者於中執相如是行施非大福田亦非利他如是施者不獲多福無所利益若有所施不求獲多福利者是名世間乞士於中所施福利無價既獲無價福利則得自無所得福智成就既獲自無所得福智成就已則能速得無生法忍出說妙法決定業障經解善知識不退菩提解邪魔故聞法故聞法誹謗已聞法故後當成佛解二十四種大乘名號如是我聞一時佛在法界藏殿諸佛所會無邊道場與大比丘眾菩薩摩訶薩俱時此道場有一夫人名曰功德莊嚴開敷花合掌向佛退坐一面爾時夫人白佛言若有初修行菩薩何等之人非善知識不應共住佛告夫人若三界中梵釋四王沙門婆羅門皆與修行菩薩為善知識唯除聲聞非善知識恐聲聞退修行菩薩大乘道行何以故聲聞緣覺為己利故勸引初修行菩薩迴入小乘是以聲聞乘人非善知識夫人當知初修行菩薩不應與聲聞比丘同居房舍不同坐床不同行路若初修行菩薩智慧彌廣無二分別悟大乘法而為方便勸引聲聞令入大乘方許同住若聲聞比丘福智狹劣則修行菩薩不應為說甚深大乘恐其誹謗復次修行菩薩不應數覽小乘經論何以故為障佛道故夫人當知修行菩薩寧捨身命不棄菩提而入聲聞求羅漢道菩薩勸請一切眾生已爾時若捨菩提之心別起異道入於聲聞羅漢道果因惱亂故菩薩而退菩提二人俱墮無間地獄佛告夫人修行菩薩寧犯殺等五種大罪不學須陀洹果不退菩提修行菩薩寧於一劫百劫乃至千劫受地獄苦不學斯陀含果不退菩提修行菩薩寧墮畜生不學阿那含果不退菩提修行菩薩寧殺害眾生墮於地獄不修阿羅漢果不退菩提羅漢獨證私入涅槃譬如小賊密入他舍修行菩薩菩提心故攝諸眾生寧同火坑不住聲聞寂滅涅槃不退菩提以是義故為攝眾生令入佛道故如是修行菩薩一切世間天人阿修羅之所尊重堪任供養超越聲聞則邪魔眷屬無能嬈惱爾時夫人白佛言何者邪魔眷屬佛告夫人敷演大乘經典之處若有眾生聞說大乘心不樂聞調弄誹謗當知則是邪魔眷屬誹謗大乘經典心故死墮阿鼻受苦無量復生餓鬼食火屎尿無量劫中受苦畢已後生人中盲聾瘖瘂病癩不具此等眾生命終之後經無量生方得值遇如來親承供養於諸佛所還復得聞大乘經典純一無雜爾時如來於諸毛孔普出言音一一毛孔出無量億百千法光復生無量法音偈讚時此會中若有聲聞則聞聲聞乘法若有緣覺乘人則聞緣覺乘法若有大乘行人則聞大乘妙法鳥獸之類各隨其音而聞佛法於此會中所有眾生過去未曾耳聞佛法皆見如來默然不語其餘眾生過去曾謗大乘經故雖於多劫墮在地獄餓鬼受苦由謗法時大乘入耳是故佛所親聞大乘心生歡喜而發無上菩提之心究竟成就阿耨多羅三藐三菩提爾時夫人白佛言所說大乘何故名為大乘何故說為大乘佛告夫人善哉善哉夫人深樂大乘以是義故善思念之當為汝說大乘名號所謂一者令人深樂是名大乘二者不動是名大乘三者無過是名大乘四者無量是名大乘五者如四大海是名大乘六者金翅及緊那羅摩睺羅伽雜類所敬是名大乘七者乾闥所讚是名大乘八者諸天恭敬是名大乘九者梵天歸依是名大乘十者天帝所敬是名大乘十一者四王所攝是名大乘十二者龍王供養是名大乘十三者菩薩奉持是名大乘十四者成就佛性是名大乘十五者賢聖歸依是名大乘十六者一切普堪所受是名大乘十七者如藥樹王是名大乘十八者斷諸煩惱是名大乘十九者能轉法輪是名大乘二十者無言無說是名大乘二十一者如虛空相是名大乘二十二者三寶種性無斷是名大乘二十三者鈍根眾生不信是名大乘二十四者超過一切是名大乘爾時佛說大乘威力名號之時此三千大千世界六種震動百千樂器不鼓自鳴則於空中諸天雨花無量百千天子皆發無上菩提之心無量百千聲聞皆發阿耨多羅三藐三菩提心復有初戒菩薩未悟法者皆已悟解爾時阿難白佛言世尊此法何名如何奉持佛言是經名為大乘巨拏勝斯受持又名說妙法決定業障受持如來說此經已阿難及功德莊嚴開敷花夫人及諸天龍八部皆大歡喜持受奉行出維摩詰所問經解佛種性因緣發起菩提解出家因緣功德爾時維摩詰長者白文殊師利菩薩言汝善明解如來種性於意云何何等為種文殊答言善男子是諸佛性五陰種性無明生死種性貪瞋癡種性四倒妄想種性五蓋種性六入種性七識煩惱種性九惱滅壞身心種性十惡不善種性善男子略要言之六十二見及一切煩惱皆是如來種性時維摩詰問言汝何義故云一切煩惱是佛種性文殊師利答言善男子若執見無為已住定滅是人不應發得阿耨多羅三藐三菩提若菩薩住於煩惱住地見正位實相是人堪任發得菩提譬如陸地不生蓮花青淤泥中而生蓮種善男子亦復如是若聲聞緣覺住於無為滅定佛種花芽無復更生煩惱淤泥池中能發菩提因煩惱故佛種芽生善男子譬如空中種子不生糞壤之地乃能茂盛善男子亦復如是不應無為滅定而生菩提若起我所非我所心等於須彌仍堪發生菩提而生佛種無量智慧善男子譬如不入四大海水無由取得無價寶珠善男子亦復如是若不入煩惱大海無由取得佛性寶珠當知菩提種性本從煩惱中來爾時長老摩訶迦葉歎文殊師利菩薩言誠如所說真實不虛如是佛種皆是煩惱種性何以故我等聲聞無復堪任發生菩提我等為燒滅三界煩惱種子我等寧以無間五逆不應斷解世間煩惱何以故若人已造五逆惡罪受畢究竟還復發生菩提之心親聞佛法顯現佛事若阿羅漢煩惱已盡無復後有無能發得阿耨多羅三藐三菩提譬如有人五根總壞是人識心不堪更起羅漢亦爾煩惱總壞諸結已除既無力故不堪扶持無上菩提以是義故凡夫親近於佛聲聞辟支遠離菩提何以故凡夫數聞三寶威力無量種性則發菩提不斷阿耨多羅三藐三菩提心若聲聞緣覺雖曾聞說如來聖德十力無畏十八不共亦不堪任發得菩提佛告羅睺羅汝詣維摩詰問疾羅睺羅白佛言世尊我不堪任詣彼問疾所以者何我念昔時鞞舍離城有諸族姓子來詣我所稽首作禮而問我言唯羅睺羅汝佛之子捨轉輪王位出家為道其出家者有何等利時我與諸族姓如法為說出家功德因緣說此法時維摩詰而來我所稽首我足而謂我言唯羅睺羅汝今所說出家功德不應如是所以者何夫出家者無利無功德是為出家有為法者可說有利有功德夫出家者無為法故無為法者無利無功德遠離一切諸行處於涅槃智趣所受聖所行處降伏眾魔度五道淨五眼定五根施無畏不惱於他不染雜惡摧諸外道超越假名出離犯戒淤泥池中我所無著無我所無所受亦無擾亂調伏身心攝護他眾隨禪定離外過一切處而無所取若能如是出家名為善出汝等於正法中宜共出家善學律儀諸佛法教所以者何人身難得佛世難逢無上菩提甚難發起爾時此等諸子白維摩詰言我等聞佛所說若父母不聽不得出家爾時維摩詰長者告諸童子言汝等但發阿耨多羅三藐三菩提心常修梵行是則出家功德爾時此三十二族姓子皆發阿耨多羅三藐三菩提心故我無言可答以是義故我不堪任詣彼問疾出方廣如來智經解善惡知識菩薩不應聲聞同居解修行菩薩與聲聞校量道行深淺爾時佛告摩訶目揵連善男子當知善知識故教道諸法菩薩而成阿耨多羅三藐三菩提是以初修行菩薩不應學聲聞緣覺小乘教道何以故一切破戒邪行之人是菩薩善知識若聲聞緣覺障佛道故則非善知識何以故犯戒之人不堪破於菩薩正行是犯戒邪行之人法無力故不能障於菩薩佛道若聲聞緣覺以世諦無我復無煩惱以是智故能令初學菩薩入於聲聞教道當知聲聞非是菩薩善知識也修行菩薩寧與破戒邪行交通不與聲聞緣覺乘人受法何以故犯戒邪行雖共交通身相遠離若聲聞人行坐不離譬如家賊不離其側以是義故菩薩不應與聲聞人習學交往譬如野干不堪師子同居當知聲聞與其菩薩亦復如是何以故聲聞修學唯利己故若修行菩薩專求佛道度脫眾生聲聞唯見一身趣路若菩薩善行正路導引眾生聲聞唯淨己心若菩薩能淨己心亦淨眾生聲聞唯自除煩惱若菩薩自除煩惱亦能除滅眾生煩惱聲聞入邪疾路獨避世間菩薩自入正路導引眾生聲聞唯除習氣煩惱菩薩成等正覺習氣都滅煩惱悉除聲聞異道入於涅槃菩薩自證正道無餘涅槃聲聞入於寂滅涅槃其法亦滅若菩薩成等正覺已入無餘涅槃法仍不滅十力無畏十八不共四聖諦三十二相八十種好無量佛事神通不滅當知聲聞及辟支佛皆無是德出勝義諦品經修行菩薩起十種行願速成佛道解修行菩薩十種戒行成就六波羅蜜爾時普賢菩薩語普智菩薩言佛子修行菩薩為求阿耨多羅三藐三菩提故應起十種行願何者為十所謂一者願度一切眾生二者令其遠離一切煩惱三者除滅相續習氣四者於一切佛法無所疑惑五者除救眾生一切苦聚六者願救眾生三塗八難七者歸依親侍一切諸佛八者願學菩薩一切戒行九者昇於空中示現毛端無量佛事十者以大法鼓擊動一切佛剎眾生聞者隨機速入無餘涅槃當知初學菩薩如是修行若住此地不久而起如來行願復次佛子修行菩薩復有十種戒行何者為十所謂一者究竟不退菩提是其戒行二者遠離聲聞辟支佛地三者常為一切眾生身心利故四者令一切眾生住於佛行五者受持菩薩戒行無令缺犯六者開悟一切諸法七者所修功德迴施十方願成佛道八者不應分別如來法體九者一切世法無所貪著十者防護六根無令染著佛子是修行菩薩十種戒行若菩薩能住此地不久圓滿戒行六波羅蜜成就無上菩提復次修行菩薩復有十種退道迷路應當遠離每自察心何者為十所謂一者不敬師僧和尚及善知識是其迷路二者怖畏世苦是其迷路三者所修戒行忽生悔心是其迷路四者不樂住於諸佛剎土是其迷路五者不樂三摩鉢低是其迷路六者修少分功德便以為足是其迷路七者誹謗大乘是其迷路八者遠離菩薩戒行是其迷路九者樂阿羅漢辟支佛道是其迷路十者若見修行菩薩心生憎嫉是其迷路佛子如是十種菩薩迷路能遠離不久當入解脫法門復次修行菩薩應有十種行願何者為十所謂一者願我為諸眾生盡未來劫住於世間如是願者是普善願二者願我最後親侍供養一切諸佛如是願者是普善願三者願我令一切眾生住於普賢菩薩行願如是願者是普善願四者願我積集一切戒行功德如是願者是普善願五者願我普修六波羅蜜如是願者是普善願六者願我滿足菩提戒行如是願者是普善願七者願我莊嚴淨一切佛剎如是願者是普善願八者願我生於十方佛剎如是願者是普善願九者願我深求一切佛法善自開解如是願者是普善願十者於諸佛剎成等正覺如是願者是普善願佛子當知是修行菩薩十種大願以願力故速獲菩薩具足行願復次修行菩薩復有十種魔障何者為十所謂一者忽生退心我不成佛是其魔障二者正起勤修忽然棄捨是其魔障三者少分功德而生厭足是其魔障四者樂住隱僻善行俱捨是其魔障五者棄捨一切善願是其魔障六者捨斷煩惱樂修滅定是其魔障七者斷割世法是其魔障八者退捨菩薩道行是其魔障九者不樂勸化眾生是其魔障十者誹謗佛法是其魔障佛子當知是修行菩薩十種魔障若菩薩遠離是等不久速得如來十種記別地位出摩訶般若波羅蜜經中初修行菩薩初學檀波羅蜜發起菩提心無散亂已菩提心散亂故攝念六波羅蜜行解煩惱因緣菩薩初發菩提心持六波羅蜜行爾時聖者舍利弗語聖者富婁那言復次富婁那修行菩薩應當初學檀波羅蜜何以故貪惜世業無始習氣若修行菩薩捨施之時慳心則捨因則能發菩提心若發菩提則能漸漸增長成就若漸增長成就則漸遠離二乘若漸遠離二乘則復昇進阿耨多羅三藐三菩提譬如雨中安置瓦瓶是瓶所入第一雨滴及最後滴非緣前後二滴水瓶得滿要其中間雨滴漸入而得盈滿富婁那當知亦復如是若修行菩薩不應以初發菩提心故而成佛道亦不以最後菩提樹下而成佛道以是義故初發菩提心故乃至最後於其中間菩薩漸證佛道發起種種善行三阿僧祇修行利益資助佛道是以仁者富婁那修行菩薩不應散亂心無所染爾時聖者富婁那語聖者舍利弗言修行菩薩如何攝心而無散亂舍利弗言菩薩助佛道故若發邪行惡見將為善利當知我今所發惡行應是菩提利故何以故為我是邪見不斷世間生死是以我身變易世間方便利益無量眾生以是義故修行菩薩如是智慧心無散亂爾時富婁那語舍利弗言若菩薩菩提心亂如何相貌而得知耶舍利弗言此心散亂是聲聞緣覺乘人障其道故若求二乘道果當知則是散亂心也何以故二乘道行不應菩提若修行菩薩貪瞋癡見尚不散亂何以故為此三毒見助佛道故轉易生死利益菩提以是見故生於世間善巧方便圓滿六波羅蜜修行菩薩以資助煩惱故得阿耨多羅三藐三菩提富婁那當知若修行菩薩攝念心故而生障善當知則是散亂復有相應聲聞辟支佛攝念菩薩亦是散亂若非此等攝念不斷生死資助道故不應亂心何以故為攝念故修行菩薩在於世間以善巧方便攝念相續不斷生於世間生已則受檀波羅蜜持戒波羅蜜忍辱波羅蜜精進波羅蜜禪波羅蜜智慧波羅蜜修學如是攝念資助世間生死道故修行菩薩應當如是授學乃至成佛而無有捨富婁那當知修行菩薩不應厭離煩惱何以故以智識別煩惱作是思念是等煩惱饒益我身助我成佛若此煩惱有相可以上妙供養何以故為此煩惱故修行菩薩常所護惜煩惱以是義故應當以智識煩惱因何以故為我善巧方便不攝三界繫縛令我增長圓滿六波羅蜜故速得菩提若六波羅蜜漸漸增長我則解脫世間生死繫縛而得寬慢富婁那當知譬如車載重物以車重故車軸漸漸研磨載物纔入到城其軸事畢則斷當知因煩惱故三界而有生死修行菩薩若煩惱故續續生於世間六波羅蜜則得增長圓滿若六波羅蜜漸得圓滿則生死煩惱漸得微薄若生死煩惱漸薄則能決定漸近佛位若修行菩薩坐菩提樹已則起薩婆若智前後煩惱當則斷滅無復更生是諸煩惱所作已辦菩薩成正覺已煩惱無復有緣譬如車軸載重入城事畢然乃始斷修行菩薩若成阿耨多羅三藐三菩提已亦復如是煩惱事辦無復有緣是以當知為是利故中間不斷煩惱修行菩薩縱被瞋罵返從乞求所須皆是助道善緣發起菩提心故若攝羅漢心智亦是修行菩薩助佛道故若無羅漢行門如來從何制修羅漢道果以制修故而助佛道爾時世尊於摩訶般若伽他所說譬如世間若樹木無芽則無樹身若無樹身枝葉花果無由盛茂當知眾生若無菩提芽種諸佛不現世間若佛不出於世聲聞從何而起譬如明燈要賴炷心而是炷心不因第一火焰而能燒盡亦非不因初焰而盡復非後焰燒滅而盡亦非因後焰而盡以是義故前後中間焰焰相續故炷心燒盡菩提亦爾非緣初心成佛亦非後心前後中間相續心故而能成佛何以故剎那剎那菩提心故而成佛道若修行菩薩布施不著我相人相受者相心無所求無慳悋心如是布施縱施少分等施無量則是修行菩薩具足檀波羅蜜行復次修行菩薩若恒念如來圓滿威神顯揚聖德則是菩薩甚深戒行若菩薩漸減佛說戒相則虧若修行菩薩順世法故雖受五欲心念三歸是故願我成等正覺救度眾生此則已住持戒波羅蜜行修行菩薩如是智慧念心不犯不名犯戒若修行菩薩於億劫中雖持十善戒行若樂聲聞阿羅漢果當知則是增上纏犯虧於大乘是為修行菩薩持戒波羅蜜行復次若修行菩薩發廣大心見諸眾生禁閉牢獄枷鎖杻械栲楚鞭撻斬其頭項割截手足耳鼻身分爾時菩薩念言願我代彼普受諸苦令一切眾生皆得安樂若有惱我難忍能忍心無惡對當知如是修行菩薩則是慈忍波羅蜜行復次修行菩薩願為眾生樂住世間成熟眾生清淨佛土苦行逼惱行而無疲倦當知則是菩薩精進波羅蜜行復次修行菩薩若色聲香味觸五欲所纏不樂聲聞羅漢道果專念菩提當知是人恒在禪波羅蜜行復次譬如商人欲入大海船舶不修商人及財陷沒當盡若預修船寬廣牢固商人及財皆達彼岸修行菩薩雖有道心若無堅牢智慧不久退失菩提是以智慧波羅蜜成就菩提無所缺陷速成阿耨多羅三藐三菩提剎那一念無上菩提則是修行菩薩過於無量二乘功德智慧波羅蜜行出花嚴經入法界品初修菩薩發起菩提心故喻類聲聞無所能及善男子譬如師子獸王為諸獸故哮吼大聲以其聲故師子初生子而得肥壯勇健跳梁諸獸聞其大聲悉皆逃竄初修行菩薩喻若師子初生子息菩提發吼菩薩亦復如是是以如來薩婆若智為初修行菩薩故吼讚佛性皆以如來善教引故菩薩而得智慧勇健菩提增長若諸眾生貪著煩惱而自損減譬如師子身筋造作箏絃其音若奏餘絃悉斷如來以波羅蜜成熟菩提起發心故若有讚歎五情俱斷二乘道行皆悉俱斷譬如以象牛雜乳盛滿大池若以師子真乳一滴入池是諸雜乳悉皆流出不住同池菩提心乳亦復如是百千劫中積惡罪業以師子菩提心故罪障悉皆壞滅無餘二乘解脫與菩提種性不堪同居善男子譬如迦陵頻伽猶在卵中若發聲音雪山大鳥聲不能及修行菩薩亦復如是生死卵中發大菩提心故所修功德大悲勢力若聲聞緣覺無能及者善男子譬如金翅鳥王其子初生目則明利飛則勁捷一切諸鳥雖久成長無能及者修行菩薩亦復如是發菩提心為法王子智慧清淨大悲勇猛一切二乘雖已歷劫久修道行皆不能及出寶髻所問經解修行菩薩一種持戒清淨行波羅蜜爾時佛告寶髻菩薩言善男子何者是修行菩薩持戒波羅蜜清淨行善男子修行菩薩有一種持戒清淨行何者為一所謂於無上菩提而捨心復有是心若不相應事者而能相應是心於三界中勝上為最是心超越聲聞緣覺是心能救一切度達三界眾生至於彼岸是心能類無價寶珠而為等量是心深重護念無捨使無暫忘善男子當知修行菩薩為十種尸波羅蜜清淨行何者為十所謂三種身淨行四種口淨行三種意淨行是為十無盡清淨戒出演法師品經修行菩薩挍量聲聞法教修行菩薩於諸剎土修學菩薩行門爾時佛告舍利弗言舍利弗譬如有人自言我能入大海至海底坐是人既見海已則於牛跡渦中動搖手脚自云我學拍浮他人告言汝自昔云我入大海取海底坐何故今日不入海中其人答言我先於此牛跡水中習學然後方入大海舍利弗於意云何是人所修邪正以不所擬作者善巧方便以不所執我入海底先於牛跡渦中習學舍利弗言不也世尊若人願入大海必須入海習浮佛告舍利弗亦復如是佛入涅槃後世有法主比丘比丘尼優婆塞優婆夷於是大乘經典信心供養顯揚如來智慧聖德恭敬尊重既緣大乘深義智慧狹劣不達其底不解其義後時依止聲聞修習雜學阿含經論以名聞利養故與諸檀越交通若有比丘不習大乘經者隨順遞相諂曲心故搆引伴侶樂學聲聞牛跡水渦習學拍浮舍利弗以是義故若修行菩薩所將大乘經典而求佛智者是修行菩薩應學如來威儀集行若如來在於無智眾中不共交通亦不所受除施法外默然不語修行菩薩亦復如是如聞諸佛剎土諸大菩薩摩訶薩見在住持百千善巧方便於諸百千剎土習學教授億百千眾生令得神通大力而得善行功德舍利弗修行菩薩應當於諸剎土隨諸菩薩習學法行復應學彼威儀行業禪定解脫三昧三摩鉢帝善巧方便威神五通解脫故隨其修學然於空閑靜處心念十方剎土諸大菩薩隨機方便不應樂入聲聞智慧受持習學出決定毘尼經解聲聞及菩薩如何授教戒行律儀相應又解三毒類定輕重爾時聖者優波離從禪定起詣於佛所稽首頂禮退坐一面而白佛言世尊我今向來宴坐入定而有所思世尊先為聲聞緣覺乘人及初修大乘行菩薩為其制戒清淨律儀如來所說寧捨身命不得犯戒我於毘尼律藏名為上首今如來在世若復涅槃我當云何教授戒律若聲聞緣覺乘人修持禁戒不令缺犯復當云何教授初修大乘行菩薩修持護戒世尊是以為我廣說教跡我今密於佛所聽聞授記我則以佛威神力故敢當自制我若攝授禁斷律儀願佛慈悲為我宣說云何犯戒云何無犯世尊今此會中聲聞菩薩無量眾集堪可表示爾時優波離說此語已佛告優波離言汝為聲聞應機別說清淨戒行復為初修大乘行菩薩故善巧方便應機別說清淨戒行何以故優波離若聲聞持戒當知戒行差別與初修大乘菩薩戒相違背則非菩薩淨戒若初修大乘菩薩持戒清淨則與聲聞戒行違背不同非是淨戒所以者何若聲聞志願力故乃至剎那不求世間生死亦無所樂亦無所願是其聲聞清淨戒行若初修大乘行菩薩志願力故願我無量劫時於此苦海救度眾生心無疲倦是其初修大乘行菩薩清淨戒行以是義故優波離當知各為隨機當說禁戒若為初修大乘行菩薩說戒順於他心無惱眾生若為聲聞說戒利己不順他心若為初修大乘菩薩說戒寬容方便若為聲聞說戒無所寬容禁戒嚴切若為初修大乘菩薩說戒可以長遠無相所說若為聲聞說戒可以嚴切執見有相為其所說優婆離何故初修大乘行菩薩兼順他意而令修學何以故聲聞不順他意而令修學優波離當知初修大乘行菩薩各各隨機引化眾生順他心故無所惱故修持戒行若聲聞則非他心故修持戒行何故初修大乘行菩薩戒行寬容無犯何故聲聞禁戒笮狹嚴切優波離當知若初修大乘行菩薩晨朝有犯應當結罪至午若菩提心無間斷戒聚成就則非所犯若當午時有犯至於黃昏菩提心無間斷戒積成就則非所犯若黃昏有犯至於初夜菩提心無間斷戒積成就則非所犯若初夜有犯至於中夜菩提心無間斷戒積成就則非所犯若中夜有犯至於後夜菩提心無間斷戒積成就則非所犯優波離當知初修大乘行菩薩戒行寬緩若有菩薩結罪有犯不應悔懼復次若聲聞犯戒戒相則滅無復更全何以故若聲聞持戒除煩惱故如救頭然燒衣心速為求寂滅涅槃堅持戒行云何初修大乘行菩薩長遠修行無相無著不離世間云何聲聞執相一生斷滅現前修學優波離若初修大乘行菩薩喻若恒河沙劫雖受五欲快樂菩提心無暫捨當知是菩薩戒行無缺何以故為初修大乘行菩薩後時成熟菩提心故若在睡眠五欲尚無所染況在覺悟所以者何若初修大乘行菩薩不應一生總斷煩惱若菩提成熟煩惱自滅若聲聞修習道行猶未成熟是等其心剎那不願更生世間是以一生迅速修行喻若救頭優波離當知初修大乘行菩薩長遠心無厭倦隨入修行應知聲聞一生暫時修學以是義故優波離汝若為初修大乘行菩薩教授說戒寬遮順他意故長遠深邃教其修學若為聲聞教授說戒不應順他亦無寬緩何以故初修大乘行菩薩為大因緣修法器故而成阿耨多羅三藐三菩提菩薩不應厭懼世間願我無量長遠劫時為眾生故受生死苦是以如來不為修行菩薩而說出離三界生死苦海悔過因緣所以者何如來為修行菩薩故喜悅歡心為說甚深清淨因緣無過無纏無障空相如是與其言說若菩薩聞是說已樂住世間無有厭倦乃至成就阿耨多羅三藐三菩提爾時聖者優波離白佛言世尊說有三種三毒重罪或緣貪欲相應或緣瞋恚牽纏或為愚癡何者最重何者最輕願為初修大乘行菩薩說其輕重方便戒行爾時佛告聖者優波離言若初修大乘行菩薩以恒河沙劫常犯貪欲種類罪故若信受大乘而生一念瞋心結罪重於貪欲何以故優波離若瞋心發動則能捨棄眾生若捨瞋貪欲心發則攝眾生菩薩而無厄難何以故優波離佛說若犯貪欲捨離稍慢犯罪稍輕若犯瞋恚解離稍速獲罪甚重若犯愚癡解離則速得罪稍深優波離當知三毒輕重如是修行菩薩應當守護善巧方便智慧心故無令缺犯出遍清淨毘尼經解釋菩薩行聲聞行各各如何調伏其心類於二乘輕重爾時寂淨天子白文殊師利童子言初修行菩薩云何調伏其心若聲聞比丘云何調伏其心文殊答言厭離三界心驚動故則是聲聞調伏其心若攝授世間無量法故不斷生死一切眾生而施無畏利眾生故樂住世間則是修行菩薩調伏其心若厭離功德資糧則是聲聞調伏其心若集智資糧功德無厭則是修行菩薩調伏其心若厭見一切煩惱則是聲聞調伏其心若攝一切眾生煩惱則是修行菩薩調伏其心若不為眾生故不念諸佛聖德則是聲聞調伏其心若為一切眾生故顯現諸佛聖德則是修行菩薩調伏其心若所修行業諸天不證則是聲聞調伏其心若復所修業行三千大千世界諸天普證知聞則是修行菩薩調伏其心若捨一切魔軍則是聲聞調伏其心若三千大千世界所有魔軍令其發動菩薩而能摧伏則是修行菩薩調伏其心若不明自身心量則是聲聞調伏其心若明一切剎土諸佛如來聖德則是修行菩薩調伏其心若唯為自身則是聲聞調伏其心若為眾生故修習攝念一切諸佛聖德則是修行菩薩調伏其心若為小乘解脫執速則是聲聞調伏其心若以剎那智慧成熟菩提則是修行菩薩調伏其心若斷滅三寶種性是聲聞調伏其心若修學三寶種性則是修行菩薩調伏其心若喻瓦瓶壞破無復更全則是聲聞調伏其心若喻金器破壞修持如舊則是修行菩薩調伏其心若以善巧方便不具則是聲聞調伏其心若善巧方便相應則是修行菩薩調伏其心若十力四無所畏不具則是聲聞調伏其心若以十力四無畏心相應則是修行菩薩調伏其心若避世間如避火坑則是聲聞調伏其心若樂住世間如遊園苑居住殿堂則是修行菩薩調伏其心若不具六波羅蜜并四攝事則是聲聞調伏其心若修六波羅蜜并四攝事堅持攝念則是修行菩薩調伏其心若不斷一切宿緣習氣則是聲聞調伏其心若除相續一切習氣則是修行菩薩調伏其心略要言之若心著數量親近量法習學有量戒行三昧智慧解脫解脫知見則是聲聞調伏其心若非量數以無量繫親近無量善巧方便所學戒行三昧智慧解脫復緣解脫所見則是修行菩薩調伏其心爾時如來告文殊師利菩薩言善哉善哉如汝所說此是修行菩薩初入調心法行以何義故文殊師利聽我所說乃至解脫此調伏義多應成就圓滿故文殊師利譬如二人同居一處一人讚歎四大海水一人讚歎牛跡渦水文殊師利於意云何牛跡渦水堪讚多不文殊師利言是坑微淺況堪類於四大海水讚歎輕重佛言若聲聞調伏現相亦復如是譬如牛跡渦水自少不濟無所讚益當知小乘輕重若是其有一人所讚大海者文殊師利於意云何是人堪任讚大海不文殊師利言大海功德無量讚歎無量佛言修行菩薩亦復如是應現修行無量譬如大海不知滴量大乘功德亦復如是爾時說此法已一萬二千天子皆發阿耨多羅三藐三菩提心各發是言世尊我等從今修行菩薩行處而能修學願引一切眾生令入此道出海慧菩薩所說經解菩薩犯戒而能成就六波羅蜜解般若波羅蜜深義挍量聲聞輕重解初發菩提心寶忍辱邪魔不退菩提解身口意三業成就六波羅蜜解成就觀行六波羅蜜念門解八種功德與煩惱和雜喻解四種善行門解菩薩行門有十二種魔障鉤爾時有一天子白文殊師利童子言文殊師利頗有初修行菩薩心懷慳悋而能成就檀波羅蜜不文殊師利言有是行人天子白言以何義故而有是人文殊師利言若修行菩薩成熟眾生不捨菩提故以不捨故則是慳悋以施成熟眾生心故則能成就檀波羅蜜復次天子白文殊師利言頗有修行菩薩若當犯戒而得成就尸羅波羅蜜不文殊師利言有是行人天子白言以何義故而有是人文殊師利言修行菩薩攝護成熟諸眾生故若不具戒而得成就尸羅波羅蜜復次天子白文殊師利言頗有修行菩薩捨於忍辱而得成就羼提波羅蜜不文殊師利答言有是行人天子白言以何義故而有是人文殊師利言若修行菩薩捨外道行專習無上菩提法忍而得成就羼提波羅蜜復次天子白文殊師利言頗有修行菩薩貢高我慢而得成就精進波羅蜜不文殊師利言有是行人天子白言以何義故而有是人文殊師利言若修行菩薩不樂辟支阿羅漢果故然為顯揚薩婆若智故樂於大乘而無怠心積集善念無上菩提而得成就毘梨耶波羅蜜復次天子白文殊師利言頗有修行菩薩以散亂心而得成就禪波羅蜜不文殊師利言有是行人天子白言以何義故而有是人文殊師利言若修行菩薩乃至睡眠不樂辟支阿羅漢果專求無上菩提而得成就禪波羅蜜復次天子白文殊師利言頗有修行菩薩愚癡無智而得成就般若波羅蜜不文殊師利言有是行人天子白言以何義故而有是人文殊師利言若修行菩薩智慧狹劣見於世俗厭魅呪詛起屍擾動驚亂他心而菩薩無有方便救護之智然為菩提心故攝念佛地而得成就般若波羅蜜爾時如來歎文殊師利菩薩言善哉善哉文殊師利誠如所說汝能分別初修行菩薩應作不作修習行業真實不虛所以者何汝今聽我略說般若波羅蜜圓滿解脫文殊師利譬如有人一日之中忍受飢餓不甞毒食修行菩薩亦復如是寧守慳悋無持戒心瞋恚怠慢不攝念心不樂聲聞緣覺道行若心愛樂修六波羅蜜行則不應爾何以故是中菩薩應當有厄天子言世尊修行菩薩不應怖畏煩惱佛言修行菩薩實怖煩惱恐入聲聞地位天子於意云何譬如有人志存身命忽被加害寧當截首寧截身耶天子言世尊若欲存命寧割身肉不截其頭何以故若存其首尚得修集功德善蹤以善蹤故生於天上若截其首善蹤俱滅佛告天子言修行菩薩亦復如是寧捨威儀戒行不退菩提寧與煩惱相應不入聲聞斷煩惱門天子言世尊修行菩薩如是修行行業世間稀有甚為難信聲聞緣覺精進行業乃如修行菩薩犯戒佛言誠如所說譬如貧人家常飯食若轉輪王暫少甞之如服毒藥若聲聞除滅煩惱堅固精進類於修行菩薩戒行亦復如是復次譬如有人勤求生業莊飾一身其人不堪富饒一國況餘世間聲聞亦爾除己煩惱心故雖行精進不堪饒益閻浮眾生況餘世間復次譬如大富商主多諸眷屬親侍部從勤心好施而能饒益無量眾生天子當知修行菩薩亦復如是修習慈悲悲心精進是以饒益一切眾生勝義諦世俗諦廣施眾生快樂爾時長老摩訶迦葉白佛言世尊若聲聞修道證無為果修行菩薩乃在有為以何義故修行菩薩能過無為證果之人佛言迦葉當知為汝說喻智者以喻而速聞解譬如於四大海滿中成酥而有人取一牛毛分為百分以一分毛端取其一滴酥迦葉於意云何彼一分毛端一滴酥量多彼四大海中酥不迦葉言不也世尊佛言迦葉於意云何此二處酥何者最上最尊最多最貴迦葉言若以一毛端酥類大海酥過億百千是酥實為最上最尊最多最貴其一滴酥不可為比佛言迦葉譬如百分毛端所取得酥若聲聞於無為智慧類於佛智亦復如是修行菩薩修習有為功德無為行願普入佛智迦葉當知譬如蚊蟻之屬唯能取得一粒食味若復有人三月廣種田苗迦葉於意云何何者數多迦葉言三月所種若至秋收其數無量饒益眾生其一粒食未能利己況利眾生佛言迦葉當知譬如蚊蟻執一粒食聲聞亦爾若三月廣種收獲甚多修行菩薩於六波羅蜜并四攝事功德亦復如是若成熟已安立利益無量眾生勝義諦世俗諦普施快樂乃得成就無上涅槃佛告迦葉譬如有琉璃珠百千馱乘般入城邑復有一顆無價寶珠置於大海舟船之內若無障礙到閻浮提是珠普富閻浮眾生饒益貧苦迦葉於意云何彼百千馱琉璃珠所有價直頗能過此一寶珠不迦葉言不也世尊佛言彼諸琉璃珠無所直故聲聞修入無為解脫亦復如是迦葉當知譬如無價寶珠猶在海船若無障礙得到閻浮則能普富一切眾生若修行菩薩三寶種性相續無斷而能發起無上菩提喻得寶珠利益無量爾時佛告海慧菩薩言云何初發菩提心寶而能忍辱不退菩提云何菩提心寶而有障礙海慧當知若修行菩薩已發菩提心故逢惡知識或魔波旬或魔眷屬或事邪魔或住魔行被其嬈惱劫奪善心修行菩薩心有疑惑是等邪魔來惱菩薩菩薩爾時心無退散復不離隔無上菩提亦不斷絕眾生解脫以大悲故精進修集亦不斷絕三寶種性亦不斷絕一切佛行亦不斷絕如來三十二相八十種好次第修行顯集功德資糧顯現清淨諸佛剎土護持善法修習學故乃捨身命成熟眾生不樂染著世間快樂若修行菩薩為眾生故大悲忍辱其心堅固被他輕賤罵辱不可言說苦楚打棒皆能忍受眾生重擔而能荷負不潛不縮精勤不退其心勇猛至於彼岸亦不疲倦修持精進起方便心專心堅固他若惱者自不惱他有人打罵自不瞋他大乘義故世間殊別是心正念籌量善路為眾生故順三界行我今勤求逆行三界眾生違順我故我應與其相應和合是等眾生瞋心勇猛我求忍辱心懷隨順世間眾生遞相誑惑我今唯念智慧圓滿若有十方眾生來集各持兵器刀劍槍矟隨我而行各懷是心此修行菩薩若行若立若坐若臥若發菩提心時若發施心若發持戒心若發忍辱心若發精進心若發禪定心若發智慧心若發習學經典心若發修持功德心修行菩薩念此心時我等則當斬斷其首細截身分大如棗葉是等眾生專懷忿怒志在殺人爾時修行菩薩專心自念我今於他無嫌怨心我以忍辱而無讎惡以何義故我今是身從無始三界已來無邊數量轉易生死無不經歷經於地獄餓鬼畜生受苦無量或生人中五欲貪故而無暫捨或聞非法隨順他心以是因緣抂失身命被解支節百段分張如是苦時彼此總無所益今既截我身分斷我命根若能盡未來劫不休我常不捨無上菩提以何義故我今所受割截支體苦楚難忍比於地獄苦過此百倍願我入於地獄不捨菩提以大慈悲度眾生故何以故如來所說少分心量能成大事今世間眾生惡友甚多善友甚少當知不應惡友為侶所以者何我與眾生而無怨惡不生恨心他有與人我有與他他唯與人瞋嫉我唯慈忍與他我今應現不殺忍力不生瞋力若能捨身命則速得菩提無礙於身五欲貪愛所染命斷悉已自除瞋心若起當捨覺除若能入是法門當知如是修行菩薩則能忍受一切眾生惱亂不共眾生斷絕常能忍辱三種苦惱何者為三所謂一者身惱忍二者口惱忍三者意惱忍復次何者惱亂身忍若被割身而能忍受唯心世法觀念眾生被割身者若修行菩薩智慧方便正割體時觀念六波羅蜜如是觀心捨身命財施身命故不悋身故則能成就檀波羅蜜行若當被害悲心普遍雖有楚痛心無散亂則能成就持戒波羅蜜行若被割身分之時願度此人忍受無報則能成就忍辱波羅蜜行若以堅固精進不捨菩提心故不厭世間修諸功德則能成就精進波羅蜜行若割身分之時應當攝念是身猶如草木瓦石影壁如幻無常無我須臾壞滅如是觀已則能成就智慧波羅蜜行海慧當知若修行菩薩如是善巧方便則能圓滿六波羅蜜行不退菩提則是菩薩成就身忍辱行復次何者是修行菩薩口惱忍辱若修行菩薩被罵不可言說一切鬪諍瞋忿嫌賤打棒邪直不可所言聞他惡口不起瞋怨皆能忍受則是菩薩成就口忍辱行復次云何修行菩薩惱亂意忍若修行菩薩善巧方便智慧相應被人毀呰罵辱瞋責不可言說菩薩聞已意能忍辱則是修行菩薩成就意忍辱行復次海慧如何修行菩薩善巧方便智慧圓滿而能成就六波羅蜜觀行念門若修行菩薩聞他被罵難聞難忍惡口瞋責不可言說菩薩應當觀念是人今罵我之人應是過去慳悋嫉妬不遇良緣不授習學不曾供養三寶今者罵我我今應當除其煩惱瞋恚怒心我今可捨怨惡嫉心無所貪惜求善知識修學善路親侍善人禁慎口過則能成就檀波羅蜜復次修行菩薩應作是念是人犯戒不識罪咎我已受戒不應瞋動一心念佛觀受罪報則能成就持戒波羅蜜復次修行菩薩應作是念是人習性多瞋惡故是以罵我我今無怨慈心相向則能成就忍辱波羅蜜復次修行菩薩應作是念是人不具善行是以罵我我今自當策勵身心一心正念不忘菩提此等惡人利益我故結大因緣未調伏者當令調伏未念善者令其念善未息惡者令其息惡如是心念則能成就禪波羅蜜復次修行菩薩應作是念是人自在無智執見有相我相眾生相貪受財相是以罵我我今如法自念是中有誰罵者是誰與受俱無既無自他則能除滅一切法相邪行無怨能忍則得成就般若波羅蜜佛告海慧菩薩若修行菩薩具智慧故聞他惡口罵詈毀辱不堪聞說菩薩乃能安忍受故行願圓滿成就波羅蜜定不離大乘則能成就口惱忍辱爾時海慧菩薩言何者是修行菩薩被惱意忍一切魔障令其菩薩遠離菩提勸生退心一切外道貪利養故修習邪行令其菩薩遠離菩提菩薩已悟正行心無散亂不離菩提縱為化現佛身其心無所退動復有大力邪魔訶責菩薩令生邪念語菩薩言汝非有力能集大乘終不成佛速棄重擔捨此精進菩提難得如來聖德亦復難求世間無量難忍苦惱已入涅槃者現受快樂汝大丈夫宜亦速入涅槃海慧當知修行菩薩正被勸退菩提之時菩薩不遂他心不捨正念菩薩作是念言我定當坐菩提樹下定當摧伏邪魔軍眾定當成等正覺轉大法輪於三千大千世界敷演佛法我已勸請一切眾生令成正覺普願於我受淨法施若一切諸佛他心賢聖知我誠心菩提行願我今以此菩提心故於身忍辱不敢誑惑諸佛賢聖及一切眾生乃至自身如是修行菩薩攝心忍受不退大乘不斷菩提心寶海慧當知如是發起菩提心寶既能發起忍辱波羅蜜復能不退精進波羅蜜圓滿二行則是菩薩忍辱意惱爾時海慧菩薩白佛言世尊何者是世間相續功德與煩惱和雜而能成熟我等眾生以何義故名為相續世間功德與煩惱和雜佛言有八種世間相續功德與煩惱和雜何者為八所謂一者修行菩薩功德資糧無厭二者樂受世間生死三者願值諸佛如來四者願成就眾生無惓五者守護佛法修行習學六者勤心攝授眾生善行七者深樂佛法不捨菩提八者繫著波羅蜜行而無捨心海慧當知世間相續功德和雜煩惱修行如是而此修行菩薩惡見煩惱無所染著爾時海慧菩薩白佛言是諸功德云何煩惱和雜佛言當知所立三界皆因煩惱成就其修行菩薩以善巧方便功德力故願住世間救度眾生恒在三界攝受煩惱菩薩不為自身動亂深故以是義故功德和雜煩惱爾時舍利弗白佛言世尊如是無量菩薩行願依佛如來不可思議智慧方便甚希難有世尊又見初修行菩薩如來智故隨諸眾生修行無量種種行業甚難甚難不可聞說若修行菩薩如是難行難忍不驚不懼其事更難時舍利弗說是語已佛告舍利弗言舍利弗於意云何如師子兒聞父哮吼有驚怖耶舍利弗言不也世尊佛言舍利弗當知修行菩薩若聞菩提師子吼聲不驚不懼若聞眾生種種異類無量行業亦不驚不動舍利弗如微小火不懼一切草木叢林亦不作是念我無力燒世間草木修行菩薩亦復如是以少慧火救諸眾生不懼一切煩惱亦不作念我不堪任除滅眾生世間煩惱何以故若明識一切眾生煩惱而此煩惱則助慧炬佛告舍利弗譬如世間一切草木枝葉根莖各相謂言劫後七日一切草木宜共火戰各取為勝爾時此諸草木積聚柴草高如須彌有告火言柴草積集高若須彌汝火何不集力必被柴草所勝火云我不集眾何以故草木是我朋友若草木多我則有力若草木少我當則滅舍利弗修行菩薩亦復如是以眾生無量煩惱故而能熾然智慧火炬修行菩薩漸漸力強若明識煩惱義已然持煩惱為智慧炬若修行菩薩不樂煩惱而有捨棄便墮聲聞緣覺之地舍利弗當知若修行菩薩正念觀察一切煩惱修行菩薩漸則力強聞是語已不驚不動當知菩薩善巧方便智慧成就復次修行菩薩有四種相應善行何者為四所謂一者精進修習六波羅蜜二者以大悲心成熟眾生三者堅持功德成就圓滿四者無量劫時守護三界亦無疲倦積集一切功德資糧若修行菩薩能成如是四種功德則為決定菩薩行業爾時佛告海慧菩薩言善男子汝識邪魔波旬央俱賒鉤不海慧菩薩言世尊我識知是邪魔障鉤佛言汝今願聞邪魔障鉤解脫義不海慧菩薩言願樂欲聞佛言若有菩薩聞是義已則得解脫邪魔障鉤而能摧伏一切魔軍速成阿耨多羅三藐三菩提爾時海慧菩薩白佛言我等今者以佛威神欲說十二種邪魔央俱賒鉤初修行菩薩道故何者十二所謂一者若修行菩薩修檀波羅蜜所愛之物而生悋心不愛之物方能捨施若有親識意樂施與若非親識心無捨施施者受者俱生分別世尊此是修行菩薩第一障布施魔鉤復次世尊若修行菩薩善行精進堅持戒行威儀具足少分所犯則見聞其罪身心清淨平等習戒若見精進比丘及婆羅門而生供養共其習學若見犯戒則生瞋心嫌恨惡賤所修行業自讚毀他世尊此是修行菩薩第二障持戒魔鉤復次世尊若修行菩薩身忍口忍意心不忍返生瞋恚若見倚世豪族則為顯揚其德為其忍受若見卑下庶類則生瞋恨而無忍心雖暫忍定心懷高慢瞋恚無捨世尊此是修行菩薩第三障忍辱魔鉤復次世尊若修行菩薩勤心習學而化眾生令入聲聞緣覺乘中不教大乘而讚聲聞辟支佛地專習俗諦捨棄勝義諦法門掩覆大乘專修世俗名利幢幡音樂花香供養尊容以求聲譽不覽大乘不求佛法世尊此是修行菩薩第四障精進魔鉤復次世尊若修行菩薩起四禪定三摩鉢低宴坐寂然成就禪定而被毀呰成熟眾生處毀呰說佛法處毀呰眾生同居處毀呰善行有為功德處不動無為法少分修習不求禪定返見欲界及無色界樂無色天以鈍心故願壽長遠若生無想天上百千般佛成等正覺是人無由值遇諸佛不聞佛法不值僧徒不能成就眾生亦不值受如來妙法不值積集功德資糧而無智慧愚癡怠慢若無想天壽生畢已下生之處少智尫弱世尊此是修行菩薩第五障禪定魔鉤復次世尊若修行菩薩智慧彌廣別識習性知因緣起所有不立不行不住而乃毀呰有為功德遂失善巧方便智慧若布施持戒忍辱精進禪定俱不修習唯讚般若波羅蜜自言般若最勝於五波羅蜜心生分別以四攝事不攝眾生心常無相無為將為最妙是人未熟智故却墮邪路世尊此是修行菩薩第六障般若魔鉤復次世尊若修行菩薩修阿蘭若行樂住寂靜獨處山林無所樂著逈無儲積不居道俗少用功智不動安然亦不習學深義亦不成熟眾生亦不聽聞佛法亦不挍量趣路若有講深義處亦不往就聽聞亦不求問深教亦不尋善知識以其樂住阿蘭若志存煩惱不動若不開剝煩惱種子乃至八聖道路是修行菩薩雖在獨住不利他己世尊此是修行菩薩第七障阿蘭若魔鉤復次世尊若修行菩薩說法深邃美言悅豫威德攝眾若有眾生堪與授法不為授說若見鈍根愚癡不堪教授則為顯示佛法世尊此是修行菩薩第八障歸依法海魔鉤復次世尊若修行菩薩習學世間外道疏論捨棄大乘深義讚揚外道所說若見有人明閑外論樂說聽聞稱美為德是時會中有諸天眾心樂聽聞大乘法故來赴道場既聞所說外道疏論心生懊惱而還本宮發如是言此善男子今已滅法如來善教如是修行菩薩於法棟樑何故翻教世間外論樂戲論故棄捨大乘何以故諸佛如來為甚深法故成等正覺不因世俗外道戲論成就菩提世尊是等修行菩薩學說外道種種言論而乃覆藏如來佛法如是之人於佛法化成等正覺專行斷滅世尊此是修行菩薩第九障覆蓋甚深佛法讚揚外道戲論魔鉤復次世尊若修行菩薩逐惡伴侶為善知識共結朋友而是惡友專令菩薩棄捨眾生不令成熟亦復不令扶護佛法教住空寂少功力處數為教授聲聞法行若有大乘相應深義不為宣傳若修行菩薩習大乘故住寂靜處欲進菩提惡友為障令其菩薩攀緣世間而謂之言修行菩薩合攀緣世間俗法若應教習世法他則令住寂靜為現令悟入於他位不為顯示菩薩決定無上行門世尊何者是菩薩決定無上行門有其十種何者為十所謂一者依住信根受善知識教故二者精求妙法如救頭然三者於善法教樂住正念常勤修學四者正勤精進已作法者其心不捨五者不樂自樂唯願成熟眾生六者為求法故不惜身命七者三十二相八十種好淨佛剎土修諸功德資糧無厭八者總持威德圓滿成就九者一切凡俗世位心無染故修習摩訶般若波羅蜜行十者過一切聲聞緣覺位地善巧方便智慧超進世尊是為十種決定無上菩薩行業修行菩薩應當習學是諸惡友不為顯示善事翻令障道謂菩薩言汝若勤苦修行然可成佛不可怠慢心故得成佛道汝若八劫乃至十劫不成菩提更無可求阿耨多羅三藐三菩提世尊修行菩薩苦行精進被他障道令退入聲聞果位此是修行菩薩第十障非善知識魔鉤復次世尊若修行菩薩貢高我慢以貢高故心不下故於諸師僧和尚威儀羯磨門徒檀越乃至父母心無摧伏若見修行菩薩已超菩薩行門悟達善行已得總持威儀圓滿不願親近不共習學善教亦不尋求請問若見曾修大乘行人已被魔鉤鉤著其心以是義故是人翻修邪行愛樂邪伴專行邪路退失菩提如癡母羊無步前進譬如有人於炕旱時高原陸地種贍部樹復不溉灌縱有流渠堰塞令斷是人雖種不溉不生世尊修行菩薩亦復如是先發菩提後生貢高我慢心故退失善知識教不聞佛法已聞受者更不修治譬如海水波浪不動地勢窪下水能深厚所有江河泉源湊流就下世尊修行菩薩亦復如是於師僧父母心為卑下用少功力獲大深法隨所記念法入心耳若貢高我慢不伏師僧父母當知是人已被魔鉤之所鉤著世尊此是修行菩薩第十一障貢高魔鉤復次世尊若修行菩薩形貌端嚴眾所欽仰富饒高族部從眷屬倉庫珍寶其數無量以其端嚴眾所觀美富饒高族部從眾多功德資糧貴敬遵崇是菩薩不求集智資糧以自威嚴富豪力故醉心怠慢不見正路若見出家初修菩薩戒人已出塵勞精勤修習集智資糧智慧力故為法精誠宴坐風日血肉乾焦露骨羸瘦晨昏修習如救頭然是貢高修行菩薩若見如是行人而生嫌賤不共為伴不隨受教其心愚昧闇鈍無智世尊此是修行菩薩第十二障我心所醉魔鉤爾時菩薩言世尊是為修行菩薩十二種魔障央俱賒鉤令其修行菩薩障道若修行菩薩不覺不知不離不遠如是無明尚不堪習隨逐菩薩幼童行業況能得成阿耨多羅三藐三菩提是以初修行菩薩應當精勤攝心自覺超過邪魔十二障鉤出戲樂嚴經解善巧方便施五欲樂故勸化一切眾生令發無上菩提爾時長老須菩提告夫人言善女人汝之夫婿今在何處夫人答言須菩提當知我今非唯一夫何以故世間眾生五欲所纏戲樂習故皆是我夫須菩提言何者是善巧方便隨意戲樂夫人答言須菩提當知若有眾生貪求五欲我當則以資助奉施然則勸化令發菩提若有眾生欲心熾盛我當迴施恣情戲樂是以名為善巧方便隨意戲樂須菩提言如來不許眾生耽欲夫人答言如聞如來經中所說若有比丘受持袈裟錫杖臥具病緣雜藥什物之屬不應多畜是其童子及諸檀越就於聚落所得上妙供具供養師僧和尚同居僧徒隨所樂受若因此一物惡行滅除而得長道以是義故如來許其比丘受畜是物須菩提言誠如所說真實不虛夫人言一切五欲耽著戲樂如來以是方便若有利故亦許不遮須菩提言善女人幾何眾生因是善巧方便受諸戲樂成熟無上菩提夫人答言若三千大千世界虛空所有星辰數量至於邊際尚知其數若與我善巧方便受世戲樂調伏勸化故皆發無上菩提是等眾生其數多於虛空星數須菩提言善女人汝何能得令諸眾生而獲安樂夫人答言須菩提當知有諸眾生樂事梵天我以四禪喜樂隨意奉施然後勸令發菩提心復有眾生樂事帝釋我當奉以帝釋快樂然後勸令發菩提心復有眾生樂於諸天龍王夜叉修羅乾闥及金翅鳥諸雜大蛇皆以戲樂我當各隨所樂施奉無闕然後勸令發菩提心復有眾生意樂轉輪聖王遊戲乃至大臣國邑聚落族姓之子及婆羅門中部下庶如是眾生各隨意樂悉皆施與不令闕乏然後勸令發菩提心復有眾生樂於色聲香味觸法復有眾生意所貪著花鬘瓔珞塗香末香衣服繒綵以為嚴飾復有眾生貪著錢財金銀珠玉頗梨馬瑙鼓樂弦歌如是眾生意所樂者五欲戲樂皆當施與然後勸令發菩提心須菩提言善女人當知是諸五欲障八聖道涅槃趣路善無所得是等五欲正受之時亦有眾生以是緣故於善調伏勸入菩提此義次第甚為難思善女人以大菩薩修行甚難之事令是修行菩薩成就善事當知甚難何以故如是等事皆是眾生障道一種之事亦有諸類眾生還復因調伏而得入善爾時精舍演法會中有二長者子曾與夫人交遊善巧方便隨意戲樂故勸入無上菩提是時此二長者子白須菩提言須菩提勿以自智簡擇他智須菩提於意云何若有少分油燈堪以口吹手扇而能滅不須菩提言甚堪吹滅長者子言若聲聞行善男子善女人以少智慧明故以一遊戲智故而能則滅亦復如是須菩提當知譬如劫末之時有七日現以眾日光世間起大火焰是火堪以恒河中水滅得以不須菩提言百千海水尚不能滅況恒河水能使滅耶長者子言須菩提當知菩薩如是無量無邊智慧光明無量無邊功德光明若修行菩薩於恒河沙數劫中以五欲遊戲娛樂受世快樂是修行菩薩智慧光明功德光明無能堪任而能得滅譬如有一貧病之人求醫療病以其貧故醫處單方於時貧人病願除愈藥價賤者服之病除何以故是貧病人以無力故聲聞亦爾十二頭陀修攝心故獨住阿蘭若樂弊惡衣然後解脫世間煩惱須菩提當知如貧病人良醫為其隨機處藥願求病差聲聞解脫亦復如是復次譬如剎利國王已授灌頂王若有病良醫為王和合貴藥光澤香美脣口甘甜四支安泰堪為王服王服藥已奉獻音樂花香娛樂將為歡樂以是方便國王病差須菩提當知亦復如是亦有修行菩薩以善巧方便隨意戲樂受諸五欲以歡樂乘故而成阿耨多羅三藐三菩提須菩提當知如王病服上妙藥者修行菩薩亦復如是以善巧方便智慧力故而得解脫出善巧方便經為修行菩薩聲聞行故犯重障因爾時佛告無上慧菩薩言善男子若有比丘修菩薩行而犯眾重以善巧方便而能滅除以是義故我今為說不犯因緣爾時無上慧菩薩白佛言世尊修行菩薩如何所犯佛言善男子若修行菩薩修習聲聞法行縱使百千劫中服諸藥草根莖花果及能忍諸眾生善惡言氣以於聲聞緣覺行中修習定故此是修行菩薩重大所犯善男子譬如聲聞犯四重已是五陰現身無復堪任入得涅槃善男子亦復如是若修行菩薩不捨聲聞不懺其罪於時修行菩薩無復堪任成等正覺無能入於佛地無餘涅槃出勝積經說修行菩薩退入聲聞行中復次善男子譬如有人患眼經過一月以藥醫療眼漸開見然有讎人以畢茇末而撲眼中是人眼光盲闇如舊若修行菩薩修大乘時退入聲聞其根闇鈍譬如無智之人以白栴檀末和青淤泥塗於身體是其白檀和惡氣故其檀本香無復更聞修行菩薩亦復如是以習聲聞行故污染功德資糧難遭佛行無復更堪集諸菩薩會中清淨位地出如來藏經觀念如來因果爾時佛告摩訶迦葉言譬如有人倒地若還拓地而得起立迦葉當知亦復如是若於佛法中傾倒直墮無間地獄若拓如來聖德從地獄中還復得起何者倚拓如來若能一心念佛聖德依教修行爾時摩訶迦葉白佛言縱無淨心觀察如來尚能獲大利益況以淨心觀察如來其福無量佛言誠如所說但種種意行觀察如來皆當為說趣涅槃路爾時摩訶迦葉言我今解如來所教寧於佛法犯罪不事外道惡行修學以何義故若於如來法中行非法罪所起惡行皆因涅槃能滅若事外道所起惡行皆入地獄餓鬼畜生受諸惡報佛言誠如所說迦葉當知譬如有人罵詈紫檀香木搥打而擲於地毀呰不堪受用迦葉於意云何此紫檀香氣更能熏是罵人以不迦葉言其紫檀香氣熏彼罵人如本無異佛言迦葉當知若有眾生專念如來若見如來若聞佛名是等眾生皆得資熏解脫法門亦復如是出金光上勝毘尼經為金光勝童女十種行願請出家因緣爾時文殊師利童子語金光勝童女言汝如何應聽佛法童女言樂聞法故聽法如來所說修行爾時此童女以文殊師利菩薩威神兼自善根智慧功德力故於其會中相續說法因其一萬二千眾生而發阿耨多羅三藐三菩提心復有五百天人先於菩薩藏中修集善根於時是等菩薩發悟無生法門又有三萬二千天人遠離煩惱棄除塵垢於法眼淨是時童女說法之際以其喜悅心故入隨順深悟解脫法門既悟法已則於文殊師利菩薩前五體投地願請出家伏願文殊師利以大慈悲聽聞法故我願是生得預緇服文殊師利菩薩言童女當知若修行菩薩自樂出家割截身髮不應如是出家何以故先為一切眾生割截煩惱令其精進此則名為菩薩出家若修行菩薩自樂出家以湯染色修造衣服袈裟臥具不應如是出家何以故先除一切眾生貪瞋癡色湯令其精進此則名為菩薩出家若修行菩薩自樂出家受具足戒不應如是出家何以故若見犯戒眾生令其攝行斷惡修善此則名為菩薩出家若修行菩薩自樂出家獨住寂靜不應如是出家何以故菩薩先除五趣眾生愚癡令住智慧此則名為菩薩出家若修行菩薩自樂出家住威儀相不應如是出家何以故先為眾生發大慈大悲喜捨之心此則名為菩薩出家若修行菩薩自樂出家剛修精進善根功德不應如是出家何以故勸化眾生發起善根令修功德此則名為菩薩出家若修行菩薩自樂出家意求涅槃不應如是出家何以故先為一切眾生堅心為求涅槃趣路此則名為菩薩出家若修行菩薩自樂出家除己煩惱不應如是出家何以故先為一切眾生勤求精進除他煩惱此則名為菩薩出家若修行菩薩自樂出家願悟身心不應如是出家何以故先用成熟諸眾生故令悟身心此則名為菩薩出家若修行菩薩自樂出家解脫己厄不應如是出家何以故先救眾生厄難令得解脫此則名為菩薩出家若修行菩薩自樂出家厭離煩惱不應如是出家何以故先為成熟一切眾生樂住世間此則名為菩薩出家若修行菩薩自樂出家願入涅槃不應如是出家何以故先為圓滿如來一切善根功德此則名為菩薩出家復願一切眾生速得出家是名出家復能不見眾生過失是名出家復捨一切過患除滅眾罪是名出家夫出家者繫心屬他若修行菩薩則非所屬童女言何故出家名為屬他文殊師利菩薩言凡出家者當屬禁戒守護無犯是名屬他凡出家者屬禪定故不應散亂是名屬他凡出家者屬智慧不應愚癡是名屬他復屬解脫是名屬他不應繫縛是名屬他童女言文殊師利如何修行菩薩則非屬他文殊師利菩薩言若修行菩薩不受他行則非屬他亦不隨他顏色亦不他智他語菩薩自有薩婆若智是以不應屬他時文殊師利菩薩說是出家法已有五百菩薩各脫自身上妙袈裟持奉文殊師利菩薩挂其身上而作是言文殊師利所說出家因緣誠實不虛我等從今應當修學爾時金光勝童女得法本源渡達彼岸得智慧光滅愚癡闇見生死過煩惱緣起則頂禮文殊師利童子右遶三匝昇車而還本宮出降伏魔經魔為修行菩薩說二十種魔障菩薩應覺不取爾時善堅天子在於會中見魔波旬化現佛形坐在道場天子問波旬言向來文殊師利菩薩所說魔波旬能障修行菩薩行業當願為說何者是修行菩薩魔障說是語已是魔波旬蘇失迷却化本形而白天子言修行菩薩凡有二十種魔障所謂一者求於解脫怖畏世間習瑜伽諸論供養修學當知則是魔障二者搜求空相遠離眾生當知則是魔障三者修無為法不樂有為善根功德當知則是魔障四者所修禪定不樂世間定門當知則是魔障五者所顯法教不令發大慈心當知則是魔障六者尋求精進有德之徒於破戒人而生瞋嫌當知則是魔障七者顯揚聲聞道行覆蓋大乘當知則是魔障八者顯揚世諦所說若聞大乘空義無著無相而能覆蓋當知則是魔障九者已識趣菩薩道更不求六波羅蜜當知則是魔障十者自讚精進不勸怠慢眾生當知則是魔障十一者修集功德不念無上菩提當知則是魔障十二者修治鞞鉢舍那正見不見眾生正見當知則是魔障十三者志求斷煩惱不願處於三界當知則是魔障十四者雖以智慧觀察慈悲而無習行當知則是魔障十五者所修善行若非善巧方便當知則是魔障十六者不修大乘菩薩藏經習學外道世論當知則是魔障十七者博達慧學護惜經法恐他習解當知則是魔障十八者若緣俗事皆當盡心若習妙法元無學意當知則是魔障十九者若修行菩薩見說大乘而不敬習亦不供養若見聲聞緣覺乘人隨其習行相應和合當知則是魔障二十者若修行菩薩得大名聞無所乏少若當親見釋梵四王帝主大臣長者若不顯說如來無量聖德亦不供養亦不敬承當知則是魔障天子當知修行菩薩有如是二十種最大魔障應當攝心覺悟如教修行菩薩則入大乘次位已發菩提心修禪波羅蜜定若在睡眠尚不樂入聲聞位地出富婁那所問經修行菩薩為惡知識故四種因緣退菩提入聲聞解脫爾時佛告聖者富婁那言富婁那當知修行菩薩有四種相應法退失菩提迴入聲聞位地何者為四所謂一者若修行菩薩伴惡知識共習惡行是等惡友令其遠離佛行捨棄眾生而謂菩薩言汝可厭足如是行業三界長遠苦惱無窮世間受生煩惱結集暫無停息成佛甚難在家棄俗更復甚難勞心長遠更勿修習汝亦未曾授記得成阿耨多羅三藐三菩提汝今力微尫弱不堪度五趣路中途不應斷絕修行菩薩聞是語已心生退縮潛隱萎垂則於菩薩行中心無所樂富婁那當知是第一法故修行菩薩而退菩提翻入聲聞解脫二者若修行菩薩不聞菩薩道行不聞菩薩藏經菩薩積集功德菩薩所說禁戒趣六波羅蜜路相應法證皆不曾聞既不曾聞不能如法習學不知以何行門修行以何行門遠離如何法習業次如何法不應習何者聲聞法行何者菩薩法門既未明閑不知如何法則修學應修而不修行不應修而更修如是修行菩薩菩提漸漸損減道心漸慢心意迴惶捨昔行願退失菩提富婁那當知修行菩薩如是退捨菩提而入聲聞解脫三者若修行菩薩起異見行厭見己身執邪正二邊不離此行若聞無上甚深法要應得開悟反生誹謗輕嫌不信以謗法故死墮無間地獄無復見聞佛法不復更修大乘不遇善知識以不值故退失善行入於惡行隔斷善友和合惡人忘失本念棄菩薩乘位不救三界眾生不習大乘行業富婁那當知此第三法相應故退失菩提而入聲聞解脫四者若修行菩薩聽聞甚深法要不為眾生解說怠慢潛縮心無樂說少用力處而生修學慳惜佛法不攝眾生以是罪故所念漸滅念行滅已不應籌量法義亦不堪任更受法分捨是身命退失菩提富婁那當知此第四法相應故退失菩提而入聲聞解脫出寶童夫人所問經修行菩薩四種實語不妄超越聲聞諸行無厭爾時佛告寶童夫人言修行菩薩有三種實語不妄何者為三所謂一者不誑諸佛如來不誑一切眾生亦不誑自身夫人當知如何修行菩薩不誑如來一切眾生及以自身若修行菩薩發菩提心已然後發願樂證聲聞阿羅漢果夫人當知是菩薩則誑如來及誑眾生并誑自身何者名為不誑若修行菩薩發菩提心已縱值種種苦惱逼切乃至邪魔外道尼乾調弄罵辱以口言氣狀若刀劍槍矟刺心損其所受毀呰苦楚若修行菩薩不驚不動不潛不縮不憂不悔皆能忍受堅固不棄前言菩提心寶不移不動於其三界救度眾生歸依無等無上菩提乃至剎那不念餘乘常念諸佛願轉法輪攝受眾生生大威力現大勢力善行堅固修治精進不隨他語無能摧伏夫人當知如是修行菩薩不誑眾生不誑自身若有如是菩薩則是最大無上實語復有四種因緣修行菩薩不誑如來何者為四所謂一者堅固心二者威力心三者勢力無怠四者持戒精進復有四種因不誑一切眾生何者為四所謂一者堅牢修學二者慈心與樂三者悲心愍苦四者攝受眾生復有四種因不誑自身何者為四所謂一者堅固心二者重復堅固心三者無諂惑心四者無誑心夫人當知修行菩薩則入第一實語位不捨菩提過去行願不移不動爾時寶童夫人白舍利弗言汝能以女身為諸眾生演說法不舍利弗言我今尚厭男子之身況受女人身耶夫人答言舍利弗汝豈厭離是身耶舍利弗言實厭是身夫人言以是義故修行菩薩超越一切眾生何以故若聲聞厭者菩薩殊無厭心若聲聞所嫌菩薩無厭聲聞厭離五陰六入菩薩則無厭離聲聞厭攝身分菩薩無厭聲聞厭攝三界菩薩無厭聲聞厭世間生死菩薩無厭聲聞厭離有為功德菩薩集功德資糧無厭聲聞厭與眾生結緣菩薩成熟眾生心故無厭結緣聲聞厭離聚落菩薩無厭入於國邑聚落王宮聲聞厭自煩惱菩薩能攝眾生不厭煩惱舍利弗當知聲聞所嫌厭離諸行菩薩皆能攝受無厭舍利弗言如是修行菩薩以何威力以何氣勢而無厭心夫人答言修行菩薩八種威力相應而無厭心何者為八所謂一者於諸眾生慈力無惱二者悲力成熟眾生三者善修行願無作者四者智慧力故為除煩惱五者善巧方便力故無倦六者功德力故無退七者智慧力故愚癡已除八者精進力故具足已入不棄往願舍利弗當知修行菩薩有此八種行力相應皆無厭心出寶積經修行菩薩校量聲聞道行爾時佛告摩訶迦葉言如月與星不可棄月先念諸星智者亦爾修行菩薩亦復如是以習學故不應棄捨先念聲聞復次譬如諸天世人共力磨治琉璃珠擬令光潔無由變為頗梨寶珠縱數揩磨還復如故迦葉當知聲聞亦復如是縱使持戒清淨十二頭陀一切禪定相應仍不堪任坐於菩提樹下成等正覺迦葉譬如磨治頗梨寶珠價直無量百千利益無數迦葉當知亦復如是若修行菩薩道行清淨已爾時令無量百千聲聞緣覺而入解脫法門出虛空藏菩薩所問經修行菩薩以四十五種魔障覺故超度四魔爾時佛告虛空藏菩薩言善男子如何修行菩薩能伏一切邪魔而得超度四魔若修行菩薩以智慧故見一切諸法喻如幻化則能超度陰魔若聞甚深佛法依句披尋則能超度蘊魔若悟常樂我淨則能超度死魔若不離菩提心故則能超度天魔然此修行菩薩能伏一切魔障何者魔障菩薩而能摧伏不令邪魔嬈亂善男子當知凡有魔障四十五種障其正行所謂一者若修行菩薩心樂聲聞是為魔障二者不念菩提是為魔障三者所施而有分別是為魔障四者求生高貴是為魔障五者願生端正是為魔障六者勤求世事是為魔障七者䭕甞禪定少分欣悅是為魔障八者以智輕嫌少分功德是為魔障九者不樂世間生死是為魔障十者所修功德而不迴向無上菩提是為魔障十一者厭見煩惱是為魔障十二者覆藏所犯不能懺悔是為魔障十三者於修行菩薩起憎嫉心是為魔障十四者誹謗佛法是為魔障十五者誑惑眾生是為魔障十六者不修六波羅蜜是為魔障十七者於諸佛法不樂聽聞是為魔障十八者慳悋佛法是為魔障十九者為利養故宣說佛法是為魔障二十者不以方便設化眾生是為魔障二十一者不攝受眾生是為魔障二十二者於犯戒人憎嫌輕賤是為魔障二十三者於持戒精進無敬重心是為魔障二十四者修聲聞行是為魔障二十五者順獨覺行是為魔障二十六者非時意修道業是為魔障二十七者捨大慈悲而求涅槃是為魔障二十八者樂修無為是為魔障二十九者嫌賤有為是為魔障三十者不助眾生善行是為魔障三十一者我慢貢高是為魔障三十二者兩舌鬪亂是為魔障三十三者誑惑眾生妄說是非是為魔障三十四者諂曲妄語所愛非真是為魔障三十五者於諸眾生無真直心是為魔障三十六者心變剛獷是為魔障三十七者心變麁猛是為魔障三十八者見造罪人不勸懺悔是為魔障三十九者謗法不信是為魔障四十者隨自欲樂是為魔障四十一者樂行非理是為魔障四十二者愛樂非法是為魔障四十三者所有業障報障煩惱障纏繞積聚不令散滅是為魔障四十四者心垢不除是為魔障四十五者與諸俗緣是為魔障出如來境界經諸比丘於迦葉佛所聞法故值遇釋迦如來法化當來若有眾生於佛法中聞說大乘者當生彌勒三會爾時如來告須菩提言是等比丘所說誠不虛言須菩提當知迦葉如來出現世時是諸比丘於佛聞法皆悉隨逐文殊師利以隨逐故所聞深法無有忘失善根智慧成就圓滿當來若有於我法中聞是深法聞已憶念如是眾生皆於未來彌勒三會大數之中次第皆入何況修習大乘菩薩若能修習大乘行已是等通達甚深法忍出阿闍世品經解菩薩藏及聲聞緣覺藏定上座爾時寶日菩薩言善男子如來行業不可思議若大乘法不可率爾調習悟入若修行菩薩乃至睡眠不樂聲聞緣覺行業將是如來實相示現眾生不應悋惜能作是念願一切眾生習學大乘此無等心而無損減以是不悋法故應當覺悟如來大乘義趣善男子譬如栽樹根莖著地枝葉花果必當茂盛修行菩薩亦復如是已能堅持菩薩藏故亦當解了一切諸乘是名無量善根菩薩藏法器善男子何者是菩薩藏何因名菩薩藏譬如大海中水滴無量雜寶無數諸龍夜叉乾闥婆阿修羅金翅鳥王緊那羅摩睺羅伽摩竭魚等無量雜類悉居其中修行菩薩亦復如是無量法寶印記布施持戒禪定智慧解脫解脫知見悉住其中是以名為菩薩法藏譬如大海所生雜類一切眾生是等不堪飲餘河水若修行菩薩修習菩薩藏已亦不應飡餘乘法味是以名為菩薩法藏善男子當知凡有三藏聲聞藏緣覺藏大乘菩薩藏何者是聲聞藏依他所說依他所聞而得道行何者辟支佛藏依自悟入常樂我淨滅定門故何者是菩薩法藏悟達無量諸佛法故發起無上菩提心故善男子當知聲聞緣覺乘人不應得有三藏名位然但可得為三乘教若聞師說三乘教者各隨所聞而般涅槃由於三乘各稟承故以此三乘號為三藏然非明於大乘義趣若修行菩薩說法之時以三乘教化眾生令入涅槃是以菩薩名為三藏善男子有三種學何者為三所謂一聲聞學二辟支佛學三者菩薩行學何者是聲聞學分令悟自心故何者辟支佛戒學隨中品行無悲心故何者是修行菩薩學隨順大悲自悟智故精進善行聲聞緣覺不習菩薩行門亦不知義若菩薩則知二乘義理行門然不染著菩薩習學深心樂住而能示現聲聞辟支解脫趣路不入其位善男子若修行菩薩如是學故是以名為菩薩乘藏爾時文殊師利童子著衣持鉢呼長老迦葉言仁當先行我等隨從何以故長老須菩提如來先度出家已久年夏俱尊汝自往昔當發是願我今所度出家依世間諸阿羅漢道迦葉仁但先行我等隨從時須菩提白文殊師利言於佛法中不應以老為上生年為上何以故文殊當知於佛法中智慧為上智慧上故所學亦上威德亦上此等甚深法教中為上文殊師利仁者智慧為上法教為上威德無礙普觀一切眾生善惡根性明了知見是故當知文殊師利最尊最上仁但先行我等隨從出離垢菩薩所問經諸菩薩從空中下往昔為女人以發菩提願故現身轉為男子爾時佛告淨光夫人言夫人當知若有女人以一行故速得捨離女人之身受丈夫身何者一行以堅固願發起無上菩提之心何以故夫人當知菩提心者是大丈夫是大男子非容易心故能遠離阿羅漢行摧伏一切諸魔外道於三界中最為無上斷除一切煩惱習氣若有女人正念歸佛起菩提心無復更受女人之身清淨心故迴此女身轉成男子如是善根迴施一切女人以此迴施功德故亦皆迴向無上菩提夫人當知以一行願故速離女人轉成男子時於此會虛空之中有諸菩薩來至佛所頂禮佛足退坐一面是諸菩薩往昔皆是女人現身轉為男子於時會中是諸菩薩見諸往昔夫婿蒙放出家者各相慰言汝等是我善知識故速發無上菩提之心諸佛出世難可值遇修功德因會緣甚難若於眾生起大慈悲發起無上菩提心者則得成就圓滿供養過去現在未來一切諸佛時諸菩薩說是語已是等比丘告諸菩薩言善大丈夫汝與我等為善知識救度一切眾生故今勸我等發無上心我等以汝勸故善念歸依一切諸佛願我等未來成等正覺皆如世尊釋迦牟尼是時此大菩薩及諸修行菩薩白佛言願佛慈悲度我等出家爾時佛告彌勒菩薩言彌勒為度此等諸善男子出家彌勒言如佛所教則以度訖出文殊師利菩薩解義經修行菩薩修二種行獲十一種善根利益爾時佛告舍利弗言修行菩薩以二種行相應不退善願隨願往生諸佛剎土無所障礙何者為二若修行菩薩不樂聲聞行業亦不習學交通不說聲聞和雜教跡亦不勸化眾生令入聲聞緣覺法中專為無上菩提勸化眾生修學成就如來聖德若修行菩薩勸諸眾生令入佛乘獲十種利何等為十所謂一者遠離聲聞緣覺乃至成佛遊諸剎土二者值遇清淨菩薩法集三者成佛已來諸佛攝護四者名聞十方諸佛會中稱其名號五者發起無等最妙上心六者唯受帝釋梵天之身七者若生人中受轉輪王位八者常得值遇諸佛如來九者天人所敬十者積集無量善根功德舍利弗若三千大千世界眾生悉令勸入阿羅漢辟支佛位若復有人能勸一善男子善女人令住佛位是人功德甚多於彼何以故舍利弗當知佛種不應聲聞緣覺起故而能斷絕若如來不出於世則聲聞緣覺不有若佛種不斷佛出世故聲聞緣覺方得出現修行菩薩於佛地中安立他故得此十種善利以是二種功德相應故不離行願於諸剎土隨願往生出光明遍照品經挍量菩薩聲聞福力爾時佛告毘盧遮那願光明菩薩言譬如恒河兩岸有無量百千餓鬼飢渴所逼裸形露體火焰為衣身肉焦然形枯風日雕鵄烏鷲飛遶爭喰惡獸豺狼競來搏撮餓鬼罪故不見恒河設有所見其水枯涸或見為灰何以故為罪障故受諸苦惱說不可盡聲聞弟子雖復同住逝多林中不見如來廣大神力不聞佛說菩薩集會挍量法義何以故無明瞖膜覆其眼故不曾種植薩婆若地諸善根故善男子譬如有人於大會中昏睡安寢忽然夢見須彌山頂帝釋所居善見大城宮殿園林種種嚴好天子天女百千萬億普散天花遍滿其地種種衣樹出妙衣服種種花樹開敷妙花諸音樂樹奏天音樂天諸婇女美音歌詠無量諸天於中戲樂其人自見著天衣服普於其處住止周旋時大會中一切諸人雖同一處不知不見何以故此人夢見非彼大眾所能見故一切菩薩世間諸王亦復如是以久積集善根力故發一切智廣大願故習學一切佛功德故修行菩薩莊嚴道故圓滿一切智智法故滿足普賢諸行願故趣入一切菩薩智地故遊戲菩薩諸三昧故已能觀察一切菩薩智慧境界無障礙故是故悉見如來不可思議自在聖德神變一切聲聞諸大弟子不能知見以無菩薩清淨眼故譬如比丘得心自在入滅盡定六根作業皆悉不行一切語言不知不覺定力持故不般涅槃以在定故不覺世間諸法一切聲聞亦復如是此等諸大比丘同在逝多林中六根具足不見如來聖德神變不見菩薩集會挍量法義何以故為諸佛如來及大菩薩甚深自在力故希逢難遇過去善根功德清淨無雜若聲聞緣覺無有分故是以比丘雖在逝多林中如來足下不見如來聖德神變亦不見菩薩集會挍量法義以不相應住於無上菩提位故出出生菩提經說三種佛地解釋三乘高下爾時迦葉敖怛婆羅門白佛言世尊若有已發菩提心者而有退失不佛告婆羅門言若發菩提心已則無退失何以故婆羅門當知有三種菩提一者聲聞菩提二者緣覺菩提三者諸佛無上菩提其中何者是聲聞菩提若有善男子善女人於聲聞行中雖發菩提心者亦不勸化安立眾生令發菩提亦不顯示大乘深義不敬大乘行人不共習學亦不供養若見來者不迎不喜以是行故當獨解脫是名聲聞菩提復次婆羅門何者是緣覺菩提若有善男子善女人在於緣覺行中雖已自發菩提之心不勸眾生令發菩提不習甚深大乘法教亦不教授他人不敬大乘行人不共習學亦不供養若見來者不迎不喜以是行故當獨解脫是名緣覺菩提復次婆羅門何者是無上菩提若有善男子善女人自發菩提心已勸諸眾生發菩提心調伏安立習學大乘法義為他演說若見大乘行人歡喜迎送婆羅門當知是人解脫他已安立人天利益世間是為大乘無上菩提何故名為無上菩提為於三界一切已辦更無勝上所求是以名為無上菩提爾時迦葉敖怛婆羅門白佛言世尊解脫解脫有二義不佛言解脫解脫無有異義復云道與道亦無二義若三乘者而有分別婆羅門當知譬如衢路有三乘車第一象駕第二馬駕第三驢駕此三次第駕馭同入城門婆羅門於意云何是三乘車有高下不婆羅門言有高下也佛言若聲聞乘緣覺乘無上佛乘亦復如是而有高下若道與解脫而無高下婆羅門譬如三人同渡恒河至於彼岸一人浮草得渡一人浮囊得渡一人造大船而渡并與百千眾生同乘達彼岸復屬長子監此渡船語言來者皆應運渡令至彼岸其第三人自達彼岸復能濟渡一國眾生婆羅門於意云何三人所渡同益不耶婆羅門言不也世尊佛言婆羅門於意云何三乘利益有高下耶婆羅門言有高下也佛言婆羅門當知聲聞乘緣覺乘無上佛乘有高下所益不同出寶聚經初發菩提心挍量聲聞羅漢與修行菩薩數量輕重不同爾時佛告長老舍利弗言若此三千大千世界眾生皆得阿羅漢果復有三千大千世界眾生皆得成佛是諸佛前各置一羅漢各各供養是諸如來或經一劫百劫千劫乃至經於恒河沙劫舍利弗於意云何況復供養無量無邊諸佛如來其福甚多說不可盡佛言若有如是無量阿羅漢供養如是無量諸佛復有初發菩提心者是人功德多於是數羅漢況以菩提無斷故供養諸佛及諸弟子師僧和尚善知識等乃至畜生施其一團之食此之功德比阿羅漢供養功德百分千分不如供養初修菩提心者出那羅延品經修行菩薩住四種住地修四種行爾時佛告那羅延菩薩言那羅延當知譬如吠琉璃寶若置諸雜器中其寶不失本光那羅延當知修行菩薩亦復如是所在三昧縱為俗服名為出家不離法界道行說是語已那羅延菩薩白文殊師利菩薩言菩薩住於何地而無損減集諸三昧功德而得無盡智慧資糧文殊師利菩薩告那羅延菩薩言菩薩有四種住地何者為四所謂一者若於身命無所悋惜二者不樂名聞利養三者不樂己所快樂四者不願受生諸天快樂是為四種住地出集一切功德經菩薩為諸眾生不離三界喻爾時復有菩薩白佛言世尊譬如多人各犯刑名臨刀欲殺而有一人解散得脫是人却來就執刀者謂是執刀殺我殺我世尊是三界地不異法人之處凡夫愚鈍亦如犯死之人菩薩解脫世間却來成熟諸眾生故如人臨刑得免却就死刑菩薩亦復如是不離三界是以諸佛如來大慈大悲相應菩提心故修行菩薩超度一切聲聞緣覺何以故為聲聞緣覺無是大悲心故亦無善巧方便出密嚴經顯示聲聞菩薩挍量行門若有菩薩於法深解善巧方便法義當得阿耨多羅三藐三菩提若成等正覺已顯揚法教若見五陰離於自身觀無人我諸法體性亦無所動此則聲聞解脫若修行菩薩一切法行觀於二邊遠離邊際此等速得阿耨多羅三藐三菩提若有直見邊際快樂已於諸眾生無慈悲心捨離世緣如是之人成佛甚難快哉如來智慧令諸眾生至於安樂譬如蓮花雖淤泥垢生甚清淨雖生淤泥所為諸佛賢聖供養故生菩薩亦復如是生於三界淤泥若成佛已則得諸天歎美若修行菩薩轉生人間當得王四天下轉輪王位若生天上自為天主乾闥婆王為不斷相應大乘法故所生之處恒受勝上高位是故修行菩薩應當攝護大乘常受勝位究竟成就阿耨多羅三藐三菩提出梵剎經修行菩薩發大忍辱行願爾時佛言初修行菩薩宜當數發無上菩提相應行願為諸眾生苦惱枯涸令為發大誓願忍辱心故成就眾生願三千大千世界地為金剛於其地上我身分散譬如蘆葦甘蔗或如稻苗如是多身各受世法苦樂依恒一切眾生變為那羅延力以其力故願於我身生大瞋嫌各執金剛鎚杵晝夜三時杵碎我身如安善那眼藥碎已復生依前無捨我於此等眾生無嫌怨心願我代於一切眾生受此苦厄無有間斷普令遠離諸煩惱苦不退無上菩提不入聲聞緣覺道果願成等正覺度脫一切眾生出一切諸佛所念經忍辱慎三業行門爾時善等觀菩薩白佛言世尊修行菩薩如何住於忍辱羞恥行門佛言若修行菩薩以身惡行自慎羞恥以口惡行自慎羞恥以意惡行自慎羞恥以聲聞緣覺談論惡行自慎為恥善男子是修行菩薩羞恥之處若能慎覺則得至於無上菩提道位出法集經修行菩薩修十種戒行復別有十種戒行爾時佛告無所發菩薩摩訶薩言善男子於意云何何者是修行菩薩實語菩薩若發菩提心已寧捨身命不捨菩提於諸眾生不行非法是為不妄語若修行菩薩發無上菩提心已後違前志違言欺誑則是修行菩薩退失菩提復次修行菩薩云何持戒念行所謂一者若樂聽聞佛法是其為戒成就圓滿而得四無量心二者若志求佛法是其為戒成就圓滿得卑下心三者若供養善知識故是其為戒成就圓滿伎藝無缺四者若修波羅蜜行是其為戒成就圓滿而得佛智五者若聞經典轉為他說是其為戒成就圓滿而能廣說大乘經典六者若常念佛法是其為戒成就圓滿明閑總持威力七者若專修菩提是其為戒成就圓滿滅諸罪障八者不嫉眾生是其為戒是以不失菩提九者不退菩提是不失戒三寶現前十者如如念戒觀一切無缺善男子修行菩薩應當恒以心念如是善戒復次修行菩薩復有十種菩提心戒所謂一者為求一切眾生利故非獨利己二者所修道業迴施眾生願速成佛非專為己三者以堅牢行利他世業亦非為己四者戒行清淨增長菩提歷劫忍辱無有疲倦五者布施為戒乃至能捨頭目髓腦利眾生故六者持戒為戒菩薩不捨無戒眾生七者忍辱為戒菩薩不懼一切魔軍八者精進為戒為眾生故積集佛道無有疲倦九者禪定為戒菩薩為聲閙亂定心不動十者智慧為戒菩薩見諸世法想同菩提空相為戒菩薩不染世間慈悲為戒不入涅槃是為法集出阿差耶末所問經修行菩薩戒行無盡諸行人戒力皆有盡時爾時阿差耶末菩薩白舍利弗言修行菩薩持戒無盡舍利弗當知相續無斷見故何故凡夫持戒上生善處戒力銷盡人間持戒十善受畢戒力銷盡若六欲天戒功德報畢戒力銷盡若色界天戒四禪滅故戒力銷盡若無色界天戒四三摩鉢帝滅故戒力銷盡若五通仙人戒失於五通戒力銷盡若一切聲聞戒入涅槃故戒力銷盡若辟支佛戒無大悲故戒力銷盡舍利弗當知若菩薩摩訶薩戒行無盡何以故一切淨戒皆因菩薩戒攝現前故譬如種子漸多利益無盡舍利弗當知菩提心者猶如種子諸佛如來戒行無盡是大丈夫名為無盡戒行舍利弗是修行菩薩持戒故戒行無盡出集會品經修行菩薩於三乘中普明善巧方便何者是修行菩薩於一切乘中善巧方便凡有三乘法而得解脫何者為三一者聲聞乘二者緣覺乘三者大乘復有二乘何者為二天乘人乘其中何者修行菩薩於聲聞乘中而有善巧方便若佛不出於世聲聞乘亦無成就何以故為依他聞法故而現聲聞何者是聞法持戒忍辱積集圓滿故若積集戒圓滿則得積集禪定圓滿若積集定圓滿則得積集智慧圓滿若積集慧圓滿則得積集解脫圓滿若得積集解脫圓滿則得積集解脫知見圓滿如是方便是為聲聞善巧方便聲聞復有善巧方便福德不動諸法嫌故於是三界而生厭離一切諸行無常厭離煩惱一切諸法無我故專求寂滅涅槃乃至剎那不求世間生死恒懼無常五陰諸行無相故五根喻若蟒蛇相故十二因緣如空聚落一切生死無心樂故顯是法已修行菩薩則知聲聞乘中善巧方便何者修行菩薩於緣覺乘中而有善巧方便是何因緣緣覺而得出世修行菩薩應知緣起何者加行樂修精進禪定不住積集功德資糧不住積集持戒資糧少分聽法修習故亦不親近供養諸佛故中分智故常為出家下心故而修少用功力不樂籌量法集樂住空寂獨居別處速求難入大灌頂位樂行乞食數思常樂我淨法出離三界披尋涅槃故自智悟入定故樂修三昧非他自悟以智明悟起一切諸行因緣邊際顯是法已修行菩薩則知緣覺乘中善巧方便何者修行菩薩於大乘中善巧方便若大乘行故方便無量無邊我今略說此乘功力為一切眾生令入此乘功德資糧積集善根為諸眾生清淨攝受諸波羅蜜令入一切法故以無間斷常行佛道此乘以無礙故光明所照若此大乘一切眾生皆是乞士超越一切無畏邪路此乘如來聖德恒在目前一切邪魔外道雜行皆能摧伏復為如來資助善行如樹寶幢無有間斷此乘能除三界住滅二邊妄想執持空相無常結使所持疑惑皆能除斷如來佛乘無障礙得故此乘能於一切法集親近三寶利益世人皆當恃怙行不誑路一切眾生皆有分故為過去大悲堅持力故示現此處以十力四無所畏十八不共法三十二相八十種好身口意莊嚴具光明嚴飾為一切處無嫌無過是為修行菩薩大乘中善巧方便出郁伽長者所問經說在家菩薩應修四種行不出家因緣爾時佛告郁伽長者言在家修行菩薩以四種行相應而得歸依如來何者為四所謂一者菩提心無捨故二者不破三摩禪業三者大慈大悲無斷故四者不染雜乘是為四種相應成就歸依如來復有四種行業相應而得歸依法何者為四所謂一者供養法師故二者尊重聽法三者聽聞法已正直披尋四者若聞法要而為眾生顯說流傳迴施眾生成等正覺復有四種行相應而得歸依僧何者為四所謂一者不樂聲聞專求無上菩提二者若有眾生修餘行業勸令修學正真佛法三者以菩提心無退四者供養僧徒推尋聲聞行業而不取聲聞解脫若修行菩薩捨一切財物已智而生施心作是念言若有飢餓來乞飲食皆當施與縱施酒者復作是念一切所求而成檀波羅蜜如是在家修行菩薩攝護戒行爾時佛告阿難汝見郁伽長者供養如來修習於法所樂之物而能布施阿難白佛言世尊我見是事佛言阿難當知郁伽長者此賢劫中所有一千佛出世皆以無量供具當遍供養攝護佛法雖在俗服而修僧行廣修佛道爾時阿難問郁伽長者言長者以何義故俗中猶如怨賊所居俗服而能樂住今值出家因緣何無樂心長者答言我不樂俗何以故修行菩薩相應大悲故不求快樂忍辱苦惱不捨眾生故佛言阿難當知此郁伽長者雖在俗服已曾成就無量眾生諸餘百千菩薩無能如是成熟眾生何以故彼百千菩薩皆無如是善巧威力如郁伽長者一人出殊勝具戒經初發起修行菩薩堪受無量衣食床座供養其福無量又表阿耨達多龍王神力爾時佛告諸善男子言汝善男子應共魔鬪尋求聖位若修行菩薩成熟眾生之時先共邪魔鬪戰令其變化相應善行不求餘師是為法行諸善男子當知若有人譏嫌聲聞行者汝等勿有譏嫌若有樂修聲聞行者汝等勿樂爾時諸菩薩白佛言世尊何者行聲聞譏嫌而菩薩無譏嫌然聲聞求者而菩薩不求佛言若聲聞譏嫌生死汝不應嫌若聲聞所願樂涅槃汝等不應願樂是為法行爾時佛告舍利弗言舍利弗若修行大菩薩滿於世間於諸眾生每日授與袈裟衣服於意云何如是施者是善清淨施不但為初修行菩薩初心發起無上菩提心故從此之後則成最上修行菩薩而堪淨受如是衣施若初修行菩薩每日於他受淨臠食積如須彌而堪淨受不為修行菩薩初心發起無上菩提心故從此之後則成最上修行菩薩而堪受如是淨食若初修行菩薩受用高座廣如四天下高若須彌七寶所成金銀頗梨真珠碼瑙金剛雜寶而為廁鈿諸天上衣彌覆其上其座每日於諸眾生清淨受用而成淨受不為初修行菩薩初心發起無上菩提心故從此之後為一切眾生當成施主而堪受如此高座舍利弗當知譬如阿耨達多龍王宮四面出生四大河水何者為四所謂一者恒河二者斯塗三者薄叉四者新都此四大河流入大海令海盈滿此四大河各有眷屬若恒大河與五百小河而為眷屬東方流入大海若斯塗大河與五百小河而為眷屬南方流入大海若薄叉大河與五百小河而為眷屬西方流入大海若新都大河與五百小河而為眷屬北方流入大海舍利弗於意云何是等四河隨方流出滿四大海曠野遍流而能利益世間眾生舍利弗言世尊此四大河利益無量眾生人非人等如是大小諸河流注天下潤澤五穀粳糧菉豆雜麥油麻床㲲雜田皆以諸河溉灌田野舍利弗於意云何是四大海如何得滿舍利弗言以是四大河故而得盈滿佛言舍利弗於意云何此四大河於大海中而能利益幾何眾生舍利弗言世尊利益無量眾生第一利益水陸眾生魚鼈黿鼉鮫龍摩竭蠎蛇雜類萬像海人蜯蛤珂虫諸龍母子修羅羅剎人與非人皆能利益種種雜寶遍滿海中蜯蛤真珠放光動地頗梨瑪瑙靺羯車𤦲琥魄珻瑰珊瑚雜寶遍滿海中利益眾生舍利弗於意云何是四大海從何而有舍利弗言以阿耨達多龍王故而有佛言舍利弗是阿耨達多龍王不遭三難何者三難一者不懼金翅吞食其身二者熱沙不墮身上三者若行欲時不變為蛇諸餘龍王皆有三難唯阿耨達多龍王而無此難阿耨達多龍王宮殿恒止神通禪定之人所有眾生入其宮者熱沙不墮其身爾時舍利弗白世尊言世尊阿耨達多龍王宮殿如何得如是奇妙功德威力何故諸餘龍王晝夜六時皆有厄難唯此阿耨達多龍王及彼宮中無如是難而有無量善根功德流出四河利益無量眾生產業佛告舍利弗誠如所言阿耨達多龍王是大菩薩是大修行菩薩舍利弗譬如阿耨達多龍王於三種難而得解脫修行菩薩亦復如是亦得解脫三種厄難何者為三地獄難餓鬼難畜生難譬如阿耨達多龍王池中四河潛潤廣遍田野修行菩薩亦復如是以四攝事攝諸眾生何者為四一者布施攝二者愛語攝三者利行攝四者同事攝舍利弗譬如四大海水以阿耨達多龍王四大河故成就初修行菩薩亦復如是以發生菩提心故而成阿耨多羅三藐三菩提譬如四大海中無量無邊億百千眾生快樂相應舍利弗當知三界眾生於佛法中安立亦復如是應見欲界色界無色界眾生若三千大千世界眾生受樂皆因菩薩應現功德出解深密經修行菩薩修六波羅蜜住地行爾時觀世音菩薩白佛言世尊是諸修行菩薩凡有幾種修學住地菩薩應學能成無上菩提佛告觀世音菩薩言善男子當知修行菩薩學住地略有六種何者為六所謂布施持戒忍辱精進禪定智慧觀世音菩薩白佛言世尊如是六種修學住地幾是戒學所攝幾是定學所攝幾是慧學所攝佛告觀世音菩薩言善男子當知初三種學第一布施持戒忍辱此三者當知為戒學所攝若禪定一種但是增上心學所攝若慧則是增上慧學所攝若精進我說遍行一切觀世音菩薩復白佛言世尊如是六學住地幾是功德資糧幾是智慧資糧所攝佛告觀世音菩薩言善男子若因戒學所攝者是名功德資糧所攝若智慧修學所攝者是名智慧資糧所攝我說精進禪定遍行一切亦入功德資糧亦入智慧資糧所攝觀世音菩薩復白佛言世尊於此六種所學一者最初於菩薩藏波羅蜜相應微妙正法堅牢行願二者次於十種法行精進修行以聞思修妙智所成三者護持菩提心故四者親近供養真善知識無間勤修善品觀世音菩薩言世尊何故是六種學住地六數各願知所因佛告觀世音菩薩言善男子二因緣故一者饒益諸眾生故二者對治諸煩惱故觀世音當知是六學中前三種饒益眾生布施持戒忍辱後三種對治一切煩惱因精進禪定智慧是中修行菩薩以前三種布施故種種資具攝養眾生以持戒故不行損害逼迫惱亂令離怨家以忍辱故他來欲害逼迫苦惱堪能忍受攝護眾生觀世音當知此三所說為眾生攝施因後復三種對治煩惱者修行菩薩由修學精進故令煩惱傾動修學而能對治勇猛修諸善品由禪定學故而能剝削心家煩惱由智慧故永除煩惱此後三種為對治煩惱因出勝鬘師子吼一乘大方便方廣經發十大受願讚歎如來如來則現爾時波斯匿王及末利夫人信法未久共相謂言勝鬘夫人是我之女聰慧利根通敏易悟若見佛者必速解法心得無疑宜時遣使發其道意夫人白言今正是時王及夫人與勝鬘書略讚如來無量功德即遣內人名旃提羅使人奉書至阿踰闍國入其宮內敬授勝鬘勝鬘得書歡喜頂受讀誦受持生希有心向旃提羅而說偈言我聞佛音聲世所未曾有所言真實者應當修供養仰惟佛世尊普為世間出亦應垂哀愍願必令我見即生此念時佛於空中現普放淨光明顯視無比身勝鬘及眷屬頭面接足禮咸以清淨心歎佛實功德如來妙色身世間無與等無比不思議是故今敬禮如來色無盡智慧亦復然一切法常住是故我歸依降伏心過惡及與身四種已到難伏地是故禮法王如一切爾炎智慧身自在攝持一切法是故今敬禮敬禮過稱量敬禮無譬類敬禮無邊法敬禮難思議哀愍覆護我令法種增長此世及後生願佛常攝受我久安立汝前世已開覺今復攝受法未來生亦然我已作功德現在及餘世如是眾善本唯願見攝受爾時勝鬘夫人聞授記已恭敬而立受十大受世尊我從今日乃至菩提於所受戒不起犯心世尊我從今日乃至菩提於諸尊長不起慢心世尊我從今日乃至菩提於諸眾生不起恚心世尊我從今日乃至菩提於他身色及外眾具不起嫉心世尊我從今日乃至菩提於內外法不起慳心世尊我從今日乃至菩提不自為己受畜財物凡有所受悉為成熟貧苦眾生世尊我從今日乃至菩提不自為己行四攝法為一切眾生故以不愛染心無厭足心無礙心攝受眾生世尊我從今日乃至菩提若見孤獨幽繫疾病種種厄難困苦眾生終不暫捨必欲安隱以義饒益令脫眾苦然後乃捨世尊我從今日乃至菩提若見捕養眾惡律儀及諸犯戒終不棄捨我得力時於彼彼處見此眾生應折伏者而折伏之應攝受者而攝受之何以故以折伏攝受故令法久住法久住者天人充滿惡道減少於如來所轉法輪而得隨轉見是利故救攝不捨世尊我從今日乃至菩提攝受正法終不忘失何以故忘失法者則忘大乘忘大乘者則忘波羅蜜忘波羅蜜者則不欲大乘菩薩不決定大乘者則不能攝正法欲隨所樂入永不堪任越凡夫地我見如是無量大過又見未來攝受生正法菩薩摩訶薩無量福利故受此大受法主世尊現為我證唯佛世尊現前證知而諸眾生善根微薄或越疑網以十大受極難度故彼或長夜非義饒益不得安樂為安彼故今於佛前說誠實誓我受此十大受如說行者以此誓故於大眾中當雨天花出天妙音說是語時於虛空中雨眾天花出妙聲言如是如是如汝所說真實無異彼見花及聞音聲一切眾會疑惑悉除憙踊無量而發願言恒與勝鬘常共俱會同其所行世尊悉記一切大眾如其所願爾時勝鬘夫人復於佛前發三大願而作是言以此實願安慰無量無邊眾生以此善根於一切生得正法智是名第一大願我得正法智已以無厭心為眾生說是名第二大願我於攝受正法捨身命財護持正法是名第三大願爾時世尊即記勝鬘三大誓願如一切色悉入空界如是菩薩恒沙諸願皆悉入此三大願中此願者真實廣大出出生無邊門陀羅尼經說持是經陀羅尼者臨命終時八十億諸佛親迎接又表如來三身又說修行菩薩修四事四事無相行門速成佛道爾時佛告舍利弗言若諸修行菩薩為求阿耨多羅三藐三菩提者應當發廣大心無所染著無取無捨受持誦念此陀羅尼爾時世尊說陀羅尼曰寫陀體曇阿拏麼拏阿谿麼谿娑蔓多目谿娑低𡆗咩掃咩欲訖低泥嚕訖低泥嚕訖多鉢鞞翳黎咩黎醯梨舸立箄舸立謗泥舸立跛栖娑󰣍娑囉啝低醯羅醯犁醯禮犁醯邏醯禮犁戰提遮啝低者𠼐遮囉拏遮邏遮囉拏阿者黎按低按多低舸囉拏阿囉拏阿散低涅漫泥涅靺怛泥涅目訖低涅殿低涅陀嚟涅訶嚟涅訶囉伏麼黎涅訶囉燒馱泥燒馱泥尸羅燒駄泥鉢吉低靺泥鉢吉低泥跛泥婆啝伏婆啝泥阿僧倪娜咩縒咩微晡羅鉢鞞桑葛屣拏姪𠼝姪姪嚟摩訶姪姪嚟泥那泥婆啝伏婆𠼝泥婆啝泥摩訶婆啝泥訖吒泥摩訶訖吒泥耶賒啝低者黎阿者黎摩者黎娑摩者黎姪荼散泥速思體低阿僧伽鞞訶嚟阿僧伽泥訶嚟娑蔓多目谿涅訶嚟涅訶囉欲訖低泥訶囉伏麼嚟泥訶囉燒馱泥姪荼散泥速思體低掃咩宋摩啝低思蕩咩思湯摩啝低思貪婆啝低姪荼思儻咩思湯摩鉢卑低摩訶鉢鞞娑蔓多鉢鞞鞞摩羅鉢鞞鞞摩羅濕咩娑蔓多目谿薩婆怛邏女褐低閜那撦陀鉢囉低婆泥馱囉尼泥馱泥馱囉尼目抗奴散泥薩婆勃陀婆瑟低薩婆勃馱姪瑟恥低泥馱那遨低黎莎訶佛告舍利弗若菩薩修此陀羅尼者不應分別有為無為亦不取不著不增不減不成不壞不合不散不生不滅亦不念於過去未來現在諸法亦不積集攝取諸法但當思惟諸佛非色非無色非相非無相菩薩不應同於二乘取佛色身何以故聲聞緣覺取佛色身莊嚴之相光明照曜父母生育飲食長養血肉筋骨四大合成無常變壞苦惱不淨為佛色身菩薩不爾何以故如來之身無生相故普為眾生於一切法以非明照集智資糧顯現法身虛空相無生相如來法身以無生相而為色蘊復以無生相甚深之義是一切法體故然諸菩薩不應非色取如來相若以非色取如來相便同聲聞謂佛入於寂滅涅槃色身斷滅無復更生菩薩不爾何以故如來之身無盡相故普為眾生於一切法以非明照顯現色身以法作相集福資糧以如來色身無盡相故是為無盡色蘊是故諸法亦無盡相若眾生界度脫未盡如來常現無盡色身舍利弗於此經中陀羅尼故出生無量面門修行菩薩若聞是經於無上菩提皆不退轉何以故是中顯示如來一切聖德神通復因此經增益眾生戒行分段守護無所得法爾時世尊而說頌言汝等勿樂著一切諸法空於諸佛菩提亦莫起分別於菩提涅槃亦不生疑惑若能修此行速得陀羅尼聽此修多羅習智空無相無生亦無滅當速證菩提菩薩持是經深解無量法得生諸佛剎親近最勝尊若得陀羅尼決定深義趣不生退懼心受持無盡法十方一切佛說法皆盡聞聞已悉受持頂戴而奉行若受持此經於文字名句及所說妙義終無有疑忘如日月光明所照無不遍了知此法門通達無量義誦持此經故即自能開解一切最勝法陀羅尼妙門假使一劫中一切諸眾生所有深疑惑皆問持經者時持經菩薩咸皆為開演疑網悉已除菩薩智無盡愛樂此經故能速近菩提如是真佛子護持祕密藏持此陀羅尼眾生咸敬念諸佛共稱揚名聞十方界由持此經故臨欲命終時見八十億佛伸手俱携接咸作如是言汝當往我剎由誦持此經現受如斯福若百千億劫造罪當應受誦此陀羅尼一月皆清淨菩薩億劫中勤習諸功德一月誦此經其福超於彼善念慧精進三昧陀羅尼經故常現前乃至如來地三界諸眾生一時盡為魔誦持此經故悉無能障礙此經中解釋一切諸法門而說一切智因是成正覺我因聞是經然燈授我記記言汝成佛解脫諸眾生彼時見諸佛其數如恒沙聞諸佛說法皆悉能解了若欲得受持諸佛所說法勤修學此經速成如是力殊勝莊嚴剎大會諸聖眾光相及妙族皆從此經得若人經七日諦思惟是經八十億諸佛為說如斯法邪思慎莫思不應思勿思以智當正思速得此經典勤修此法門勿懼菩提遠如人至寶洲隨意採眾寶若持陀羅尼莫言無善報具足人天樂近佛道非難若願速成佛應持是經典畢竟定當得無上大菩提佛告舍利弗若菩薩成就四法必定當得此陀羅尼何等為四一者不樂愛欲二者不生嫉姤三者於諸眾生能捨一切無有恚惱四者晝夜歡悅深樂求法舍利弗菩薩成就如是四法得此陀羅尼復次舍利弗若菩薩成就四法得此陀羅尼何等為四一者住寂阿蘭若行二者悟入甚深法忍三者不樂名聞利養四者能捨所愛之物乃至身命菩薩成就如是四法得此陀羅尼復次舍利弗若菩薩成就四法得此陀羅尼何等為四所謂入於八字之義云何八字一者跛字是第一義一切諸法無我入義二者攞字入於如來無生法身以非明照集智資糧無所入相以無生相而為色身以無盡相而為色蘊入義三者麼字智慧愚癡法作同類入義四者舸字分別業報亦無業報入義五者闍字悟生老病死不生不滅入義六者馱字悟陀羅尼法體空無相無願寂如涅槃開解入義七者賒字奢摩他住寂定相鞞鉢舍那正見諸法相如何而得住於寂定宜當精勤晝夜無間觀佛禪像不應取相當念鞞鉢舍那以慧正見若行者見佛而現將為真佛應作是念此所見佛從何方來東西南北四維上下方所來耶若將此佛是人所造應作是念此佛為是泥木作耶為復金銀銅鐵所作如是觀已知所見佛但由我於精舍之中觀佛形像晝夜憶念是故佛形常現目前由是當知我常見聞一切諸法將為實者皆從自心憶念而起即是修行菩薩第一溫習不住定乃至歡喜地位云何觀佛形像亦住勝義諦門當作是念我今所見佛之形像非佛所有種類之相此但是我現在觀察像因緣故見佛形像得入定中類知一切諸法亦復如是以是義故見佛形像不應總無當知賒字與一切法無有差別皆同法門入義八者叉字諸法皆空不生不滅何以故悟解諸法本來空寂自性涅槃入義是八字義如是受持隨何方所有是經卷者應當尊重恭敬供養半月半月讀誦演說若見誦習此經典者稱揚勸進舍利弗若有修行菩薩修此四法得是陀羅尼
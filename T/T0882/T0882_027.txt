復次金剛手菩薩摩訶薩宣說諸部最上成就祕密教理謂先通說一切如來最上成就祕密教理頌曰佛大菩提三摩地妙等引心當觀想得彼菩提妙樂門作是思惟覺成就此佛所說一切如來法門如來部最上成就祕密教理薩埵金剛印安心我善愛者極愛樂捺哩墀婆嚩稱時即得一切佛成就今此祕密相應法不成就者自業因玉呬婆哩野稱時即得極上樂成就此佛所說金剛薩埵法門金剛部最上成就祕密教理若處隨起忿怒心即結降三世印契此中祕密忿怒成一切佛尚生怖畏此佛所說一切如來降三世法門蓮華部最上成就祕密教理三摩地印相合故如應觀察金剛拳自他善愛者悉同得彼愛樂法成就此佛所說蓮華愛法門寶部最上成就祕密教理蓮華金剛杵相合此說即為最上樂復當以自出生門獻一切佛速成就此佛所說寶愛法門如上是為諸部最上成就祕密教理復次金剛手菩薩摩訶薩宣說諸部三昧成就祕密教理謂先通說一切如來三昧成就祕密教理誦三摩邪薩怛鑁一切善愛者愛樂不捨利益有情心常於諸佛起敬愛此佛所說毘盧遮那法門如來部三昧成就祕密教理貪性應知勿捨離一切善愛者敬愛金剛祕密三昧門此即加護法成就此佛所說毘盧遮那法門金剛部三昧成就祕密教理雖破世間所愛法身語意業悉愛樂降三世法成就門此三昧能施成就蓮華部三昧成就祕密教理貪清淨故我清淨非外計法清淨同今此清淨三昧門即得善護法成就此佛所說觀自在法門寶部三昧成就祕密教理金剛寶印如前結即金剛藏三摩地為令攝伏惡有情此三昧法得成就此佛所說執金剛法門如上是為諸部三昧成就祕密教理復次金剛手菩薩摩訶薩宣說諸部法成就祕密教理謂先通說一切如來法成就祕密教理諸法自性本清淨妙等引心當觀想於一切事遍所行即得菩提智成就此佛所說金剛界法門如來部法成就祕密教理一切有情隨愛樂亦不捨離諸境界愛與非愛清淨門此祕密法得成就此佛所說金剛祕密法門金剛部法成就祕密教理鼻端想現吽字法一切惡者能破壞微妙金剛三摩地即得如應法成就此佛所說法吽字法門蓮華部法成就祕密教理微妙金剛勝法用一切善愛者敬愛獲得一切成就門入金剛法三摩地寶部法成就祕密教理蓮華金剛杵相合即能圓滿諸意願或餘愛者或明妃悉得最上成就法如上是為諸部法成就祕密教理復次金剛手菩薩摩訶薩宣說諸部羯磨成就祕密教理謂先通說一切如來羯磨成就祕密教理金剛薩埵三摩地修者常念於諸佛隨應入彼愛者身使彼善愛者敬愛如來部羯磨成就祕密教理金剛薩埵三摩地入彼出生門亦然入已增廣於彼身究盡一切皆敬愛此佛所說金剛愛法門金剛部羯磨成就祕密教理金剛降三世勝印妙等引心依法結作忿怒入出生門於彼復生摧破意此佛所說金剛三昧成就祕密法門蓮華部羯磨成就祕密教理結法羯磨所成印金剛蓮華三摩地依法入彼出生門入已諸愛者善護此佛所說金剛蓮華法門寶部羯磨成就祕密教理羯磨金剛寶印結住金剛寶三摩地入諸愛者出生門剎那能作警悟事此佛所說金剛寶法門如上是為諸部羯磨成就祕密教理復次金剛手菩薩摩訶薩宣說諸部曼拏羅輪清淨成就祕密教理謂先通說一切如來曼拏羅輪清淨成就祕密教理清淨法輪普遍相依法作外曼拏羅明妃印眾圍繞成於彼中間安佛像是中入已依祕密剎那於彼佛像前啟白聖尊我所求明妃成就常施我如是所說祕密法即一切部印理趣祕密成就悉能成是為諸佛無等理此佛所說覺智法門如來部一切曼拏羅清淨成就祕密教理依法遍畫曼拏羅其相猶如金剛界此如來部勝法儀即一切部勝理趣悉提迦摩速稱誦此曼拏羅當入已稱三摩邪薩埵呼金剛薩埵初成就依法誦此心明句一切悉地皆能成真實警悟法相應速得悅樂法成就此佛所說金剛薩埵法門金剛部一切曼拏羅清淨成就祕密教理所有降三世勝相攝彼一切金剛部一切曼拏羅法儀智者應當依法畫彼中入已速稱言我求祕密成就法是法貪性所出生如是一切皆成就此佛所說降三世法門蓮華部曼拏羅清淨成就祕密教理調伏世間勝法儀一切蓮華部中用智者畫此曼拏羅彼中入已作是語應言貪法大蓮華聖尊施我速成就如是言已法相應諸曼拏羅皆成就此佛所說觀自在法門寶部曼拏羅清淨成就祕密教理一切義成勝法用依此當畫曼拏羅是為大寶部相應彼中入已作是語悉𠆙悉𠆙大薩埵具德一切法成就一切現愛悉地門意樂最上皆成就如是稱說祕密語諸曼拏羅中入已得大悉地法圓成祕密供養勝無上從是已後自成就一切所作常得成若此祕密法速成真實警悟亦成就此佛所說金剛薩埵法門如上是為諸部曼拏羅清淨成就祕密教理復次金剛手菩薩摩訶薩宣說諸部諸印祕密成就教理謂先通說一切如來印祕密成就教理如來廣大極微妙隨所愛樂施諸樂真實隨轉如實言生毀謗者不成就如來部大印祕密成就教理當結本部大印契如其所說依次第而此真實祕密門從金剛語所宣說金剛薩埵即我是金剛明妃住我心一切身分相合時勇起金剛高舉相金剛高舉大明妃真實警悟隨愛樂一切身中堅固成如其所說速成就此佛所說金剛高舉法門金剛部三昧印祕密成就教理悉𠆙悉𠆙等三昧三摩踰㰠我愛樂今此警悟速疾門隨其所樂皆成就此佛所說金剛三昧法門蓮華部法印祕密成就教理沒𠆙沒𠆙大薩埵本部善愛者愛樂今此警悟速疾門隨其所樂隨成就此佛所說法金剛法門寶部羯磨印祕密成就教理善愛者作眾羯磨本部金剛我成就今此警悟速疾門隨其所樂隨成就此佛所說虛空藏法門如上是為諸部諸印祕密成就教理復次金剛手菩薩摩訶薩宣說諸部三昧祕密成就教理謂先通說一切如來三昧祕密成就教理為利益諸外見者故佛隱覆善愛法但當依法畫印成此了知已即成就此佛所說一切如來三昧法門如來部三昧祕密成就教理善知一切有情意常施一切有情樂與諸有情為父尊即佛勝欲勝三昧此佛所說一切如來法門今此一切佛世尊最上祕密未曾有若清淨信能了知諸難成者亦成就此佛所說執金剛法門金剛部三昧祕密成就教理貪清淨中難著者邪外非見執我者最勝三昧破彼心此了知已得成就此佛所說執金剛法門蓮華部三昧祕密成就教理大種出生於一切是中何等說清淨諸邪外者破相時決定祕密得成就此佛所說金剛眼法門寶部三昧祕密成就教理寶中善愛寶和合是寶祕密而聚集此善愛寶無上門如應觀察得成就此佛所說智積法門如上是為諸部三昧祕密成就教理復次金剛手菩薩摩訶薩宣說諸部供養祕密成就教理謂先通說一切如來供養祕密成就教理諸善愛者眾圍繞作諸適悅妙愛事奉獻供養佛世尊即得供養法成就此佛所說覺智法門如來部供養祕密成就教理作妙樂事懈息已彼勝樂從樂事生四處禮敬供養時奉獻諸佛速成就此佛所說堅固法門金剛部供養祕密成就教理結降三世三昧印善愛和合妙樂生以彼和合妙樂因奉獻諸佛得成就此佛所說金剛降三世法門蓮華部供養祕密成就教理想我即成觀自在於所愛相善觀察以彼觀察勝樂因奉獻諸佛速成就此佛所說蓮華眼法門寶部供養祕密成就教理羯磨印契結成已諸莊嚴具以嚴身善愛和合供養時廣大奉獻得成就此佛所說金剛寶法門如上是為諸部供養祕密成就教理復次金剛手菩薩摩訶薩宣說諸部勝祕密供養成就教理謂先通說一切如來勝祕密供養成就教理他所善愛祕密法是中無有能知者依法觀想於佛身即得供養法成就此佛所說覺智法門如來部勝祕密供養成就教理相合金剛嬉戲法次繫金剛妙寶鬘作彼金剛大歌音金剛旋舞為供養諸欲妙樂勝灌頂歌舞樂中生勝樂此外無別有法門祕密供養為上者金剛部勝祕密供養成就教理如教所說諸法儀勝供養為密供養觀想降三世聖尊即得供養法成就此佛所說金剛祕密法門蓮華部勝祕密供養成就教理如教所說祕密法大法印契妙供養調伏世間印契成即得供養法成就此佛所說觀自在法門寶部勝祕密供養成就教理如教所說祕密法羯磨印契妙供養一切義成法相應即得供養法成就此佛所說金剛藏法門如上是為諸部勝祕密供養成就教理復次金剛手菩薩摩訶薩宣說諸部開覺真實甚深祕密成就教理謂先通說一切如來開覺真實甚深祕密成就教理從三摩地智出生所應成佛依次第薩埵愛樂法相應由斯速得無上法此佛所說覺智法門如來部開覺真實甚深祕密成就教理薩埵無始亦無終斯乃虛空出生相一切皆是普賢身妙欲一切世間主所有一切有情心彼堅固性即薩埵相合金剛等無殊決定同成金剛性建立薩埵法成已復成金剛薩埵尊即此具德大士身金剛薩埵是如來最初覺了自心已成佛菩提如教說即彼所成佛世尊出生一切如來部此佛所說無始無終薩埵法門由是便成如來部即此說為金剛部淨蓮華部成亦然此復說名大寶部此佛所說一切如來輪法門如上是為諸部開覺真實甚深祕密成就教理復次金剛手菩薩摩訶薩宣說諸部印契標幟執持成就祕密教理謂先通說一切如來標幟執持成就祕密教理即此具德薩埵尊金剛薩埵心中住相合三摩地法門是為成佛菩提者此佛所說覺智法門如來部標幟執持成就祕密教理金剛杵善覺了性勝鉤乃表攝持法箭射厭離妙智門善哉是為歡喜相妙寶以為莊嚴具日輪是持光明相寶幢即表建立門笑相說為大悅樂蓮華表貪清淨法利劍斷彼煩惱冤大輪境界法為因語即妙談持誦相眾妙金剛巧業性甲冑善護不破壞如牙極惡可怖形拳縛以表印法用如佛世尊法常住金剛薩埵遍所行金剛杵等標幟門亦然觀想此成就此佛所說一切如來標幟法門如上是為諸部印契標幟執持成就祕密教理復次金剛手菩薩摩訶薩宣說諸部印縛出生成就祕密教理謂先通說一切如來印縛出生成就祕密教理盤結金剛加趺相二手當作金剛縛金剛薩埵三摩地依法速疾得成佛此佛所說覺智法門如來部印縛出生成就祕密教理譬如世間王印契印已即成王教令大士祕密諸印門普印有情皆順伏所有身語心金剛影像祕密勝法用即諸大士大印門此了知已得成就此佛所說普賢法門金剛部印縛出生成就祕密教理如彼極勝三昧印隨其何等應結者悉無過越此法門亦然一切如來法佛及金剛薩埵等最勝印契三昧縛乃至盡壽不應違此了知已得成就此佛所說金剛三昧法門蓮華部印縛出生成就祕密教理彼一切佛金剛語依法不應有違越是中若知此縛門知已即得法成就此佛所說法金剛法門寶部印縛出生成就祕密教理金剛教令大羯磨是中不應有違越而此教令羯磨門此了知已得成就此佛所說堅固法門如上是為諸部印縛出生成就祕密教理爾時具德金剛手菩薩摩訶薩前白佛言世尊我此所說諸部法門唯願世尊加持攝受即時一切如來又復雲集咸共稱讚一切如來增上主宰金剛手菩薩摩訶薩頌曰金剛薩埵善哉者金剛大寶復善哉善哉金剛妙法門善哉金剛勝羯磨能善宣說此正法無上金剛祕密乘一切如來祕密門大乘現證法中攝爾時金剛手菩薩摩訶薩宣說諸部最上法成就教理謂先通說一切如來最上法成就教理所有佛法三摩地妙等引心當觀想念佛三昧法相應即得無上法成就此佛所說諸如來法門如來部最上法成就教理金剛薩埵三摩地妙等引心當觀想貪性隨念法相應即得最上法成就此佛所說一切如來三摩地法門金剛部最上法成就教理於降三世勝相前依法觀想亦復然由金剛手力所成即得降三世成就此佛所說金剛薩埵法門蓮華部最上法成就教理調伏世間法聖尊於前觀想亦如是諸相具足妙莊嚴遍作一切調伏事此佛所說法金剛法門寶部最上法成就教理一切義利成就相於前觀想亦復然諸相具足法圓成即得具足勝財寶此佛所說金剛手法門如上是為諸部最上法成就教理
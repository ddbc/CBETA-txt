隆興府兜率慧照禪師南安郭氏子上堂龍安山下道路縱橫兜率宮中樓閣重疊雖非天上不是人間到者安心全忘諸念善行者不移雙足善入者不動雙扉自能笑傲煙蘿誰管坐消歲月既然如是且道向上還有事也無良久曰莫教推落岩前石打破下方遮日雲上堂舉拂子曰端午龍安亦鼓橈青山雲裏得逍遙飢餮渴飲無窮樂誰愛爭先奪錦標却向乾地上划船高山頭起浪明椎玉鼓暗展鐵旗一盞菖蒲茶數箇沙糖粽且移取北欝單越來與南閻浮提鬪額看擊禪床下座上堂兜率都無伎倆也效諸方榜樣五日一度陞堂起動許多龍象禪道佛法又無到此將何供養須知達磨西來分付一條拄枝乃拈起曰所以道爾有拄杖子我與爾拄杖子爾無拄杖子我奪爾拄杖子且道那箇是賓句那箇是主句若斷得去即途中受用若斷不得且世諦流布乃拋下拄杖撫州府疎山了常禪師僧問如何是疎山為人底句師曰懷中玉尺未輕擲袖裏金椎劈面來上堂等閒放下佛手掩不住特地收來大地絕纖埃向君道莫疑猜處處頭頭見善財鎚下分明如得旨無限勞生眼自開丞相張商英居士字天覺號無盡年十九應舉入京道由向氏家向預夢神人報曰明日接相公凌晨公至向異之勞問勤腆乃曰秀才未娶當以女奉灑掃公謙辭再三向曰此行若不了當吾亦不爽前約後果及第乃娶之初任主簿因入僧寺見藏經梵夾金字齊整乃怫然曰吾孔聖之書不如胡人之教人所仰重夜坐書院中研墨吮筆憑紙長吟中夜不眠向氏呼曰官人夜深何不睡去公以前意白之正以著無佛論向應聲曰既是無佛何論之有當須著有佛論始得公疑其言遂已之後訪一同列見佛龕前經卷乃問曰此何書也同列曰維摩詰所說經公信手開卷閱到此病非地大亦不離地大處嘆曰胡人之語亦能爾耶問此經幾卷曰三卷乃借歸閱次向氏問看何書公曰維摩詰所說經向曰可熟讀此經然後著無佛論公悚然異其言由是深信佛乘留心祖道元祐六年為江西漕首謁照覺總禪師覺詰其所見處與己符合乃印可覺曰吾有得法弟子住玉溪乃慈古鏡也亦可與語公復因按部過分寧諸禪迓之公到先致敬玉溪慈次及諸山最後問兜率悅禪師悅為人短小公曾見龔德莊說其聰明可人乃曰聞公善文章悅大笑曰運使失却一隻眼了也從悅臨濟九世孫對運使論文章政如運使對從悅論禪也公不然其語乃強屈指曰是九世也問玉溪去此多少曰三十里曰兜率聻曰五里公是夜乃至兜率悅先一夜夢日輪昇天被悅以手搏取乃說與首座曰日輪運轉之義聞張運使非久過此吾當深錐痛劄若肯回頭則吾門幸事座曰今之士大夫受人取奉慣恐其惡發別生事也悅曰正使煩惱秖退得我院也別無事公與悅語次稱賞東林悅未肯其說公乃題寺後擬瀑軒詩其略曰不向廬山尋落處象王鼻孔謾遼天意譏其不肯東林也公與悅語至更深論及宗門事悅曰東林既印可運使運使於佛祖言教有少疑否公曰有悅曰疑何等語公曰疑香嚴獨脚頌德山拓鉢話悅曰既於此有疑其餘安得無邪秖如巖頭言末後句是有邪是無邪公曰有悅大笑便歸方丈閉却門公一夜睡不穩至五更下床觸翻溺器乃大徹猛省前話遂有頌曰鼓寂鐘沈拓鉢回巖頭一拶語如雷果然秖得三年活莫是遭他授記來遂扣方丈門曰某已捉得賊了悅曰贓在甚處公無語悅曰都運且去來日相見翌日公遂舉前頌悅乃謂曰參禪秖為命根不斷依語生解如是之說公已深悟然至極微細處使人不覺不知墮在區宇乃作頌證之曰等閑行處步步皆如雖居聲色寧滯有無一心靡異萬法非殊休分體用莫擇精粗臨機不礙應物無拘是非情盡凡聖皆除誰得誰失何親何疎拈頭作尾指實為虛翻身魔界轉脚邪途了無逆順不犯工夫公邀悅至建昌途中一一伺察有十頌敘其事悅亦有十頌酬之時元祐八年八月也公一日謂大慧曰余閱雪竇拈古至百丈再參馬祖因緣曰大冶精金應無變色投卷嘆曰審如是豈得有臨濟今日耶遂作一頌曰馬祖一喝大雄峯深入髑髏三日聾黃蘗聞之驚吐舌江西從此立宗風後平禪師致書云去夏讀臨濟宗派乃知居士得大機大用且求頌本余作頌寄之曰吐舌耳聾師已曉鎚胸秖得哭蒼天盤山會裏翻筋斗到此方知普化顛諸方往往以余聰明博記少知余者師自江西法窟來必辯優劣試為老夫言之大慧曰居士見處與真淨死心合公曰何謂也大慧舉真淨頌曰客情步步隨人轉有大威光不能現突然一喝雙耳聾那吒眼開黃蘗面死心拈曰雲巖要問雪竈既是大冶精金應無變色為什麼却三日耳聾諸人要知麼從前汗馬無人識秖要重倫蓋代功公拊几曰不因公語爭見真淨死心用處若非二大老難顯雪竇馬師爾公於宣和四年十一月黎明口占遺表命子弟書之俄取枕擲門窓上聲如雷震眾視之已薨矣公有頌古行于世茲不復錄隆興府雲巖典牛天游禪師成都鄭氏子初試郡庠復往梓州試二處皆與貢籍師不敢承竄名出關適會山谷道人西還因見其風骨不凡議論超卓乃同舟而下竟往廬山投師剃髮不改舊名首參死心不契遂依湛堂於泐潭一日潭普說曰諸人苦苦就準上座覓佛法遂拊膝曰會麼雪上加霜又拊膝曰若也不會豈不見乾峯示眾曰舉一不得舉二放過一著落在第二師聞脫然頴悟出世雲蓋次遷雲巖嘗和忠道者牧牛頌曰兩角指天四足踏地拽斷鼻繩放甚屎屁張無盡見之甚擊節後退雲巖過廬山棲賢主翁意不欲納乃曰老老大大正是質庫中典牛也師聞之述一偈而去曰質庫何曾解典牛秖緣價重實難酬想君本領無多子畢竟難禁這一頭因菴于武寧扁曰典牛終身不出塗毒見之已九十三矣上堂卓拄杖曰久雨不晴劄金烏飛在鐘樓角又卓一下曰猶在殼復卓曰一任衲僧名邈上堂馬祖一喝百丈蹉過臨濟小廝兒向糞掃堆頭拾得一隻破草鞋胡喝亂喝師震聲喝曰喚作胡喝亂喝得麼上堂象骨輥毬能已盡玄沙斫牌伎亦窮還知麼火星入袴口事出急家門上堂三百五百銅頭鐵額木笛橫吹誰來接拍時有僧出師曰也是賊過後張弓上堂寶峯有一訣對眾分明說昨夜三更前烏龜吞却鼈冬至令節上堂晷運推移日南長至布裩不洗無來換替大小玉泉無風浪起雲巖路見不平直下一鎚粉碎遂高聲曰看脚下上堂舉梁山曰南來者與爾三十棒北來者與爾三十棒然雖與麼未當宗乘後來琅邪和尚道梁山好一片真金捋作頑鐵賣却琅邪則不然南來者與爾三十棒北來者與爾三十棒從教天下貶剝師拈曰一人能舒不能卷一人能卷不能舒雲巖門下一任南來北來且恁麼過驀然洗面摸著鼻頭却來與爾三十上堂日可冷月可熱眾魔不能壞真說作麼生是真說初三十一中九下七若信不及雲巖與汝道破萬人齊指處一雁落寒空病起上堂舉馬大師日面佛月面佛後來東山演和尚頌曰了鬟女子畫蛾眉鸞鏡臺前語似癡自說玉顏難比並却來架上著羅衣師曰東山老翁滿口讚歎則故是點檢將來未免有鄉情在雲巖又且不然打殺黃鶯兒莫教枝上啼幾回驚妾夢不得到遼西潭州三角智堯禪師上堂揑土定千鈞秤頭不立蠅箇中些子事走殺嶺南能還有薦得底麼直饒薦得也是第二月隨州洞山辯禪師上堂不是心不是佛不是物鑽天子鷂遼天鶻不度火不度水不度爐離弦箭發沒回途直饒會得十分去笑倒西來碧眼胡東京慧海儀禪師上堂無相如來示現身破魔兵眾絕纖塵七星斜映風生處四海還歸舊主人諸仁者大迦葉靈山會上見佛拈花投機微笑須菩提聞佛說法深解義趣涕淚悲泣且道笑者是哭者是不見道萬派橫流總向東超然八面自玲瓏萬人膽破沙場上一箭雙雕落碧空上堂舉溈山坐次仰山問和尚百年後有人問先師法道如何秖對溈曰一粥一飯仰曰前面有人不肯又作麼生溈曰作家師僧仰便禮拜溈曰逢人不得錯舉師曰自古及今多少人下語道嚴而不威恭而無禮橫按拄杖竪起拳頭若秖恁麼却如何知得他父子相契處山僧今日也要諸人共知莫分彼我彼我無殊困魚止濼病鳥棲蘆逡巡不進泥中履爭得先生一卷書西蜀鑾法師通大小乘佛照謝事居景德師問照曰禪家言多不根何也照曰汝習何經論曰諸經粗知頗通百法照曰秖如昨日雨今日晴是甚麼法中收師懵然照舉癢和子擊曰莫道禪家所言不根好師憤曰昨日雨今日晴畢竟是甚麼法中收照曰第二十四時分不相應法中收師恍悟即禮謝後歸蜀居講會以直道示徒不泥名相而眾多引去遂說偈罷講曰眾賣華兮獨賣松青青顏色不如紅算來終不與時合歸去來兮翠藹中由是隱居二十年道俗追慕復命演法笑答偈曰遁迹隱高峯高峯又不容不如歸錦里依舊賣青松眾列拜悔過兩川講者爭依之常德府德山瓊禪師受請日上堂曰作家撈籠不肯住呼喚不回頭為甚麼從東過西自代曰後五日看成都府信相宗顯正覺禪師潼川王氏子少為進士有聲嘗晝掬溪水為戲至夜思之遂見水泠然盈室欲汲之不可而塵境自空曰吾世網裂矣往依昭覺得度具滿分戒後隨眾咨參覺一日問師高高峯頂立深深海底行汝作麼生會師於言下頓悟曰釘殺脚跟也覺拈起拂子曰這箇又作麼生師一笑而出服勤七祀南遊至京師歷淮浙晚見五祖演和尚於海會出問未知關󱤌子難過趙州橋趙州橋即不問如何是關棙子祖曰汝且在門外立師進步一踏而退祖曰許多時茶飯元來也有人知滋味明日入室祖云爾便是昨日問話底僧否我固知爾見處秖是未過得白雲關在師珍重便出時圓悟為侍者師以白雲關意扣之悟曰爾但直下會取師笑曰我不是不會秖是未諳待見這老漢共伊理會一上明日祖往舒城師與悟繼往適會於興化祖問師記得曾在郡裏相見來師曰全火秖候祖顧悟曰這漢饒舌自是機緣相契遊廬阜回師以高高峯頂立深深海底行所得之語告五祖祖曰吾嘗以此事詰先師先師云我曾問遠和尚遠曰猫有歃血之功虎有起屍之德非素達本源不能到也師給侍之久祖鍾愛之後辭西歸為小參復以頌送曰離鄉四十餘年一時忘却蜀語禪人回到成都切須記取魯語時覺尚無恙師再侍之名聲藹著遂出住長松遷保福信相僧問三世諸佛六代祖師總出這圈䙡不得如何是這圈䙡師曰井欄唇上堂舉仰山問中邑如何是佛性義邑曰我與爾說箇譬喻汝便會也譬如一室有六窓內有一獼猴外有獼猴從東邊喚狌狌獼猴即應如是六窓俱喚俱應仰乃禮拜適蒙和尚指示某有箇疑處邑曰爾有甚麼疑仰曰秖如內獼猴睡時外獼猴欲與相見又作麼生邑下禪床執仰山手曰狌狌與爾相見了師曰諸人要見二老麼我也與爾說箇譬喻中邑大似箇金師仰山將一塊金來使金師酬價金師亦盡價相酬臨成交易賣金底更與貼秤金師雖然闇喜心中未免偷疑何故若非細作定是賊贓便下座眉州中巖慧目蘊能禪師本郡呂氏子年二十二於村落一富室為校書偶遊山寺見禪冊閱之似有得即裂冠圓具一鉢遊方首參寶勝澄甫禪師所趣頗異至荊湖謁永安喜真如哲德山繪造詣益高迨抵大溈溈問上座桑梓何處師曰西川曰我聞西川有普賢菩薩示現是否師曰今日得瞻慈相曰白象何在師曰牙爪已具曰還會轉身麼師提坐具繞禪床一匝溈曰不是這箇道理師趨出一日溈為眾入室問僧黃巢過後還有人收得劍麼僧竪起拳溈曰菜刀子僧曰爭奈受用不盡溈喝出次問師黃巢過後還有人收得劍麼師亦竪起拳溈曰也秖是菜刀子師曰殺得人即休遂近前欄胸築之溈曰三十年弄馬騎今日被驢子撲後還蜀庵於舊址應四眾之請出住報恩上堂龍濟道萬法是心光諸緣唯性曉本無迷悟人秖要今日了師曰既無迷悟了箇甚麼咄上堂舉雪峯一日普請般柴中路見一僧遂擲下一段柴曰一大藏教秖說這箇後來真如哲道一大藏教不說這箇據此二尊宿說話是同是別山僧則不然竪起拂子曰提起則如是我聞放下則信受奉行室中問崇真氈頭如何是爾空劫已前父母真領悟曰和尚且低聲遂獻投機頌曰萬年倉裏曾飢饉大海中住儘長渴當初尋時尋不見如今避時避不得師為印可一日與黃提刑弈棋次黃問數局之中無一局同千著萬著則故是如何是那一著師提起棋子示之黃佇思師曰不見道從前十九路迷殺幾多人師住持三十餘年凡說法不許錄其語臨終書偈趺坐而化闍維時暴風忽起煙所至處皆雨設利道俗斸其地皆得之心舌不壞塔于本山懷安軍雲頂寶覺宗印禪師上堂古者道識得橙子周匝有餘又道識得橙子天地懸殊山僧總不恁麼識得橙子是甚麼閑家具一日普說罷師曰諸子未要散去更聽一偈乃曰四十九年一場熱鬨八十七春老漢獨弄誰少誰多一般作夢歸去來兮梅梢雪重言訖下座倚杖而逝福州等覺普明禪師開堂日上首白槌罷師良久普視大眾曰奇哉妙哉是諸人還於此觀得麼若實於此觀得盡十方世界更無微毫許法可與為見為聞亦無纖芥許法可與為對為待可謂露裸裸赤灑灑若觀不得定是根塵結縛未解凡聖情量不脫終日只在是非得失裏轉倒有什麼用處眾中莫有超然獨脫灑落底衲僧麼無妨出來與爾證明僧問如何是奪人不奪境師曰風清月白僧云如何是奪境不奪人師曰灰頭土面僧云如何是人境俱不奪師曰海晏河清僧云如何是人境兩俱奪師曰水泄不通問如何是賓中賓師曰伶俜更苦辛僧云如何是賓中主師曰問處甚分明僧云如何是主中賓師曰垂手入紅塵僧云如何是主中主師曰寶劍當胸僧云賓主已蒙師指示向上宗乘事若何師曰且待別時來乃曰休休直饒問若聯珠答如瓶瀉於道遠之遠矣何謂也若論此事一大藏教更不能詮三世諸佛唯是自得輝今耀古忘見絕知彌滿十虛定有方所秖為情生智隔想變體殊於日用間不能自覺所以勞他先德迴首塵勞開方便門示真實相方便門已八字打開了也還有入得底麼若向這裏入得便能持實相印建大法幢出沒縱橫卷舒自在直饒到此猶落建化門庭未為衲僧徑要一路作麼生是徑要一路良久曰肯重不得全卸却方為妙珍重潭州龍牙宗密禪師豫章人僧問如何是佛師曰莫寐語問如何是一切法師曰早落第二上堂大眾集師曰已是團欒不勞雕琢歸堂喫茶上堂休把庭華類此身庭花落後更逢春此身一往知何處三界茫茫愁殺人江州圓通道旻圓機禪師世稱古佛興化蔡氏子母夢吞摩尼寶珠有孕生五歲足不履口不言母抱遊西明寺見佛像遽履地合爪稱南無佛仍作禮人大異之及官學大梁依景德寺德祥出家試經得度遍往參激皆染指親溈山喆禪師最久晚慕泐潭往謁潭見默器之師陳歷參所得不蒙印可潭舉世尊拈華迦葉微笑語以問復不契後侍潭行次潭以拄杖架肩長噓曰會麼師擬對潭便打有頃復拈草示之曰是甚麼師亦擬對潭遂喝於是頓明大法作拈華勢乃曰這回瞞旻上座不得也潭挽曰更道更道師曰南山起雲北山下雨即禮拜潭首肯後開法灌溪次居圓通以符道濟禪師之記學者嚮臻朝廷聞其道會宰臣復為之請錫以命服與圓機號上堂諸佛出世無法與人秖是抽釘拔楔除疑斷惑學道之士不可自謾若有一疑如芥子許是汝真善知識喝一喝曰是甚麼切莫刺腦入膠盆慶元府天童普交禪師郡之萬齡畢氏子幼頴悟未冠得度往南屏聽台教因為檀越修懺摩有問曰公之所懺罪為自懺邪為他懺邪若自懺罪罪性何來若懺他罪他罪非汝烏能懺之師不能對遂改服遊方造泐潭足纔踵門潭即呵之師擬問潭即拽杖逐之一日忽呼師至丈室曰我有古人公案要與爾商量師擬進語潭遂喝師豁然領悟乃大笑潭下繩床執師手曰汝會佛法邪師便喝復拓開潭大笑於是名聞四馳學者宗仰後歸桑梓留天童掩關却掃者八年寺偶虛席郡僚命師開法恐其遁預遣吏候于道故不得辭受請日上堂曰咄哉黃面老佛法付王臣林下無情客官差逼殺人莫有知心底為我免得麼若無不免將錯就錯便下座師凡見僧來必叱曰楖栗未擔時為汝說了也且道說箇甚麼招手洗鉢拈扇張弓趙州柏樹子靈雲見桃花且擲放一邊山僧無恁麼間唇吻與爾打葛藤何不休歇去拈拄杖逐之宣和六年三月二十日沐浴陞堂說偈脫然示寂偈曰寶杖敲空觸處春箇中消息特彌綸昨宵風動寒巖冷驚起泥牛耕白雲壽七十七臘五十八福州東禪祖鑑從密禪師汀州人也上堂開口不是禪合口不是道踏步擬進前全身落荒草楚州勝因戲魚咸靜禪師本郡高氏子上堂遊遍天下當知寸步不曾移歷盡門庭家家竈底少煙不得所以肩筇峭履乘興而行掣釣沈絲任性而住不為故鄉田地好因緣熟處便為家今日信手拈來從前幾曾計較不離舊時科段一回舉著一回新明眼底瞥地便回未悟者識取面目且道如何是本來面目良久曰前臺花發後臺見上界鐘聲下界聞以拂子擊禪床下座上堂舉世尊在摩竭陀國為眾說法是時將欲白夏乃謂阿難曰諸大弟子人天四眾我常說法不生敬仰我今入因沙臼室中坐夏九旬忽有人來問法之時汝代為我說一切法不生一切法不滅言訖掩室而坐師召大眾曰釋迦老子初成佛道之時大都事不獲已纔方成箇保社便生退倦之心勝因當時若見將釘釘却室門教他一生無出身之路免得後代兒孫遞相倣效不見道若不傳法度眾生是不名為報恩者擊拂子下座後晦處漣漪之天寧示微疾書偈曰弄罷影戲七十一載更問如何回來別賽置筆而逝慶元府二靈知和庵主蘇臺玉峯張氏子兒時嘗習坐垂堂堂傾父母意其必死師瞑目自若因使出家年滿得度趨謁泐潭潭見乃問作甚麼師擬對潭便打復喝曰爾喚甚麼作禪師驀領旨即曰禪無後無先波澄大海月印青天又問如何是道師曰道紅塵浩浩不用安排本無欠少潭然之次謁衡嶽辯禪師辯尤契重元符間抵雪竇之中峯栖雲兩庵逾二十年嘗有偈曰竹筧二三升野水松窓五七片閑雲道人活計秖如此留與人間作見聞有志於道者多往見之僧至禮拜師曰近離甚處曰天童師曰太白峯高多少僧以手砟額作望勢師曰猶有這箇在曰却請庵主道師却作斫額勢僧擬議師便打師初偕天童交禪師問道盟曰他日吾二人宜踞孤峯絕頂目視霄漢為世外之人不可作今時籍名官府屈節下氣於人者後交爽盟至則師竟不接正言陳公以計誘師出山住二靈三十年間居無長物唯二虎侍其右一日威於人以偈遣之宣和七年四月十二日趺坐而逝正言陳公狀師行實及示寂異跡甚詳仍塑其像二虎侍之至今存焉廬州西天王興化可都禪師僧問祖意西來即不問為人一句請師宣師曰片雲歸後洞隻鶴舞清虛僧云與麼則興化得人群生有賴也師曰鳥啄古林木山橫今日雲師乃曰如來大法諸佛妙道真源湛寂了無生滅設使千聖出來亦乃難尋縫罅興雲吐霧普遍河沙縱橫有準妙應無疑把定放行卷舒自得起人天眼目擴佛祖心源諸法見前更無欠少所謂人人具足箇箇圓成不用纖毫心力自然壁立千仞良久喝一喝潭州道吾楚方禪師僧問昔日道吾云生也不道死也不道和尚今日為什麼却道師曰官不容針私通車馬僧云真箇泐潭無異水清風宛爾不同常師曰伶利衲僧點一知二乃曰諸人十二時中不要錯用心好頭上是天脚下是地朝明夕晦水綠山青物像分明亘古亘今若也恁麼承當去早是無事起事那更言中求玄句裏尋妙正是埋沒自己不如歸堂喫茶去潭州大溈海評禪師上堂曰燈籠上作舞露柱裏藏身深妙神惡發崑崙奴生嗔喝一喝曰一句合頭語萬劫墮迷津紹興府慈氏端仙禪師本郡人年二十去家以試經披削習毘尼因覩戒性如虛空持者為迷倒師謂戒者束身之法也何自縛乎遂探台教又閱諸法不自生亦不從他生不共不無因是故說無生疑曰又不自他不共不無因生畢竟從何而生即省曰因緣所生空假三觀抑揚性海心佛眾生名異體同十境十乘轉識成智不思議境智照方明非言詮所及棄謁諸方後至投子廣鑑問鄉里甚處師曰兩浙東越鑑曰東越事作麼生師曰秦望峯高鑑湖水闊鑑曰秦望峯與爾自己是同是別師曰西天梵語此土唐言鑑曰此猶是叢林祇對畢竟是同是別師便喝鑑便打師曰恩大難酬便禮拜後歸里開法慈氏室中嘗問僧三箇槖駝兩隻脚日行萬里趁不著而今收在玉泉山不許時人亂斟酌諸人向甚麼處與爾上座相見溫州淨光了威佛日禪師僧問如何是祖師西來意師曰一宿二宿程千山萬山月曰意旨如何師曰朝看東南暮看西北曰向上更有事也無師曰人心難滿溪壑易填問時節因緣即不問惠超佛話事如何師曰波斯彎弓面轉黑曰意旨如何師曰穿過髑髏笑未休曰學人好好借問師曰黃泉無邸店今夜宿誰家婺州明招文慧禪師僧問百尺竿頭如何進步師曰南天台北五臺僧云處處逢歸路時時達本源師曰對面若無青山白雲相識猶如不相識僧云爭奈學人有轉身一路師曰切忌喪身失命師乃良久曰便與麼散去早自落七落八了也俯為初機不免重重話會今朝五月五為汝等諸人舉箇父母未生底句光明烜赫耀乾坤且是無今亦無古三世諸佛強詮量六代祖師徒指注殿上迦葉謾擎拳門外金剛眉卓竪師拊掌呵呵大笑曰笑箇什麼笑燈籠入露柱臨江軍慧力洞源禪師上堂曰佛祖不立雨落街頭自濕凡聖何依晴乾自是無泥方知頭頭皆是道法法本圓成休說趙州七斤衫曹溪一滴水須彌頂上浪滔天大洋海底紅塵起喝一喝是何道理參徑山宗杲禪師虎丘紹隆禪師育王端裕禪師大溈法泰禪師護國景元禪師玄沙僧昭禪師普照奉勝禪師虎丘宗達禪師正法化冲禪師清溪常禪師普慧因淨禪師天寧道成禪師寶相道智禪師長松曉禪師信相圓禪師九頂希問禪師
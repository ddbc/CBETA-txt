聖教不同略要唯二一聲聞藏二菩薩藏教聲聞法名聲聞藏教菩薩法名菩薩藏聲聞藏中所教有二一聲聞聲聞二緣覺聲聞聲聞聲聞者是人先來求聲聞道常樂觀察四真諦法成聲聞性於最後身值佛為說四真諦法而得悟道本聲聞性今復聞聲而得悟道是故名為聲聞聲聞經言為求聲聞者說四諦法此之謂也緣覺聲聞者是人本來求緣覺道常樂觀察十二因緣成緣覺性於最後身值佛為說十二緣法而得悟道本緣覺性以最後身聞聲悟道是故號曰緣覺聲聞經言為求緣覺者說十二緣據此為言成二雖殊同受小法並於現在聞聲悟道是故對斯二人所說為聲聞藏菩薩藏中所立二一漸二頓言漸入者是人過去曾學大法中間習小證得小果後還入大從小來稱之為漸故經說言除先修習學小乘者我今亦令入是法中此是漸入言頓悟者有諸眾生久習大乘相應善根今始見佛則能入大大不由小因之為頓故經說言或有眾生世世已來常受我化始見我身聞我所說即皆信受入如來慧此是頓悟漸入菩薩藉淺階遠頓悟菩薩一越解大頓漸雖殊以其當時受大處一是頓悟菩薩一越解大頓漸雖殊以其當時受大處一是故對斯二人所說為菩薩藏聖教雖眾不出此二故龍樹云佛滅度後迦葉阿難於王舍城結集法藏為聲聞藏文殊阿難於鐵圍山集摩訶衍為菩薩藏地持亦云佛為聲聞菩薩行出苦道說脩多羅結集經者集為二藏以說聲聞所行為聲聞藏說菩薩行為菩薩藏故知聖教無出此二此二亦名大乘小乘半滿教等名雖反改其義不殊今此經者二藏之中菩薩藏收為根熟人頓教法輪云何知頓此經正為凡夫人中厭畏生死求正定者教令發心生于淨土不從小大故知是頓已知分者次釋其名今言佛說無量壽經者蓋乃標經部別名也諸經所以皆首題其名為示所明法此經宗顯無量壽佛所行所成及所攝化故始舉之但彼諸經得名不同或但就法如涅槃等或唯就人如提謂經太子經等或單就事如枯樹經等或偏就喻如大雲經寶篋經等或有就時如時非時經或就處所如楞伽經伽耶山頂經等或人法雙題如維摩經勝鬘經等或事法並舉如彼方等大集經等或法喻並彰如華嚴法華經等或人法雙舉如舍利子問疾經等如是非一今此經者就人為名初列人凡有四種一舉說人如維摩等二舉問人如文殊問等三舉所說之人如太子經等四舉所化之人如須摩提女玉瑘經等今此經首通舉能說及所說人初言佛者舉能說人無量壽佛者舉所說人起說不同凡有五種如龍樹說一佛自說二聖資說三諸天說四神仙等說五變化人說此經佛說為簡餘四是故舉佛佛者外國語也此翻名覺覺有兩義一覺察名覺對煩惱障煩惱侵害事等如賊唯聖覺知不為其害故名為覺此之一義如涅槃釋二覺悟名覺對其智障無明眠寢事等如睡聖慧一起朗然大悟如睡得悟故名為覺所對無明有其二種一是迷理性結無明迷覆實性對除於彼變妄契真悟實名覺二事中無知迷諸法相對除於彼悟解一切善惡無記三聚等法故名為覺故持地云於義饒益聚非義饒益聚非非義饒益聚平等開覺故名為佛義益是善非義是不善非非義是無記於此悉知故名為覺既能自覺復能覺他覺行窮滿故名為佛言自覺者簡異凡夫導言覺他別異二乘覺行窮滿分異菩薩是故獨此偏名為佛口音陳唱目之為說無量壽者是其所說此經宣說無量壽佛所行所成及所攝化言所行者宣說彼佛本所起願本所修行言所成者說今所成法身淨土二種之果言所攝者普攝十方有緣眾生同往彼國道法化益名為所攝又今一切諸菩薩等學其所行得彼所成同其所攝名所攝矣此等差別不可備舉攝德從人是故但云說無量壽佛名有二種一通二別如來應供等是其通名釋迦彌勒無量壽等是其別稱別中立名乃有種種或從種性如釋迦佛迦葉佛等或從色身如身尊佛身上佛等或從音聲如妙音佛妙聲佛等或從光明如普光佛等或從內德或就譬說如是非一此佛從其壽命彰名壽有真應真即常住性同虛空應壽不定或長或短今此所論是應非真於應壽中此佛壽長凡夫二乘不能測度知其限算故曰無量命限稱壽云何得知是應非真如觀世音及大勢至授記經說無量壽佛壽雖長遠亦有終盡彼佛滅後觀音大勢至次第作佛故知是應經者外國名脩多羅此翻名綖聖人言說能貫諸法如綖貫華故名為綖而言經者綖能貫華經能持䌧其用相似故名為經若依俗訓經者常也人別古今教儀常揩故名為常經之與常何相開顧將常釋經釋言經者是經歷義凡是一法經古歷今恒有不斷是其常義故得名常此經始終文別無三序正流通初至對曰願樂欲聞是其由序佛告阿難乃往過去久遠已下是其正宗佛語彌勒其有得聞彼佛名號歡喜已下是其流通化必有由故先明序由序既興正陳所說故次第二辨其正宗聖者說法為利群品說經既竟嘆勝勸學付屬傳持故次第三辨其流通序中文義雖復眾多義要唯二一發起序二證信序佛將說經先託時處神力集眾起所說宗名為發起與說為由名發起序證信序者佛說經竟阿難稟承將傳末代先對眾生言如是法我從佛聞證成可信名為證信以此證與傳經為由名證信序以何義故立此二序一序由經二故經唯是一何曾有二經體雖一約人隨時故得分二一如來所說經二阿難所傳經如來所說益在當時阿難所傳傳之末代對此二經故立兩序對如來所說立發起序對阿難所傳立證信序然此二序更有多義備如常釋文中初言如是我聞是證信序一時以下義有兩兼若取本事起發之義判屬發起阿難引來證成可信名為證信義既兩兼不可偏取證信序中三門分別一釋如是我聞有之所由二明立意三釋其文有所由者何緣經首悉有如是我聞之言由佛教置佛何緣教阿難請故彼何因請由彼阿泥樓陀教故阿泥樓陀何緣故教由見阿難心憂惱故阿難比丘何故憂惱由見如來般涅槃故佛將滅度在於雙林先首而臥是時阿難以佛將滅悲啼涕泣不能自勝阿泥樓陀開覺阿難汝傳法人何不請佛未來世事徒悲何益阿難對曰我今心沒憂海知何所問阿泥樓陀遂教阿難請問四事一問世尊滅後諸比丘等以何為師二問世尊滅後諸比丘等依何而住三問惡性比丘云何共居四問一切經首當置何字阿難被教心少惺悟遂依請佛佛隨答之諸比丘等以何為師者當依波羅提木叉為師若我住世無異於此木叉是戒比丘所學故說為師言諸比丘依何而住者當依四念處住何謂四念處所謂比丘依內身修身觀精懃除世貪愛如是依外身內外身受心法亦如是是謂比丘所依住處故經說言若住四念處名自境界不為魔縛若住五欲名魔境界為魔所縛惡性比丘云何共居者梵檀治之梵檀是其默不共語若心調伏為說離有無言一切經首置何字者當置如是我聞佛在某方聚林等六事由佛教故一切經首得著如是我聞此初門竟次辨立意佛本何意教置此語為生物信如是云何得生信也其如是者阿難彰己信順佛語噵佛所說如言佛所說是令他眾生同己生信其我聞者若為生信阿難自是不足之人若言此法是己所說人多輕謗由言此法從佛聞故人皆歸信信有何義須立此言而生信乎釋言信者入法初門攝法上首凡入佛法要先起信故華嚴中說信為手如人有手至珍寶處隨意採取若人無手空無所獲如是入佛法者有信心手隨意採取道法之寶若無信心空無所得信有此義故立如是我聞之言以生物信立意如是此兩門竟次釋如是我聞之言其如是者解有兩義一約法釋阿難噵佛所說之言如於諸法故名為如說理如理說事如事說因如因說果如果凡所論者皆如前事故名為如如法之言是當道理故名曰是良以乖法名為非是故如法之言得稱為是二約人解阿難噵今釋迦所說如於過去一切佛說故名為如故涅槃經云如過去佛所說不變故名如來乖諸佛說其言則非如諸佛說其言則是故曰如是言我聞者阿難對彼未來眾生陳己飡說故曰我聞聞實是耳何得云我諸根之別皆我用具就主以彰故云我聞法中無人何處有主而言就主稱說我聞釋言法中雖無定主非無假名綰御亦得稱我故涅槃云譬如四兵合以成軍雖無定主亦得稱言我軍勇健我軍勝彼此亦如是問曰阿難得理聖人以何義故同凡說我釋言阿難雖復說我不同凡夫云何不同說我有三一見心說我謂諸凡夫我見未亡我見心中稱言有我二慢心說我謂諸學人我見雖亡慢心猶在我慢心中稱說為我三世流布我謂無學聖人見使久亡慢使亦盡隨世流布假名說我然今阿難結集法時身居無學見慢亡除隨世流布假名說我故不同凡問曰我者假名世諦無我真諦真諦是勝何不就勝何不就膝宣說無我乃從世諦假名說我化我凡夫法須如是若不說我何由可得檦別彼此令人識知故須說我是故乃至諸佛為化亦常說我智者不怪一時已下義雖兩兼對前一向證信序故自下偏就發起以釋於中有三一明佛化主二從與大比丘已下辨其徒眾三爾時世尊諸根悅下如來現化而為發起阿難啟請前中一時舉佛化時言其佛者舉佛化人住王舍等舉佛化處言一時者人有異釋今正論之為化之辰因之為時於佛一代化時眾多簡別餘時是故言一一時之言經中大有如涅槃說我於一時在王舍城與彌勒菩薩共論世諦我於一時在恒河岸我於一時在尸首林此言似彼佛如前釋住王舍者約城通舉此城古昔多有王住名王舍城耆闍崛山隨處別指遶王舍城具有五山皆有精舍簡別餘處是故須言耆闍崛山此翻名為靈鷲山也此山多有靈仙居住故名為靈亦有鷲鳥居止此山故名為鷲又亦名為鷲頭山矣多有靈鷲居此山頂名鷲頭山又此山頂似鷲鳥頭名鷲頭山遊化處中目之為住法身平等實無棲託示化在方故云住耳何不就實乃託化乎為通化教故須從化第二眾中先列聲聞後彰菩薩諸經多爾何故而然凡釋有四一近遠分別諸聲聞人多近如來故明佛後隨近先列菩薩之人多不近佛為是後列聲聞何故偏近如來菩薩不近解有兩義一聲聞之人習道未久未閑道法雖得聖果進止威儀常順佛教如律經中制阿那律不聽與彼女人同宿制娑伽陀不聽飲酒制十七童子不聽在於水中戲等皆是羅漢順佛教制乃至如來般涅槃制諸聲聞不聽食完為是近佛菩薩之人久閑道法不假佛教故不近佛二聲聞之人現蒙佛度捨凡成聖荷恩深重雖得聖果常隨如來圍侍供養故多近佛菩薩之人雖荷佛恩化眾生事隨緣攝化多不近佛以彼聲聞多近如來故先檦列菩薩不爾故在後列此是第一近遠分別二就威儀形相分別聲聞人等執持威儀形相似佛世共尊敬故在先列菩薩隨化形儀不定故在後列如彼文殊一夏之中三處安居即是事也三就治分別亦得名為約教分別如龍樹釋教有二種一者顯示二者祕密依顯示教羅漢辟支同佛漏盡舉佛後先列聲聞菩薩隨化現處諸漏示為凡夫世人若聞在羅漢上人多驚怪故後列諸經之中先列聲聞多皆據此若依甚深祕密之教菩薩德尊宜在先列聲聞德劣須在後列故華嚴經先列菩薩至後祇洹重閣會中方列聲聞四多少分別如涅槃說一切眾中少者先列多者後列於彼經中聲聞眾少故在先列菩薩眾多故在後列此後一義局在涅槃餘通眾經今此且依前之二義先列聲聞後彰菩薩聲聞眾中文別有四一檦其眾別二辨其數三嘆其德四列其名初言與大比丘眾者檦列其眾此乃約佛以明其眾以身兼彼稱之為與大者外國名曰摩訶義翻有三一名為眾如世多人名為大眾二名為勝勝過餘學於彼九十五種道中最為勝上故曰摩訶三名為大曠備高德過餘近學故名為大比丘胡語此翻有五一名怖魔初出家時發心廣大令魔戰怯故曰怖魔如涅槃說魔云何怖魔性妬弊忌他勝己見彼勝己故懷恐怖又懼其人多化眾生同出生死空其境界故生恐怖此之一義就始彰名二名乞士既出家已無所貯畜乞求自活故曰乞士三名淨命於乞求時正命乞求離於邪命故曰淨命此之兩義據中立名四名淨持戒既出家已精持禁戒無所毀犯名淨持戒五名破惡以持戒故離犯戒過故曰破惡此後兩義據終立稱人多名眾萬二千人辨其數也共集稱俱一切大聖神通已達歎其德也一切大聖歎其人高舉一名餘故云一切鈍根近學不能過故名之為大大有二義一位高名大如下所列了本際等皆是究竟無學聖人過餘近學故名為大二德勝名大此等皆是利根聲聞成就勝德故名為大會正名聖神通已達嘆其德勝所為神異故名曰神無壅曰通通別有六所謂身通天眼天耳他心宿命及與漏盡廣如別章此應具論此諸比丘於小乘中修成畢竟故曰已達問曰阿難於佛在世身居學地未得漏盡云何得名一切大聖神通已達釋言阿難雖居學地未名大聖神通已達從多以嘆是故說言一切大聖神通已達問曰阿難德實未周何須在此眾中列之釋言阿難此會請主須辨列又復阿難增上利根雖居學地而成無量勝妙功德故曰大聖於神通中解了畢竟亦名已達上來歎德下列其名於中初言其名曰者經家總舉次別列之此等皆悉有德可尊故曰尊者了本際者憍陳如是姓阿若是字阿之言無若之言智證無成智故曰無智無是一切諸法本性名為本際於此本際知見明了名了本際餘者經中或有曾聞有不聞者於彼一萬二千人中今此且列三十二人皆如斯等上首者也總以結歎下次列其菩薩之眾於中有四一標其眾別二普賢等列其名字三具諸菩薩無量德行下讚嘆其德四如是之等不可稱下總辨其數初中又者復重之辭前列聲聞更明菩薩故云又也與義同前辨佛兼彼故云與耳言大乘者舉法別人乘是行用行能運通故名為乘乘別有三簡別餘二餘二不如是以稱大乘眾菩薩俱約法舉人非一稱眾菩薩胡語具則名為菩提薩埵傳者略之但云菩薩此方翻之名道眾生菩提名道薩埵名眾生良以此人內心求道備有道行以道成人名道眾生問曰聲聞緣覺人等斯皆求道並有道行同以道成何故獨此名道眾生釋言賢聖名有通別通則義皆如涅槃說故彼文云須陀洹等亦名菩薩求索盡智無生智故亦名為佛正覺共道不共道故但今為分賢聖之別是故偏名大乘眾生以為菩薩等分賢聖何故偏名大乘眾生以為菩薩解有三義一就願心望果分別唯此眾生求大菩提餘悉不求是故獨此名道眾生故地論云一上決定願菩提獨言菩薩故二就解心望理分別凡夫著有二乘住無不會中道是故不得名道眾生唯有菩薩妙捨有無契會中道是故其人名道眾生三就行分別入佛法中凡有三種一教二義三者是行教淺義深行為最勝聲聞鈍根從教為名聲者是教飡聲悟解故曰聲聞緣覺次勝就義立因緣者是義於緣悟解故稱緣覺菩薩最上就行彰名以能成就自利利他俱利之道是故其人名道眾生故地持云聲聞緣覺但能自度菩薩不爾自度度他故名道勝以道勝故名道眾生共集稱俱次列其名於中先列賢劫之中成佛菩薩又賢護下別餘劫中成佛菩薩就賢劫中普賢妙德與慈氏三人別列妙德文殊慈氏彌勒姓慈故曰慈氏字阿逸多此云無勝等者於賢劫之中其餘菩薩此賢劫中一切菩薩約時總分就明餘劫諸菩薩中隨勝略舉十六正士又賢護等十六正士舉初格後總以檦列善思議等就其所等隨別以列皆遵普賢大士行者彰其所習亦得名為簡下異上下歎其德於中分二第一歎其權實二德二其所修行清淨已下歎其自利利他二德前中有三一就自分略歎其德二入佛法下就其勝進廣歎其德三具足功德微妙已下雙以結歎就初略中先歎實德遊步以下歎其權德實中具諸無量行願修行具足行謂六度四攝等行願謂無量菩提行願如華嚴說此等皆具安住一切功德之法成德圓備德成無退故曰安住有德斯成故曰一切功謂功能諸行皆有利益之功故名為功此功是其善行家德故名功德如清冷等水家之德故名功德經說功德有通有別通則一切諸行皆是別則宣說慧行為智餘戒施等名為功德今就通矣德體名法權中初言遊步十方身形無礙行權方便化行善巧隨物所宜種種異現名權方便上來就其自分略歎下就勝進廣歎其德於中還初歎其實德於無量界現成佛下歎其權德實中初言入佛法藏證會名入究竟彼岸彰果畢竟涅槃彼岸到名究竟下歎權中於無量界現成正覺總以歎之此歎勝進故舉成佛為權德耳處兜率下別以顯之於中具論應有十相一昇兜率天二來下入胎三住胎中四者出生五童子相六娉妻相七出家相八成佛道相九轉法輪相十般涅槃相今此文中少一住胎有餘九相就初相中處兜率天身昇兜率兜率本是一名傳之音異此云妙足亦名知足是欲界中第四天也何故生此如涅槃釋兜率天勝為是偏生彼云何勝經自釋之上天闇鈍下天放逸彼無此過故得名勝又修施戒得上下天修施戒定生兜率天故彼天勝問曰兜率欲界亂地云何修定而生彼天釋言此非八禪地定蓋乃欲界思慧心中修念佛三昧生彼天中名依定往生如地論無量料簡不可具論弘宣正法口業化也此初相竟捨彼天宮降神母胎第二相也問曰何故捨上天樂為欲使彼閻浮眾生咸荷佛恩生敬重心故須捨之是義云何由捨天樂閻浮眾生咸皆念言佛捨天樂來生閻浮慈我等故生敬重心問曰於彼生之中何故如來偏受胎生釋言於彼四生之中卵生濕生果報卑劣故佛不生化生雖勝備有多義故佛不生如涅槃說略有八義一劫初時眾生化生爾時眾生其病未發不假佛化故佛不出佛出世時眾生胎生為欲增長同生之力故受胎生二寄生上族表彰法勝故受胎生三生王種假之護法故受胎生四欲教人敬父母之業故受胎生五生上族為息物慢故受胎生六受胎生為息物謗是義云何若佛化生人多誹謗言佛是幻化非是真實為息是謗故不化生七為留身益於後世故受胎生是義云何若佛化生還復化滅如電光盡無復遺餘佛為留於殘身舍利而益於後故受胎生八為同諸佛故受胎生三世諸佛化胎眾生法受胎故須同之具此多義故受胎生此第二竟准餘經論是中少一住胎之相通此所少第三相竟從右脇下是其第四出生之相於中有三一生處異常二現行下所現奇特三釋梵下天人敬養初中從母右脇生者世人生處不淨臭弊佛為異之故右脇生雖從右脇生如出雲霧母身安適無為無苦第二所現奇特之中初先明其身現奇特舉聲已下口現奇特身中有三一於十方各行七步示現丈夫奮迅之力於十方界獨出無畏二身光普照令人覺知三無量下震動大地使魔怯伏六種動者如地經說所謂動踊振覺吼起動如車掉踊如泉誦亦如釜沸振謂下如世空物振之則下覺者動勢令人心覺乃至空居眾生亦知吼者發聲地如麵起上來明其身相奇特舉聲已下口現奇特自唱尊號令人歸趣上來第二所現奇特第三段中天人敬養文顯可知佛德深重故使釋梵咸來奉侍人天歸仰第四相竟示現已下是其第五童子之相於中有二一身具眾伎謂示算計文藝等事佛已久知隨化始學故曰示現二博綜下知解寬廣博綜道術知事寬廣博謂廣博綜謂綜習仙通祕術無不博學名博綜道術貫練群籍知教寬廣貫謂貫通練是委練世俗異典名為群籍於此悉知名貫練群籍此第五竟遊於後園講武試藝現處宮中色味之間遊後薗下是其第六娉妻之相於中初言遊於後薗講武試藝娉妻前事如本起說槃馬筋力名為講武共射金鼓說為試藝現處宮中色味之間娉妻後事佛實離愛隨化示居故曰現處問曰何故示現此相先受後捨彰欲可厭此第六竟見老病下是其第七出家之相於中六句合為三對其六句者見老病死悟世非常棄國財位是第一句明其所捨如本起說出城遊觀東門見老南門見病西門見死將斯類己悟身非常故生厭離棄國財位入山學道是第二句彰其所習北門見沙門由見沙門故求學道文略不舉此二一對服乘白馬寶冠瓔珞遣之令還捨珍妙衣是第三句重明所捨而著法服是第四句彰其所受此二一對剃除鬚髮是第五句重明所捨端坐樹下是第六句明其所作亦明所修勤苦六年先同其邪行如所應翻邪學正道是其所應修學順而行之此二一對此第七竟現五濁下是其第八成佛道相於中隨事次第有五一沐湯形垢二靈禽下行詣道場三吉祥下受草安坐四奮大下神力降魔五得微妙下現成佛道初中三句一居濁剎示有塵垢言五濁者一者命濁報命短促二眾生濁人無善行三煩惱濁諸結增上四者見濁邪見熾盛五者劫濁飢饉疫病刀兵競起穢土有此名五濁剎佛現處中隨順群生示有塵垢二沐金流金沙河中沐湯形垢名沐金流三天按樹枝攀之出池第二段中靈禽翼從詣道場者如經中說五百青雀隨從佛後名禽翼從此皆神鳥故曰靈禽佛得道處名曰道場如治麥處名為麥場治穀之處說為穀場如是一切第三段中初感吉祥而為徵瑞其吉祥者是刈草人經中亦名為吉安也安祥義同佛將成道感見此人而為徵瑞知己定當成吉祥果是故名為吉祥感徵即以此人表己所成功果福祚是故名為表彰功祚次從受草佛心哀憐身從受草是故名為哀受施草後敷而坐依樹得佛名為佛樹敷此樹下跏趺而坐蓋乃隨人見聞不同若論菩薩見佛如來從金剛際起金剛坐上至道場處之成佛如涅槃說凡夫二乘唯見如來吉安取草敷而為坐如此中說第四段中初奮大光使魔知之奮猶放也次魔來逼試下佛降之言以智力者是降魔德智謂正智知邪不從力謂通力神力伏魔亦可慈力慈心伏魔皆令降伏是降魔能魔羅胡語此云殺者害人善故汎論有四涅槃說八言其四者一煩惱魔謂貪瞋等能害善法二者陰魔謂五陰身共相摧滅三者死魔能壞命根四者天魔於彼第六他化天上別有魔天好壞他善四中初一是生死因末後天魔是生死緣中間陰死是生死果此之四種大小通說言其八者前四種上更加無為四倒之心於佛真德常計無常樂計為苦我計無我淨計不淨以此四種近壞正解遠障真德故名為魔此後四種小乘法中未以為患不說為魔大乘為過故說為魔通論此八並須降伏何故如是煩惱陰死無為四倒妨違自行故須降伏伏法不同彼煩惱魔小乘多用諦觀降伏大乘多用空慧降伏陰魔死魔小乘多以無餘涅槃而降伏之得滅捨故大乘多用常住法身而降伏之無為四倒於大因中正解降伏於大果中菩提涅槃真德降伏天魔一種妨於自行亦妨化他故得降伏用法不同自行因中正智降伏知邪不從彼自退散自行果中十力降伏十力牢固不為魔邪所傾動故自行如是化他之中用法不定若在因中自身降魔利益眾生多用神通教他降魔多用神呪彼無神力能降伏故若在果中自身降魔利益眾生多以慈心於彼憐愍即便退散教他降魔亦用神呪彼無慈力能降伏故今此所論偏降天魔違其自行正智降之違其利他通力伏之故云智力皆令降伏第五段中得微妙法成最正覺正現成佛理是妙法由得此法故成正覺此第八竟自下第九轉法輪相先請後說釋梵祈勸請轉法輪是初請也二以佛遊步下因請起說於中有二一身口起化二光明普照無量土下身口攝益前中初言以佛遊步身業起化現佛威儀遊行化物名佛遊步佛吼已下口業起化於中十句佛吼而吼一句是總一切聖教是佛所吼菩薩用之為物吼也扣法已下八句是別約喻顯法於中前四聞思修證四種法也扣法鼓者說聞慧法益眾生也嚴鼓誡兵說教誡人吹法螺者說思慧法利眾生也吹螺應時說理應機執法劍者說修慧法益眾生也劍能破裂修能斷結建法幢者宣說證法證法高勝如幢上出後四是其四無礙智起說被物震法雷者法無礙智化眾生也天雷一動卉藝生牙法音一聞闡道快成曜法電者義無礙智益眾生也電光一發有物斯覩義言一宣諸義悉見澍法雨者辭無礙智化眾生也以辭宣說如雲注雨演法施者樂說無礙利眾生也隨人所樂宣說授與名演法施此八是別常以法音覺諸世間一句總結上來第一身口起化自下第二身口攝益於中有四一身業伏魔令離邪業二摑裂下口業破邪令離煩惱此二一對三入國分下身業受供生人福善四欲宣法下口業說法令修出道此二一對初中有四一放光普照無量佛土二以神力令一切界六種振動三由前放光總攝魔界令皆歸伏四由前振動動魔宮殿使之懼怖第二口中文亦有四一能摧邪摑裂邪網為破邪法消滅諸見教斷邪心此二除見散諸塵勞為破欲境五欲境界有能塵坌勞亂眾生名曰塵勞說空破遣目之為散壞諸欲塹教捨欲心愛欲之心深而難越故說為塹教斷名壞此二除愛此之四對合為第一明能摧邪二嚴護下明能通正嚴護法城遮人毀謗法能遮防說之為城讚善息謗名嚴名護開闡法門聞說正教總法有通入趣入之義故名為門披演令入名開名闡三洗濯下結前第一摧邪之義見愛煩惱名為垢污教除名洗四顯明下顯前第二通正之義顯明清白光融佛法顯前文中嚴護法城除邪顯正故曰顯明所顯之法出離邪謗名為清白光揚正法出於邪妄故名為光融治使淨名融佛法宣流法化顯前文中開闡法門宣流化人故曰開闡此初對竟第三身中入國分衛始行乞食胡言分衛此云乞食獲諸豐饍因乞得食貯功德下受用生福貯謂積也貯積多德名貯功德現受物供故名為示生世福善如田生物故云福田第四口中欲宣現笑起說方便下正說之於中初言以諸法藥救療三苦令出生死苦苦壞苦及與行苦是其三苦義如別章此應具論授法教斷名法救療顯現已下使人入道於中初言顯現道意教人發心顯現菩薩所發道意使人發矣無量功德教人發行授菩薩下終令得果授菩薩記得果方便行因剋果如心記物故名為記聖說示人目之為授成等正覺正顯成佛自下第十般涅槃相示現滅度正顯取滅下彰其益拯濟無窮彰益寬廣消除漏等彰其益具足消除諸漏因其現滅令人厭有斷生死因殖眾德本因其現滅使人欣寂修涅槃因上來廣嘆權實二德自下第三雙以結之具足功德微妙難量結前實德遊諸佛國普現道教結前權德上來其權實二德自下第二歎其自利利他功德行能益己名為自利行能兼潤說為利他菩薩所行要不出此故讚歎之於中初略歎菩薩經典究暢下廣歎略中初別後總結之別中有四一自行清淨二譬如下化行善巧先喻後合喻中初言譬如幻師喻起化人現眾異像為男為女等喻起化相本學明等喻起化德本學明了喻習化法學為化本故名為本於佛化法習之委善名學明耳在意所為學成起用成在於心故名在意任意為化故曰所為下合顯法菩薩如是合前幻師學一切等合起化德學一切法合本學也謂學一切化他之法貫綜縷練合明了也貫通綜習知法委審故曰縷練所住安諦合在意也於所住法安心審諦靡不致化合所為也靡謂無也致謂運致於一切處無不運化又復致者是其感致令一切眾無不感化無數佛土皆悉普現合前化相合現眾像為男女等此是第二化行善巧三未曾下顯前第一自行清淨以於所得未曾憍高而自縱恣故行清淨四愍傷下顯前第二化行善巧愍傷悲也心有悲心愍傷眾生故能為物種種現化上來別歎如是之法一切具足總以結之上來略歎下廣歎之於中有四一依菩薩法修自分行二無量佛咸共護下明依佛法修勝進行三供養佛下依前自分廣修成德四受持如來甚深法下依前勝進辨修成德就初段中先修自利後起利他菩薩經典究暢要妙是自利也於菩薩法窮究通暢得其宗要知其妙旨是故名為究暢要妙名稱普至導御十方是利他也第二段中亦先自利如來道化各能宣下其是利他就自利中無量諸佛護上德攝下行入佛境故為諸佛同共護念護使離惡念令增善念佛所住等下修上順於中初言佛所住者皆已得住證行同佛佛所法住菩薩同住亦可諸佛住於如行菩薩同住大聖所立而皆已立教行同佛大聖是佛法界諸度是佛所立菩薩同立下利他中初利他相通諸法下明利他德利他相中如來道化各能宣布為菩薩師教法利人如來道化各能宣布說法同佛為諸菩薩而作大師益人同佛現行佛化故為菩薩而作大師以深禪慧開導眾人證法益物以深禪慧化行同佛禪止慧觀證行雖眾要不出此開導眾人益人同佛下他德中明具三種自在之行故能化物通諸法性是智正覺自在行也謂能通達二諦法性達眾生相眾生世間自在行也眾生多死故曰眾生眾法成生亦名眾生若形若體種種相狀一切悉知明了諸國是器世間自在行也初句云通第二言達第三說明語左右耳此三廣如他經中說自下第三依前自分廣修成德於中有四一攝修方便二亦無作下因行成德三住深定下次明起修四超過世間所有已下因修成德初中復四一修自利二壞裂下明其利他三超越下復明自利四善立下重明利他初段自利明修教行第二利他教人離過第三自利明修證行第四利他教令修善故有四別初自利中供養諸佛化現其身猶如電光明修福行供養諸佛興福廣也化身如電起行疾也一念之間化身遍至供養諸佛矣善學已下明修智行善學無畏修習智方便曉了幻化智行成就又學無畏於人不怯曉了幻化於法能知簡邪取正名為善學達正過邪所以無畏以無畏智統攝諸法故名為網亦可學此擬用攝人故說為網明見諸法離有無性猶如幻化非有非無名為曉了幻化法矣法若定有不名幻有法若定無不名幻無無法為有方名幻有有法為無方名幻無無法為有有則非有有法為無無則非無幻法如是故取為喻化亦如是經說十喻具舉斯耳上來自利是初段竟下約利他壞裂魔網令離邪業解諸纏縛令離煩惱纏謂十纏無慚無愧睡悔慳愱掉恨忿及覆是其十也纏眾生故纏縛心故名之為纏縛謂四縛欲縛有縛無明縛見縛是其四也欲界諸結除無明見名為欲縛上二界中一切煩惱除無明見名為有縛三界無明名無明縛三界諸見名為見縛縛眾生故繫縛心故名之為縛亦可一切諸煩惱結通名纏縛菩薩教人斷離名解此兩段竟自下第三重明自利超越聲聞緣覺之地所修殊勝此明所出聲聞名義汎解有三一如來所說言教名聲飡聲悟解故曰聲聞二我眾生等但名無實故說為聲如地論說觀斯之解義說為聞三佛所說大乘法音名之為聲以佛道聲令一切聞故曰聲聞如法華釋前二小乘後一大乘今論小矣名義如是體相如何分別有二一聲聞聲聞二緣覺聲聞義如上釋其緣覺者名義有三一十二緣法名之為緣觀此得覺故名緣覺如彼十二因緣經說二現在世事相因緣名之為緣藉斯得悟故名緣覺如辟支佛得道經說三如來藏緣起法界名之為緣於中悟迷故名緣覺三中前二是其小乘後一大乘今論小矣名義如是相狀如何分別有二一緣覺緣覺二聲聞緣覺緣覺緣覺者是人本來求緣覺道常樂觀察十二緣法成緣覺性於最後身不值佛世藉現事緣而得悟道是故名為緣覺緣覺聲聞緣覺者是人本來求聲聞道成聲聞性值佛為說四真諦法得悟初果以鈍根故不得漏盡天上人中七返受生於最後身不值佛世藉現事緣而得悟道本聲聞人於最後身藉現事緣而得覺故說之以為聲聞緣覺此等一切菩薩悉過故言超越得空無相無願三昧所得淵深此明所入眾生及法悉無自性故名為空乃至因緣相亦不有說為無相此離所取遠離妄想能取之心故名無類三昧胡語此云正定於此三空正住不亂故名三昧就此得名義有多門廣如別章此應具論此三段竟自下第四重明利他善立方便是化他智方便之義汎論有四一進趣方便如見道前七方便等進趣向果故名方便二施造方便如十波羅蜜中方便波羅蜜巧修諸行故曰方便三權巧方便如二智中方便智等權巧攝物故名方便四集成方便諸法同體巧相集成故曰方便故地論云此法巧成名為方便又他經中說六相門以為方便此亦是其集成方便今此所論權巧方便於權巧中方便有三一身業方便權形異現如觀世音方便之力其事云何應以佛身得度者即現佛身而為說法如是一切二口業方便隨化眾生種種異說名為方便如無二乘權以說之如是一切三意業方便謂方便智隨化眾生種種異解今此所論是其權中意業方便善立三業巧便度物故曰方便顯示三下是化他行顯示三乘說三乘因就大分小名示三乘於此中下而現滅度說小乘果緣覺名中聲聞名下於此二中說有涅槃名現滅度此等即是口業方便上來四段合為第一攝修所行自下第二因修成德於中初明自利功德宣揚已下明利他德初中有四一所證平等二具足下所成眾多三廣普下所證深廣四得佛下所成殊勝所證等中亦無所作無因可作亦無所有無果可有言不起者無淨可起言無滅者無染可滅此舉道理得平等法約理辨證名前無作無所有等為平等法證會名得所成多中具足成就無量總持得陀羅尼行德多也如他經說百千三昧諸根智慧餘德多也信進念等名為諸根若通論之一切善法悉名諸根如涅槃說就明所證深廣之中廣普寂定所證廣也一切法中不起妄想名廣寂定深入法藏所證深也於真法藏能深入矣所成勝中得佛如來華嚴三昧故德勝也華嚴三昧如華嚴說彼一三昧統攝法界一切佛法悉入其中上來自利宣暢一切利他可知自下第三重明起修住深定門悉覩現在無量佛等修起自利住深定門起行所依無心往來直以三昧法門力起故須住定下明起行悉覩現在無量諸佛攝行寬廣由見多佛供養生福受法生智一念之頃無不周遍起行速疾下明利他濟諸劇難諸閑不閑扶人離苦難別有八三塗為三人中有四一盲聾喑亞二世智辨聰三佛前佛後四欝單越界天中有一謂色界中長壽天離此八難中三塗為劇菩薩濟之人天苦微名曰諸閑菩薩勸化故曰不閑分別顯等授人善法分別顯示真實之際證法教人理性真實得處名際授人名示得諸如來辯才智等教法利物得諸如來辯才之智起說之得謂得如來四無礙智解了諸法入眾言音起說之解入謂解也謂解眾生種種言音用之起說開化一切正明起說自下第四重明所成於中初明成就自德於一切下成利他德自中初言超過世間諸所有法所成殊勝心常諦等所成不動又過世間明成斷德謂過分段變易世間一切法也心常諦住度世之道明成智德諦謂安諦謂常安住真實無為度世之道下利他中於一切力物隨意自在成利他德由成勝通於一切物變化隨意故能利物名為自在為諸庶等起利他用為諸庶類作不請友化益方便庶謂凡庶類謂品類不請有二一宿無道根仰感菩薩名為不請二無現樂欲不知求聖名為不請菩薩於此強為作友荷負群生為之重擔正明化益聲聞捨物不將眾生以為重擔菩薩荷負故用眾生而為重擔擔別有四如勝鬘說此第三竟自下第四依前勝進辨修成德於中初先辨其所修一切善本皆度已下明其所成前所修中初明自利二興大悲下明修利他就自利中受持如來甚深法藏明修勝解如來藏性是佛如來甚深法藏闇障既除明現已心故曰受持護佛種性常使不絕明修勝行法界諸度是佛種性護使離障起善無間名常不絕不利他中先法後喻法中四句初興悲愍明起悲心二演慈辨下明起慈心依慈心起說名演慈辨教法生解名授法眼三杜三趣開善門者顯前悲益杜謂塞也教人離惡故杜三趣教人修福故開善門四以不請法施黎庶者顯前慈益喻中兩句初如孝子愛敬父母彰前慈厚於諸眾生已下顯上悲深上明所修下明所成一切善本皆度彼岸明其所成度猶到也涅槃彼岸行因到之故因成矣悉獲佛等明其果成有福智悉獲諸佛無量功德明得如來福德莊嚴智慧聖明不可思議者明得如來智慧莊嚴智慧深廣情緣莫測口量不及名不思議上來歎德如是之等不可稱計是第四段彰其數量此等悉為影響顯法故皆來會為法心同故來一時上來第二辨列徒眾自下第三如來現相而為起發阿難啟請於中文六攝為三對言文六者第一如來現相起發二阿難請問此為初對三如來審問汝為自請為受化請四阿難實答我自請問此是兩對五如來讚嘆勅聽許說六對曰下阿難奉勅彰己樂聞此是三對初中爾時舉現相時言世尊者舉現相人佛備眾德為世欽仰故號世尊若論胡音樓伽陀伽此云世尊也諸根悅等明所現相諸根悅豫示現喜相眼等五根同現喜相名之悅豫姿色清淨示現喜色色無慘慼故曰清淨言光巍巍重顯喜色言顏魏魏重顯喜相魏魏是其高勝之貌佛何故喜喜有兩義一念彌陀佛所成行德可慶故喜二念眾生得益時至故生歡喜第二段中尊者阿難舉能請人承佛聖旨彰所請依旨謂意旨此承如來意力加被故興請問即從座等啟請方便而白佛等正宣諸辭辭中有三一申己所見二唯然下彰已所念三何故下結問所為初中先法次喻後合未曾瞻下怪今異昔法中還舉向前所現喻中如鏡影表裏者鏡光外照名為影表外照之光明顯鏡內名為影裏佛身如是光明外照所放之表顯曜佛身名影表裏合喻可知未曾瞻覩殊妙如今怪今異昔自下第二彰己所念於中初言唯然大聖我心念言總宣己心唯是專義彰己專念故曰唯矣然謂爾也彰己心中所念實爾故曰唯然啟佛令知故云大聖自宣己心名我念言下別顯之於中初先念佛所得去來現下念佛所為前中五句相隱難識且以言之初句是總餘四是別總中初言今日世尊表別所念為簡餘佛故云今日下餘句中今日例爾住奇特者佛所得法超出餘人在世所無故云奇特下四別顯初句自德第二利他第三自德第四利他第一第三自德何別前是涅槃後是菩提第二第四利他何別前者是其利他之行謂四攝等後者是其利他之德所謂十力四無礙等初中世雄佛之異名佛於世間最為雄猛故曰世雄住佛住者涅槃常果諸佛同住今日世雄住彼所住住大涅槃能起化用故今念之第二句中今日世眼佛之異稱能開世人眼令見正道故名世眼住導師行者四攝法等是佛導師化人之行今佛住之由住此行今欲導人令入佛法所以念之第三句中今日世英佛之別號佛於世間最為英勝故云世英住勝道者無上菩提是最勝道內證真道是菩提道矣佛今住之由住此道知諸佛德故今念之第四句中今日天尊是佛異名天有五種如涅槃說一者世天謂世人王名為天子二者生天謂四王天乃至非想三者淨天謂須陀洹至辟支佛四者義天謂諸菩薩以解諸法空寂義故五者第一義天謂佛如來解知佛性不空義故佛於如是五天中上故曰天尊行如來德者十力無畏十八不共五眼六通四無礙等是佛功德遊入名行由入此德堪任度物故今念之上來一段念佛所得下念所為勝諸如來是所為也去來現佛佛佛相念舉餘類此得無今佛念諸佛耶測此念餘耶者是其不定之辭以理測度未敢專決是故言耶何故已下結問所為何故威神光光乃爾此初對竟自下第三如來審問告曰云何是總問也諸天教汝自以慧見是別問也自下第四阿難實答無天教我對佛前言自以所見問斯義矣此兩對竟自下第五如來歎問勅聽許說於中初先歎其所問阿難當知如來正覺下舉佛功德勅聽許說歎中初言善哉阿難所問甚快是總歎也善謂好耳哉是助辭稱機當法合時名快發深下別發深智慧歎其問智向前念佛五種功德名發深智真妙辯才歎其問辭向前歎佛住於五德名真妙才辯辯實名真言巧稱妙言能辯了語能才巧故曰辯才愍生問義歎其問心亦得名為歎問所為阿難向前舉佛五德而為請問此之五德以慧為主名問慧義如來已下歎問利益於中有四一如來彰己悲心憐生佛悲殊勝餘不能加不能蓋上名無蓋悲亦有經本治為無盡無蓋是正不須治改以此大悲矜哀三界矜猶憐也欲色無色是其三界二所以下如來彰己出世為物所以出興問以起發下對顯之光闡道教欲拯群萌教法利人惠以真利證法益物理是真實教人名利三無量億下明佛難值先法後喻四今所問下約對三明問有益今問多益總明有益開化一切別明益也上來歎其所問下舉佛德勅聽許說於中初先廣舉佛後述前所歎阿難諦下勅聽許說說己所念又復前段廣舉佛德明己能說後勅聽許說明己欲說就前段中先明果勝所以者下辨因顯果就明果中初先對上阿難所念明佛慧勝以一飡下對前阿難所見諸根悅豫等事明佛身勝明慧勝中如來正覺總舉佛智其智難等別以顯勝其智難量明智深也窮證涅槃甚深法性故智難量明智深也此則是前住佛所住難量之智證法名住多所導御明智廣也此則是前住導師行慧見無礙彰智自在於諸法門知見無礙此則是前行如來德無能遏絕顯其智勝不為他人之所仰遏絕顯其勝相名無遏絕此則是前住最勝道下明身勝以一飡力能住壽等約化顯實隨化示受一飡之力能住多劫身無衰損明佛體常亦得名為約實顯化以實常故隨化現受一飡之力能住多劫身無衰損文中初言以一飡之力能住壽命億百千劫彰命常也諸根悅等明身常也諸根悅豫不以毀損就上所現諸根悅豫明其常德姿色不變就上所現姿色清淨明其常命光顏無異就上所現光顏魏魏明其常定上來就果明佛身慧二種俱勝下次舉因顯成前果所以者何徵問發起所以如來得此勝慧常身者何下對釋之如來定慧究暢無極明其所修成滿故勝定止慧觀此二行主以是偏舉餘皆從之故隱不論定慧究竟故名為究通暢自在故名為暢寬廣無邊稱曰無極此則是其心自在行於一切法而得自在明其所學自在故勝此則是其法自在行善入一切界之門法門之力無所不現名為自在上來至此廣舉佛德述前所歎阿難諦下勅聽許說說己所念謂念西方無量壽佛諦聽勅也為汝許也此第五竟第六阿難奉教聽受文顯可知上來序竟就正宗中文別有三一明所行二阿難白佛法藏比丘為己成佛而取滅下明其所成三告阿難其有眾生生彼國者住正定下明其所攝此三皆就彌陀佛說言所行者彰彼如來本昔所修無量行願言所成者彰彼如來現今所得身土之果言所攝者彰彼如來現今攝取十方國土無量眾生同往彼國教化利益此三即是經之大宗就所行中初列多佛明起行緣時有國王聞佛說下彰彼法藏依之起行前中合舉五十四佛初五十三一處並舉末後一佛法藏親承一處別舉就前五十三佛之中乃往過去不思劫等彰其時今定光出等次第並列如此諸佛皆悉已過結前生後下次列其自在王佛名世自在是其別名如來應等是其通號佛德無量依德施名名亦無限經隨一數略列十種十中前五是佛自德後五利他就前五中初二一對前一道圓後一滅極後三一對初二因圓後一果極就初對中言如來者彰其道圓乘如實道來成正覺故名如來言應供者顯其滅極證滅相應故名為應又證滅故合應供養故云應供就後對中初二因圓於中初言等正覺者其彰解圓餘經中亦名正遍知也正者是理於理窮照故名遍知今言等者是彼遍也稱理名等正者還是餘經正也言其覺者是彼知也明行足者明其行圓明是證行證法顯了故名為明分別有三如涅槃說一菩薩明所謂般若波羅蜜矣二諸佛明所謂佛眼三無明明謂十一空彼非智解故曰無明能生智明故復名明前二能證後一所證又龍樹說佛具宿命天眼漏盡故曰三明行是教行如地持說止觀名行又龍樹說戒定慧等名之為行此二圓具故名為足言善逝者明其果極善名為好逝稱為去如來好去故曰善逝佛德滿足更何處去而言好去雖無去處非不能去如劫盡火雖無所燒非不能燒故得云去就後五中前四是別後一是總前四別中世間解者是化他智善解世間名世間解無上士調御丈夫及天人師此之兩號是他化能彼無上士調御丈夫能調物心自調調他調御中極故曰無上士者是其人之別稱此無上士能善方便調伏眾生名調御丈夫天人師者能授與法能以正法近訓天人名天人師六道俱化天人益多以是偏舉佛者是其化他之德此翻名覺自覺覺他覺行窮滿故名為佛言世尊者此號是總佛備眾德為世欽重故號世尊上來明佛之起行緣下明法藏依之起行於中初明世間之行佛告阿難法藏比丘說此頌下明出世行地前所行名為世間地上出世世間行中次第有三一聞法發心二出家修道三詣佛所禮讚發願心初中時有國王舉起行人聞佛說法心懷悅豫聞法心喜尋發道意正明發心菩提心義廣如別章此應具論第二段中棄國捐王明其所捨行作沙門彰其所為此翻名息息諸惡故號曰法藏列其名諱高才勇等辨其性行才謂才巧才德過人故曰高才志強名勇心明稱哲此德孤出名世超異第三段中初詣佛所次到已敬稽首敬也屈尊接卑故用表敬右遶愛也旋遶不捨故用表愛長跪已下讚歎發願長跪合掌興讚方便以偈頌曰經家總舉何故言偈頌言義妙美諸讚歎者多用偈頌又偈巧約少字之中能攝多義法藏比丘欲以約言廣收佛德故以偈頌下出偈辭初有七偈讚歎佛德明其所求後十三偈發願求佛明其能求前七偈中初五偈半正歎佛德後一偈半結歎佛德前正歎中初兩偈半歎佛身業次有半偈歎佛口業後兩偈半歎佛意業就歎身業中言光魏魏歎佛光勝以為一門言顏魏魏嘆佛身勝復為一門魏魏之言已如上釋復有七句顯光魏魏威神無極光發所依由佛威德神力無極故能放光如是炎明正舉光體無與等者對人顯勝餘人身光無與齊等日月摩尼至若聚墨對事顯勝此等諸光若對佛光皆悉隱弊猶如聚墨在珂貝邊下有兩句顯顏魏魏如來容顏超世無倫故顏魏魏倫謂匹矣次嘆口業正覺大音響流十方下嘆意業於中初有兩偈之文嘆佛行德後之半偈嘆佛斷德行是菩提斷是涅槃前中初偈嘆佛德勝後之一偈嘆佛德深勝是教行深是證行前嘆勝中戒聞精進三昧智慧舉其德體威光無侶殊勝希有就德顯勝威德無侶他不能齊殊勝希有佛德過彼後歎深中深諦善念諸佛法海趣證方便諦謂審諦深思諦觀念佛法海故能得證如來藏性是佛法海窮深盡奧究其涯底證行成就此嘆行德下嘆斷德無明是癡欲者是貪怒者是瞋佛斷永無故斷勝矣上來別嘆三業功德自下結嘆人雄師子神德無量總以結嘆功勳廣等隨別結嘆功勳廣大結嘆前口正覺大音響流十方故佛化他功德廣大智慧深妙結嘆前意前有多德偏結其慧以行主故深結前深妙結前勝光明威等結嘆前身上來嘆竟自下發願求前所嘆於中初有十偈之文正起願心後之三偈請佛證知前十偈中初之五偈求佛法身後之五偈求佛淨土求法身中初之一偈願求佛果次有兩偈願求佛因後之兩偈校量顯勝就求果中願我作佛齊聖法王求佛自德過度生死靡不解脫求利他德就求因中初有偈半求自利行下有半偈求利他行求自利中初偈舉彼六度之行布施調意是其檀度修施治慳名為調意戒是戒度忍是忍度精進進度三昧禪度智慧智度慧勝名上下對起願吾誓得佛起行所趣普行此願求因趣向下求利他文顯可知上求求因自下兩偈校量顯勝堅其願心假令有佛百千億萬舉其佛寶無量大聖數如恒沙舉其僧寶供養斯等供前僧寶斯等諸佛供前佛寶不如求下對願比校彰其不及却猶退也雖供多聖不如自己求道不退故重堅發經中如此比校大多不可具說供養有限求道之心無齊限故下求土中初三偈半自求淨土後一偈半求土攝他就自求中初有兩偈汎舉多土次有半偈明己所求於諸土中最為第一後之一偈顯第一相前汎舉中如恒沙等廣舉多土光明照等就彼多土明莊嚴相光遍此國明佛如來光明莊嚴如是精進威神難量明佛如來神通莊嚴佛於彼土懃現化事名為精進化事眾多是故名為威神難量此汎舉竟令我作佛國第一者於前所舉諸國土中諸相莊嚴最為第一現今所成彌陀國是下有一偈顯第一相其眾奇妙明眾第一道場超絕明處第一國如泥洹而無等雙明國第一亦得名為樂第一也泥洹涅槃本是一名傳之音異故下文言彌陀國中眾生受樂而次泥洹上來自求下有一偈半求土攝物我當愍哀度一切者明己當來成佛道時度脫一切十方來生心悅淨等明於當來生我國者齊獲勝益十方來生生人多也心悅清淨歸心純也已到我等獲利勝也上來十偈正起願心下有三偈請佛證知於此文中初有半偈請世自在佛為己作證次有半偈更興願心次有一偈請十方佛為己作證下有一偈重起願心初半偈中幸猶願也願佛信我所求不虛明我當來定必得果是故請言幸佛信明佛證不虛是故言是我真證其次半偈更興願中發願於彼所求之事力勵精勤修習所欲法身淨土各願於彼力精所欲其次一偈請十方佛作證可知末後一偈重起願中結誓自要故云假令身止諸苦忍終不悔上來明其世間之行下明出世於中初略如是修已諸彼佛下廣明所行略中有三初法藏請如來反答彰彼先知不為宣說二法藏重請如來為說三法藏聞說依之奉行初中先請後佛反答請中法藏說此頌已結前起後而白佛下彰彼請辭我發無上正覺之心牒前起後向前偈中求身求土名發無上正覺之心心為行本彰己有本明堪起行生彼請也願佛為我廣說經法正請宣說我當修等彰請所為所為有三一是所行二是所成三是所攝我當修行是其初門修行法身淨土之因攝取已下是第二門明己所成身所成土攝取佛國清淨莊嚴等是所成土於世速成是所成身拔生死等是第三門明己所攝攝取眾生教化令出生死苦本拔生死者出生死果拔懃苦本離生死因由因數受生死之苦故名彼因為勤苦本下佛返答饒王佛者世自在王之別名也告法藏等返請之辭此初段竟第二段中初法藏請斯義弘深非我境界彰己不知前佛據其自分所修道言自知法藏今就勝進所習言非己境不相乖違斯謂此也弘謂大也此前所請出世之行其義大深非我境界為是次請唯願廣等請佛宣說文中偏求淨土之行身行略無我聞此下彰請所為下佛為說知高明志願深廣知其心大下佛授法即為法藏而說經言總明所說譬如下別別中初先教其堅心先喻後合於是世已下正為宣說淨土之法即為廣說二百一十億諸佛剎土天人善惡汎說一切諸土之因國土粗妙汎宣一切諸土之果粗猶麁也說惡說麁令其捨遠說善說妙使其修習於諸說中隨欲廣教名應其心願悉現與之此第二竟自下第三法藏聞說依法修行於中初別法藏比丘攝取下結別中初先見上所說淨土之果超發已下修上所說淨土之因因中初先更發勝願其心寂下依願起行其心寂靜志無所著世無及者明修證行理絕眾相故無所著求入名志證深離相故世無及具五劫下明修教行於中初明法藏比丘五劫起行阿難白下彰彼如來壽命長久成前法藏於彼佛所五劫修行阿難先問後佛答之彼佛壽命四十二劫法藏壽命亦應如是故彼法藏於一身中在彼佛所五劫修行問曰若彼得壽多劫劫盡之時居住何處而得修行釋言餘人見其劫盡其法藏等見彼國土安隱不動故得起修與法華中眾生見劫盡大火所燒時我此土安隱天人常充滿其義相似上來別竟法藏比丘攝取下結一人具修無量土行未來還得無量種土隨人異現上來略竟自下第二廣明所修於中初先廣前大願時彼比丘於其佛所諸天魔下廣前所行就前廣願中文別有六一法藏詣佛所彰己行二如來遣說三法藏自宣己所發願四我建下說已重復立誓自要五法藏比丘說此頌下如要相現六於是法藏具足修下總以結嘆就初段中如是修已結前生後詣彼佛等啟白方便而白佛等申己所修我已於前五劫之中攝取嚴土清淨行矣第二段中佛告比丘汝今可說正勸宣說宜知是時催令速說發起悅等明說所為為益諸眾故須宣說發起悅可一切大眾為益凡夫二乘故說由彼法藏自說已願令眾同喜願生其國名發起悅可一切眾矣菩薩聞下為益菩薩由彼法藏自說己願令諸菩薩學之同發故云聞已修行此法滿足大願聞已修行起願始也緣致滿等願心成也自下第三法藏比丘自宣己願唯垂聽察請佛得說如我所願當具足說總許宣說下正說之於中合有四十八願義要唯三文別有七義要三者一攝法身願二攝淨土願三攝眾生願四十八中十二十三及第十七是攝法身第三十一第三十二是攝淨土餘四十三是攝眾生文別七者初十一願為攝眾生次有兩願是其第二為攝法身次有三願是其第三重攝眾生次有一願是其一願是第四重攝法身次有十三是其第五為攝眾生次有兩願是其第六為攝淨土下有十六是其第七重攝眾生就初段中初有兩願願生無苦後之九願願生得樂無苦中初一願願其自國無苦設我得佛國有地獄餓鬼畜生不取正覺不取正覺者諸願不滿終不成佛假設所願不滿得成誓終可不取是故說言設我得佛國有地獄畜生餓鬼不取正覺餘亦如是言地獄者地下牢獄是其苦處故云地獄言餓鬼者飢渴名餓恐怯多畏故名為鬼言畜生者此乃從生畜養為名一切世人或為敢食或為驅使畜養此生故云畜生後之一願願己國中所有眾生命終不向他國受苦此之兩願願生無苦後九願生得樂之中初之兩願願生身樂後之七願願生心樂心中五通各別為一漏盡分二故有七願次有三段文相易知第五段中初三願攝他國眾生次一願攝自國眾生次一還攝他國眾生後八還攝自國眾生第六段中明攝淨土文顯可知第七段中初五攝取他國眾生三攝取自國眾生次五還攝他國眾生次一還攝自國眾生後二復攝他國眾生此第三竟自下第四約前所願立誓自要於中合有十一偈文前之十偈立誓自要後一請證就前十中初三自要後七順求前自要中初偈約佛自德自要前所發中求法身願求淨土願名超世願興心名建得果決定故云必至無上道矣此言順舉斯願不滿誓不成者是自要也後二約就化德自要於中初偈舉佛法施化益自要後偈舉佛名聞普周化德自要靡猶無也我成佛時名聞十方有人究竟於我名字無所聞者不取正覺就順求中初偈是略離欲深正念淨慧修梵行舉己善因下用求果求無上道求佛自德為天人師求利他德餘六偈廣於中初有五偈半文廣舉佛德末後半偈發願求同前舉德中初有兩偈舉佛化德次有一偈舉佛自德次有一偈復舉化德後一偈半重舉自德就初兩偈化德中神力演光照無際土身業化也消除已下口業化也消除三垢濟度厄難小乘法教化斷三毒名除三垢開彼慧眼滅昏盲闇大乘法化閉塞惡道通善趣門人天法化功祚一偈舉佛自德功祚成滿是佛德洪功果福祚皆悉成滿威曜朗等是佛德用且舉光用餘略不論威曜十方光之廣也日月戢輝天光不現光之勝也佛光映弊日月攝光不能外照名戢重輝為眾一偈重舉化德文顯可知後一偈半重明自德初偈明佛因成得果供一切佛具眾德本福因成也願慧悉滿智因成也為三界雄明因得果下有半偈彰用自在佛無礙智達無不照上來一段廣舉佛德願我功慧等此勝等發願求同功是福因慧是智因願我以此福智之力等佛如來最勝之尊上來十偈立誓自要斯願一偈請證要瑞若定剋果大千應動空雨妙華自下第五如要相現法藏說已應時地動應前所要雨華散上應後所要自然已下出聲記嘆自下第六總以結嘆初先結之超出下嘆上來明願下次明行於中有二一明修具二隨生下明報殊勝前中復二一修淨土行二從不生欲覺已下修法身行修土行中時彼比丘於其佛所大眾之中發此弘誓建此願已牒前起後牒前願心起於後行龍神夜叉乾闥婆等是其八部發此弘誓牒前所發四十八願而起於後建斯願已牒前我建超世願等而起於後下明起行一向專志莊嚴妙土總明起行所修佛下別明起行別中先舉淨土之果於不可下對之修因前舉果中所修佛國恢廓廣大明土廣也超勝獨妙明土勝也建立常然無衰無變明土常也修因可知法身行中初別後總別中有四一離煩惱二勇猛下明修善法三遠離下明離惡業四棄國下明修善法離煩惱中初就自行明離煩惱無有虛下就利他行明離煩惱前自行中文曲有四第一明離煩惱因緣二忍力下明修對治三無染下離煩惱體四三昧下復明修治就初段中先離惑因不著色等明離惑緣前離因中不生欲覺瞋覺害覺正明所離覺有八種如地持說一是欲覺思財思色二是瞋覺亦名恚覺思欲瞋他三者害覺亦名惱覺於他人所念欲加害四親覺追憶親緣五國土覺念世安危六不死覺謂身不死廣集資生七族姓覺念氏族高下八輕誣覺念凌他人此八種中初三過重為是偏舉不起欲想瞋想重復顯之不起欲想名離欲覺不起瞋想名離瞋覺不起害想名離害覺亦可前言不生三覺就始彰離不起欲想瞋想害想據終明離未對境界預起邪思名之為覺對緣生心說為三想此皆離之下離惑緣不著色聲香味觸等此初段竟次明修治忍力成就不計眾苦能忍違緣故離三覺不起三想少欲知足能忍順緣故離色聲香味觸等此兩段竟次離惑體無染恚癡染猶貪也此三段竟下復修治三昧常寂止行深也智慧無礙觀行勝也上來四段合為自利下就利他明離煩惱無有虛偽諂曲之心明離心過言和顏者明離身過愛語先問明離口過由無煩惱故身口意中不起過矣上來第一明離煩惱自下第二明其修善於中有三一起願心二恭敬下依願起行三住空下行成入證初起願中勇猛精進志願無倦求清白法自利願也惠利群生利他願也第二行中先明自利後明利他前自利中恭敬三寶奉事師長攝行方便恭敬三寶攝福方便奉事師長攝智方便以大嚴等彰行成就以大嚴者謂以福智二種莊嚴而自嚴也具眾行者隨別以分謂具檀等一切行也下明利他以行教他故令眾生功德成就第三證中住空無相無願之法無作無起諸法非有人法無性名之為空假人假法相亦不有名為無相於此二中無有希求願樂之心名為無願又離妄想亦名無願於此三中無果可為名為無作故維摩云雖行無作而現受身故知無作約果以論於前三中無因可生名云無起故維摩云雖行無起而起善行故知無起約因以說然諸經中說理不定或說一空如大品中所說獨空辨一不多故名為獨或說二種謂二無我或說三種空無相無願或說四種如維摩說謂空無作無相無起又大品說有法空無法空自法空化法空亦是四種別章廣釋或說五種如此中說空無相無願無作無起備如向釋或說七空如大品說或說九空如毘曇說或說十一如涅槃說或說十四如大品說或說十八如大品說或說二十五空如涅槃說廣則無量今據一門且說五種於此理法證會名為觀法如化證法非無此第二竟自下第三明離惡業於中初先明其離過修習善下彰其攝治前離過中遠離麁言明離口惡遠離自害害他俱害明離身惡下攝治中修習善語治前口惡自利利人人我俱利治前身惡此第三竟自下第四重明修善於中初先明其自利棄國捐王絕去財色明其所捨自行六度彰其所修下明利他以前六度教人令行上來四段別明身因無央數劫積功累德總以結之上來第一明修具自下第二彰報殊勝於中有二一對上所修淨土之因明得報勝即勝依果二或為長者居士已下對上所修法身之因明得報勝得勝正果前中初言隨其生處在意所欲無量寶藏自然發應自得勝財在猶任也教化安立住於正道以財攝他令歸正法後中初明功德之果次於一切法而得自在明智慧果功德果中先別後結別中有四一身報尊上二常以四事供養已下依身起行三口氣下身報微妙於中三句文相可知四手出下依身起行用手出供具供養諸佛上來別竟如是之等超諸天人總以結歎慧果可知上明所行自下第二明其所成謂成法身淨土之果然此所成遂前四十八之大願應別對之文顯可知文中有二一略明所成二佛告阿難無量壽佛威神已下廣明所成略中有四第一阿難就身為問成佛已未如來具答二其佛界下約之明土三又問下阿難重復就身為問成來久近如來具答四其國自然七寶已下約之明土就初段中阿難先問法藏比丘為已成佛為未為現此約三世時別以問佛答可知第二段中直列彼佛國土名號未辨其相第三段中先問後答文顯可知第四段中先明所有又其國土無須彌下彰其所無明所有中自然寶成明其體相恢廓曠蕩明其量相悉相雜等明莊嚴相明所無中初先正辨阿難白下問答重顯前正辨中初無山等次無四趣後無四時春秋等別後重顯中文別有三初阿難問若無須彌四天王等依何而住如來反質二阿難正答如來約之以顯彼事三阿難彰己為他故問非自不知上來略竟就下廣中文別有四一明佛身二即約身明其從眾三明國土四即約土明其人民就初段中應先解釋三佛之義然後釋文義如別章文中初先明佛光相後顯壽命前明光中奇嘆以顯先別後結別中有四一釋迦自嘆二其有眾生遇斯光下明諸眾生見聞利益三無量壽光顯赫已下諸聖共嘆四若有眾生聞其光中下重明眾生見聞獲益初中有三一辨勝過劣無量壽佛光明第一二諸佛光明所不及下舉劣顯勝佛光實等隨化故爾三是故下嘆顯勝有十二句初無量光無邊無礙此之三種當相以嘆無量多也無邊廣也無礙自在也無對炎王此之兩種寄顯勝他光不敵名無對光此光勝餘名炎王光清淨歡喜智慧不斷此之四種當相以歎離垢稱淨能令見者心悅名喜於法善照名智慧光常照不絕名不斷光難思無稱超日月光此之三種寄對顯勝過世心想故曰難思過世言相名無稱光過世色相名超日月上來第一釋迦自嘆自下第二見聞獲益初有遇者三垢消滅明除障益此名三毒為三垢耳身意煖等明生善益若在三下明滅苦益壽終後下明得樂益第三共歎文顯可知第四重明獲益之中初明稱說隨意往生次為諸聖咸共嘆譽後明得佛一切共嘆上來別嘆佛言我說無量壽佛光明已下總以結嘆上來明光下明佛壽文顯可知上來第一明其佛身自下第二約身明眾於中有四一明其土人壽長遠如無量壽二又聲聞下明其眾多三神智洞下彰其德勝四重顯眾多且就初會顯其多相餘不可論初會聲聞不可稱計菩薩亦然當不辨多相就目連不知以顯於中初明目連不知如大海下借事顯之佛先立喻反問阿難次阿難答下佛約之彰顯目連所知多少自下第三明其國土是中應先解淨土義然後釋文義如別章文中汎論有三莊嚴一事莊嚴色香味等五欲精上二法莊嚴純論妙法三人莊嚴勝善眾生居住其中今此所明國土勝中有事莊嚴及法莊嚴下第四段人民殊勝是人莊嚴然彼土中莊嚴妙事不可具辨今此文中略舉四事一明寶樹二明伎樂三明講堂宮殿等事四明寶池樹中初先汎明諸樹第二別明道場之樹三總就之校量顯勝前汎明中先列其樹後明出聲就列樹中其國寶樹周滿世界總以標舉金銀樹等明純寶樹或二寶下明雜寶樹所出聲中出五音者所謂宮商角徵羽等五種音也第二所明道場樹中先明樹相次明出聲下明眾生見聞獲益前明樹中先明量相一切眾寶自然合成明其體相以月光等明莊嚴相出聲可知就明見聞獲益之中初明六根見聞覺知悉得利益下明得忍差別不同彼國天人皆得三忍總以標舉慧心安法名之為忍忍隨淺深差別為三次列三名尋聲悟解知聲如響名音響忍三地已還捨詮趣實名柔順忍四五六地證實離相名無生忍七地已上下明眾生得忍所由皆無量壽威神力者由彼如來現在威力故獲三忍本願力等由其過去本願之力故獲三忍本願是總餘四是別滿足願者願心圓備明了願者求心顯著堅固願者緣不能壞究竟願者終成不退以此願故生彼國者悉得三忍前明諸樹次別明其道場之樹下通就之格量顯勝偏顯樹中音聲勝矣文顯可知上來明樹自下第二明其伎樂亦有自然萬種伎樂總以標舉又其樂聲無非法等顯其聲妙十方界等彰其聲勝勝十方界一切音聲自下第三明其講堂宮殿等事講堂精舍宮殿樓觀皆七寶成明其體相復真珠等明莊嚴相自下第四明其池相於中初先辨其池相後明出聲辨池相中文曲有四一明量相彼國諸池或十由旬二十三十乃至縱廣百千由旬二明水相具八功德清不臭輕冷濡美飲時調適飲已無患是其八也清淨色入不臭香入軟冷及濡此五觸入美是味入飲時調適飲已無患此二法入此八是其水家功能故名為功水家之德故名為德文中初言八功德水湛然盈滿總以樹舉言清淨者八中淨也言香潔者八中香也味如甘露八中美也三黃金下明諸寶等莊嚴之相四彼菩薩聲聞入下彰其資用無礙之相於中五句一淺深無礙二冷煖得中三釋神除垢四淨無瑕穢五迴流相注遲疾得所上來明池下明出聲於中有四初演無量自然妙聲正明出聲二隨所應下善應物種種果聞於中初總次別後結三隨順清淨離欲已下明能起善隨順清淨離欲寂滅真實之義順涅槃也隨順三寶力無畏等順菩提也此前順果隨順通慧菩薩聲聞所行之道隨順其因四無三途下明能生樂無三途等明無苦也但有自等明有樂也是故已下結嘆顯勝上來四段合為第三明其國土自下第四辨其人民於中有四一明他方新往生者正報微妙二所處宮下依報殊勝三其諸聞薩已下明舊住者正報微妙四其諸天人衣服以下依報殊勝初中具足清淨色身明身勝也諸妙音聲明口勝也神通功德明意勝也第二段中所處宮殿衣服等事猶第六天資具勝也若欲食等資用勝也且就食論彼佛國土清淨安等總嘆顯勝次於無為泥洹之道泥洹涅槃本是一名傳之音異第三舊住眾生勝中其諸聲聞菩薩天人智慧高明神通洞達明其德勝咸同一下彰其身勝於中初言咸同一類無有異狀但順餘方故有天人名明身齊等顏貌端下明身殊勝顏貌端正超世希有當相辨勝佛告已下校量顯勝校中有五一將貧人比粟散王二將粟散王比轉輪王三將輪王比忉利王四將忉利王比他化王五將他化自在天王比無量壽一切天人畢竟不及初校量中文曲有三一佛將貧人對粟散王反問阿難二阿難正答假令此人在帝王邊無以為喻百千萬億不可計倍正明貧人不及帝王所以然者下明彼貧人不及所由由其先世無善故爾文顯可知所以世間帝王已下釋彼帝王勝過所以以其宿世修善故爾文亦可知三如來述可餘四校量文顯易解第四重明依報勝中初明其國一切衣服飲食等事與身相稱或一寶下就別顯勝於中有五一明諸寶隨心現前二寶衣布地三寶網羅覆四自然下德風吹鼓五又眾下寶華充滿第四風中自然微風徐起微動總以樹舉下別顯之別中有四一風體調和遲疾得所二吹網動樹發微妙聲三觸身生樂四吹散眾華遍滿其國第五華中句別有四一明寶華周遍世界二明諸華各具多葉三明諸華各出多光四一一華中出三十下明諸華中各出多佛於中復四第一明前一一光中各出多光出三十六百千億光第二明前一一華中各出多佛出三十六百千億佛第三明前一一諸佛各放多光第四明前一一諸佛普為十方說微妙法於中初先明其所說如是諸佛各各已下彰說利益自下第三明其所攝攝取十方有緣眾生同往彼國以法化益然下所攝遂上所發四十八願一一別對相顯可知文中有四一攝下人同生彼國二無量壽佛威德無極下攝取上人同往彼國三彼國菩薩皆當究竟一生已下重攝下人同生彼國四彌勒白佛於此世界幾許菩薩生彼已下重攝上人同生彼國第一第三有何差別前初段中具辨生業教修往生第三段中舉得舉失勸人往生義有此別故須分別第二第四有何差別前第二中攝人同往第四段中攝人同生有斯不同故須別說攝取下人正明所益攝取上人顯彼土勝增人慕求初中有三一彰生彼住正定聚令人慕求二十方佛皆共讚下舉聞名者皆得往生增人去心三佛告阿難下正辨生業教修往生初中其有生彼國者皆住正定正明所攝人有三聚一者邪定二者正定三者不定小乘法中論說不同若依毘曇外凡常沒名為邪定五停心觀總別念處𤏙頂二心名為不定此等有退故名不定忍心已上堅固不退名為正定若依成實外凡常沒名為邪定聞思二慧行有退轉說為有退五停心觀名為聞慧總別念處名為思慧𤏙頂已上說名修慧現見法空永不退轉悉為正定大乘法中善趣已前名為邪定善趣位中數進數退說為不定習種已去位分不退說為正定莫問大乘小乘眾生生彼國者皆住正定所以下釋彼無邪定及不定聚故皆正定第二段中初明十方恒沙諸佛皆共讚嘆無量壽佛次明眾生聞名信心迴向發願皆得往生下彰分者唯除五逆誹謗正法餘皆得生言五逆者殺父殺母殺阿羅漢破和合僧出佛身血此是其五也此五皆恩及違福田故名為逆前二皆恩後之三種違於福田立邪毀正名為謗法此等障重所以除之問曰於彼觀經之中說五逆等皆得往生今此經中言不得生此言何論釋有兩義一約人分別人有二種一者久發大乘心人遇緣造逆如闍王等此雖造逆必有重悔發心求出能滅重罪為是得生觀經據此二者先來不發大心現造逆罪多無重悔不能決定發菩提心為是不生此經據此二約行分別行有定散有人雖復造作逆罪能修十六正觀善根深觀佛德除滅重罪則得往生觀經據此若人造逆不能修習觀佛三昧雖作餘善不能滅罪故不往生此經據此自下第三正辨生業教修往生於中初言十方世界諸天人民願生彼國凡有三輩總以標舉如觀經中麁分為三細分為九麁分三者謂上中下大乘人中習種已上名為上品小乘人中外凡持戒乃至那含以為中品大乘人中外凡善趣名為下品細分九者前上品中細分為三所謂上上上中上下四地已上名為上上生彼即得無生忍故初二三地名為上中生彼國已過一小劫得無生忍彼國日長故一小劫得無生忍若於此界經無量劫方得無生忍種性解行名為上下生彼國已過三小劫得百法明門住於初地故知地前亦以彼國時日長遠故經三小劫得到初地若於此界經無量劫中品之人亦分為三所謂中上中中中下見道已上名為中上生彼即得羅漢果故內凡之人名為中中生彼即得須陀洹故煖等四心名為內凡外凡持戒名為中下生彼國已經一小劫得羅漢故下品人中亦分為三所謂下上下中下下彼約作罪輕重以分不隨位分彼中九品今合為三上品三人合為上輩中品三人合為中輩下品三人合為下輩然此三輩人位雖殊至欲往生齊須發心求大菩提專念彼佛迴向發願方得往生故此論之問曰天親作往生偈女人根缺及二乘種皆不得生觀經宣說小乘眾生亦得往生其義云何釋言彼說女人根缺不得生者就彼國中受報時說彼無女人及根缺故言二乘種不得生者就此國中往去時說小乘眾生先雖習小臨欲去時要發大心方得往生若用小心求生彼國無得去理為是天親言二乘種不得往生問曰若言去用大心何故至彼證入小果釋言由其本習小乘多故本在此處多學觀察苦無常等至彼聞說苦無常等即便悟解故證小果以本乘終發大乘心求生彼故在彼國中得羅漢已即便求大上來總舉下別顯之就上輩中初舉次辨後總法歎辨中有三第一明其所修行因二此等下同成往生三住不退下生彼得益初修因中句別有五一捨俗出家二發菩提心三一向專念無量壽佛四修諸功德五用前諸善願生彼國就往生中初彼迎此即隨已下此往生彼就得益中住不退轉位分堅固智慧勇等成德殊勝前舉次辨是故已下結歎修習就中輩中初舉後辨辨中還初明其行因次明往生後彰得益前明因中十方天人其有至心願生彼國總以標舉雖不能行作沙門等簡異上輩依如觀經此小乘人是故不能彼大修功德當發已下正辨其因於中四句一發菩提心二專念彼無量壽佛三少修福善四迴向願生此人雖復先學小乘正欲往生必須修習如此四行方得往生就往生中初彼迎此後此生彼得益可知就下輩中初舉後辨辨中還初明其行因次明往生後彰得益前明因中十方天人其有至心欲生彼國總以標舉假使不能作諸功德簡異中輩如觀經中舉罪以別今此略無當發已下正辨其因於中四句一發菩提心二專念彼無量壽佛乃至十念願生其國三聞深法歡喜信樂不生疑惑四至誠心乃至一念念於彼佛願生彼國亦得往生就往生中明於夢中夢見彼佛亦得往生得益可知上來第一明攝下人自下第二明攝上人同往生彼國舉此為顯彌陀國勝增前下人求生心矣於中初先長行略辨後偈廣論前長行中文別有二一諸佛共嘆二於東方下菩薩共往生後偈中別頌宜審記知前佛嘆中初佛告阿難無量壽佛威神無極釋迦自嘆十方界下餘佛共嘆此下別頌亦須記知下同往中先列東方後類餘方列東方中於彼東方恒沙佛國無數菩薩皆悉往詣無量壽佛是其始也恭敬供養及諸菩薩聲聞之眾是其次也聽受經法宣布道化是其終也東方既然餘方亦爾此初中後下偈別頌亦須記知下偈頌之世尊頌曰經家序列下正頌之有三十偈初十五偈頌上後段菩薩共往後十五頌頌上初段諸佛同嘆前十五中初有兩偈頌前同往次有五偈頌前文中恭敬供養下有八偈頌前聽法宣布道化前兩偈中初偈頌前東方同往後偈頌上餘方共往至彼禮敬無量壽佛是故名觀無量覺矣次五偈中前之四偈見佛供養後之一偈見土願求前四偈中初之兩偈外事供養後之兩偈內事供養前外事中各齎妙華供養也寶者寶供香者香供無價衣者以衣供養奏天樂等伎樂供養伎樂音中歌歎佛德後內事中初一偈半口歎供養後之半偈身敬供養就口歎中前之一偈歎佛自德後之半偈歎佛利他歎自德中究達通慧遊入深法歎佛智通二種德也智是通本通是智用是二相須故并歎之通慧究滿究竟名究洞達名達此通與慧皆依法成故復明其遊入深法倚觀曰遊窮本稱入證入法界緣起通門能現勝通證入法界緣起智門能起勝慧具功德藏妙智無等歎佛福智二種行也福是慧資慧是福導是二相須故并歎之福行圓備名具功德慧行殊勝名智無等偷謂匹倫役伴之謂佛無倫匹名無等倫下利他中慧日朗世化人生智慧能開曉照世如日教人生解名朗世間消除生死化人離障生死覆障從喻名雲身敬可知上來四偈見佛供養下之一偈見土願求文顯可知自下八偈頌上聽法宣布道化就此文中初之兩偈彌陀如來現相發起次有一偈觀音怪問後之五偈彼佛具答梵聲猶雷八音暢妙答聲妙也八種梵音如彼梵摩喻經中說一最妙聲其聲哀妙二易了聲言辭辨了三調和聲大小得中四柔軟聲其聲柔軟五不誤聲言無錯失六不女聲其聲雄朗七尊慧聲言有威肅如世尊重有慧人聲八深遠聲其聲深遠猶如雷震以此妙音酬答觀音當受菩薩記今說仁諦聽勅聽許說授記之言義如上解今當說此仁等諦聽自下四偈正明所說於中初偈舉彼願心記必成佛第二一偈舉彼智願記必得土覺了一切如夢幻等是舉智也滿足諸願是舉願也成如是剎記得土也第三一偈舉彼智行記必成佛知法如電舉彼智也究菩薩道具諸德本舉彼行也受決作佛記成佛也第四一偈舉彼智願記必得土通達法性一切空無是舉智也前覺一切如夢幻等是世諦智此通法性一切空無是真諦智專求淨土是舉願也必成是剎記得土也下十五偈頌上文中諸佛共歎初有五偈頌前十方諸佛共歎後之十偈頌前文中釋迦自歎前五偈中諸佛告菩薩令覲安養國正勸令往聞法受行明往所作疾得以下明作利益疾得淨處明前聞法受行之益自於當來得妙淨土名得淨處下之四偈彰前往覲安養之益益有五種第一往彼得神通益初半偈是第二往彼得授記益次半偈是前明彼佛授菩薩記即其事也第三往彼得不退益次一偈是前言生彼住正定聚即其事也第四往彼起願之益次一偈是菩薩興願是總舉也下別歎之別中願己國無異者求淨土願願己得土同彌陀佛名國無異普度一切化眾生願名顯十方求佛身願願得佛時名達十方第五往彼廣供多佛起行之益後一偈是自下十偈釋迦自歎令人同往於中三分初有三偈舉經難聞歡喜修行次有四偈歎彌陀佛授菩薩記即佛智德殊勝令人歸趣後之三偈以理教勸前三偈中初有半偈舉無善人不聞此經彰經深重次有偈半舉有善人方乃得聞顯經微妙於中先明有善之人方聞此經曾更見下明見佛者方乃信敬歡喜奉行次有半偈舉有惡人不信此法彰經深重下之半偈舉有善者樂聞是教顯經微妙舉惡不聞令人捨遠舉善得聞使人慕修又此文中彰經深重去人輕謗顯經微妙生人信敬下有四偈歎彌陀佛智德殊勝令人歸趣於中初有七句之文明諸聲聞菩薩不測初法次喻後合可知次有一句明佛獨了次有六句明一切人悉得聖道共思不知假使一切人之多也具皆得道行德勝也淨慧達本空解深也億劫思佛觀之久也窮力講說言之極也雖復如此盡壽不知下有半偈結歎顯勝佛慧無邊歎佛智廣如是致淨嘆佛德淨致謂至也窮至清淨法性涅槃故難測知下有三偈以理教勸於中初偈舉彼三難勸人勤求壽命難得是初難也佛世難值第二難也有信慧難第三難也此三難今已得之故聞此經應當勤求次第二偈舉彼見聞能獲大益勸人發心聞不忘者彌陀佛所聞法不忘言見敬者見彌陀佛心生重敬得大慶者明前聞法見佛恭敬得善利也得善可喜名得大慶則我善友為佛攝也行順釋迦名我善友是故當發結勸發心末後一偈教令定去設滿世界火必過要聞法決意定去會當成佛廣濟生死明去所為會當成佛求自利果廣濟生死求利他果自下第三重攝下人同生彼國於中有三第一廣舉無量壽國勝妙之事令人願求二從世人薄俗已下明娑婆界穢惡充滿使人厭捨三從廣禮無量壽下就彌陀國辨得彰失令人修捨初中有二第一廣舉無量壽國勝樂之事二佛告彌勒諸天人下勸人往生前中有八一彰彼國壽命長遠二彰彼眾光明殊妙三彰彼眾身相具足四彰彼眾智德殊勝五彰彼生永離惡趣六彰彼土興供養多七彰彼生聞法不絕八彰彼菩薩行德圓備就初段中彰彼菩薩皆當究竟一生補處明壽長遠無有中夭除願為物餘國受身第二段中初彰彼國諸聲聞人身光一尋次彰彼國餘菩薩光照百由旬其一由旬有四十里照百由旬合四千里三明觀音及大勢至光遍三千大千世界於中初辨阿難白佛下辨其名諱此二菩薩於此國下彰此生彼第三段中彰彼眾生身相具足皆悉具於三十二相如經廣辨智慧成下是第四段彰彼眾生智德殊勝句別有四一智慧成滿深入諸法證會法性究暢要妙窮達教詮二神通無礙三諸根明利四得忍不同其鈍根者成就二忍謂音響忍及柔順忍其利根者乃至成佛得阿僧祇無生法忍又得已下是第五段彰彼生者永離惡趣於中初明彼國生者乃至成佛不更惡趣神通自在常識宿命後除為物他方現生釋迦自說如我國中諸菩薩也語阿難下第六段彰彼生者能興廣供於中初明往十方界廣供多佛次從受法後明供已未食之頃還歸本國前中四偈一彰彼國諸菩薩等於一食頃往十方界遍供諸佛二隨心下明諸供具隨心化現三在虛空下明於空中化成華蓋四其諸菩薩下明諸菩薩共奏天樂歌歎佛德僉謂皆也眾皆喜躍名僉欣悅復供佛已未食之前還歸本國自下第七彰彼生者聞法不絕於中初明說法之時眾集講堂如來為說莫不已下明說利益心解得道即時已下設供奉佛於中初先風搖樹音次吹妙華後諸天等持華香樂供養奉獻娛樂無極自下第八彰彼菩薩行德圓備於中初別後總結之別中有七一行修離過二具足下成德圓備三等觀三界空無有下行修具足四究竟一乘下成德殊勝五摧滅嫉下行修增進六因力下諸力具足七身色相好功德已下通就諸德總嘆顯勝初中先別後總結之別中初言所可講說常宣正等化行離過於其國下自行無失於中初先明攝對治滅煩惱下明離諸過前攝治中明修六度而為對治初修捨行捨猶檀矣於其國土所有萬物無我所心明其離見無染著心彰其離愛除捨此二名為捨行次修戒行去來進止情無所係隨意自在明離身過無所適莫無彼無我明離意過於眾生所無適適之親無莫莫之疏名無適莫無競無訟明離口過次修忍行於諸眾生得大慈悲饒益之心柔軟調伏正明能忍無忿恨等離於忍障次修精進求善不息名無厭怠諸行齊修故曰等心所修勝上名為勝心求心慇重故曰深心次修禪行遠離亂意故曰定心下修慧行得法愛著名為愛法此據終也聞時甘露樂名為樂法此據次也求時心喜名為喜法此據始也上來修治下明離過滅諸煩惱離煩惱也離惡趣心除惡業也上來別竟究竟一切菩薩所行總以結之上來第一行修離過自下第二成德圓備具無量德總以樹舉下別顯之別中初明自利功德以無礙下明利他德前自利中得深禪定諸通明慧遊德七覺自分功德禪謂四禪定者所謂四空定等諸通六通明謂三明宿命天眼及漏盡慧謂三慧聞思修等言七覺者念慧精進輕安喜定捨是其七也修心已下勝進功德修心佛德上求佛德肉眼已下成就功德無量且舉五眼之義廣如別章此應具論今且釋文肉眼清徹靡不分了肉眼勝也形膚曰肉淨肉之根能有照矚目之為眼於彼國中報得肉眼徹見無數世界之事名為清徹所見明審故無不了斯乃照矚現在色像名為肉眼天眼通達無量無限天眼勝也一切禪定名為天住依天得眼故名天眼能見眾生死此生彼所見寬多故曰無量所見長遠故曰無限法眼觀察究竟諸道法眼勝也智能照法故名法眼能見一切眾生根欲性心並知一切化眾生法所知窮極名為究竟了知三乘道法差別名究竟諸道慧眼見真能度彼岸慧眼勝也照空實慧見理名眼能見真空故名見真除捨有相達到平等無相彼岸名度彼岸佛眼具足覺了法性佛眼勝也前四是別佛眼是總見境周盡故云具足又復佛眼能見真實如來藏中不空實性名了法性上來自德以無礙智為人演說是利他德自下第三明修具足於中兩對自利利他初對修始後對修終從初乃至除滅煩惱悉是初對也從如來下是後對也前中初言等觀三界空無所有志求佛法是其自利等觀三界空無所有離生死行志求佛法趣菩提行具諸辨下明其利他具諸辨才明化他德除滅眾生煩惱之患明化他益就後對中初明自利其大悲下明其利他就自利中文別有四一自分之解二修諸善下自分之行三聞甚深下勝進之解四常能修下勝進之行自分解中從如來生解法如如是其理解解由如來教化出生是故說之從如來生空同曰如解知一切萬法皆如名解如如善知習等是其教解習善之教名習音聲滅惡之教名滅音聲菩薩於此悉能善解故名善知於中巧知故曰方便由於聖教能善知故不欣世語樂在正論自分行中修諸善本志崇佛道趣菩提行知一切法皆悉寂滅生身煩惱二餘俱盡滅生死行知一切法皆悉寂滅觀空修治生身煩惱二餘俱盡治成離障生身苦報煩惱惑因此二殘餘皆悉滅盡勝進解中聞甚深法不疑懼者於深能解所以不疑於深能入為是不懼勝進行中常能修者於佛深法行不息也上來自利明利他其大悲者總以標舉下別顯之深遠微妙悲心深也靡不覆載悲物廣也此第三竟自下第四成德殊勝於中初先明自利德如大乘下明利他德就自德中初攝善勝照諸功下明離過勝攝善勝中究竟一乘菩提德滿乘是行用行能運通故名為乘隨化多乘就實不殊是以言一一義不同汎解有四一簡別名一如來於彼三藏教中隨化分三求聲聞者為說四諦求緣覺者為說因緣求大乘者為說六度宣說菩薩三阿僧祇修行有漏六波羅蜜於最後生一身之中斷結成佛簡別彼三是以言一二破別名一如來隨化宣說三乘世人定執以為真實破別彼三是以言一故經說言唯一是實餘悉非真猶如化城非真息處三會別名一如來根本分一為三會之歸本是以言一如勝鬘說四無別名一就實論實由來無別故名為一於此一乘窮名究竟至于彼岸涅槃果極此二一對決斷疑網慧由心出是其證知除妄顯真名斷疑網真解發中名慧心出於佛教法該羅無外是其教知窮解無餘名該無外此證與教共為一對智慧如海明慧深廣三昧如山彰定高勝慧光明淨超踰日月彰其慧明清白之法足圓滿猶如雪山顯其定淨此定與慧復為一對上來攝善下顯離過照諸功德等一淨者是其法說諸德皆淨名等一淨下以喻顯喻別有六文喻可知上來自利下明利他有十三句皆約喻顯猶如大乘載群萌者名世大車以為大乘彼諸菩薩利他之德如世大車名大乘運載群萌出生死矣餘皆可知此第四竟自下第五行修增進於中五對皆初利他後明自利五對何別前二自分後三勝進就自分中初之一對起修方便摧滅嫉心不忌勝故利他方便心有嫉忌不能利他故須除滅專樂求法心無厭足自利方便後對正修常欲廣說志無疲等正明利他常欲廣說志無疲惓起說心勝擊法鼓等所說法勝言擊法鼓喻聞慧法教聲遠被名擊法鼓建法幢者喻思慧法立義稱建義出名幢言曜慧日除癡闇者說修慧法開眾生也修六和敬正明自利行成同他情無乖異名六和敬身口意同是其三和同戒同施及與同見化是其六和此六和同便相親敬名六和敬下勝進中初對修始第二修次第三修成就初對中常行法施利他始也志勇精進心不對弱自行始也第二對中為世燈明最勝田等利他次也為世燈明最勝福田明化德勝自具智慧能生物解名世燈明自具功德能生物善名勝福田常為導師等無憎愛明化益勝以慧開人名為導師福善濟潤故無憎愛唯樂正道無餘欣戚自行次也樂道修善無餘離過第三對中拔欲刺等利他成也拔諸欲刺以安群生化人離過功慧殊勝莫不尊敬化人從善滅三垢等自行成也滅三垢障成就斷德貪瞋癡等是三垢障遊諸神通成就行德此第五竟自下第六諸力具足初別後結別中初明自力具足如法調下化他力足自中相從以為七門因力緣力為第一門起修所依過去所修一切善行能生今善名為因力近善知識聽聞正法名為緣力意力願力為第二門起修方便求佛之心名為意力起行之願名為願力方便之力常力善力為第三門加行正修依法巧修名方便力依法恒修名為常力依法正修名為善力定力慧力為第四門修心成就修止成就名為定力修觀成就名為慧力此前四門約修分別多聞之力為第五門起行之解施戒忍進定慧之力為第六門明所起行行謂六度此之兩門就行分別正念正觀諸通明力為第七門依行成德捨相入實名為正念離癡見法說為正觀依此二種成就六通及得三明名通明力此後一門就德分別上來自利如法成就諸眾生力明其利他上來別竟如是等力一切具足總以結之此第六竟自下第七通就諸德總嘆顯勝於中有四一自德殊勝二為佛共嘆三究竟大乘四超出小乘初中身色相好功德辨才具足無與等者自分所成身色相好無與等者明其身勝功德辨才無與等者明其德勝言具足者明德具足言莊嚴者明身莊嚴恭敬供養無量諸佛勝進所起第二佛嘆相顯可知第三段中究竟菩薩諸波羅蜜教行成滿修空無相無願三昧不生滅等證行成滿第四段中超出二乘文顯可知上來別嘆彼諸菩薩成如是下總以結嘆上來八段合為第一舉彌陀國勝樂之事自下第二勸人往生佛告彌勒告其所對諸天人等舉其所為無量壽國聲聞菩薩功德智慧不可稱等牒上所辨聲聞菩薩功德智慧不可稱說牒前文中所辨之人又其國土微妙安樂清淨若此牒前文中所辨之土何不力下正勸往生於中有三一正勸往生二易往下如來傷歎三何不棄下重勸往生前正勸中何不力為善正勸修因何不力勵為善求生名力為善念道已下明修利益念道之者自然往生名念自然但能念道行德顯著不簡上下同得往生故言著於無上下也若得生彼神通洞達無有邊際故云洞達無邊際耳宜各精進努力求之重勸修因必得超下重明修益必得超絕明其所出往生安養彰其所至橫截五惡惡趣自閉明其所離三途人天是其五趣於此分別下三惡道名為惡趣人天二道名為善趣今此約對彌陀淨剎娑婆五道齊名惡趣地獄餓鬼畜生是其純惡所向名為惡趣娑婆人天雜惡所向亦名惡趣若依此方修習斷除先斷見惑離三途因滅三途果後斷修惑離人天因絕人天果漸除不名橫截若得往生彌陀淨土娑婆五道一時頓捨故名橫截截五惡趣截其果也惡趣自閉閉其因也此明所離昇道無極彰其所得得道深廣故無窮極上來第一正勸往生自下第二如來傷歎欲使世人力勵往生初言易往而無人者正為傷歎修因即去名為易往無人修因往生者尟故曰無人其國不逆違彰前易往自然所牽顯前無人娑婆眾生文習蓋纏自然為之牽縛不去故彼無人自下第三重勸往生何不棄世事懃求道德勸其修因可獲長生壽樂無極明修得果上來第一舉彌陀國勝樂之事令人願求自下第二彰娑婆界穢惡充滿令人厭捨於中有四一舉三毒煩惱之過二勸人修捨三舉五惡五痛五燒苦之過四勸人修捨就初段中先明貪過世間人民父子已下明其瞋過如是世人不信已下明其癡過貪中有三一通就世人以明貪過二尊貴下偏就富貴以明貪過三貧窮下偏就貧賤以明貪過就初段中世人薄俗諍不急事明其有惡謂此世人薄於風俗共諍世間不急之事於此劇下彰其有苦苦中有三一求財苦二有田下明守護苦三橫為下明散失苦初求苦中於此劇苦勤身營務以自給濟為身故求無尊卑等為他故求無尊無卑無貧無富舉能求人少長男等舉其所為下明有苦共憂財等明心苦也為心走等明身苦也守護苦中有田憂田有宅憂宅如是等事別明其苦重思下結散失苦中橫為非常水火盜等明失財苦或坐摧等明失身苦次就富貴以明貪過文顯可知就貧賤明貪過中文別有三一求財苦二或時坐下明失身苦三不肯下明未來苦求財苦中文別有五一今無事中憂之生苦二適有一下少有事中明不足苦三適欲具下已得事中明散失苦四當復求下明進求時有不得苦五亦結眾下明追求時寒熱等苦此五合為求財苦也失身之苦及未來苦文顯可知明瞋過中文別有三一以理教勸當相親愛無相增嫉有無相通不得貪惜言色常和莫相違戾二或心諍下廣明瞋過三何不棄下勸修捨離第二過中別有三種一明未來怨害之過二人在世下明有未來惡道之過三所生窈窈冥冥已下明別離難聚之過第三段中勸捨可知明癡過中文別有二一明有癡二生死常道轉相劇下明其癡過前中有二一明癡人自無正信二更相瞻下專受他語自無信中初先別論但坐是下總結顯過坐不信故專執自見是其過也受他語中更相瞻視先後同然效習他人轉相承下承習父祖於中初言轉相承受父餘教令明子無知受父邪言先人祖下舉父癡頑成子無知於中四句初言祖父素不為善明其無行二不識道德彰其無解三身愚神闇心塞意閉生死善惡自不能見無有語者重明無解前句無解不識出道此句無解不知世間善惡因果生死之趣不能自見不識果也善惡之道不能自見不知因也於此因果自心不識他無語者故永不解四吉凶禍福競各作之無一怪者重明無行前句無行彰不作善此句無作明其造惡自已為惡他無語者故不永離上來一段其明有癡下明癡過於中有四一由癡故父子相哭二如此人下明由癡故造惡受苦三或室家下明由癡故親戚相憶四總猥下明由癡故造惡受苦初中先明父子相哭教語已下明難開曉是以生死流轉無已為之輪轉第二段中句別有五一明此癡人曚冥抵突不信經法各用快意二惑於愛欲不達道德三迷於瞋怒貪狼財色四坐前三種不得正道多受諸苦當更惡趣明有重苦生死無窮明有深苦五哀哉下如來傷歎令人厭捨第三段中句別有三一由癡故親戚相憶不可開解二思想下明由相憶不能修善三便旋下由不修善不能得道第四段中句別有四一癡故起貪追求世事總猥憒擾貪欲愛等二各懷殺下癡故起瞋共相殘害各懷殺毒惡氣窈冥為妄事等三自然下明由前惡受苦難出造罪之人宿罪之力自然招集非法惡緣隨而與之恣其作罪待其罪極頓奪令盡將入惡道受苦無極四痛不可下如來傷歎令人生厭上來廣舉三毒之過自下第二勸力修捨於中有四一正勸修捨二彌勒領解三重修捨四彌勒領行初中有二一勸人修行二儻有疑下勸人請問勸修有三一舉前過勸人修斷佛告彌勒世間之事用是事故坐不得道舉前過也世間事者牒舉向前三毒之事用是以也坐是由也世人以是三毒事故由不得道當熟下勸當熟思計遠離眾惡勸人捨過謂離向前三毒眾惡擇善行之勸修對治二愛欲下舉世五欲無常之過勸人修捨三曼佛在下舉佛現在勸人懃修於中初先舉佛現在正勸修行其有願下彰益勸為得慧明達得智勝也功德殊勝得福勝也勿得已下舉損誡約上來勸行勸問可知自下第二彌勒領解於中有二一正領解二今得值下歡喜自慶前中有四一嘆佛說快貫心思之世人實爾成前說快貫謂通也通心思之世人實隨三毒之事坐不得道名為實也二佛言下領佛慈化三佛語教下重嘆佛說為深為善於中初先嘆說深善智慧明等舉智成說四今我眾等所以蒙下重頌佛恩今我眾等所以得度脫所由下正出之由佛前世懃苦修道今得佛果化導我等故得解脫皆佛前世求道之時謙苦所致舉佛因也恩德普等彰佛果也恩德普覆總舉佛德福祿魏等別以顯之佛為法王尊超聖等總以結歎別中初言福祿魏魏光明徹照自福殊勝達空無極自智殊勝開入泥洹教授典攬以智化益開入泥洹化人證滅教授典攬教人起道道法訓世名為教授以此經典要攬眾義令其習學故曰典攬威制消等以福化益剛強眾生威德制却令其消伏歸從聖化是故名為威制消化善濡眾生慈力攝取名感十方有緣斯攝名無窮極結歎可知上來領解今得值佛聞無量壽靡不歡喜心得開明歡喜自慶此第二段彌勒領解自下第三重勸修捨於中有四一歎前彌勒領荷佛恩二彌勒當知汝從無數劫來已下慶前彌勒值佛聞法并得聞於無量壽名三汝今亦可自厭已下正勸修行四汝等宜各精進已下勸捨疑惑初中佛告汝言是也印其前言彌勒向前歎佛說快甚深甚善此言當理故曰是也若有慈下歎前彌勒領荷佛恩彌勒向者憐佛前世懃苦為物志求佛道名為慈佛敬荷佛恩名為敬佛此實大善天下久久乃有佛下舉佛化益述前所說天下久久乃復有佛彰已難值佛今我已下明已化益於中有四一彰已作佛以法化世二斷諸下由佛現化教諸眾生斷死因斷諸疑網拔愛欲本令離煩惱杜眾惡源令離惡業杜猶塞也惡業是其惡道家本名眾惡源教令斷塞目之為杜三遊步下彰已作佛以法化世遊步三界無所拘礙身業化也身化自在故無拘礙典攬智慧眾道之要意業化也善解經典攬知眾義名典攬智善知三乘所行之要名眾道要執持綱維照然分明開示五趣口業化也執法持眾名執綱維辨正異邪名照分明用化群品名開五趣四度未度下佛化世教諸眾生出生死果度未度者決正生死令出生死泥洹之道使得涅槃舉此化益述前彌勒所歎所領此初段竟自下第二慶前彌勒值佛聞法聞無量壽於中有三一彰彌勒修來久遠二乃至下明今值佛聞無量壽三快哉下如來慶之前中初言汝從無數劫來修行欲度眾生其已久遠修來久也從汝得道至于泥洹不可稱數聖來遠也汝及十方諸天人等永劫已來憂畏勤苦不可具言勤苦多也永猶長也藉此多因今得值佛聞無量壽為是可慶後二可解此第二竟自下第三正勸修行言對彌勒意兼一切於中初先正勸修行雖一世下彰益勸物前中有三一勸捨過二端身下勸修善法三人能自下勸利眾生勸捨過中汝可自厭生老病等勸生厭心生老病死是其內苦言痛苦者是其外苦惡露不淨無可樂者宜自決斷彰過令捨勸修善中端身正行是其止善益作眾善是其作善修已潔體洗除心垢勸修意行修已作善餘是止善言行忠信表裏相應勸修口行言行忠信是其作善表裏相應是其止善言表心裏語不違心故相應勸利他中人能自度牒前自德轉相拯等正勸利他轉相拯濟化他離過精明求願積累善本化人成善精明求願化起願也積累善本化起行也上來勸修下舉明益令人修學雖一世懃苦須臾間修時促也後生已下得益也於中初明得益長遠無為自然次於泥洹得益殊勝得益長中句別有四初言後生無量壽國快樂無極愛樂長也第二長與道德合明成德長也身與福俱名道德合心與智俱名為合明三永拔等離過長也於中永拔生死根本長離業因無復貪等長離煩惱無苦惱患長離苦報四欲壽等壽命長也此第三竟自下第四勸捨疑惑汝等宜各精求所願勸其專修無得疑等勸捨疑惑生彼邊下彰過勸捨上來第三重勸修捨自下第四彌勒領行於中初言受佛重誨專精修學如教奉行領佛向前勸修之言彰已奉行不敢疑者領佛向前勸捨疑惑彰已不疑自下第三廣舉五惡五痛五燒業苦之過令人厭捨於中初總何等下別佛告彌勒吾語汝下重復總辨就初總中文別有二一嘆前起後嘆前彌勒領解奉行二今我下彰己化意為化眾生令離五惡五痛五燒令持五善獲五福德前中初言於此惡世端心正意不作眾惡甚為至德當相正嘆十方世界最無倫匹寄對顯勝所以下釋先徵後解諸佛國土自然作善不大為惡易可開化舉易顯難成此為勝就後段中我今於此世間作佛彰已成佛處於五惡等顯己化處令捨五等明己化意為化眾生令有所出令有所得令所出者出離五惡五痛五燒五戒所防殺盜邪婬妄語飲酒是其五惡造此五惡於現世中王法治罪身遭厄難名為五痛以此五惡於未來世三途受報說為五燒此皆令出令所得中降化其意伏令從法令持五善所謂五戒翻前五惡獲其福者由持五戒於現在世身安無苦翻前五痛度世長壽泥洹道者後生彌陀終得涅槃翻上五燒第二別中何等五惡五痛燒等問前起後下對辨之一一門中皆初明惡後翻明善就初門中先明其惡下翻明善惡中初言其一惡者總以樹舉次辨後法下喻顯過辨中初先明其殺惡世有常道王法已下約殺明痛壽終已下就殺明燒前明惡中諸天人等明造惡人欲為惡等正明造惡不知修下明造惡過於中初先正明其過又尊貴下舉得顯失痛燒可知是為下結譬如已下喻顯燒相就明善中先辨後結辨中初言人能於中一心制等正明作善翻對前惡身獨度脫獲其福者翻對前痛翻對前燒是為下結第二門中先惡後善惡中先舉次辨後法下喻顯之辨中初惡今世現有王法已下第二明痛因其前世不信已下第三明燒惡中還初明造惡人都無義下正明造惡破家已下明造惡過正造惡中都無義理不順法度明其無善奢婬憍等明其造惡奢婬憍縱各欲快意興盜所為任心自恣更相欺等正明劫盜餘文可知第三門中先惡後善惡中初舉次辨後法下喻顯之辨中初惡亦復不畏王法下痛如是之惡著於下燒惡中初明造惡之人常懷邪下正明造作邪婬之惡交結聚下明造惡過為婬造作殺盜等事是其過也餘文可解第四門中先惡後善惡中初舉次辨後結下以喻顯辨中初惡如是眾惡天神記下是明其痛壽命終下是明其燒惡中初先明造惡人不念修下正明造作妄語之惡口之四過不應法故通名妄語增嫉善下明造惡過痛中明其宿善滅盡善神捨遠身無依倚多遭厄難是其痛也燒中明其惡業所牽鬼神攝錄將入惡道受苦燋焚名之為燒餘文可知第五門中初惡後善惡中初舉次辨後法下喻顯之辨中先惡如是世人心意下痛大命將終悔懼下燒惡中初明造惡之人徙倚懈惰不肯已下正明造作飲酒之惡飲酒之人不修善行不事家業違反教嗔怒令喜鬪背恩忌義欺陵抵拒兼以論之肆心蕩逸魯扈抵下明造惡過過相眾多文中具顯痛中明其現有愚癡闇障覆心無所知曉以之為痛亦應有其王法治罪文略不說燒等可知上來別論下復總辨於中還初明其五惡佛語彌勒世間如是佛皆哀下翻惡明善惡中初先總明五惡五痛五燒展轉相生但作已下別以顯之別中兩番初明從惡生痛生燒身死隨下明其從燒生惡生痛前中初言但作眾惡不修善本明其惡也皆悉自然入諸惡趣明起燒也或其今世先被殃等明起痛也後中初言身死隨行入三惡等是明其燒至其久下從燒起惡至其久後共作怨結從小微起遂成大怨起殺生惡皆由貪著不能惠施起劫盜惡癡欲所迫隨心思等起邪婬惡厚己諍利無所省錄起妄語惡富貴榮華當時快意不能忍等起飲酒惡此等生惡身坐已下從惡起痛坐前五惡身受勞苦苦增不息名久大劇下顯劇相凡在世間天下道理自然施立是故名為天道施張造惡必彰名自糺舉身當法網是故名為綱紀羅網貴賤上下莫不從法是故名為上下相應罪者歸之無人伴匹故云煢忪當入其中古今有下結以顯過上來明惡下翻明善佛語彌勒世間如是牒舉前惡佛皆哀之彰已悲憐以威神下教滅前惡化令從善摧滅眾惡悉令就善教修世善棄捐所思奉持經等教習出善初至無失明出世因終得已下成出世果上來第三明五惡等業苦之過自下第四勸人修捨於中有二一如來勸修二彌勒領解前中有三一以理正勸二吾哀汝下舉已現在化益以勸三吾去世下舉已滅後衰損以勸初中有二一以理正勸二汝等於是廣殖德下彰此修勝增人學意前正勸中初勸自行得佛經辭當熟思之端心正行主上已下勸其化他主上為善率化下等化他修善當求度世拔生死等化他離惡彰此勝中初明此界一日修善勝無量壽為善百歲所以下釋下明此界修善十日勝餘佛國為善千歲所以下釋就初段中汝等於是廣殖德本總以標舉布恩等別別中初舉六波羅蜜是自利行布恩檀度勿犯戒度忍辱忍度精進進度一心禪度智慧慧度轉相教化是利他行為德立善總以結之此前作善正心正意齋戒清淨是其止善以此修難故於一日勝無量壽為善百歲就下第二舉已現在化益勸中初明化人修善得樂佛言已下明其化人滅惡離苦就下第三舉已滅後衰損勸中初舉滅後衰損之事語彌勒下勸人修斷上來佛勸自下彌勒領解奉行彌勒白佛所說甚善世人實爾是領解也如來慈等彰已奉行上來四段合為第二廣舉娑婆穢惡之事令人厭捨自下第三就無量壽得失雙辨令人修捨就中有五一佛勸阿難禮無量壽二阿難奉命敬禮彼佛并願求見三由前請無量壽佛放光普照四因佛光照彼此相見五因相見具彰彼國得失之事令人修捨就初段中初告阿難令禮彼佛十方國下舉佛共嘆成其頂禮第二段中初明阿難奉命設禮白言已下啟請求見願見彼佛求見化主安樂國土求見其處及菩薩等求見彼眾第三段中初先法說佛放光明普照一切皆同一色次以喻顯下合顯之第四段中初此見彼後彼見此彼中初阿難見後大眾見第五段中初彰彼得令人願求後顯彼失使人厭捨彰彼得中如來三問阿難三答文顯可知顯彼失中初先彰彼胎生之失若有眾生識本罪下教人修捨前明失中文別有四一彰彼國有胎生果二慈氏白下辨因顯果三復慈氏下對勝顯劣四如輪王下就之顯過就初段中如來初問彼國人民有胎生者汝復見不阿難次答彰己已見如來下復為之具辨第二段中初彌勒問何因何緣彼國人民胎生化生正辨胎生約化顯之為是通問下佛答之於中先明胎生之因若有眾生明信佛下明化生因胎生因中先明其因此諸眾生生彼已下明因得果就明因中若有眾生以疑惑心略明其失修諸功德願生彼國略明其得不了佛下廣明其失於彼佛智疑惑不信是其失也於中初言不了佛智此句是總不思等別佛智淵深餘不能測名不思智佛智眾多非言能盡言不可稱於諸法門知之窮盡名為廣智位分高出名無等倫最上勝智於此下結然猶信下廣明其德下得果中先辨後法明化生中先明其因此諸生下明因得果自下第三對勝顯劣於中先舉化生之勝後對明胎生之劣文顯可知自下第四明胎生過約喻顯之如來初先立喻反問彌勒次答不也總答但種種下別以顯之佛告已下如來為辨明胎生者無餘苦事但五百歲不見三寶不得修善用此為苦以此苦故雖樂不樂上來四段合為第一明胎生失自下第二教修捨若此眾生識其本罪深自悔責求離彼處正教修捨識本疑惑佛智之罪深自悔責即得已下明修得彌勒當知其有已下結勸修學舉失顯得而為勸也上來第三明攝下人往生彼國自下第四重攝上人往生彼國於中先明此土菩薩往生彼國彌勒先問如來後辨佛告彌勒不但已下廣明餘國菩薩往生於中初總其第一下別以列之十三國菩薩往生通前娑婆別列十四不但此下總舉餘國明皆往生甚多無量不可具說舉此令人求去專也上來正宗自下流通於中有四第一如來歎經勸學二爾時世尊說此經下彰說利益諸人悟道三動地放光雨華作樂增眾深信四明所說利益弘多大眾同喜初中有五一舉聞益勸人受行二吾今為諸眾生已下教人請決三當來之世經道滅下彰此經法濟益之要獨留百歲四佛語彌勒下舉經難聞生人重敬五是故我法如是作下結勸修學初中有二一舉得聞無量壽名獲利深廣勸學此經聞名依經故勸學之若有眾生聞此經下明聞此經得益廣大勸人受行前明聞佛得益之中其有得聞彼佛名號歡喜踊躍乃至一念為得大利明聞佛名得益多也是故已下勸學此經以此經中說無量壽聞獲大利故設大火滿三千界亦須從過聽受此經況餘小難所以下釋多有菩薩欲聞此經而不能得故必須聽後明聞經得益之中若聞此經於無上道終不退轉舉聞經益是故應當專心信等勸人修學上來第一舉聞利益勸人受行自下第二教人請決吾為眾生說此經法令見無量壽及其國土一切所有彰已化意所當為者皆可求之正勸請決無得已下遮後人疑自下第三明此經要獨留百歲當來之世經道滅者舉彼未來法滅盡事釋迦正法有五百年像法千歲末法萬歲一切皆過名為滅盡我以慈下明已留意佛以慈悲憐愍眾生故法滅後獨留此經百歲濟度以此經中開示淨土令人求生故偏留之大涅槃經顯示佛性教聖中深聖人先隱為是先滅此經教人厭苦求樂濟凡中要為是後滅法隨人別故滅不同其有眾生值斯經者所願皆得明留之益法滅盡後百年聞者尚得利益往生淨土況今聞者何有不生唯佛留意明今聞經有求去者定得往生莫自疑慮自下第四舉經難聞生人重敬如來興世難值難見明值佛難生當佛時名之為值目覩稱見此皆難也諸佛經道難得聞等明法難聞於中先明經教難聞手得經卷之名為得耳聽曰聞亦可領誦名之為得耳飡稱聞此等皆難菩薩勝下明其行法聞之甚難遇善知識能行亦難明修行難此前汎舉若聞斯經信樂受等難中之難約對前三明此經中修學最難餘義餘法處處宣說開顯淨土教人往生獨此一經為是最難自下第五結勸修學言是故者是此經法有多益故於中修學最難得故我今宣說言我法者舉此經法如是作者此經宣說彌陀如來修願修行得身得土名如是作如是說者如來上來為眾宣說名如是說如是教者如來上來教人往生名如是教此舉前法應當信順如法修行結勸修學上來五段合為第一歎經勸學自下第二明說利益無量眾生發正覺心起願益也聞彌陀佛發願修行得佛淨土攝化眾生願與同之名正覺心下明得道先小後大小乘眾生聞說娑婆穢惡可厭深心厭離故得小果於中初言得淨法眼成須陀洹見四真諦名淨法眼次得那含後得羅漢大乘眾生聞彌陀佛成德廣度堅心願求故得不退聞此多益誓欲濟度名誓自莊由斯剋果故於將來當成正覺第三段中如來化周為增物敬故以神力動地放光作樂雨華六動如上第四段中明說廣益教愜群機大眾同喜
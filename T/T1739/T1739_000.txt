夫以有情之本依智海以為源含識之流總法身而為體只為情生智隔想變體殊達本情亡知心體合今此大方廣佛華嚴經者明眾生之本際示諸佛之果源其為本也不可以功成其為源也不可以行得功亡本就行盡源成源本無功能隨緣自在者即此毘盧遮那也以本性為光智隨根應大悲濟物以此為名依本如是設其教澤滂流法界以潤含生於是寄位四天示形八相菩提場內示蘭若以始成普光法堂處報身之大宅普賢長子舉果德於藏身文殊小男創啟蒙於金色以海印之三昧周法界而降靈用普眼之法門示塵中之剎海依正二報身土交參因果兩門體用相徹以釋天之寶網影十剎以重重取離垢之摩尼明十身而隱隱無邊剎境自他不隔於毫端十世古今始終不移於當念其為廣也以虛空而為量其為小也處極微而無跡十方無卷匪虧於小相之中纖塵不舒含十方而非礙恒居智海分果德於五位之門常住法堂示進修於九天之上此方如是十剎同然聖眾如雲海會相入智凡不礙狀多鏡以納眾形彼此無妨若千燈而共一室此經總有四十品之勝典玄開果德之法門百萬億之妙言咸舉佛華之行海十身十會闡十十之法門十處十方啟十通而疎十辯出現品內示因果以結始終給孤獨園利人天而明法界目連鶖子隔視聽於對顏六千比丘啟十明於路上覺城東際五眾咸臻古佛廟前同登十智善財發明導首用彰來眾齊然又成五位法門具德行其軌範令使啟蒙易達解行無疑遂信首文殊之前正證妙峯之頂經過五眾成一百一十之法門至慈氏之園結會一生之佛果返示文殊之初友明以果同因後入普賢之身彰體用圓極此經名大方廣佛華嚴經者大以無方為義方以理智為功廣即毫剎相含佛乃體用無作華喻行門可樂能敷理事之功嚴即依正莊嚴經即貫穿縫綴世主妙嚴品者菩薩示生皆為世主同臻海會故號妙嚴品者類會同流法門均隔為品此經總有四十品之勝典此品建初故稱第一是故言大方廣佛華嚴經世主妙嚴品第一釋此一部之經總作十門分別第一明依教分宗第二明依宗教別第三明教義差別第四明成佛同別第五明見佛差別第六明說教時分第七明淨土權實第八明攝化境界第九明因果延促第十明會教始終第一明依教分宗者夫如來成道體應真源理事二門一多相徹智境圓寂何法不周只為器有差殊軌儀各異始終漸頓隨根不同設法應宜大小全別時分因果延促不同化佛本身施詮各異國土淨穢增減不同地位因果自有投分創學之流未諳教跡執權成實迷不進修若不咸舉眾宗類其損益無以了其迷滯者矣今略分十法以辯闡猷使得學者知宗遷權就實不滯其行速證菩提第一小乘戒經為情有宗第二菩薩戒為情有及真俱示為宗第三般若教為說空彰實為宗第四解深密經為不空不有為宗第五楞伽經以五法三自性八識二無我為宗第六維摩經以會融染淨二見現不思議為宗第七法華經會權就實為宗第八大集經以守護正法為宗第九涅槃經明佛性為宗第十大方廣佛華嚴經即以此經名一切諸佛根本智慈因圓果滿一多相徹法界理事自在緣起無礙佛乘為宗已上分宗皆是承前先德所立宗旨設有小分增減不同為見解各別大義名目亦多相似如西域及此方諸德各立宗教後當更明第一小乘戒為情有宗者為如來創為凡夫造業處言是應作是不應作說善不善如此立教未為實有如此有教且約凡情虛妄之處橫繫諸惡以教制之令生人天是故戒序云若欲生天上及生人中者常當護戒足勿令有毀損眾生有為作業虛妄非實未得法身智身非為實有宗且為情有宗於小乘中為軌持教也如華嚴經持戒即不然經云身是梵行耶身業四威儀乃至佛法僧十眾七遮和尚羯摩壇頭等是梵行耶如是諦觀求梵行者了不可得是故名為清淨梵行者如梵行品說如是清淨行者名持佛性戒得佛法身故乃至初發心時便成正覺以持佛性戒故與佛體齊理事平等混真法界如是持戒不見自身能持戒者不見他身有破戒者非凡夫行非賢聖行不見自身發菩提心不見諸佛成等正覺若好若惡若有少法可得不名淨行當知是性戒即法身也法身者則如來智慧也如來智慧者即正覺也是故不同小乘有取捨故第二如梵網經菩薩戒為情有及真俱示為宗者如來為凡夫之中有大心眾生樂行慈悲有忻求佛果者謂毘盧遮那佛為本身千百億為化身頓令識末還本故經言如是千百億各接微塵眾俱來至我所又言若人受佛戒即入諸佛位位同大覺已真是諸佛子即為性戒故即為真宗此乃為大心眾生頓示法身性戒下劣者得漸一教應二根如是千百億各接微塵眾俱來至我所明捨權而就實此為實有教當教之內頓示權實故不同小乘前亦無常後亦無常為但生人天故雖然立實有宗不同華嚴經毘盧遮那所說也此經仍隨化身所化方來至本身也圓教之宗一下頓示本身法界大智報身因果理事齊彰又華嚴經中世界量與梵網經中蓮華形量亦不同廣狹全別廣如下文所說第三般若教為說空彰實為宗者如來初為人天凡夫說二乘教繫著理事俱實不能離障為說空教破所執著故般若經中說十八種法世間三寶四諦三世等一切皆空空亦空廣如經說此乃空却無明諸障等業無明總盡障業皆無自性涅槃自然顯著此為真有不空名宗雖然為真有所說教門多有成壞故未可為圓如華嚴經具實報相好莊嚴能虛能實當部之內當品之中十菩薩等上下自相綸貫空有之法不獨孤行又以普賢文殊交參理事相徹互相交映一部之典品品相徹句句相參一部之中四十品經同入一言之內十萬頌之齊麾一成即一切成一壞即一切壞總以性齊時齊故如上等齊說法亦齊如是齊故如今成佛與三世佛齊成佛故為無三世故為無時故不同此教成壞別時故因果前後第四解深密經為不空不有為宗者如來說於有教空教之後說此一部之教和會有無二見為不空不有教說九識為純淨無染識如暴水生多波浪諸波浪等以水為依五六七八等識皆以阿陀那識為依故如深密經云如淨鏡面若有一影生緣現前唯一影起若二若多影生緣現前有多影起非此鏡面轉變為影亦無受用滅盡可得此明五六七八識所依第九淨識處也又云如是菩薩雖由法住智為依止為建立故此經意欲令於識處便明識體本唯不離真智故如彼暴流不離水體而生波浪又如明鏡依彼淨體無所分別含多影像不礙有而常無故如是自心所見識相不離本體無作淨智所現影像都無自他內外等執任用隨智無所分別以破空有二繫為不空不有故深密經頌曰阿陀那識甚深細一切種子如暴流我於凡愚不開演恐彼分別執為我阿陀那識甚深細者引彼凡流就識成智不同二乘及漸始學菩薩破相反成空不同凡夫繫而實有不同彼故不空不有何法不空為智能隨緣照機利物故何法不有為智正隨緣時無性相故無生住異滅故以是義故名不空不有此經雖復如是於心識之處令知空有無二華嚴經即不然但影本身法界一真之根本智佛體用故混真性相法報之海直為上根人頓示佛果德一真法界本智以為開示悟入之門不論隨妄而生識等法華經以佛智慧示悟眾生使得清淨故出現於世故不為餘乘若二若三又三乘之人於佛性相之法如來不許彼智解故法華經云種種性相義我及十方佛乃能知是事舍利弗辟支佛及不退諸菩薩皆悉不能知以法華經會三乘權學來歸佛乘實法界故門前三駕且受權乘露地白牛方明實德以是義故於中有少分義意與華嚴經相扶龍女所乘即是白牛之乘又與善財同其所得是故華嚴教門直彰本體用法界佛果門直授上根凡夫令其悟入不同深密經中安立五六七八九識施設權門如深密經權施第九阿陀那識意有異途為二乘之人久厭患生死修空滅識直趣空寂又第二時說般若時教為迴二乘及漸學菩薩多空破有以六波羅蜜為行所乘於中二乘雖少分迴心及漸學菩薩樂空增勝為彼權學菩薩三乘初對治門還與小乘初對治門小分相似但有一分慈悲增勝未證法身佛性根本智等道理但以空門而為所乘六波羅蜜而為行相初對治門還同二乘無常不淨白骨微塵等觀方入空觀二乘趣滅菩薩留生以空無我等觀折伏我法不令增長元來未是法身佛性根本智為見未真故樂空增勝以是義故解深密經方便安立第九識為純淨識云八識以淨識為依止故即欲直為說第八種子識為如來藏者為彼學徒畏苦習故即說業種恒真怖難信故是故權且安立第九阿陀那識為淨識故欲令不滅識性長大菩提故是故維摩經云未具佛法亦不滅受而取證也受既不滅想識亦然如楞伽經直為根熟者說第八識業種為如來藏下文更明維摩經云塵勞之稠為如來種等修道之士品類異途解行差殊千端萬別除二乘之外菩薩之乘有四品不同一修空無我菩薩二漸見佛性菩薩三頓見佛性菩薩四以如來自性清淨智以五位加行起差別智滿普賢行成大慈悲菩薩究竟不出剎那際充滿十方佛果門此略示名目下文廣明如華嚴經說有一類菩薩經百千億那由他劫行六波羅蜜不生佛家猶名假名菩薩廣會在下文以雖見佛性未知業障猶名假名菩薩第五楞伽經以五法三自性八識二無我為宗者此經於南海中楞伽山說如來於此山下過羅婆那夜叉王與摩諦菩薩乘化宮來請佛如來於此山上說法其山高峻下瞻大海傍無門戶得神通者堪能昇往乃表心地法門無心無證者方能昇也下矚大海表其心海本自清淨因境風所轉識浪波動欲明達境自空心海自寂心境俱寂事無不照猶如大海無風日月參羅煥然明白此經意直為根熟菩薩頓說種子業識為如來藏異彼二乘滅識趣寂者故亦為異彼般若修空增勝者故直明識體本性全真便明識體即成智用如彼大海無風即境像更明心海法門亦復如是了真即識成智此經異彼深密經義別立九識接引初根漸令留惑長大菩提故不令其心植種於空亦不令心猶如敗種解深密經乃是入惑之初門楞伽維摩直示惑之本實楞伽即明八識為如來藏淨名即觀身實相觀佛亦然淨名與楞伽同深密經文與此二部少別也如華嚴經不爾佛身及境界法門行相玄自不同說楞伽經即是化身所說境即是穢土峯所居法門說識境界為真問答即以大慧菩薩為首化身明教是權大慧且論議簡擇如華嚴經教佛身即是本真法報境界即是華藏所居法門即是佛果法界為門問答即是文殊普賢理事智之妙用五位行相因果互融十剎十身體徹相入若論同別未可具言更待下文依位廣別第六維摩經以不思議為宗者維摩經與華嚴經十種別一種同十種別者一淨土莊嚴別二佛身諸相報化別三不思議德神通別四所設法門對根別五諸有聞法來眾別六說教安立法門別七淨名菩薩建行別八所闡法門處所別九常隨佛眾別十所付法藏流通別一種入道方便同一淨土莊嚴別者如維摩經中所說淨土如來以足指按地即三千大千世界若干百千珍寶嚴飾譬如寶莊嚴佛無量功德寶莊嚴土一切大眾歎未曾有而皆自見坐寶蓮花而未說無盡佛剎莊嚴等事在一毫塵中如華嚴經中具說十佛毘盧遮那境界十蓮華藏世界海一一世界海有無盡世界海圓滿十方佛境界眾生境界互相涉入不相障礙眾寶莊嚴如光如影廣如經說不但獨言三千大千世界嚴淨二佛身諸相報化別者說此維摩經是三十二大人之相化佛所說說華嚴經佛是九十七大人之相及十華藏世界海微塵數大人之相實報如來之所說也三不思議德神通別者如維摩經說菩薩神通以須彌之高廣內芥子中能以四大海水入一毛孔又小室之內能容三萬二千師子之座各各高八萬四千由旬八千菩薩五百聲聞百千天人維摩詰致其右手掌擎其大眾往詣菴羅又以手斷取東方妙喜佛國來至此處示於大眾送還本處如是神變且為權學三乘聲聞菩薩等眾現如斯事何以故為權教聲聞菩薩等見道未實自他未亡所現神變依根所見皆有往來分齊限量又是一時之間聖意以神力變化起諸小根令漸增進故非是法爾力故如華嚴經中以本法力法如是故能以一塵之內含容十方一切佛剎眾生剎總在塵中世界不小微塵不大十方世界所有微塵一一塵中總皆如是如經所說菩薩於一小眾生身中成等正覺廣度眾生其小眾生不知不覺當知佛以權教引小根故身外見佛現神通力而有來去實教之中以自本覺自覺本心身心性相與佛無異無有內外往來諸見是故毘盧遮那佛不移本處而身遍坐一切道場十方來眾不移本處而隨化往都無來去亦無神力所致是故經言法如是故經中每言以佛神力法如是故者以佛神力推佛為尊法如是故推其本德都無變化一一國剎身心性相以依本故不隨妄故大小諸境皆如光如影互相映徹周遍十方都無往來都無分齊即一一眾生有諸毛孔之內周遍十方不同權教以其神力分齊往來擎來送去致斯妄見違本法身障真菩提本覺性智是故淨名菩薩現斯神變已方陳實教維摩經云觀身實相觀佛亦然我觀如來前際不來後際不去今即不住如阿閦佛品廣明是故權根小見樂欲希奇菩薩稱根粗施接引令生樂學方授實門不可執化成真恒迷智境識權就實遷入法界之門有作之法難成隨緣無作易辦作者勞而無功不作隨緣自就無功之功功不虛棄有功之功功皆無常多劫積修終歸敗壞不如一念緣起無生超彼三乘權學等見四所設法門對根別者此維摩經對二乘根令迴向菩薩菩提入大乘故又對大乘中滯淨菩薩悲智未滿者令進修故即如眾香世界諸來菩薩眾欲還本土請佛世尊願賜小法如來依根見彼菩薩滯於淨土悲智心劣便為說法令學有盡無盡解脫門下文云不離大慈大捨大悲深發一切智心而不忽忘教化眾生終不厭倦於四攝法常念順行在諸禪定如地獄想於生死中如園觀想見來求者如善師想廣如維摩經說此經對此二乘三乘悲智未滿令且漸修增長悲智未即一下頓示佛門未即說言十住初心便成正覺未即示其廣大妙事皆有分齊故五諸有來眾聞法別者如維摩經中所有來眾除文殊慈氏等大菩薩眾舍利弗等影響聲聞餘外來眾總是三乘之中權學之眾設有於中菩薩生於諸趣同類俱來皆欲成就三乘權學漸令增進未說圓滿諸佛本乘如華嚴經中所有來眾皆是乘如來乘佛智果德自體法身具普賢行而隨影現十方剎海一切道場還成如來所乘本法無有一箇三乘根機設有根機如盲如聾不知不覺猶如盲人對於日月猶如聾人聞天樂音如業貧人對天寶藏如大福德處於地獄亦如餓鬼臨大海邊三乘之器道力未窮未迴心者常居法界海中諸佛境界與佛同德同身終不能信不能知別求佛見如華嚴經云佛子設有菩薩於無量百千億那由他劫行六波羅蜜修集種種菩提分法若未聞此如來不思議功德法門或時聞已不信不解不順不入不得名為真實菩薩以不能生如來家故當知聞法眾全別維摩經中娑婆之眾彼此未亡香積諸徒垢淨全在當知此類並是見解未真守一方之淨剎雖名菩薩諦道未圓如是之徒未詳佛意雖有忻菩提之志願滯淨剎以居心彼與法身智身玄隔是故法華經云不退諸菩薩其數如恒沙亦復不能知即如華嚴經之樂自身與佛身無別自智與佛智無差性相含容一多同別居法界海之智水示作魚龍住涅槃之大宅現陰陽而化物主伴自在交映相參師弟互融因果通徹並如斯之眾也六設教安立法門別者此維摩經以淨名居士現少許不思議之通變令二乘迴心又處於生死現身有疾令知染淨無二又表菩薩大悲有疾具陳不二之門建定慧觀智用彰不求之法最要故云夫求法者於一切法應無所求然未似華嚴經具陳十住十行十迴向十地等覺五位六位行相因果同別法門七淨名菩薩示行別者淨名為表大悲示入生死現其病行華嚴經毘盧遮那以大悲示入生死成正覺行彰大智能出世故八所闡法門處所別者說維摩經在毘耶離城菴羅園及在淨名之室說華嚴經在摩竭國菩提場中及一切世界及一切塵中說九常隨佛眾別者說維摩經時聲聞為常隨佛眾但具五百說華嚴經時總是一乘大菩薩眾為常隨佛眾具十佛剎微塵數大眾總是具普賢文殊體用等眾十所付法藏流通別者此維摩經囑累品中說佛告彌勒菩薩言彌勒我今以是無量億阿僧祇劫所集阿耨多羅三藐三菩提法付囑於汝故即以其經付囑已成菩薩已生佛家者華嚴經如來出現品中付囑流通即以其經付囑凡夫初心始能見道生在佛家者何以然者此經難入許人能證以自證故方堪能說表三乘是權但以聖勸修證有得法未成實故所有說法者亦未實故華嚴經云此經珍寶不入一切餘眾生手唯除如來法王真子生如來家種如來相諸善根者佛子若無此等佛之真子如是法門不久散滅問曰若許佛之真子即十方世界無盡無邊以世界微塵莫知其數何須慮此經若無真子即便散滅答曰此經義者付囑凡夫令覺悟入此法門故令生佛家使其轉教佛種不斷即令凡夫得入真境若囑累諸大菩薩凡夫無緣諸聖自明無凡夫修學者凡夫道中佛種即斷此經散滅以此義故付囑凡夫令修不付已前大菩薩舊見道者一種入道方便同者維摩經云夫求法者於一切法應無所求及觀身實相觀佛亦然我觀如來前際不來後際不去今即無住等是初觀智門略同於入道行相門戶次第軌則全別廣如下明第七法華經會權入實為宗者此經引彼三乘之人歸一乘實教故引眾流而歸大海攝三乘而還一源藏法師等前諸大德會為共教一乘為三乘同聞法故華嚴經為別教一乘為不與三乘同聞故參詳此理會此二門法華經引權器以歸真華嚴者頓大根而直受雖一乘名合法事略同論其軌範有多差別今欲備舉事廣難周略舉十門用知綱目十門者一教主別二放光別三國土別四請法主別五大會莊嚴真化別六序分之中列眾別七龍女轉身成佛別八龍女成佛所居國土別九六千之眾發心別十授諸聲聞遠記別一教主別者說此法華經即是化身佛說還過去滅度多寶佛來證成此經三世諸佛同共宣說如華嚴經即不然教主則是毘盧遮那為教主故即是法報理智真身具無量相海功德之所莊嚴三世諸佛同為一際一時法界報相重重無有障礙古今一際非三世故舊佛非過去今佛非新出為根本智性相齊理事不異故如是本佛說頓受大根故不是化佛故不似法華經有舊滅度多寶如來今佛出世說法華經以是義故言教主別二放光別者說法華經雖放眉間毫相果光所照境界但言萬八千土皆如金色仍有限量不稱無邊無量無盡故但彰果法不彰因位華嚴一部經典教行因果表法光明始終具十後當更明三國土別者說法華經三變世界令成淨土移諸天人置於他土然後安置他方來眾變此穢境令成淨剎說華嚴經時即此娑婆世界即是蓮華藏世界一一世界互相含入如經云一一世界滿十方十方入一亦無餘世界不增亦不減無比功德故如是又云諸佛成道在一小眾生身中化無量眾其彼小眾生不知不覺只為凡聖同體無移轉相纖塵之內自他同體不同法華之會移轉人天方明淨剎此乃對權根自他滯見者之所建立是故今明國土別也四請法主別者說法華經時請法主者即是舍利弗以為勸請之首說華嚴經時佛令文殊普賢隨位菩薩各自說自位法門為說法首佛表果法舉果為因大悲行成根本智果體自成故無言不說也以大悲行從無作根本智起故文殊普賢表因位可說說佛果法示悟眾生阿僧祇品世間數法廣大難量唯佛究竟不屬五位中因果門故是佛自位內法門還佛自說隨好光明功德品則是如來自成因果後佛自說法爾之力恒常福智光明之法門示為不屬五位之內行相因果故佛亦自說此明佛果無二愚也除此二品經外諸餘三十八品皆是五位之內行相法門是故佛不自說總令十信十住十行等當位之內菩薩自說佛但放光表之其所放光表法之相後當廣明當說華嚴經時一無聲聞及小菩薩為請法主皆佛果位內諸大菩薩自相問答安立佛果法門行相為悟大根者故頓將佛果直受為因因即以果為因果即以因為果如種種子等以定慧力思之可見是故今言請法主別五大會莊嚴真化別者如法華會令三千大千世界清淨莊嚴其諸化眾亦皆充滿所來諸佛皆云是化華嚴經即不爾即有十處十會眾皆滿十方不移本處而充法界一一身相及身毛孔國剎重重菩薩佛身互相徹入雜類眾生亦皆無礙身土相徹如影含容所來之眾不壞法身而隨相好法身相好一際無差即相全真無有化也不同餘教說化說真有相參會是故今言大會別也六序分之中列眾別者法華會中先列聲聞眾萬二千人俱次列摩訶波闍波提比丘尼與眷屬六千人俱此為姨母次列耶輸陀羅比丘尼此是佛為太子時夫人佛為大子時有三夫人一名瞿夷二名耶輸三名摩奴舍瞿夷是善財童子十地法雲地善知識表十地法悅能慈故為法利生法悅身心是其妻義次列菩薩八萬人俱次列諸天龍鬼等華嚴經即不然先列菩薩上首有十佛世界微塵數不論其從者次列執金剛神眾以後諸神龍天等眾部類總有五十五眾一一部從各別各各部從各有佛世界微塵數眾或有部從直言無量且於初會通菩提場眾有五十五部眾其於十會之眾後當更明大義論之佛身眾海無邊法界以重重一一諸身普含容而無際一身即以法界為量自他之境不亡法界即自身遍周能所之情見絕約略論之如是十會列眾後當更明從初七會都不聞聲聞之名八會之中始有比丘之眾至位方明行相七龍女轉身成佛別者如法華經龍女於剎那之際即轉女身具菩薩行南方成佛如華嚴經即不然但使自無情見大智逾明即萬法體真無轉變相如維摩經中舍利弗謂天女曰何故不轉女身天女謂舍利弗我十二年來求女人相了不可得當何所轉如菴提遮女謂舍利弗自男生我女當知萬法本自體如有何可轉如華嚴經入法界品中善財童子善知識文殊普賢比丘比丘尼長者童子優婆夷童女仙人外道五十三人各各自具菩薩行自具佛法隨諸眾生見身不同不云有轉若以法眼觀無俗不真若以世間肉眼觀無真不俗以法華經對權教三根見未盡者令成信種且將女相速轉成佛令生奇特方始發心趣真知見不堪本法而起善根此明且引三權令歸一實又破彼時劫定執三僧祇令於剎那證三世性本來一際無始無終稱法平等裂三乘之見網撤菩薩之草菴令歸法界之門入佛之真實宅故令龍女成佛明非過去久修年始八歲又表今非舊學轉女時分不逾剎那具行佛果無虧毫念法本如是自體無時權學三根自將見隔自迷實法返稱為化不知躬已事如斯全處宅中猶懷滯見云何界外玄指僧祇此見不離定乖永劫迴心見謝方始舊居何如此時滅諸見業徒煩多劫苦因方迴華嚴經法界緣起門明凡聖一真猶存見隔見在即凡情亡即佛稱性緣起俯仰進退屈身謙敬皆菩薩行無有一法可轉變相有生住滅是故不同龍女轉身成佛八龍女成佛所居國土別者即言南方無垢世界非此娑婆解云心得應真故稱無垢正順本覺故號南方為南北為正故又南方為明為虛南為离离中虛八卦中离法心心虛無故即還依世俗八卦表之餘方雖無八卦之名其方法是一法也故雖然理既如是有理即有事故還須有國眾所歸依若有別住南方自他彼此猶隔此乃猶順三乘分別引權根而生信解遷就佛乘故為三乘餘執勢分難摧且有一分迴心自他之情未絕不同華嚴頓印法界之體自他相徹一一微塵之內住因陀羅網之門是故今言所居國土別九六千之眾發心別者如法華經云龍女成佛時娑婆世界菩薩聲聞舉眾皆遙見龍女成佛普為時會人天說法心大歡喜悉遙敬禮又下文娑婆世界三千眾生住不退地三千眾生達菩提心而得受記智積菩薩及舍利弗一切眾會默然信受雖智積菩薩及舍利弗而為智士寄在迷流為利啟蒙故遣教行益濟凡學令成軌躅娑婆之眾既遙敬禮六千發意彼此未亡俱順三乘權學有為菩提未得普門法界本覺菩提自他同體以是義故有遙敬禮華嚴經即不然即以普門法界普見法門如來藏身三昧境因陀羅網莊嚴法門世界海旋重重妙智一時同得為一證一切證一斷一切斷故即自身之內有十方諸佛剎剎海莊嚴佛身之內即自身之境重重隱現十方世界法合如斯猶如眾流歸於大海雖未入海潤性無差若入大海皆同醎味一切眾生亦復如是迷之與悟雖然有殊本來佛海元本不出云何法華經中娑婆之眾有遙敬禮以此事儀法則與華嚴全別只如法界品內六千之眾剎那十眼逾明五百小童一生十身咸證餘眾皆爾善財南詢諸友佛果慈氐已圓復入普賢之身法門總備理事齊亘無法不彰法界既處塵中何得有遙敬禮是故今言六千之眾發心別十授聲聞遠記別者為法華之中龍女雖復頓印法界無時之門全彰佛果三乘權學有信順之心餘風未殄未能頓證遠劫方登故受遠記不同華嚴迷則處凡悟則是佛設有餘習以佛知見而用治之無佛知見但成折伏不得入佛駛水之流還經遠劫方能入也為三乘初心信根下劣故不能離縛籠繫煩多樂著生死雖求出世根器下劣滯住退還如來於是以生老病死無常不淨剎那滅壞念念不住如是等觀使令觀之令生厭離厭離心成心居淨穢如來於化教之中為此根故雖復勸修悲智以求佛果仍推淨土在於餘方為彼三乘見分未亡見此娑婆恒常是穢說因說果破彼疑心暫化令淨攝却神力還常見穢三乘教即自有明文即因斯無常觀智習性難迴龍女雖頓示佛乘雖信未能即證以是義故法華會內所受記別皆蒙遠劫法華漸引來歸華嚴常時直授發心即佛故以此義故行根不同同門有二一乘如來乘直至道場如來乘者即一乘也如華嚴經賢首品中一切世間群生類尠有欲求聲聞乘求緣覺者轉復少求大乘者甚希有求大乘者猶為易能信此法甚為難又經云若有諸眾生其心厭沒者為說聲聞道令離於眾苦若復有眾生其心少明利為說因緣法令得辟支佛若復有眾生樂學慈悲心廣饒益眾生為說菩薩道若復有眾生決定樂大事為示於佛身轉無盡佛法此乃華嚴經中分四乘義也如法華經中門前三駕且示權門露地白牛方明正教唯有一乘法無二亦無三二三門外之權宗方明露地之實教四乘契會二教共同施設化儀各有差殊又法華經云唯此一事實餘二即非真准此一文似立三乘論其契會還成四法唯此一事實者即佛乘事實餘二者即菩薩大乘通緣覺聲聞是餘二為緣覺聲聞厭苦相似故足為龜鏡可以明鑑二龍女一剎那之際印三世性又從凡夫即聖不移毫分此乃與善財童子解行入道法門略同善財一生成佛者不離剎那際證三世性古今總齊還與龍女一剎那際轉身具行成佛一時總畢皆稱本法法如是故立時劫者眾生情塵也善財證此名為一生三世時劫既盡更有何生故名為一生諸餘施設十種不同前已論訖龍女轉身善財不變為轉無所轉有異故第八大集經以守護正法為宗者為此經在於欲界向上色界向下安立寶坊集諸人天上下二界天人魔梵及八部鬼神龍等及他方菩薩皆就寶坊諸鬼神等有不往者四天王放熱鐵輪遂之令往至佛所如來悉勅令守護正法眾魔王中唯有一箇魔王不順佛勅待諸眾生成佛盡我當發菩提心第九涅槃經明佛性為宗者與華嚴有十種別一種同十種別者一說法處別二境界莊嚴別三大會來眾別四所建法輪主伴別五所來之眾聞法別六報土淨穢別七佛身權實別八出生滅度現相別九示教行相別十從初為友軌範別一種同者如雪山有草名曰肥膩牛若食者純得醍醐無有青黃赤白黑色一說法處別者涅槃經在拘尸那國阿利羅拔提河邊娑羅雙樹間說華嚴經在摩竭提國菩提場中寶菩提樹下說故言說法處別二境界莊嚴別者如說此大涅槃經時娑羅雙樹吉祥福地縱廣三十二由旬大眾充滿其間無空缺處爾時四方無邊身菩薩以其眷屬所坐之處或如針鋒或如錐頭微塵十方如微塵等諸佛世界諸大菩薩悉來集會又文云爾時三千大千世界以佛神力故地皆柔軟無有丘墟沙土礫石荊棘毒草眾寶莊嚴猶如西方無量壽佛極樂世界是時大眾悉見十方如微塵等諸佛世界如於明鏡自觀己身觀諸佛土亦復如是又下文娑羅雙樹忽然變白廣如經說如說華嚴經時有十蓮華藏世界海又上下二十重最下重中略言十佛世界微塵數廣大國周圍一一國有十佛剎微塵數諸小國以為眷屬以上倍增如是十蓮華藏世界中金剛為地樹臺樓閣殿堂池海皆眾寶莊嚴如經所說如是我聞一時佛在摩竭提國阿蘭若法菩提場中始成正覺其地堅固金剛所成上妙寶輪及眾寶華清淨摩尼以為嚴飾諸色相海無邊顯現如是以下直至一切佛土不思議劫所有莊嚴悉皆含容顯現中間兩紙已來經是歎佛境界所有莊嚴又下文華藏世界品廣說如此莊嚴則是如來自身實報之所莊嚴非如此涅槃經中以佛神力為眾生故暫化令淨所以然者為此涅槃經來眾三乘根眾雜故若不以佛神力持無功自見如華嚴經中一乘根純無有雜眾如聲聞為根別故在其會內元來不見經中雖然還有以佛神力下文還有法如是故又言佛神者應真曰神非同實是凡夫加令暫見名之曰神當知華藏莊嚴本明實報涅槃神力暫爾權施又涅槃經推佛淨土在於西方過三十二恒河沙佛土之外不在此處故即明知是化非為實故三大會來眾別者說此大涅槃經所有來眾總是人天種性三乘之眾皆是憶念如來涕淚盈目荷奉香薪嗟苦悲哀戀承佛日如是等眾宜堪聞佛滅度之眾除諸一乘菩薩入佛智等眾餘皆例然華嚴經所來之眾皆性智海中佛果位內諸菩薩眾純是一乘更無別種人天神眾皆悉同根入佛智流具佛知見初會之中十佛世界微塵等諸菩薩眾皆從如來善根海生善根海者則是如來法身智海大智所生一切諸佛以法身根本智以為根本所生若不如是所有行門總屬有為如此之眾從初發心入佛智海寄治十信十住十行十迴向十地等覺六位淺深行相差別不同涅槃三乘同攝人天善種同來至會華嚴經三乘之眾不霑其會設在會內如聾不聞當知涅槃會三乘菩薩聲聞人天眾不同華嚴此是一乘位中菩薩眾也初發心位階同佛位入佛智流同佛知見為真佛子也四所建法輪主伴別者涅槃經勸請之首即是迦葉菩薩文殊師利菩薩師子吼菩薩舍利弗等為法軌度勸請之首魔王波旬勸請如來入涅槃如華嚴經建法之首即是普賢文殊覺首法慧功德林金剛幢金剛藏等如是十首十慧十林十幢十藏佛果位內大菩薩等建立五位佛果之行相法門故以諸位明位位中有佛果故故如華嚴經所有建立法度問答諸菩薩皆是十方此土諸菩薩眾盡是神洞真源智齊法界十方應現不來而到不去而至稱法性之施設非往來之所致纖塵之內乃有無盡身雲微毫之中顯現難思相海十方法界一切皆然一切處忽然而有無所從來忽爾而無亦無所去於一切處一切時於有情身相境界山河大海十方虛空示現色像有無自在無盡重重皆是如是大菩薩眾是故不同涅槃經中迦葉菩薩聲聞舍利弗生在人家示同凡位引彼三乘之種見佛涅槃而生悲感涕流盈目而來集會五所來之眾聞法別者此涅槃經為諸聲聞二乘權教菩薩行諸觀行未離執障樂著諸行執持行相於此行相迷無作法身無證無修本來自體也以行修生修顯建立菩提涅槃能所等證如來為此根故於此涅槃經說諸行無常是生滅法生滅滅已寂滅為樂所行善行及能證菩提是生法故所證涅槃是滅法故既心存能所生滅不休以生滅不休便滯真理今此涅槃經中故說諸行及能證菩提所證涅槃二俱滅故方應真理故諸行無常是生滅法生滅滅已寂滅為樂是故如來隱身不現及諸能所心盡名大涅槃二乘涅槃可有能所有修有證是故名為有為無漏是故如來涅槃無有能所是故涅槃經中純陀向文殊師利菩薩言莫謂如來同於諸行復次文殊師利為知而說不知而說而言如來同於諸行若言如來同於諸行則不得言於三界中為人天中自在法王是故大涅槃經令彼三乘令知諸行菩提能證所證涅槃悉是無常生者本無不證諸滅無行無修名大涅槃是名圓寂是故涅槃經令諸三乘樂著行者離行離修有所證者令行無證無修如華嚴經所有他方來眾此土人天霑其會位從始發心即達理事自在理行無礙文殊理普賢行一時頓印如印印泥一時頓印無有先後中間等皆依本法法爾合然若存始終因果先後皆是凡情皆是生滅有成有壞皆是隨根破繫不開成佛正宗諸教引生之門皆入華嚴理智果海方為契當教門明著龜鏡宛然宜可遍攬經文觀智隨照豁然開悟智日雲披頓陟妙峯俄登智海凡聖二見因定水而滌除悲智二門以法身而方現此華嚴經直為最上大心者說如將寶位直受凡庸如夜夢千秋覺已隨滅如涅槃經所說雪山有草名曰肥膩牛若食者純得醍醐無有青黃赤白黑色最上大心者亦復如是頓見佛性便成正覺不從小位漸漸而來是故今言來眾聞法別以涅槃經攝末從體未論智慈真俗並用無礙六報土淨穢所居別者涅槃經佛報土指在西方過三十二恒河沙佛土有釋迦報土為三乘權學垢淨未亡見此娑婆穢惡不淨如來於是權指報土在於西方華嚴實教法門則此娑婆世界清淨無垢十方世界清淨無瑕為實教菩薩垢淨盡故境界純淨權教菩薩無垢淨處自生穢故故指報土在於西方七佛身權實別者如涅槃經中三十二相如來是權涅槃圓寂真理是實為一切報相無量莊嚴皆依真而有故如華嚴經毘盧遮那佛理事無二不壞法身而隨相海無量無盡即相即性即報即理如光如影自在無礙且略明權實廣待下文八出生滅度現相別者此涅槃經為諸人天聲聞緣覺二乘之人施設從兜率天降神受生及入涅槃八相成道亦為諸大乘菩薩說不從兜率天降神母胎說常樂我淨無始無終不生不滅然且隱身不現仍推報土在於西方去此三十二恒河沙佛土之外有釋迦報土以此娑婆則為化土穢境有此事別引彼權根華嚴經即不然直示本身本法出超情見無始無終三世相絕一圓真報不生不滅不常不斷性相無礙自在果海法門直受上上根人教門行相勢分如是不同權學依次第漸漸而成只如蹬峯九仞不可以絕其蹤履十層之級者不可以亡其跡常見官階一品但以為臣聞古士夫忽有身登九五明珠頓照普見無方澤淋大海渧渧皆滿一塵空性法界無差品類有情強生留繫根器不等權實不同以此教門千差萬別須知權實識假修真不可久滯權宗迷其實教者也九示教行相別者如涅槃經十地菩薩於如來性品中說菩薩位階十地尚不了了知見佛性則從凡夫十信心後十住之位小分而見如來之性安立十住十行十迴向十地階降漸漸而修等覺位中方明果行圓滿妙覺之位方是如來亦說雪山有草名曰肥膩牛若食者純得醍醐無有青黃赤白黑色亦復說頓成之教當知此經還有五乘六乘七八九十乘等法門種性又此經中餘聲聞乘緣覺乘外有三種菩薩乘通彼二乘為五乘也并取人天五戒十善即為六乘七乘故又三乘之人同聞各得自法互參有九乘其三種菩薩乘行相云何一修無我法門乘二從十住至十地漸見佛性乘三如雪山肥膩草牛若食者純得醍醐乘不從乳酪生熟蘇等漸漸方成如來性品中說菩薩摩訶薩既見性已咸作是言甚奇世尊我等流轉無量生死常為無我之所惑亂即是法華華嚴經中說有諸菩薩經無量劫修六波羅蜜得六神通讀誦通利八萬四千法藏猶故不信此深經典是其例也所得神通不依性起為修眾善及無我等觀報勝諸天又如北越單人先世亦修無我所觀報生彼國壽千年衣食自然粳米七寸火珠熟之香所及處皆來共食無有佛法不得解脫皆是過去行解訛謬故致斯咎令其所得永不得亡如此涅槃經都會人天外道三乘差別畢竟皆歸佛性涅槃圓寂無性真理未示報相無自他圓該理事智用無礙重重仍立自他淨穢等別故說釋迦報土過西方三十二恒河沙之剎由根未全堪教從根設引彼三乘有繫直彰佛性圓寂真如理門未得示報相重重礙諸有見便生惑著便障法身如涅槃經中十地後佛果法門乃是華嚴經中十住初心之所見處即雪山之草名為肥膩牛若食者純得醍醐無有青黃赤白黑色如華嚴經中十住菩薩初心見道頓見自他無始無終無古無今本來是佛身心性相本是佛生以此佛門以為解脫乘如來乘直至道場善財童子一萬諸龍六千比丘五百優婆塞五百優婆夷五百童子五百童女頓彰五位總齊佛果理智之門初住則十地初住即佛位若初住不即佛位者如世卿臣從初九品至階一品但得名臣不得名王當知權教安立五位諸地次第一一而蹬至三祇之滿劫但為菩薩不名為佛不名為乘如來乘直至道場但為修無我觀悲勝二乘不見佛性名為菩薩若小見性者亦得佛乘如大海中一毫之渧乃至多渧一一渧中皆得大海如是菩薩五位之中十住十地一一位內皆有佛果如彼海水一毫之渧不離佛性行諸行故以彼佛性而有進修如華嚴經直以佛全果不動智等十智如來示凡信修如有凡夫頓昇寶位身持王位遍知臣政一切群品無不該含華嚴經中法門菩薩行相亦復如是從初發心十住之始頓見如是如來法身佛性無作智果遍行普賢一切萬行隨緣不滯悉皆無作涅槃經云佛性非是作但為客塵煩惱所覆故今從十住初位以無作三昧自體應真煩惱客塵全無體性唯真體用無貪嗔癡任運即佛故一念相應一念成佛一日相應一日成佛何須劫數漸漸而修多劫積修三祇至果心緣劫量見障何休諸佛法門本非時攝計時立劫非是佛乘十從初為友軌範別者如涅槃經中說雪山童子遇羅剎而發心重半偈而輕命聞諸行無常是生滅法生滅滅已寂滅為樂言佛性涅槃不可以行修不可以心證為不可以行修行是有為是無常故不可以心證有能所故是故行不可以修其性心不可以證其理為心則性更無能所故是故純陀言莫謂如來同於諸行如華嚴經善財童子所立軌範從文殊師利發菩提心至末後普賢菩薩五十三善知識一一皆云我光發阿耨多羅三藐三菩提心云何教我學菩薩道行菩薩行不云諸行無常等事何以故為此華嚴經明緣起法界門理事無二無緣不寂無事不真十方世界一真性海大智圓周為國土境界總為性海為一真法界非有情無情隨業說故為華嚴中純真境界總為智故十住菩薩以慧為國十行菩薩以智為國十迴向十地以妙為國不說情與無情二見差別以華嚴經為彰本法異三乘權學教故是無情是有情有生有滅故是故涅槃經中以雪山童子說諸行無常者三乘根種性行下劣故佛令以行調柔折伏麁惡方堪入道便於所說計行成實障無作性廢契真理以是義故說諸行無常能所證亦是生滅法不同善財一念發心頓無能所了三世性性絕古今自覺自心本來是佛不成正覺不證菩提身心性相無證修者不成不壞本來如是隨緣動寂不壞有無所行諸行皆唯智起是故不說諸行無常一種同者如涅槃經中雪山肥膩草喻又如光明遍照高貴德王菩薩品說一切眾生皆有佛性佛法眾僧無有差別三寶性相常樂我淨一切諸佛無有畢竟入於涅槃華嚴經云如來不出世亦無有涅槃如涅槃中訶二乘曲見佛從兜率天宮降神處胎是八相成道皆為曲見即如華嚴經智入三世而無來往十方諸佛以無古今性成大菩提一念見道古今見盡新故總無還同已前億千劫佛不可說劫佛一時成佛亦與未來不可說劫佛一時成佛以自證見三世無時故以無時故即無去來設使眾生不自見知自己身心本來正覺自己身心正覺全德本無有滅設有眾生若自見知自己身心本來正覺於自正覺本來無生本如是故本無能覺所覺者故若有覺者還如是覺本無能覺及所覺者故如是本覺佛之境界無凡無聖無定無亂不修不證不智不愚不生不滅三乘權教為下劣者說引來至此華嚴實教頓受佛門涅槃經雖說佛性法身理與華嚴共同所說報土佛身及相智用全別如前十門准知只如法華涅槃兩部之教雖化佛所為皆欲令彼二乘及人天種類成就一乘之法是故法華經中破三乘遠繫故令龍女以其本法剎那之際便得菩提涅槃經破闡提之無佛性故令屠兒廣額賢劫之中而成正覺又雪山肥膩草牛若食者純得醍醐不作乳蘇方成妙藥一下直頓體不變移如彼龍女所得之果此法華涅槃二部之教勢分大義皆令三乘捨權入實成就法界一實真門自餘諸教皆方便說設有但論理事少分而談於中事儀不能全具唯是華嚴法界毘盧遮那根本佛門理事性相輪圓具足諸餘漸學究竟總歸時諸學者隨路流滯隨於權教於中繫者多劫方迴種性下愚自生艱難非是聖旨故致如斯問曰如涅槃經中屠兒廣額賢劫之中而成正覺者如佛所說賢劫之中千佛出世於中定數教有明文更著廣額一人千數有剩云何數內重成佛耶答曰三乘權學繫未亡者重成不得至其體達三世盡劫佛皆總一時同成正覺本無先後無妨礙為法本體性無時故凡情橫繫妄作時生妄見網中見佛出世而實諸佛應真會本無出無沒是故華嚴經云諸佛不出世亦無有涅槃諸佛但自體應真任性圓寂稱性緣起對現色身無來無去無造作故第十大方廣佛華嚴經即以此經名根本佛乘為宗又以因圓果滿法界理事自在緣起無礙為宗為此經名大方廣佛華嚴經還以佛乘為宗此經說毘盧遮那自體智悲果德普示眾生還令大心眾生信佛果德用成因位既生信已還修理智萬行大悲果德用成初證初發心時便成正覺理行雙修使體用自在不一理不孤行長其偏見此經有十種甚深廣大無比法與諸經別一是一切諸佛自體根本理智大悲法界圓滿無限之乘非是三乘權施設故甚深廣大無比二佛身即是法報本身無量相海之所莊嚴一一毛孔含容法界一切境界重重無盡甚深廣大無比三此經說一切諸佛本報國土十蓮華藏世界海一一蓮華藏最下世界皆有十佛世界微塵數廣大剎清淨莊嚴一一廣大剎復有十佛世界微塵數諸小剎眷屬圍遶已上倍倍增廣一一華藏世界皆滿虛空互相徹入重重無盡甚深廣大無比四此經說有菩提樹高顯殊特金剛為身琉璃為幹眾雜妙寶以為枝條寶華雜色摩尼為果與華間列逾金剛藏菩薩身中所現菩提樹其身周圍十萬三千大千世界高百萬三千大千世界枝條廣狹與樹相稱廣大無比五此經說普光明殿包含法界眾妙實飾光影重重眾寶樓閣臺榭階砌莊嚴皆光映徹遍周法界廣大無比六此經有一切處文殊師利一切處普賢體用相徹充滿法界理事無礙纖塵之內行海無盡甚深廣大無比七此經有如來於剎那際從兜率天降神母胎成佛說法化終涅槃然不癈報身常居菩薩眾海充遍十方無盡身雲皆真金色目髮紺青身色光明互相照徹如是眾海皆齊法界十方無間無有纖虛空缺之處體徹相入色像重重無妨無礙隨所宜堪對現色身令諸眾生發菩提心而無失時如是眾海皆廣大無比八此經若有大心眾生於此法門深生信心不讀餘經深明體用以小方便疾得菩提初發心時十住之首位齊佛果如來出現品中說云設有菩薩於無量百千那由他劫行六波羅蜜修集種種菩提分法若未聞此如來不思議大威德法門或時聞已不信不解不順不入名為假名菩薩以不能生如來家故若得聞此如來無量不可思議無障無礙智慧法門已信解隨順悟入當知此人生如來家隨順一切如來境界又下文佛子菩薩摩訶薩成就如是功德少作功力得無師自然智普賢菩薩言見佛聞法不生信者亦成解脫智種作食少金剛等喻廣如經說此經有如是大威德不思議法門超諸三乘廣大無比九此經有表法之首善財童子不離一念而經一生不離一處遍至十方經歷五十三善知識得一百一十城之法門一一菩薩法門諸藝行相身色形貌攝生之軌皆齊法界具足無盡廣大行門不離一生便成正覺更無始終前後之際則廣大如法界究竟如虛空如是廣大無比十此經有十佛境界十無盡法門十智十地十身十眼十耳十鼻十辯十寶十山王十龍王十剎塵十海一一各具十不可說境界譬喻無盡法門廣大無比又此經有十種德一如大海眾流所歸諸流入已隨則廣大皆同海德此經亦爾若有眾生能生信入者則同如來性海智海果德二如世間一切井泉以海為體若人飲者皆得海味一體無異但隨業力不得鹹味此經亦爾若有大心眾生聞持信入便得如來法身佛性大悲智味闡提之人無所堪任然如來智性常作生因三猶如大海有四寶珠一名積集寶二名無盡藏三名遠離熾然四名具足莊嚴此四寶珠一切凡夫諸龍神等所不能見此經亦爾一切二乘及權教菩薩行六波羅蜜未迴心者所不能見唯除最上佛乘大心眾生能見此經而生信入自見自心同佛知見大智之寶此如來出現品中說云此諸眾生云何具有如來智慧愚癡迷惑不知不見我教以聖道令其永離妄想執著於自身中得見如來廣大智慧與佛無異四者猶如大海一切諸龍魚等同在海中而有出生此經亦爾能說一切眾生心海一念之中有無量諸佛於諸眾生心海而興出世成等正覺如此經如來出現品云佛子菩薩摩訶薩應知自心念念常有佛成等正覺何以故諸佛如來不離此心成正覺故如自心然一切眾生心亦復如是五猶如大海能受大雨無量大雨一時渧入若水及海皆同海味無有前後此經亦爾為此經說十住初心初發心時便成正覺同得如來一切智味經云以小方便疾得菩提如善財龍女等其人也六猶如大海大身眾生之所都止此經亦爾最上大心眾生之所都止澤沼之龍不樂其居七此經猶如大海不宿死屍此經亦爾若有見聞信樂而能悟入永離凡夫權學闡提死屍直同如來法身智海八此經猶如大海潮無失時此經亦爾若有眾生根堪聞者則得聞之隨其樂欲則得聞之五乘法化而無失時如來出現品云佛子如來音聲亦復如是無主無作無有分別非入非出但從如來功德法力出於四種廣大音聲其四者何一曰汝等當知一切諸行皆悉是苦所謂地獄苦畜生苦餓鬼苦無福德苦著我我所苦作諸惡行苦欲生人天當修善根生人天中離諸難處眾生聞已捨離顛倒修諸善行離諸難處生人天中此是人天乘二曰汝等當知一切諸行眾苦熾然如熱鐵丸諸行無常是磨滅法涅槃寂靜無為安樂遠離熾然消諸熱惱眾生聞已勤修善法於聲聞乘得隨順音聲忍此是聲聞乘三曰汝等當知聲聞乘者隨他語解智慧狹劣更有上乘名獨覺乘悟不由師汝等應學樂勝道者聞此音已捨聲聞道修獨覺乘此是獨覺乘四曰汝等當知過二乘位更有勝道名為大乘菩薩所行順六波羅蜜不斷菩薩行不捨菩提心處無量生死而不疲厭過於二乘名為大乘此是菩薩大乘又曰第一乘勝乘最勝乘上乘無上乘利益一切眾生乘若有眾生信解廣大諸根猛利宿種善根為諸如來神力所加有勝樂欲希求佛果聞此音已發菩提心此是佛乘佛子如來音聲不從身出不從心出而能利益無量眾生佛子是為如來音聲第一相當知如來音聲常隨五乘眾生應所聞故猶如大海潮無失時故九此經猶如大海體無作用以因緣故而生四大寶珠於此四寶能生一切諸珍寶等若無此四寶一切諸寶無所得生四寶名前已說訖此經亦爾如來一性清淨海一切眾生而共有之不能演說而如來隨眾緣起四大智四無量心而能出生一切法門無量道寶利安眾生無所乏少於此性海若無四智四無量心設有聖果皆隨聲聞緣覺二乘之行於此性海雖成就四智四無量法寶而彼性海無作者以無得無證法如是故十猶如大海以清淨德而能影現七金山須彌寶山四天王等所有莊嚴莫不於中分明顯現此經亦爾具說如來法身性海具德莊嚴十佛身十蓮華藏五位十智十波羅蜜十定十忍因果報得諸道品法莫不分明顯現其事此經大體以性起大智法界為體用於性起大智法界體用門安立諸地差別化生之法是故於此法中起信發大菩提心十住初首便即見性起法身智慧便成正覺然始即從性起智慧之位行諸行相教化眾生即覺行圓滿佛不同權教先行菩薩行學假真如障故為觀當情真如成障所行之行並是有為所發菩提心並未離生滅所斷分別無明由觀折伏十地之位方能見性經三祇劫方始成佛仍須百劫別修相好若將此大方廣佛華嚴經佛所本乘同彼化身引彼權學上中下流全非信解去佛玄遠未解經意久大曠劫終無成佛之期若上上根人信解此經明知不謬即當乘如來乘直至道場當所乘時即是道場更無可至如法華經亦是佛乘則是化佛引彼三乘令知實法即三界火宅門前三乘羊車鹿車大牛之車即是上中下根三乘為上根之人有一分慈悲故勝餘二乘為觀假故未有實見名為不真菩薩此三上中下根之人俱有惡三界苦中下根人聲聞緣覺惡而求出上根菩薩厭而不離為慈悲勝彼二乘故有饒益之心此三種人俱不知三界體相一真佛境如出現品中廣明佛對此故說佛所有功德報相皆是修生令諸權學修治作意經三祇劫修無成佛之期是故門前之駕是佛權施露地白牛方明法界性相本唯真智所有分別皆是智為是故法華經云種種性相義我及十方佛乃能知是事聲聞及緣覺不退諸菩薩皆悉不能知即是門前三乘也為未明是法住法位世間相常住為三乘同有厭苦集樂修滅道之心未明苦集本唯智起不了滅道本自無修無造無作化諸群品如幻住世性絕無明則是佛故一念相應一念佛一日相應一日佛何須苦死要三僧祇但自了三界業能空業處任運接生即是佛也何須變易方言成佛龍天變易豈為佛耶三乘之人亦能變易何故待三僧祇佛方成故十地之上方能見性是故經頌云若以色性大神力而欲望見調御士彼則翳目顛倒見彼為不識最勝法佛者覺也覺業性真業無生滅無得無證不出不沒性無變化本來如如即是佛故隨緣六道行菩薩行變化神通接引迷流佛非變化淨名經云雖成正覺轉于法輪不捨菩薩之道是菩薩行故以此善財十住初心於妙峯山上德雲比丘所得憶念一切諸佛境界智慧光明普見法門即便成正覺然後始詣諸友求菩薩道行菩薩行當知正覺體用之時即心無作處即是佛故不須修行設當行滿亦不移今故如化佛示成化相之時苦行麻麥剃髮持衣捨諸飾好藉草等事為化外道樂苦行者及三乘之根有放逸者經中佛已和會非佛自須如是等行無增上慢者豈須如是一念任無作性佛智慧現前無得無證則是佛也還如善財證覺之後方求菩提道菩薩行何以然者為覺道之後方堪入纏處纏無縛始能為眾生說法解縛若自有縛能解彼縛無有是處說時前後法是一時故當知若欲行菩薩行先成正覺是故善財十住初首於妙峯山頂此像須彌山頂上說十住法門德雲比丘所得憶念一切諸佛境界智慧光明普見法門解云以處表法者為至法際無相可得如上高山至相盡處故以無相性能現色身無心性中知見自在觀機攝益名之為妙善害煩惱名之曰峯具足知見出過情境智逾高遠不動為山釋法門者憶念者常無念也一切諸佛境界者無念則無內外中間無內外中間故則佛境界也智慧光明者應物觀根名之曰智簡機權實名之曰慧應機破惑名之為光心垢解脫名之曰明法眼遐明等眾生界名之曰普恒無所得名之曰見創證斯理名曰法門此一位之中悲智齊足具差別智入俗接凡一如善財所行軌範從初住位與佛齊光等覺位中行唯卑下始同人席童女童男不閑教跡虛相誹毀達心明體龜鏡宛然問曰法華經門前三乘大牛車與露地白牛之車一種是牛有何異也答曰門前三乘對三界苦且令離火宅所燒權免火難非云成佛為權教菩薩樂行悲心有饒益志自離火難不離三界有一分度眾生心勝二乘自求解脫故且得一分之運載之心名之為大牛望二乘處大故十地見性方成佛故猶經多劫始能真故望彼二乘但名菩薩大乘非名佛乘法華經云唯有一乘法無二亦無三則引彼三乘總歸一乘猶說小乘遠成佛記為雖有信許成佛迴習稍難故標遠劫龍女剎那之頃便至佛身則明真證達苦即真無所厭故是故門前之乘對三乘設露地白牛方明至無依之處露地者即佛地也為佛智無依止故故云露地白牛者即法身悲智也以法身無相名之為白智能觀機悲心濟物名之為牛為取牛能運載故為以無作法身悲智濟物故喻同牛也以濟益名之曰牛門前之牛何異此牛為門前之牛觀空增勝破三界苦處且有一分慈悲離一分麁三業苦三祇未滿未見佛性不證智身根本智不言白色不言露地為假真如及空觀當情猶有所依故不言白色也有所依故不言露地也今諸子馳走雖至露地同索三車羊車鹿車大牛之車者明三乘人出三界苦且免火難雖復迴心信此一乘至於初地猶將未及為三乘習氣未亡故但隨佛語而隨信之猶心本成堅信故還索三乘未敢忻大故佛便誘引令成信力等與大車故言非己所望今皆與之此即明三乘迴心如門前牛車不云白色不云裝飾為有漏故且得一分勝人天樂未得無作智身功德妙樂故不同露地白牛之乘具言裝飾高廣等事此乃門前與露地之乘全別不同諸有餘意下文更明是故法華經是會權入實此華嚴經即諸佛根本所乘又彼經龍女所表此經善財所陳和會善財龍女行相下文廣明佛之意者化彼三權咸歸此實故此經名為一切智根本佛乘第二明依宗教別者夫大覺出興稱真智而自在法身無際等群品以同軀任器現形應根施教如空谷響應擊成音谷響無心亦無處所但以隨緣而能普應如來設教亦復如是稱自根緣得自心之法隨增廣而成熟之亦無常宗而成立教對病施藥病痊藥除一念之間雨無量法稱周法界對現色身法既無窮宗教無盡無前後際普備諸根但為眾生自分前後且如毘盧遮那之教無始無終稱性無方無斷無絕隨其根類自見入胎出家說始終教行入寂涅槃其實如來本不如是即法華經亦說吾從成佛已來經無量阿僧祇劫以性海圓智一念即無量劫也如是圓智何有前後者焉此經云入剎那際三昧示現初生涅槃又如經中兜率天子三生十地第二生上猶從惡道中來蒙光照身生於兜率天上得離垢三昧便見如來住金剛寶地化大菩薩在閻浮提始入母胎又法華經云眾生見劫盡大火所燒時我此土安穩何有前後教之差別也但隨一期同而且異約立先德十家之教約為軌範餘可淮知第一後魏菩提留支立一音教第二陳朝真諦三藏立二教第三後魏光統律師立三種教第四齊朝大衍法師立四種教第五護身法師立五種教第六陳朝南嶽思禪師智者等立四教第七新羅國元曉法師造此經疏亦立四教第八唐朝吉藏法師立三種教第九梁朝光宅寺雲法師立四教第十唐朝江南印法師立二教第一後魏菩提留支立一音教者謂一切聖教唯是如來一圓音教但隨根異故種種差殊如經一雨所潤等經云佛以一音演說法眾生隨類各得解第二陳朝真諦三藏立二教者謂一漸二頓約漸悟菩薩大由小起所設具有三乘之教名為漸即涅槃等經若約直往頓機大不由小起所設教唯菩薩乘故名為頓即華嚴經是大遠法師亦同此說第三後魏光統律師承習佛陀三藏立三種教者一漸二頓三圓光法師釋意一為根未熟先說無常後乃說常先說空後說不空等如是漸次名為漸教二為根熟之輩於一法中具足演說一切法謂常與無常空不空等教一切具說更無由漸故名為頓三為上達之人分契佛境者說於如來解脫無礙究竟果德圓極祕密自在法門故名圓教於前二教之上分為三教第四齊朝大衍法師立四教者一因緣教謂小乘薩婆多等部二假名教謂成實論及經部等三不真教謂般若說即空理明一切不實等四真宗謂華嚴涅槃法界真理佛性等第五護身法師立五教者為於前四教內真如佛性以為真教即涅槃經是第五法界教即華嚴經明法界自在無礙門是第六陳朝南嶽思禪師智者禪師等立四教者一三藏教亦名小乘教如法華經云亦不親近貪著小乘三藏學者智論中小乘為三藏大乘為摩訶衍藏二名通教亦名漸教謂大乘經中通說三乘通備三根又如大品經中乾慧地等通三乘者是三名別教亦名頓教謂頓說大乘經中所說法門道理不通小乘者是也四謂圓教亦名祕密教說法界自在具足圓滿一即一切一切即一無礙法門華嚴法華經等是也第七唐朝海東新羅國元曉法師造此經疏亦立四教者一三乘別教謂如四諦教緣起經等二三乘通教謂如般若解深密經等三一乘分教如瓔珞經及梵網經等四一乘滿教謂如華嚴經普賢教釋此四別如彼疏中第八唐朝吉藏法師立三種教者謂三法輪一根本法輪即華嚴經最初說二枝末法輪即三乘等於後所說三攝末歸本法輪即法華經四十年後說迴三入一之教第九梁朝光宅寺雲法師立四教者謂如法華經中臨門三車即三乘四衢道中所授大白牛車為第四乘以臨門牛車亦同羊鹿俱不得故若不爾長者宅內引諸子時云此三車指在門外諸子出宅即合得車如何出已索本所指之車而不得故後更索耶故知是權同於羊鹿也以是大乘權教方便說故具釋如彼法華疏中第十唐朝江南印法師立二教者一釋迦經名屈曲教以遂機性隨計說故二華嚴經盧舍那十身平等教彼法師立二教略有四別一主別謂彼釋迦化身所說此舍那十身所說二處別謂彼娑婆世界木樹草座上所說此於蓮華藏世界寶樹金座上所說三眾別彼與聲聞及菩薩說此唯菩薩極位同說四說別謂彼但是當方所說此要十方同說如華嚴經中說已上十家所釋並依今唐朝藏法師所集同異各是一家並是當世英才智超群品皆為統賢靈之法將開佛日之明燈不可是非加其名但知仰敬其高旨只如思智二德位已昇堂雲公演法雨華亭下悟靈山於即夕法眼逾明登果位於今辰道齊遐古只如佛說內外中間之言遂即入定後有五百阿羅漢各解此言佛出定後同問世尊誰當佛意佛言並非我意諸人問佛既不當佛意將無得罪佛言雖非我意各順正理堪為聖教有福無罪況此諸德所說各有典據然今唐朝藏法師承習儼法師為門人立教深有道理亦可敘其指趣一小乘教二大乘始教三終教四頓教五圓教初小乘可知二始教者深密經中立第三時教同許定性二乘俱不成佛故今會總為一教此說未盡大乘法理是故立為大乘始教三終教者定性二乘無佛性者及闡提悉當成佛方盡大乘至極之說故立為終教然上始終二教並依地位漸次修成俱為漸教四頓教者但一念不生即名為佛不從地位漸次而說故立為頓教如思益經云得諸法正性者不從一地至一地楞伽經云初地即八地乃至無所有何次第又下十地品中十地猶如空中鳥跡豈有差別也具如諸法無行經等說五圓教者得一位即一切位一切位即一位故十信滿心即攝六位成正覺等依普賢法界帝網重重主伴具足故名圓教如此經等說藏法師作如是和會又西域戒賢遠承彌勒無著近踵護法難陀依深密經瑜伽等論立三種教佛初鹿園說小乘法雖說生空猶未說法空真理以非了義即四阿含等經是第二時中雖依遍計所執自性說諸法空然猶未說依他圓成唯識道理故亦非了義即諸部般若等教是第三時中方就大乘正理具說三性三無性等唯識二諦方為了義即解深密經等又此三位各以三義釋一攝機二說教三顯理且初唯攝聲聞唯說小乘唯顯生空二唯攝菩薩唯說大乘唯顯二空三普攝諸機通說諸乘具顯空有是故前二攝機顯理各有闕故非了義後一機無不攝教無不具理無不圓故故為了義第二智光法師遠承文殊龍樹近稟提婆清辯依般若等經中觀等論亦立三教謂佛初鹿園為諸小根說小乘法明心境俱有第二時中為彼中根說法相大乘明境空心有唯識道理以根猶劣故未能全入平等真空故作是說第三時中為上根說無相大乘辯心境俱空平等一味為真了義又此三位亦三義釋先攝機者初時唯攝二乘人機第二通攝大小二機以此宗許一分二乘不向佛果三唯攝菩薩通於漸頓以諸二乘悉向佛果更無餘路故二約教者初說小乘二說通三後唯一乘三約顯理者初破外道自性故說緣生法定是實有二漸次破二乘緣生實有執故說此緣生以為假有以彼怖畏此真空故猶存假有而接引之後時方就究竟大乘說此緣生即是性空平等一味不礙二諦是故法相大乘有所得等屬第二教非真了義此三教次第如智光論師說此乃西國法將立教各有一途皆詮聖教在彼一方軌式仰惟高旨未可僉量但通玄自參聖教以管窺天以述意懷用呈後哲准其教旨略立十種教總該佛日出興始終教意何者為十第一時說小乘純有教第二時說般若破有明空教第三時說解深密經為和會空有明不空不有教第四時說楞伽經明說假即真教第五時說維摩經明即俗恒真教第六時說法華經明引權歸實起信教第七時說涅槃經令諸三乘捨權向實教第八時說華嚴經於剎那之際通攝十世圓融無始終前後通該教第九共不共教第十不共共教第一時說小乘純有教者為諸凡夫繫著世法以為實有隨於色塵作諸不善以不善故墮於苦趣還將有法轡勒彼心以戒防護制諸不善故名純有教於小乘中還說無表性戒等通其大體但隨根性用事不同如二乘菩薩亦爾經云若人受佛戒則入諸佛位亦以性戒論之又云如是千百億各接微塵眾俱來至我所者初以報化身引接後以令歸法身實報若上根者法身事理一時為依本故第二時說般若破有明空教者既說小乘實有令成軌範制其身語意得住善法則說生空等觀方說法空教破彼繫著漸向法身第三時說解深密經為和會空有教者為於前空有二教和會令邊見者不滯空有二門為不空不有教為二乘人滅識證寂住寂無知為迴彼故寄說第九阿陀那識為純淨識五六七八等識常依彼九識以為依止凡愚不了妄執為我如水暴流不離水體諸波浪等以水為依五六七八識常以淨識為依故漸迴二乘之心達識成智何故安立九識為淨識者為二乘人久於生死業種六七八識有怖畏故恐彼難信方便於生死種外別立淨識漸漸引之意欲使令留惑不滅使令悲智漸漸得生深密經云如是菩薩雖由法住以智為依止漸令空見者達識成智第四時說楞伽經說假即真教者如楞伽經直為大乘根堪之者頓說第八業種之識名為如來藏識又云得相者是識不得相者是智又經云藏識海常住境界風所動此經直於無明業種以明智門明與無明其性不二起信論亦同此說此教雖說無明業種成智猶希出俗未現同纏也第五時說維摩經即俗恒真教者為維摩經中不以聲聞二乘及三乘菩薩為知法者故是以十大弟子杜口於毘耶彌勒光嚴息芳言於法夕此經破前四種教中菩薩聲聞染淨未亡常欣出俗即以淨名身居俗士明即俗恒真壞彼淨相常懷染淨故說無明有愛為如來種等使令三乘之眾淨相心亡出俗入纏平等無礙方明實德為有實宗還現實報淨土如佛以足指接地所現之土是也為三乘根劣藉佛神通信劣土亡非自證故自餘之意前判教分宗門中已說是故此維摩經名即俗恒真教故以文殊為法身以維摩詰明入纏之行即以法身為體以行為用乃令體用自相問答為三乘樂學如如空理厭假修真積行多生方成佛者令歸法界性相理事因果同時此經同別前判教分宗門中已說第六時說法華經引權歸實教者為羅漢隨空會寂緣覺會十二緣生法皆無體性六根識及名色心境三事自性無生如是二人皆心識滅三界業滅智慈不生又為析法明空以空破惑樂生淨土及留惑潤生菩薩並不了一切眾生無明諸惑皆從一切如來根本性淨普光明無中邊智之所生皆有淨土穢土自佛他佛欣厭等諸邪見不稱真障引此三根令歸本智故即以妙法蓮華令知無明生死性本唯智體性自無染但迷悟不同無有二性以蓮華像之引彼三根令歸本故是故法華經云世間相常住一如判教分宗門中已說第七時說涅槃經令諸三乘捨權向實教者為餘三乘教中為責慢故為不信故說有情畢竟不得成佛令起信進修行於此經中明一切有情皆有佛性如佛無異但為無明覆故不見前為三權末後是實是三乘中修假真如及空教三祇之滿極是見性之初門於中佛與迦葉菩薩問答亦和會初成正覺時為大菩薩說法界法門時道理故更有餘同別意前判教分宗門中已說涅槃經是三乘中捨權就實相盡見性之門法華即是捨權就實法界緣起理事性相之門一部之經俱三乘中第六時教但為化相門中說時前後故分涅槃經為第七時教然其智境無有次第古今時也第八時說華嚴經於剎那際通攝三世及十世同圓融教者如經說云入剎那際三昧降神受生八相成道入涅槃總不移時為依本性理智本無時故非權依本也故名為入非是本法性中而有出入三昧以化儀軌則施方便言不可隨言滯其化跡令諸群品都無所歸是故諸明人莫隨其言言佛世尊一人入剎那際三昧諸佛世尊常於法身智海與眾生數等諸三昧門應眾生見本無出入應如是知如來三昧出入之相此經教門無始無終是佛實報果德性相圓周若求其頭尾長短始終路絕該括諸教諸行世間境界一切行解依本總作一時一際法門本如是故該彼三世諸時為一際一剎那時故猶如眾流皆歸海故出此法外別生情量總是權門非究竟說如此法門佛不出世亦無涅槃為依本法非情教故依本法也即無出入依權學者即說出世入般涅槃從初發心十住之首以三昧力頓印三界三世一際諸法一味解脫涅槃常寂滅味更無始終因果一際諸性一性諸智一智諸相一相諸行一行三世一念一念三世乃至十世如是等法自在無礙此經法門無始無終名為常轉法輪是故此經教門依本安立以備大根依本一際不立始終為非虛妄見故入一總得餘為法界一際故不同權學見未盡故入餘總得一為法界體無礙故如圓珠無方如明鏡頓照如虛空無隔如響無依如影不礙如化人所生故此法門者是該括始終一際圓滿無礙無成無壞無出無沒常轉法輪若人了得此法門者佛智自然智無師智之所現前為此法無出沒故還以自然無出沒智而自能得之非情計思量之所能得也一切權教法門總在其中一時而說為諸權教不出法界無三世故各依自見無量差殊此一乘教是始成正覺時說若依情是最初成佛時說若依智是無始終說第九共不共教者為說諸大乘經人天三乘同聞得益各別又華嚴經云於一毛端處及以一塵中諸佛轉法輪眾生解差別又經云菩薩在一小眾生身中成等正覺轉法輪度無量眾生其小眾生不知不覺此乃常與眾生共及以大小乘共在佛海中身之與心本無差別然見佛不見佛聞法不聞法解脫知見大小及苦樂各各不同是故名為共不共教又經云入剎那際三昧示現從兜率天降神母胎出現轉法輪入涅槃此乃於無時之中諸眾生等自得時分見初中後於一音法內自得人天小乘大乘佛乘自得道果各各不同見佛住劫受命長短各自差別而實如來性無造作無生無滅然以無作法性無垢白淨之智自體清淨與一切眾生本來體同故稱眾生應聞不違彼念為法性智本無造作者以法性智自在故能稱彼念令無失時如是佛共法共智共時共身共心共乘以知見解脫各各不共故言共不共教亦如五百聲聞共在華嚴會而如聾如盲是其事也第十不共共教者如華嚴經中十方雲集諸來菩薩及佛國土所從來方不同各別所共同聲說法總同聞法獲益能同能別又於會中天龍八部人非人等各各差殊同得聞毘盧遮那果德法門具同具別自在諸餘三乘亦有如是不共共教准例可知如是十教總是如來於本法界一剎那際一時一聲頓印如響隨諸眾生自分根力漸頓不同是故於今以圓數故略分十種教門用彰進修解行差別如上十時教門總是如來無心三世智海一時說故由根聞故大小及時分差別自根而生三明教義差別者夫三界大雄應真寂寞身心性相都無所為然以性起大悲稱法同體從無作智隨緣教生況一雨普滋任生各異或名同而義別即漸教十地圓教十地等或言別而義同十方世界法門皆是四諦法門或理事兩乖或體用相徹或初或漸或頓或圓法不自施依根教立根羸即法劣器廣即道圓稱物所宜大小隨見或同言而解別異語而齊知當類所堪應時施設或樂門前之駕廢遊露地之乘且約最上之徒及以漸漸之眾粗陳十法義理差殊使得始學之流不以滯權而妨實者也其十門者一佛日出興教主別二光明表法現相別三問答所詮主伴別四所示因圓果滿別五地位所行行相別六重令善財證法別七六位菩薩來眾別八所施法門理事別九與諸三乘得果別十所付法藏流通別第一佛日出興教主別者此教即以毘盧遮那為教主也毘者此云種種盧遮那此云光明遍照又毘之云遍以大智種種光明照諸眾生根機此即以法身悲智為名不同權教以姓為號牟尼者此云寂默但且讚法體無說不言悲智但有三十二相八十種好不具無邊相海故又是剃除鬢髮非是頂著華冠佛故是同三乘出俗故不同此教即俗即真無出入故如毘盧遮那如來大約且以九十七種大人之相頂上華冠具足嚴好三十二種寶王化無量寶種種莊嚴手著環釧頸串瓔珞廣如經說隨好無盡第二光明表法現相別者除如來十身相海品九十七種相中所放光明亦除夜摩天等所放光明但且直論表法光明始終有十一一皆表因果次第十信十住十行十迴向十地等位其中行相無有雜亂不同餘教化佛放光或放一光而無十或全身悉放而無次或放果光而無因或放因光而無果如法華經直放眉間毫相果光而無足輪下信位因光如大品經中佛放足輪下光及全身一時盡放光明一時普攝三乘因果直從下向上以放光明以成漸次從凡向聖多劫積修行滿之後方成果德不同此經放光從果成因以因成果因果一體不壞進修第一先放齒間十種光明莊嚴法界一切道場為初登正覺十方告眾使令咸集如經廣明此為莊嚴告眾雲集光故第二放眉間果光入足輪中以果成因起信之首第三還從足輪下放出所入果光用照金色世界不動智佛還是果佛亦是根本金剛智體文殊師利即是初心及究竟成果已來所覺根本法身成智之母以彼眉間果光入足輪中即是以果成因還以足輪下所入之果光復出照金色世界不動智佛即是用因成果用果成因以果頓示用成初信之門即以智首等十首菩薩用成信位其位行相後當廣明第四說十住品時昇須彌頂上如來於足指端放光以明發足之始見道之初以三昧力住法之頂從前信位入真實證須彌山者明因止而慧明以入十住聖位之中要定方能真慧明也故十住位菩薩下名共同皆名為慧第五如來昇夜摩天上放足趺上光以明用成行位此天離地際故說十行位也表依空起行用也表法以明先證法身根本智慧始行萬行第六昇兜率天宮如來膝上放光說十迴向表此天處欲界之中理事無礙故名迴向初發心住時理事無礙非獨此處方有迴向但以次第名言法須安立然實體中一一位中皆具足也膝者明屈申迴旋自在說迴向義也表真俗自在故生死涅槃已自在成智悲故也第七他化自在天中放眉間毫相果德光明說十地位也為十地菩薩因果位終故還像此天依他起化無自心化故表十地菩薩但為眾生所須教化自無業化又於欲界之際即無欲故還同四禪及出三界之法門故異彼小乘修生涅槃出三界惑故又異權教菩薩於第四禪中成十地故又從兜率天超過化樂天至他化自在天者表十地位法遍法界故不須次第上界四禪亦在其會不來而到不往而至不動而見故上下諸天皆處其中十方世界悉在毛孔但以表法階降如是實無上下彼此往來十一地普賢佛華三昧會在第三禪天說來文未足第八如來普光明殿說如來出現品放眉間毫光灌文殊頂明前他化自在天上十地果終第三禪中等覺位畢設法已成陳施本教行相規模規模既終因果圓備設教既畢方乃出現未說法門何名出現又世主妙嚴品中始成正覺出現起自信心修行五位五位既成佛果自現後出現品中則明自己修證果終自己稱法所見出現又明從初始終於佛法界體上安諸地位次第之門於始於終長明出現本來一際無前無後放光灌文殊之頂以果光灌果法以文殊是佛法身根本智欲令文殊普賢菩薩共相問答結會五位始終因果體用徹故文殊菩薩知而故問經云誰為佛長子我今當問誰於是如來放口中光灌普賢口第九如來口中放光灌普賢口口中光者是佛教光欲令普賢以差別智說佛出現果德法門文殊因佛放光始知問法之處夫聖智本自相知今以佛法印用成後則此乃九度放光以成一部經之始終法則結會已前五位因果體用之門此之三人始終不相離故以明如來是文殊普賢二人之果第十於獨園之內放眉間毫相果光明已上諸位因果已成還將此法用利眾生故入法界品中令人天凡夫六千比丘五百優婆塞五百優婆夷五百童男女等皆令於此門得道成佛其餘廣意後當更明從此已上十度放光於中表意各有分齊此經放光具足表德圓滿具足其十皆周法界不同化佛所放光明說一部經時或一度放光或則全身未曾有如此經中圓周始終一一備德具其十也但言說十備德無盡十為圓數故也第三問答所詮主伴別者說此一部經之問答體用所乘之宗大意總相具德有三一佛二文殊三普賢佛表果德無言當不可說不可修不可得不可證但因成果自得文殊因位可說以此說法身果德勸修普賢自行可行行其行海充滿法界故用此三德將為利樂眾生文殊成讚法身本智普賢成其差別智之行德一切諸佛皆依此二尊者以為師範而能成就大菩提之極果或說普賢為長子為建行成滿眾生故或說文殊為小男為盧遮創始發心證法身本智佛性之首為最初證法身本智佛性為初生諸佛聖性智慧家故也為啟蒙發明之首故為小男主東北方為艮卦艮為小男又為山為石在丑寅兩間表平旦創明暗相已無日光未著像啟蒙之首十住發心創見道故指文殊師利在東北方清涼山也且取此閻浮洲之境位也記法在於世間使令易解又經云一切處文殊師利即明法身遍也又過東方十佛剎微塵數世界有金色世界有文殊師利又十方文殊師利所從來國金色世界金為白色其相黃體白而黃相者即明法身佛性智也體白淨清潔非屬白色形身心無染非如世間色白之白也法身佛性無心無身任性無作緣緣白淨物物無心唯無依智名為白淨若諸菩薩證如是性如是智身皆黃色為黃為福慶之色無貪嗔恚即有和氣智慈益物之德也經云應真菩薩皆真金色也故言文殊師利從金色世界來者明一切處法皆真也表一真法界也普賢長子者位在東方卯位為震卦震為長男為頭為首為青龍為慶為春生為建法之初也世間佛法皆取東方為初首表像日出咸照萬物悉皆明了堪施作務隨緣運用故普賢為行首故為長男也觀音為悲首位在西方住金剛山之西阿說慈悲經西為酉位酉為兌卦兌為金為白虎為凶危為秋殺故以慈悲觀音主之於不善處行慈是觀音也文殊普賢觀音三法是十方佛共行為善財童子十迴向中第七慈悲位中善知識餘廣義後當更明佛法無言以用世間法託事表之有言說者皆是世間法也無言啟蒙何達以此義故用佛文殊普賢三德互為主伴以成法則化利眾生之首佛收一切果文殊收一切所行因果法身本智普賢收一切因果行身差別智以此義故或說文殊普賢為一切諸佛之母或說文殊普賢小男長子三人互體成一法界之體用也即文殊為始見道初法身本智之門普賢即為始見道之後行行之門佛即二事之中無作體也故以文殊法身該此一部之教所說法身本智備一切眾生初見道普賢該此一部之教所說行門差別智備一切眾生行行之門法行具足名之為佛化佛教中無此所表涅槃經中佛隱身不現昔雪山童子所得了諸行無常是生滅法獨表法身涅槃無有行故大品經中薩陀波淪菩薩求般若波羅蜜具六波羅蜜未有方便波羅蜜願力智等十波羅蜜但為引聲聞人天小器未堪聞方便願力智等波羅蜜也六波羅蜜中無方便波羅蜜者為方便波羅蜜行於非道彼小器未堪聞也何以然者有畏愛故及於彼經中多有聲聞人共佛為問答非大菩薩故設有菩薩非文殊普賢故設有文殊無普賢者表未具行故設有普賢無文殊者明不見法身本智慧故設有文殊普賢不自相問答明理事未徹故又不言一切處文殊一切處及微塵中普賢行眾行故又化佛自為問答主但有因行果待三僧祇劫之後為引小器之徒未說即因即果理事圓融十住初心即是佛故無前後際故頓證法界故真俗俱真以此不同用例化佛所說之教無如此經也一切諸教皆權施設引彼諸根咸來至此華嚴大海入毘盧遮那一真境界以三乘空觀折伏現行無明不生不成根本智具差別智故欣生他土厭此娑婆設有住者猶言留惑也又此經中善財童子依十住中遍行五位法門行相遍行滿故以此十住位內具有十地行門以表此法德用滿故不同餘教行也如雪山童子見一善知識得一法門薩陀波淪亦然法華經中略示龍女成佛猶指南方非為法界自他圓滿故仍問答主別教主即是化佛穢國設化令淨非實淨土仍移諸人天置於他土仍彼此未終也若說此經與餘經別者事廣而難終略而言之且復如是第四明示因圓果滿別者顯佛果有三種不同一亡言絕行獨明法身無作果二從行積修行滿功成多劫始成果三創發心時十住初位體用隨緣所成果一亡言絕行獨明法身無作果者即涅槃無行等經是隱身不現萬事休息又云羅剎為雪山童子說諸行無常是生滅法生滅滅已寂滅為樂是無作果不具行故二從行積修行滿多劫方明果者即權教之中說行修成三僧祇劫行滿所成佛果是也以不了無明十二有支本是法身智慧厭而以空觀折伏現行煩惱欣別淨門三從凡十住初心創證隨緣運用所成果者即華嚴經是也十信終心即以方便三昧達無明十二有支成理智大悲即具文殊普賢體用法界法門又如化佛所施因果教行定經三僧祇所有佛功德總是修生百劫修相好業然燈得光明不殺得長壽布施得資財忍辱得端正一一因果屬對相似具足仍對治種種法門始得見性成佛如華嚴經即不然一念頓證法界法門身心性相本唯法體施為運用動寂任真運無作智即是佛也為一切佛應如是無長無短始終畢竟法皆如是於一真法界任法施為悉皆具足恒沙德用即因即果以此普門法界理智諸障自無無別對治別修別斷不見變化變與不變無異性相故普觀一切無非法門無非解脫但為自心強生繫著為多事故沈潛苦流故勞聖說種種差別於所說處復生繫著以此義故聖說不同或漸或圓應諸根器如此經教頓示圓乘上上乘人所應堪受設不堪受者當須樂修究竟歸流畢居此海是故餘教先因後果不同此教因果同時為法性智海中因果不可得故為不可得中因果同時無有障礙也可得因果即有前後有所得者皆是無常非究竟說也若先因後果者因亦不成故果亦壞也緣生之法不相續故即斷滅故自他不成故如數一錢不數後錢無後二者一亦不成為剎那不相續剎那因不成果亦壞多劫不相續多劫因果壞要待數後錢時前一始成因果亦爾要待一時中無間者因果始成若爾者如數兩錢同數無前無後誰為一二如竪二指誰為因果如二指等隨心數處為因後數為果若是有前有後即有中間者還有剎那間斷有間斷者不成因果若同時者如竪二指無前無後誰為因果亦皆不成如此華嚴經因果同時者俱無如是前後及同時情量繫著妄想有無俱不俱常無常等繫著因果但了法體非所施設非因果繫名為因果非情所立同時前後之妄想也如是者何異楞伽漸教之說此則不然前說教主別問答主別等即明文殊普賢佛等三德體用主伴無礙故楞伽經中化佛及大慧菩薩問答破相但知顯理無繫著故不論緣起法界如緣起法界者法界不成不破但知了法如是故是故楞伽經云先示相似物後當與真實又云得相者是識不得相者是智即是明成壞也如此經中意者即真無有假法諸法總真純真無假更無相似存真存假經云眾生界即佛界也如此經中文殊以理會行普賢以行會理二人體用相徹以成一真法界前後相收四十品經互相該括前後相徹文義相收一法門中具多法也是故經云於多法中為一法於一法中為眾多於漸教中設有少分義同多分不相似故如覺首等十首菩薩各說一法以成十信於十信中共成一信為十箇信位互體相成不獨施設以十信成一信以一信成十信有解者不可偏取一門十慧菩薩十林菩薩十幢菩薩十藏菩薩又說十定十通十忍如是一一位次法門皆悉如是互相成就如帝釋網互相徹入一中無量無量中一諸佛菩薩體用相成因果相入同時無二如經中說法慧菩薩入定即十方世界同名法慧佛來功德林菩薩入定即十方世界同名功德林佛來金剛幢菩薩入定即十方世界同名金剛幢佛來金剛藏菩薩入定即十方世界同名金剛藏佛來摩頂如是位位之內地地之中佛與菩薩因果相成體用相徹所來諸佛即明是果入定菩薩即明是因因果無二故於佛法身智體上安立十住十行十迴向十地十一地等行相引接凡俗化生之門諸位則佛佛則諸位若上上根人於此教中起信者還依此法創首十住初心正證如來佛果智法方行一切菩薩萬行為初證之首為知法智體性故設同凡事經過多劫行而於自見本不移時於初發心時與三世佛同成正覺無前後際故法如是故應如是知不同權教經三僧祇方成佛果是故今言與諸三乘得果別故又於經乘如來一切智乘得佛果故無二乘人得四沙門果亦無權教菩薩諸地行相因前果後也第五明地位所行行相別者凡發大乘心者依其根品有六種乘三種五位十地差別行相不同其名數如何一念佛願生淨土門二作淨土觀行所生淨土門三修空無我觀所乘門四和會有無觀智門五漸見佛性進修門六頓證佛性圓融門修大乘者不離此六種所乘行相何者三種五位十地一修假詮假真如等安立五位十地二分修分真分證一分真如安立五位十地三頓修頓真頓證佛境界圓滿真如安立十地五位行相此佛乘中無假法言說名相總真也如是三種十地五位行相向菩提者行菩薩行者滿佛果者莫不總在其中今以總舉各以已所乘宗辨其權實使令離障進修有功不相誹毀顯了差別令無疑悔令進修者分明了知權實故令成佛者不迃滯其功故一念佛力修戒發願力生於淨土者是化淨土非真淨土為非見性及不了無明是一切如來根本智故是有為故如阿彌陀經是也二作淨土觀行所生淨土者是化淨土從心想生故是有為故不見佛性本智慧故則無量壽觀經是也三修空無我觀所乘門者為初說般若破凡夫實有二乘生空我執故多修空法有無俱空門為空觀增勝故雖行六波羅蜜修種種菩提分法得六神通行菩薩行福勝人天不生佛家不見佛性為析法明空不了無明是如來智慧故華嚴經亦同此訶責如前已述如法華經云若持八萬四千法藏十二部經為人演說令諸聽者得六神通亦未為難聽受此經是則為難法華經成就佛乘故非菩薩乘故是故如來於涅槃經中說一切眾生皆有佛性常樂我淨有諸菩薩自悔過言我於無量劫流轉生死只為無我之所惑亂故如此過故迴心方可得見性達我是智諸般若中有文殊師利菩薩為問答者皆論一分法身佛性道理如文殊般若是也若與聲聞為問答者多為破二乘生空我執說法空故與普賢問答者多約行門凡說法依根但見問答主師可知表裏准之可見四和會有無觀智門者即解深密經第三時教說九識為淨識與業種為依并說三性三無性所謂遍計所執性依他起性圓成實性互相成壞離諸執障不成不壞性自涅槃如深密經頌曰一切諸法皆無性無生無滅本來寂諸法自性恒涅槃誰有智慧無密意此經為破般若修空增勝者壞緣生法空見現前違道理故於此經成就緣生諸法自體涅槃不須誹撥言空言有互相破斥不合計有不合計無又此經雖安立十地名同華嚴於中義意軌則各別又無地前三賢十信等位但立十地斷惑行相及說佛地為第十一地於其十一地位之內復說有十一種麁重二十二種愚癡所以此經不安立地前三賢十信行門為此經地前非見道故又為第三時教中但和會有無未是文殊普賢理事攝行滿故是故華嚴經中說十信十住十行十迴向十地法門時十方諸佛同來印可故一切諸佛國土總說此門故十三種相加表真實故三乘經中但說十一地攝諸眾生不盡故此則是三種十地中假詮假智假真如十地行故何以然者為此十一地是佛位佛位之內猶有障故明十一地以前未有真理本智故若全真理智云何十一地有十一麁重既有麁重即非地地中有佛智為因果故此經且漸和會有無令無滯住未似普賢文殊理事智盡大用而說故如仁王經說五位十地行門安立從凡漸習積行多生修假真如又有教說地前伏惑地上見道或說留惑不斷要經三僧祇劫方可成佛如是等教並對權根假施設有未為實說但化佛所說皆是引中下根人未盡實說餘准可知又二乘人迴心向權教中所忻佛果及權教菩薩所忻佛果僧祇滿後但只樂求三千大千世界佛之報果不忻十佛境界毘盧遮那無盡十方境界之報果也不如華嚴經中十信菩薩所忻佛果勝解心上具足凡夫即樂忻修十身毘盧遮那之境界深心廣大盡無極重玄之妙境界也不同權教佛境界皆立分齊限量此乃為根狹未廣故且權安立如解深密經中十地斷惑分齊第一初地中對治惡趣煩惱業生雜染障故第二地中對治微細誤犯現行障第三地中對治欲貪障第四地中對治定及法愛障第五地中對治生死涅槃一向背趣障第六地中對治麁相現行障第七地中對治細相現行障第八地中對治於無相無作功用及於有相不得自在障第九地中對治於一切種善巧言辯不得自在障第十地中對治不得圓滿法身證得障善男子此奢摩他毘鉢舍那於如來地對治極微細最極微細障及所知障如華嚴經但於地前三賢初發心住中即能頓證佛果法門普印諸位十住十行十迴向十地等覺等位如印印時文相具足無前後際即以初發心時頓印三界無明便為佛智之海以如來法身智身大悲之印一時頓印世間以為法界大用無前後故法如是故不同權教法外施設且引三根來歸一實故五漸見佛性進修門者如涅槃經云十住菩薩少分見性乃至十地未能了了起信論云十住菩薩少分得見法身化八相成道故如彼論釋言是願力所為既是願力非為實報總為漸見佛性皆是權教分分中漸引之宗非為圓故如是之類從初發心所證佛果不定僧祇何以故如涅槃經記屠兒廣額於賢劫中成佛闡提創發心上有越劫之功何況具信根復能少分見性者何有僧祇之劫哉世有諸德解屠兒廣額是化作者此乃曲逐人情未詳佛意者也漸漸引權向實豈令見劫存情令違本耶漸漸引至龍女善財一念之中得成佛者始成實說三乘小見但念長時智性本無空嗟忻仰無繩自縛何有休期前略說三種十地又以經義較量有六種十地者如三乘教中有三種十地實教中有三種十地如仁王經解深密經大品經此三部經中所說十地多立假真如門以成十地行相此是權教中三種十地第四如涅槃經中十住菩薩少分見性十地菩薩見性未能了了即明以佛性為所乘門分修分證十地第五又涅槃經如牛食雪山肥膩草純得醍醐等即初發心上同佛正覺故第六一乘十地如華嚴經以說法界門重玄無量無盡法以成十地是為六種十地涅槃法華屠兒龍女剎那成佛皆是引權向實教故但三乘十地菩薩所忻佛果境界但忻三千大千世界為報佛之果故此即實教中第三化身非為實報身故三種化身一化身者化作種種眾生身二化身者化作一四天下及二十八天所化之佛三化身者化作三千大千世界佛也實報身者十身毘盧遮那互融相徹重玄境界量齊法界及徹纖塵塵塵之內皆齊法界具如華嚴經說三乘之教既權所說法門及佛報境界總未實說是故大品經中名共三乘教三乘共行十地第二解深密經所說十地直為解深密廣意菩薩廣慧菩薩清淨慧菩薩等共為問答主伴說十地門不共聲聞為問答主伴為深密經迴彼般若樂空增勝者故此大品深密等經但說十地之名無地前十信三賢四資糧位第三如仁王經中具足五位行相法門如是權教中所說三賢十聖多分總是說假真如次第漸細方明佛性方可說乘如來乘直至道場將知權教非真所說地位次第未實第四如來乘中如涅槃經中說十住少分見性十地菩薩未全了了者如起信論中十住菩薩少分見性以誓願力能八相成佛者是其流也雖未圓滿為見少分性力故勢力如是猶如儲君為有因緣父王令其該召君政為是王真子故力堪如是故為少見性故為如來真子生佛家故不同餘教假真如假智等待於初地方云生佛家故明見性力真勝餘宗故少分如是何況全得第五明圓教十地者一念體道智全佛故以會無明體全智故經云一成一切成一壞一切壞後當廣明是名五種十地此四種十地位次第行相以化下中根接生門中大同小異至於本法教門而權教之中三種假立真如為觀智與從法身佛性體上安立漸頓二門全別如權教中雖復還從初地之中對治惡趣煩惱業生雜染障乃至第七地中對治細相現行猶成障障無相智未全自在至於八地無相無作功用及於有相功用亦未自在如是地地中不自在皆有障故前依解深密經中地位斷惑次第法門說如三乘中十地畢定如是階降斷惑經三僧祇百劫修相好業如涅槃經等佛性門中安立諸地次第如前已明如本業瓔珞經云十住菩薩銅寶瓔珞銅輪王百福子為眷屬生一佛土受佛學行教二天下十行菩薩銀寶瓔珞銀輪王五百福子為眷屬生三佛國中受佛教行化三天下十迴向菩薩金剛寶瓔珞金輪王千福子為眷屬入十方佛國中化一切眾生處四天下初地已上百寶瓔珞二地千寶三地萬寶四地菩薩不可稱數寶為瓔珞乃至十地寶瓔珞漸漸增廣及十地十一地通佛法王及三賢菩薩總有十五種輪王位廣如瓔珞經說又言三賢菩薩伏三界煩惱麁業道麁相續果亦不起麁見道喜忍伏三業道離垢忍伏地獄餓鬼畜生人中業道明忍伏六天業道炎忍伏諸業道勝忍伏疑見業道現忍伏因緣業道無生忍伏果業道不動忍伏色因業道光忍伏心因業道寂滅忍伏心色二習業道無垢忍伏習果業道習前已除而果不敗亡是故佛子三賢名為伏斷喜忍已上亦伏亦斷一切煩惱覺忍現時法界中一切無明頓斷無餘如是以上說十一種忍三賢菩薩用除三界麁煩惱故亦伏斷故解云三賢者即菩薩也十住十行十迴向地前三位也又瓔珞經云佛子初地一念無相法身智成就百萬阿僧祇功德雙照二諦心心寂滅法流水中不可以凡夫心識量二種法身解云二種身者一法性身二報化身法流水者言初地菩薩即法性智流中任運至佛位故無所修造何況二地三地故又經云地前三賢菩薩入聖人位但法性流中心心寂滅自然流入妙覺大海佛子乃至三賢十地之名亦名無相但以應化故古佛道法有十地之名此經即是說華嚴經以後教化三乘人於別時中重於初始成佛菩提樹下略敘華嚴法門此瓔珞經中皆言我曾於普光明堂說淨土法門乃至忉利天說十住今更略說廣如經說准此經次第說十地以後於第三禪中說十一地法門經在西方不來經云佛子吾先於第三禪中集八禪眾說一生補處菩薩入佛華三昧說百萬億偈今以略說一偈之義開眾生心汝等受持又依瓔珞經安立十地斷惑法相門經云佛子前三賢伏三界無明而用除麁業何故當受生時善為緣子解云三賢菩薩初受法性智慧生佛家時悲心增勝為觀一切三界眾生總為子故誓願無捨為慈悲故潤生三界業故三界受生又經云為潤業故受未來果故名息用解云於三界無造新業故為息用又經云而不斷愛用解云然三界業亡慈業受生不亡經云有十一人亦伏法界中三界業果故解云十一人者十地并等覺位為十一人又經云初地乃至七地三界業果俱伏盡無餘八地乃盡故解云七地已前伏盡八地稱法盡故從此以上示現作佛王宮受生出家得道轉法輪滅度示現一切化佛境界故無子三界之報唯有無明習在解云此八地現前任無功用智雖度眾生無眾生想七地已前悲勝八地以後無相智現前智勝雖無受生任運度人非無愛法習故佛地始盡以本願力故變化生是以我昔天中說生不生義業生變生佛子聖位中二種業一慧業無想生智心心緣法而生無照是名慧業二功德業實智出有諦中有為無漏集百萬阿僧祇功德故名為功德業從初聖已上而現受生以變易故不造新以願力故住受百劫千劫變化生已上並依本業瓔珞經說此即是圓教中亦頓亦漸二門亦頓者此經云三賢菩薩即入聖位入法性流中任運至佛海更無造作亦漸者斷惑階降一一進修此瓔珞經三賢十住即入法性之流不同權教初地見道道前伏惑若望華嚴經十地品初地令凡夫修行不云要聖人方學彼經自有明文又明退者如瓔珞經云佛子若退若進者十住以前一切凡夫法中發菩提心有恒河沙眾生學行佛法信想心中行者是退分善根諸善男子一劫二劫乃至修行十信入十住是人爾時從初住至第六住中若修第六般若波羅蜜正觀現前復為諸佛菩薩善知識所護念故出到第七住常住不退自在七住以前名為退分佛子若不退者入第六般若修行於空無我無人無主者畢竟不生畢竟入定位佛子若不值善知識者若一劫若二劫退菩提心如我初會眾中有八萬人退如淨目天子法身王子舍利弗等欲入第七住其中值惡因緣故退入凡夫不善中不名習種性人退入外道若一劫若十劫乃至千劫作大邪見及五逆無惡不造也問如涅槃經聞常住二字尚七劫不墮地獄如華嚴經云設聞如來名及所說法不生信解亦能成種必得解脫至成佛故何故今言第六住心及從凡夫信位猶言有退此意若為和會解云十信之中勝解未成未得謂得便生憍慢不近善友不敬賢良為慢怠故久處人天惡業便起能熟大地獄業若一信不慢常求勝友即無此失若權教中第六住心可有退位實教中為稽滯者責令進修如舍利弗是示現聲聞非實聲聞所作方便皆度眾生使令進策如權教中第六住心可說實退何以故為權教中地前三賢總未見道所修作業皆是有為所有無明皆是折伏功不強者便生退還若折伏有力亦不退失如蛇有毒為呪力故毒不能起但於佛法中種於信心謙下無慢敬順賢良於諸惡人心常慈忍於諸勝己者諮受未聞所聞勝法奉行無忘所有虛妄依教蠲除於三菩提道常勤不息夫為人生之法法合如然但不長惡而生何須慮退已上五種十地權教中三種十地如大品般若但有十地名第八名八人地第九名乾慧地地名少殊解深密經中十地名雖與華嚴經中十地名同從初地至十一地有十一種麁重二十二種愚癡此二部經中但有十地總無地前四種資糧仁王經中雖說地前十信十住十行十迴向四種資糧十信即說為內凡即不同實教中十住初心便登聖性體齊諸佛十信之中若不信自身與佛身因果無二者不成信解是故如來出現品云菩薩摩訶薩應知自心之內一念中有十方諸佛成等正覺轉正法輪何以故佛心與自心無二故如是信心方名信故何況十住之位不證此心若不證此心云何名住以是義故住於佛住名之為住是故初發心住便成正覺又權教中說十地時並無他方佛與說法者同名故又無同名佛來證成表因果同故以是義故地位及教門並是接小根眾生權施設故諸有智者勿滯其中應忻昇進是故說華嚴經中五位十地法門時十住中法慧菩薩入定欲說十住法門時過十方千佛世界外有千佛世界微塵數同名法慧佛來手摩法慧菩薩頂及語業讚歎及與法慧智力十三種加持說十行位時功德林菩薩入定十方過萬佛世界外有萬佛世界微塵數佛來俱名功德林及十三種加持功德林菩薩等說十迴向時十方過百萬佛世界外有百萬佛世界微塵數佛來同名金剛幢亦十三種加金剛幢菩薩十地亦然佛與菩薩同名者明因果同故後當廣明如十地論是天親菩薩造解十地經是華嚴經中十地品也於解義處文義通三乘及一乘義解者多解三乘義於一乘義人多不解為一乘道理情解不及設有以情解者疑網不除且信佛語故自疑不斷會久在無思不厭苦者不滯寂者悟常樂我淨者之所能知故是故五種十地三種是權餘二種十地是實教故是故瓔珞經云古佛道法為化眾生有此十地當知三乘權教十地名雖同所設方便引眾生行解全別以此當處具說未有同名佛共成印信因果契證第六明頓證佛性理智萬行圓融門者如華嚴經第一會如來現相品中如來齒間放光又放眉間中道果德光明又令普賢菩薩入三昧說世界成就品華藏世界品毘盧遮那品說諸佛果法令生愛樂既生愛樂已於第二會中令文殊師利說如來名號品四聖諦品於兩足輪下放光明其光明過十佛剎微塵數世界外各有十佛剎微塵數菩薩皆來集會又說光明覺品菩薩問明品淨行品賢首品成就十信之門兩足輪下光者為其最下明入信之首以信為因信為最下故此是如來眉間果光放入故前如來現相品中如來眉間放光已入兩足輪中為欲明舉佛果德用成信位諸有學者還信果法用成初證入於十信之門故以是義故十方各有十佛剎微塵數十首菩薩皆從十色世界十智如來所來以十信為入道之初故是故所來菩薩皆名為首十色世界者為十信菩薩未成實證明是凡夫雖信果德佛境未離色塵以色為國十住菩薩理事圓明以華為國為創從凡位理事開敷故十行菩薩善達簡擇覺慧圓明以慧為國十向十地以妙用自在以妙為國國從當位法門所來以法為國非為四大地水火風故入聖智者已離此障故十信位中菩薩皆是十智佛所來者所謂不動智佛無礙智佛解脫智佛如是十智佛者智為果德為十信位中以果為信故為明信從果來以果為因故若不以果為信即無所信故信無所依何故文殊師利為上首者為文殊師利為啟蒙之主故十方諸佛皆以文殊師利妙德為發信心之首故以彰顯法身根本智故常以文殊師利為果前之信善賢明是差別智為果後之行故是故善財童子初見文殊為信門後見慈氏為佛位後自見其身入普賢身是佛果後行文殊為小男普賢為長子二聖合體名之為佛文殊為法身妙慧普賢為萬行威德故體用自在名之為佛文殊小男者為信證法身根本智慧為初生故因初證本智法身能生佛家故普賢為長子者為依根本智起行行差別智治佛家法諸波羅蜜事自在故常以行門建佛家法治佛家事但諸經之內以文殊為問答主者多明法身佛性之門普賢為問答主者多論其行以此表之又文殊乘師子者為明創證法身佛性根本智斷惑之駿故普賢乘香象王者表行庠序為威德故又文殊常居東方金色世界不動智佛所者為明金為白色能離垢故金色者表法身也不動智者依法性身根本智起智用即無動故普賢菩薩常居東方寶威德上王佛所者明萬行為寶以此行故成其威德若具行者以法寶身自在也威德無畏自在為王若不具行者皆有所畏設居高位不得為王為有所畏故與文殊師利同在東方者為法身智身理事體用本自一故本無二故又文殊居東北方清涼山者像艮卦主東北方故艮為小男為童蒙為文殊常化凡夫啟蒙見性及本智之初首故又與普賢俱在東方者東方卯位卯為震卦震為長男又像日出東方春陽發明無物不生無物不照表理智雙徹體一無二以根本智差別智無別體用生萬行故是故子為佛位丑為十信寅為十住卯為十行辰為十向巳為十地午為等覺未為晦明入俗同俗化迷申酉戌亥為所化故如是安立法則法合如是故易卦坎為君离為臣震為上相酉為上將東為青龍西為白虎前為朱雀後為玄武青龍為吉慶白虎為凶害朱雀為其明玄武為其黑是故如來治次而發明普賢為相主萬行觀音為大悲之首治凶危為上將文殊為覺蒙之首常為接信之師互融交參以持佛家之法皆令眾生住於中道處恬和之性智慈益物以是身皆金色目髮紺青體白而相黃為應真和氣也皆為無形之形無色之色也若以其體用也一一菩薩總具智德無邊以其法則常以文殊為創信之首今以南北且立東西之一門若論互融重玄一方總俱有十經云一切處普賢菩薩一切處金色世界一切處文殊師利一切處不動智佛經云佛身充滿諸法界普現一切眾生前應受化器悉充滿佛故處此菩提樹一切佛剎微塵等爾所佛坐一毛孔皆有無量菩薩眾各為具說普賢行如是一方即十方無盡一塵即剎海無窮今為化儀各示分方總別今言十信者信何等位決定成於十信之門如經十信位中光明覺品云十方一切處文殊師利於十方一切處說十方一切處法門歎佛十種果德以成信位如光明覺品說又令起信根者轉更明淨文殊師利又問十首菩薩等業不知心心不知業等十問令起信者自身觀照轉令深固經云諸法無作用亦無有體性是故彼一切各各不相知又作水流火焰風起大地所生不相知喻又下頌云分別觀內身此中誰是我若能如是解彼達我有無文殊師利問十首菩薩所成十信觀行之門具如問明品說又賢首品中從凡夫位以信為首決定取佛大菩提果故從凡夫地信十方諸佛心不動智與自心無異故只為無明所迷故無明與十方諸佛心本來無二故從凡夫地信十方諸佛身根本智與自身不異故何以故皆是一法性身一根本智猶如樹枝一根生多枝葉等以因緣故一樹枝上成壞不同故從凡夫地信如來十住十行十迴向十地我悉盡能行之何以故自憶無始時來波流苦海無益之事尚以行之何況如今有益之事菩薩萬行濟眾生事豈不能為從凡夫地信十方諸佛皆從三昧生我亦當得何以故諸佛三昧皆從如來自性方便生我亦具有如來自體清淨之性與佛平等從凡夫地信十方諸佛一切神通我亦當得何以故諸佛神通依真智而得我但依真性智中無有煩惱無明成智一切業亡唯有智慈通化自在從凡夫地信佛智慧我亦當得何以故一切諸佛悉從凡夫來故從凡夫地信佛大悲普覆一切我亦當得何以故諸佛大悲從大願起我亦如諸佛發大願故從凡夫地信佛自在我亦當得何以故諸佛自在於性起法門智身法身入眾生界不染色塵諸根自在我亦不離性起如來智故從凡夫地信自發心經無盡劫修功行滿位齊諸佛不移一念何以故為三世無時故如是從凡夫信解始終徹佛果位如上所發十種信者必能決定成就十信之門住於堅固之種永不退轉又十信文殊師利及覺首等十首菩薩皆從十色世界來所謂金色世界者表本白淨法中來故為明信心依本信故妙色世界者為信依理事自在妙用而生信故蓮華色世界者表行信故為蓮華表萬行故瞻蔔花色世界者表從福慶之色以理智大慈中和性而生信心故五色之中黃色為最此為應真色亦中宮色也表中道色故為此華為黃色華故此信心菩薩為智慈中和之色應真世界來故優鉢羅華色世界者其華赤黃色兼有紫焰色氣表一行一切行能純能雜而生信故寶色世界者表智慈法行成信而可貴故金剛色世界者表以佛果德而生信心故必能決斷諸煩惱故頗梨色世界者似水精表信心本清淨故平等色世界者表信法界平等無二故如是十色世界皆是十信菩薩所信之法門皆從自信法門中來故曰從如是世界中來已下本所事佛所謂不動智佛無礙智佛解脫智佛如是十箇智佛即是佛果中佛明信自智從佛智果為因故來表不因佛果不成信故其十住位中昇須彌山頂於兩足指端放百千妙色光明明前十信位於普光明殿兩足下千輻輪中放光表信位在凡未離凡地光出足下為表以信為初因其位最下今說十住上昇須彌之頂者明十住初心證法頂故從地昇上至相盡處故陟山王頂至法王位處故明其止為山也以入真實證非止不會於兩足指端放百千妙色光者為明足指以艮為手足之指初取聖道非止不明履踐之始表創從十信凡夫之位極始在十住初首履踐如來法王聖蹤以其定門普觀凡聖一切境界性相無礙色無不妙故稱為光如本業瓔珞經云修三賢法入聖人位法流水中心心寂滅自然流入妙覺之位然此華嚴經意即不然識滅時亡情塵頓絕唯真智境一念則五位齊明為全將佛果以為因故設同凡夫住世百年及以多劫而不見須臾可遷不見當成佛不見已成佛不見現成佛十住之位法既如是更有何生不成佛耶更有何生而成正覺此華嚴經是本法界門一切諸佛本住大宅一切佛子究竟所歸化身權乘總居其外若有入者一入全真此位中初發心住菩薩見道住佛知見入佛知見直與如來同身心性智相故頓印五位行相總在其中如持明鏡普臨眾色此經法門法合如是所有歎說應如是知應如是信解為法界法門圓無終始於一念中歲月晦明重重無盡一毫之內佛境眾生境色相無邊一成一切成一壞一切壞此十住位中有十箇菩薩下名悉同名之為慧本從來土皆號為華從十箇華國土來本所事佛下名悉同名之為月釋云此位自己證真善簡邪正名之為慧理事齊發開敷若華以開敷法門為國所居得法惱除清涼如月名為本所事佛此之名目總是十住位中所證法門非虛名也經云爾時法慧菩薩以佛神力入菩薩無量方便三昧以三昧力故十方各千佛剎微塵數世界之外有千佛剎微塵數諸佛皆同一號名曰法慧普現其前以十三種法加法慧菩薩十三加者語業加者以言稱歎善哉善哉身業加者以手摩法慧菩薩頂智業加者經云即與法慧菩薩十種無礙智及此土如來光照其身是為十三十方佛所以同名為此十住法證聖位法流已入法界大海同佛聖位智慧故是以佛與法慧菩薩名同為表法同故又明十住法門因果齊故佛位果德菩薩為因因與果體不異是故同名說此十住法時昇須彌山頂上有六品經共成十住法門之行相一昇須彌山頂品二偈讚品三十住品四梵行品五初發心功德品六明法品且依此六品經中解行法門修學悟入必能成就十住法門住佛種性生如來家為真佛子不同權教初地菩薩始生佛家或說三賢菩薩以誓願成佛此華嚴經直論實證位不論誓願為此教門總一時一際法界無異念前後情絕凡聖一性不論情繫應以無念無作法界門照之可見若立情見不可信也設生信者玄信佛語故非是自見若自見者唯情絕想亡心與理合智與境冥方知萬境性相通收若不如斯心常彼此是非競作垢淨何休若也稱性情亡法界重玄之門自達一多純雜自在含容總別之門圓融自在於利生之法善達諸根隨所堪能悉皆成益敬承親近者皆能友之如昇夜摩天宮說十行品及如來於兩足上放百千妙色光明為表依空建行始可理事自在明十住之位證法身本智十行之位以法身根本智無礙方行萬行行亦無礙若不見法身本智所行萬行皆屬人天因果皆為有漏生滅之福以法身自智慧用治諸惑以萬行悲濟眾生法身智身任無作大悲一時頓用雖寄七地悲增八地智增之行相此華嚴法界門十住初位總該諸位在十住初門位同佛果為一法界體用故以一位中具十波羅蜜諸十法故以諸法重玄門照之可見此乃總是如來藏身普賢菩薩世界海漩法門此乃如日月照臨盲者不見非日月咎應自責躬修德可以頂敬以定慧觀之如來藏身者則法身也諸福智海莫不居中故稱為藏若不見法身一切福智大慈大悲悉皆不辦總屬生滅世界海漩者悲智觀根屈曲徹俗身土及業重重眾生重重諸業各別大悲普救根無不盡故名之曰海漩漩者甚深漩澓義也像此佛果位中菩薩一入法界之門攝重重眾生根業盡故無出世心永沒生死大海漩流無出沒故此十行門同普賢行前十住門同文殊師利法身根本無相智慧二人齊體互為主伴中間無作智即為佛果三人體一寄安五位用接凡迷若有凡夫信滿發心十住之初三身同德文殊是佛法身普賢是佛行身無作之智果是佛報身常以文殊法身無相妙慧以為先導說時先後證則三身一時法合如是廢一不可若廢文殊存普賢所有行門屬有漏若廢普賢存文殊所證寂定是二乘若廢佛存文殊普賢佛是覺義無覺者故以是義故三人不可廢一若廢一三不成故是故三乘權教中無此三人始終不相去離以教門未實總是化身權逐小根且略權施待其熟故方遷就實如法華涅槃總是漸漸遷向實教如此經十住中初位即是十行十迴向十地等覺位總得其初及得其終互相貫通一位中得五十法門以互相徹故一一位中二千五百總別之義齊現乃至無盡諸位地等進修行相層級不廢漸漸而是一時不廢一時中漸漸此十行位中隨其十方各有一大菩薩來至佛所各將十佛剎微塵數菩薩而來集會十箇上首菩薩下名悉同名之為林本從來國下名悉同名之為慧本所事佛下名悉同名之為眼十箇上首菩薩下名悉同名之為林林者有五德一建立德二身幹枝條緣互相生無生德三華葉果實成益德四能障炎暑得清涼德五人龍鳥獸鬼神所歸德一何謂建立德謂如大林內有龍神所居外無大風所折若不如是不得建立高顯成林為明此位菩薩內有大智之龍常以大慈悲神而自守護了境內寂外無色塵境風所折異道邪論以智摧之無能所伐而建萬行與一切眾生皆共同之常為利益故為建立德二何謂身幹枝條緣互相生無生德為明樹身幹枝條上各各求能生所生性了不可得但為緣生緣生之法緣緣無所生本來不生生本來生不生為明此位菩薩所行行無盡門故為以法身本智為先導故常行萬行於身於境求能行所行了不可得但以法如是行故三何謂華葉果實成益德謂如樹林華敷可觀令人愛樂葉能映障炎熱令得清涼果實資養眾生飢渴者皆充足為明此位菩薩常行萬行令人天樂見廣布大慈悲之葉令人親而不捨施大智之果充足法界眾生皆令滿足本願方終四何謂能除炎障得清涼德謂如林隨所歸者皆得離暑獲清涼樂其林都無有心為明此位菩薩所歸依者隨其根性皆得清涼本性無心利與不利五何謂人龍鳥獸鬼神所歸德謂如茂林人多所採龍多所居眾鳥所都為明此位菩薩亦復如是以建萬行之林眾人所歸採其眾德龍鬼所居常恭敬鳥獸所歸離怖又林為多義以此位菩薩建行眾多故又以行多故功德亦多言以法身悲智行諸行功德如林故是故菩薩下名悉同名之曰林何故本從來國下名悉同名之為慧凡夫人以土地所居名之為國此位菩薩以定慧解脫安養自他平等皆令離苦名之為國地水火風所居之國是眾生業之影像非是實故法身智慧解脫是諸常住本體之國非業幻生之國是故菩薩以慧為國又此位菩薩以建萬行行解利生行能同事慧能設教利樂人天名所居之國何故本所事佛下名悉同名之為眼此華嚴經以事表法以其佛名同己所證所證法處名之為佛此位菩薩以行益生善能觀根稱根說法不失時度名之為眼經云爾時功德林菩薩承佛神力入菩薩善思惟三昧入是三昧已十方各過萬佛剎微塵數世界外有萬佛剎微塵數諸佛皆號功德林而現其前還如前十三種加加功德林菩薩只如佛果位內菩薩法身悲智常現在前定慧法門常當具足何須入定諸佛來加為諸菩薩設教度生要成軌則言佛神力推德於尊雖法界體齊平等平等為化儀故須存師弟為化儀故入定觀法出定方說三昧者名為等引引生正解名善思惟十住之內過千佛世界十行之內過萬佛世界者表位增廣化儀軌則行相眉目法合如是然其真性皆滿十方他方所來諸佛與入定菩薩同名功德林者明因果俱齊法智一種以此所來諸佛與入定菩薩同名十三種加者一語加二手加摩頂三與十種智及此土如來光照其身以語加者表法不謬以手摩頂者法身智身悲智知見解脫相及故又摩頂者安慰之相與十智者明菩薩智與佛果齊故名之為與又推德於尊謙和離慢故名之佛與於經中皆云法如是故自善根故皆是化儀軌則故有此言此十行位總有四品經共成此位法則之門一昇夜摩天宮品二夜摩天宮偈讚品三十行品四十無盡藏品十行門中所有法門當依此四品經修行理事悉皆具足如說十迴向品時何故昇兜率天何故如來兩膝之上而放光明何故上首菩薩下名悉同名之為幢所從來國下名悉同名之為妙為兜率天於欲界中上下處中故如四天王天總是帝釋所攝連妙高頂總是一天之界所收夜摩天名第二天四天王天帝釋妙高俱連地界夜摩天已上方是空居以兜率天上下居中向上即化樂他化二天以此天於欲界中處中故故於此天和會理事會於中道迴理向事迴事向理理事無礙成理事無礙智慈妙用之門故名迴向夫十住初心理事無礙自會中道非在後位始有迴向為化眾生故名目法則須存從初發心住已後五位之內理事本自迴向今此第三位中迴向前十住前十行二法位無礙說名迴向之位不在第三普和諸位名為迴向託事表法故於此天說十迴向如來膝上放光者為膝迴旋屈申之所自在莫過於膝故膝上放百千億那由他光明用表理事涅槃生死無礙卷舒自在亦是以事表法此之一部之典名言境界身相名目及放光明總是所表自證法門此位中上首菩薩名之為幢為明十迴向菩薩智悲自在能壞自他惑業於生死中能建眾德名之為幢幢者建德不傾動義降怨義摧壞義堅固義勝智立法幢堅建大慈心堅固摧慢山遊寶路籍蓮臺成妙悟是故此位菩薩名之為幢為以不動無作智悲能破自他生死故此華嚴經十住十行十迴向十地位位有佛果故又此位菩薩能建勝德常處生死誓度一切無盡眾生而智無怯懼名之曰幢以了無明為智智故有忻厭者不可為又行施波羅蜜時若有乞者乞諸財寶盡所有及身若命盡世所有皆悉歡喜心不傾動名之曰幢幢者不傾動義施有二種一者以法施二者事施以法施者以施人無我所故一切無念名為法施事施者以物與眾生於身命財所求無悋此位菩薩行二種施尋常無懈廣如此十向位中說何為所從來國名之為妙明此位菩薩智慧妙用以妙用自在不滯有無及諸見量限礙等過名之為國何為本所事佛同名為幢與己同號明此位菩薩既成妙用與佛妙用理事因果當位體齊還同前十住十行當位與所事佛因果體齊位位如是爾時金剛幢菩薩承佛神力入菩薩智光三昧入是三昧已十方各過十萬佛剎微塵數世界外有十萬佛剎微塵數諸佛皆同一號號金剛幢而現其前還如前十三種加金剛幢菩薩承佛神力推德於尊師弟之敬入智光三昧三昧者名之等引入是三昧引生無量教光以根本智為光體差別智為教光隨根與益智能破闇光者是教為教能破迷惑故發生明解開一切眾生智日故令其眾生密雲昏夜不迷亂故能決盲聾開耳目故能令邪慢之山悉傾倒故教光如是不可思議前十行位功德林菩薩入善思惟三昧此十迴向位金剛幢菩薩入智光三昧以明五位層級次第增廣眉目行相前位明始善思惟此位明妙用自在放光遐照前位過萬佛剎微塵數世界外有萬佛剎微塵數佛來此位過十萬佛剎微塵數世界外有十萬佛剎微塵數佛來亦明五位次第增廣進修之門皆亡情以定慧門入重玄理事照之方可悉解不可玄頭斟酌生增上慢十三加者以言讚善以手摩頂十方諸佛與金剛幢菩薩十種智此土如來光照其身以言讚歎者為明所說法及法不謬故手摩其頂者表說法者與佛智相及故與智慧者明說法者與佛智同故此土如來光照其身者明與佛教光合故又以光覺觸許令說法故十三加者欲令後世斷疑成法令生信故論其實體總是諸佛隨諸位位行門依本位法而立其名而現其身與眾生作法軌則令其倣學使令悟入佛既立教學者必得不虛所以同名者也十住十行中已釋訖此位之內有昇兜率天宮品兜率天宮偈讚品十迴向品此三品經成斯一位十向法門法用軌則學之者依之成則如說十地品時何故不從兜率天次第而昇化樂何故越化樂天而昇他化自在天為明十地菩薩法門功德廣博攝境超前不依次第又明十地妙用無方蘊功自在說處亦須自在同彼天稱名為自在又明十地菩薩以稱理體性自體無心自無心化皆因眾生起大悲智因他起化故以彼天表德是故於他化自在天而說十地一明功高勝前故須超次第二表自在而化眾生故於此天處而說十地如普賢等覺位在第三禪集八禪天眾入佛華三昧說百萬億偈此之一會文廣不可於世傳持如是超間位倍倍於前佛華者佛行也入佛行三昧者是普賢法界行也何故十信十住十行十迴向四位之中菩薩但舉十箇上首菩薩同名此十地位中何故舉三十七箇菩薩同名為藏解脫月菩薩何故獨名為月此一部之教各各菩薩與佛果功齊皆十方來佛與入定菩薩同名者為表當位之內菩薩證入與佛位齊因果相似以成龜鏡然六位五位中層級非無次第同別之義影互參差能純能雜能同能別能成能壞以六相總別同異成壞門准之可見六相者一總門二別門三同門四異門五成門六壞門此六門義一門中具六互為純雜不可廢一也十重玄義亦然此之文繁出於別本但且影響參之然十地法且於別門中立層級處說其行相此十地位為中道果終之教是故前位膝上放光此位如來眉間出清淨光明名菩薩力焰明以百千阿僧祇光明以為眷屬眉間光者表中道果終之義此眉間光從初會中如來現相品中如來於眉間放果德光明入足下輪中明以果成因使令普賢菩薩示佛果德令其信樂既信樂已便說信門即於光明覺品中還從兩足下輪中放出初眉間放入果德光明用照金色世界不動智佛以成信位以次欲說十住品時昇須彌山頂於偈讚品中於如來兩足指端放光以次欲說十行品時於偈讚品中於如來兩足上放光以次欲說十迴向品時於如來膝上放光如今說十地法門還於初會之中眉間放中道佛果光際而復始至果極際三乘中十地不同於此行相全別十地菩薩見道未能明了初會中如來眉間放佛果光明名一切菩薩智光明普照曜十方藏此光使令菩薩入佛果德門故還放果光使令入果以因果欣修相似故經云爾時世尊欲令一切菩薩大眾得於如來無邊境界神通力故放眉間光明名一切菩薩智光明普照曜十方藏其狀猶如寶色燈雲其光明名為普照曜十方藏者即照此十地之藏一一地內皆遍法界虛空界福智大悲之藏今此十地即是初會之內如來使令菩薩所成之門終而復始以放眉間光明相似故放光處相似故前初會放光其狀猶如寶色燈雲此十地放光名菩薩力焰明此前後光明因果相似故燈與焰相似故前之放光名菩薩智光明普照曜十方藏者即明如來開悟菩薩智令諸菩薩至此十地故此十地品中如來所放光明名菩薩力焰明者即明菩薩自力功極而蹬十地前光開發後明自力以自力故至於如來初開發處稱佛本心始終相似是故明此十地中道果終之門後徹初故前光舉果勸修後十地放光明自修至果是故光明名菩薩力以菩薩修自精勤力無退轉力不懈怠力而能修習至此十地如來法界藏故是故菩薩悉名為藏藏者含藏蘊德不遺失義此法界自體清淨無漏法門體該法界含藏一切大智大慈諸功德故興萬行雲普雨法雨潤眾生故此位菩薩稱如斯故名之為藏此位中有三十七箇菩薩同名為藏者為明此十地法門果終意欲辨知正道助道故故立三十七菩薩成三十七助道法門非正果故十住以來菩薩所行皆是助道非是正位故意欲明行所行者是為助道無住無行任真自體名之為正果故若以初發心住以法性無相根本智不離無作用之體行諸萬行菩薩與佛因果本來體齊若簡佛果無作無修菩薩正加行已來總名助道以動寂無礙正助元來不異一法門也眉目不可不簡體用圓寂正助全同此即全別全同門還以重玄門思之可解聞所未聞之法聞之不疑全別全同境界難解佛及凡夫各自別有是全別義故二見恒存若全同故便成滯寂圓融道理事理不礙若也法門全分兩向是凡夫法全合一體是二乘法但以理事自在其道在中留心滅之此亦不可以心存之此亦不可此助道行門與正智果德無作之門體合無二事中軌則不可不分以其體用不可一向全別全同以全同作全別以全別作全同不可全別無全同不可全同無全別如迷此同別二門即智不自在如三十七箇同名為藏三十七菩薩外獨自一箇名解脫月何故同名為藏者總明十地法中正助之內為同法眾三十七即為其主唯解脫月一箇菩薩獨是其伴明非同法眾故立別名以為賓主須有啟請擊難十地之法令現在及後世得聞正法無疑經意如是應如是知是故此十地法門即是解脫月為眾請法首金剛藏菩薩為眾說法首已上可知爾時金剛藏菩薩承佛神力入菩薩大昔慧光明三昧者十向位中金剛幢菩薩入菩薩智光三昧今此十地金剛藏菩薩入菩薩大智慧光明三昧此位菩薩智明增故妙用決擇增明更加其慧此乃明位位層級法門漸增勝故然諸餘位非無慧用入是三昧已即時十方各過十億佛剎微塵數世界外有十億佛剎微塵數諸佛同名金剛藏而現其前即以十三種法加金剛藏菩薩一以言讚諭二十方諸佛與無能映奪身三與無礙樂說辯四與善分別清淨智五與善憶念不忘力六與善決定明了慧七與至一切處開悟眾生智八與成道自在力九與如來無所畏十與一切智人觀察分別諸法門辯才智十一與一切如來上妙身語意具足莊嚴十二十方諸佛手摩其頂十三與意加者欲令後世斷疑成法令生信故一如經說以言讚諭許說無疑以手摩其頂安慰許智相及何以同名者明金剛藏菩薩證法因果與佛所證相似如五位菩薩與佛因果俱齊皆以同名佛印之成法令現在眾及後世無疑并此土如來光照其身為十三種加如等覺位中普賢境界准菩薩本業瓔珞經在第三禪說來文不備不可和會本業經是說華嚴經竟化三乘眾於後重於菩提場中更略說彼經自有明文此五位教門依品次第今且略說後法界品內善財童子求五位菩薩善知識一一行之師弟軌則行相利益眾生後當更明地地法門一一別相隨文釋義方解略會三乘十地門差別三乘十地教行印信全別上下披讀思之可見三乘十地無似此華嚴法界佛所乘門法門次第經中五位六位行門皆以菩薩自證果德為己躬之號則如十信位中文殊與覺首等十首菩薩十住位中法慧等十慧菩薩十行位中功德林等十林菩薩是也如前所述皆以當位之內自證本法名之所從來國皆以根本智導利眾生觀根滅惑之智號之為本所事佛當位之內有十方同名諸佛來現其前十三種加成其印信表因果體齊以現同名總別通徹時劫互融無盡重玄一多相徹一切諸法皆如帝網同別重重無障礙三乘之中三賢十地無此印信行相全別有修真者須知權實勿滯其功滯權迷實虛煩多劫也第六重令善財證法別者如經中從第二會光明覺品於如來兩足輪下放光明遍照百千那由他三千大千世界乃至如是無量無數無邊無等不可稱不可量不可說盡虛空遍法界所有世界四維上下亦復如是蒙光照及一切處金色世界一切處文殊師利乃至十色世界中覺首目首等十首菩薩各與十佛剎微塵數菩薩同時發來各說一法如是十法共成信位法門如善財童子於覺城東是文殊師利說種種法而生信心還倣前信位之中文殊覺首等十首菩薩所成信位第三會昇須彌山頂法慧等十慧菩薩各說一法門共成十住如善財童子南行至妙峰山頂見德雲比丘及已下十善知識還如前經中昇須彌山頂法慧等十慧菩薩說十住法門第四會昇夜摩天宮功德林等十林菩薩各說一法共成十行法門如善財童子南行至三眼國見善住比丘及已下十善知識還如前經中功德林說十行法門一一以行行之第五會昇兜率天宮金剛幢等十幢菩薩各說一法共成十迴向法門如善財童子南行至廣大國青蓮華長者及已下十善知識還如前經中金剛幢等十幢菩薩所說十迴向法門善財一一詢友以行行之第六會昇他化自在天宮金剛藏等菩薩說十地法門如善財童子至此閻浮提迦毘羅城婆珊婆演底夜天及已下十善知識還如前經中他化自在天宮金剛藏菩薩說十地法門善財詢友一一以行行之第七會昇第三禪為八禪眾說一生補處菩薩入佛華三昧所有法門十一地等覺位中普賢境界如善財童子至摩耶夫人及已下十善知識還如前瓔珞經中重說華嚴次第十一地法門普賢境界善財詢友一一以行倣而行之令成後則第八會佛地法門於菩提場中始成正覺時說如善財童子至海岸國大莊嚴園林毘盧遮那莊嚴藏廣大樓閣彌勒菩薩所以為善財佛果圓滿善知識也還如前經中如來於菩提場中始成正覺及三十七如來出現品如經中如來出現品前普賢行品出現品後離世間品還是普賢菩薩說善財童子一一倣之還從前五位摩耶夫人十一地等覺位中乘普賢行而自成正覺出現世間還以普賢行導利眾生令離世間善財童子還以倣之從彌勒菩薩後自見其身入普賢身中即明自乘普賢行自成正覺於世常以普賢行導引眾生令離世間自見其身入普賢身者明行滿同普賢故法相似同一體故如出現品即是經中如來自放眉間光灌文殊頂放口中光灌普賢口令此二人共相問答明因果理事交徹相入故以此二人理事體用二門成佛果故出現世間如善財童子至於彌勒所彌勒菩薩令善財還見初善知識文殊師利善財聞已憶念之間便聞普賢菩薩名乃入無量三昧門便見其身入普賢身及於彌勒樓閣中會三世事在於今時即是善財童子功窮極果彌勒菩薩而與會之令成法則令使後學信解證入無疑經中但有法門未有人求學者故令善財詢友一一以行行之一如前經之法則若也空施法則還恐在行猶迷故令善財以行行之令使後學無滯彌勒令善財劫見文殊明從法身理體根本智為因見彌勒菩薩是善財乘法身本智為因及諸善知識所行普賢行以成自己佛果見彌勒之後入普門法界自見其身入普賢身者雖成正覺常以普賢行利益眾生即明文殊普賢彌勒佛果三人始終一處表通因徹果此三人之道是古佛之大都是源始之法際若速解者即本來全得處迷者自沒輪迴為古佛道法本來常如是故非生滅法無作為也修之者及以放逸者皆有作者故欣寂不當放逸還非以自情纏乖其聖性是故道者以定慧力善自觀之勿滯其事第七明六位菩薩來眾別者且如權教之內所說菩薩諸地位次但說假真如為因果仍地前三賢未能正證初地之中一地證一真如十地證十真如之後方能始見佛性前證真如復言有十真如障真如既能成障明知權教之中既施設假真如非本真也所說地位三乘同聞聲聞人天共會此經不爾總是果位菩薩六位之中一位具十又當位之內十箇菩薩下名悉同各從十方與十佛剎微塵數菩薩來至佛所信位之內初名覺首次名目首有十首菩薩也創初起信即有一切處文殊師利所從來國金色世界本所事佛皆號不動智華嚴經即事表法無一事不表法門金色世界者白法也金為白色明法身本體也不動智佛明法身之內無作性智是根本智也文殊師利即是能證之因不動智佛即是所證之果今舉此因果同體無二用成十信之初門還令諸信者信果成因還修果法以成因位十住初心初心之上便成正覺為從證果本智為因也是故此經下云以少方便疾得菩提不同權教菩提同有為故立能證所證也一念之間無有能所能所盡處名為正覺亦不同小乘滅能所也了能所本無動故此乃任法性故動寂皆平為本智非動寂故妄謂為動愚夫不了棄動而求寂為大苦也故維摩經云五受陰洞達空為苦義為小乘有欣厭故為苦生也以此文殊等十首菩薩還興果德示悟眾生法華經云以佛智慧示悟眾生使得清淨故以此義故覺首等十首菩薩皆從本所事佛下名皆同名之為智所謂不動智佛無礙智佛解脫智佛如是十智如來所來皆表所從本智所來來處是己身之智所來者是因也即明因從本智果來猶如全將金體以成環釧全將佛體以成菩薩全將佛果以作自身今還以自佛本智成初證也一切眾生總皆如是今從佛所來者即表初發心時頓證本智佛體用以成初覺以此正覺初證之因是彼十首菩薩以因從果來次十住位中十慧菩薩所謂法慧菩薩一切慧菩薩勝慧菩薩如是等十慧菩薩各各與佛剎微塵數菩薩來至佛所所從來國本所事佛所謂殊特月佛無盡月佛不動月佛如是等十箇月佛所表是果法慧等十慧菩薩所表是因還表因從果來佛皆為月者表此十住之內創證果德無明熱除性清涼故以此義故表果德清涼故佛名為月像此位初證者故還同體清涼也經云法慧菩薩入菩薩無量方便三昧以三昧力故十方各過千佛剎微塵數世界外有千佛剎微塵數諸佛皆同一號名曰法慧普現法慧菩薩前慰歎善哉如此言千者為一一佛皆滿十方故不同權教有限量彼此國土也此即明此位之中創發心時因果相成無差別體故是故菩薩與佛號同名法慧為印因果為一體故佛名與己同名表一切證道者皆然前十信中不動智佛是根本智此十住中佛果名號月者是隨位進修獲益之果因果者即是非因果之因果但以無依止處名之因果亦不同外道以情撥無因果不同人天凡夫繫成因果不同此二名為佛因果也如此位中十住初首證此非因果之因果也是故初發心時即是佛故如此位中無上慧菩薩頌云凡夫無覺解佛令住正法諸法無所住悟此見自身非身而說身非起而現起無身亦無見是佛無上身問曰何故前信位之中十首菩薩不入三昧即便說法又無同名覺首佛而稱歎何故此十住位中法慧菩薩入三昧始說法又千佛世界微塵數佛與法慧同名皆號之為法慧來慰歎何故前十信無此等相者何為也答曰為信位示果法因果同舉但令生信未有實證故不入三昧以十住之位入真實證故以此義故須入三昧方能真證為與眾生成證法則故為正證果德同號佛來印成因果一味故前信位中但且成信未正證故以此不入三昧無同號佛來印成因果當如是知如是信解如是千佛已次萬佛者明進修行相故如十行品中功德林菩薩入菩薩善思惟三昧入是三昧已十方各過萬佛剎微塵數世界外有萬佛剎微塵數佛皆同一號號曰功德林而現其前歎慰功德林還如前位因果同故其佛名號與菩薩名同還以菩薩為因佛為果德二體同故是故同名十林菩薩本所來國皆名為慧功德林菩薩等十林菩薩各各與佛剎微塵數菩薩俱從十萬佛剎微塵數國土外諸世界中來其國名親慧世界幢慧世界寶慧世界如是十慧世界本所事佛所謂常住眼佛勝眼佛無住眼佛如是等十眼佛問曰何故前十住位中同名法慧佛只舉千佛剎微塵為數所有菩薩來亦過千世界外所來世界名同皆名為華本所事佛同名為月何故此十行位中本從來國皆同名為慧本所事佛同名為眼何意如是答曰為十住位中從凡創證果德始從凡夫來故國土名同皆名為華為創住佛所住自佛智慧開敷故證佛慧初生諸佛家故佛號皆同為月以表得法清涼如月此十行位中始終總佛內外俱真國亦以法為名佛亦以法為號前位始證以表如月清涼此位已真純名之為眼者法眼也為此行中明法眼圓明應機照俗以成德故以次千及萬數漸漸增廣者明法界圓明不增不減但以佛果位菩薩引生方便引接凡庸令增勝故皆為如來密意方便故如佛名經無量聲如來日月光明如來世尊偏增致敬重加三禮云滅罪多者如來方便引凡心生令策志故豈謂諸佛體同一味功德有差別耶今時佛果中諸菩薩安立地位境界增廣如是漸次言千佛世界萬佛世界乃至數終一一數體緣起相徹一一數中始終相入無前後際是諸佛密意方便故猶如十錢去一錢十總無著一錢十全成為諸數如響應聲同時緣起故得初即得終還以性齊時齊緣起同時故今此中安立境界法門初地菩薩多百法明門王化多百佛世界二地菩薩多千法明門王化多千佛世界者不同權教實有分限如前數法互相徹入又如人以指畫空作百千微塵數復以手除之令盡然彼空中無有增減以情量故見彼虛空數有增減此亦爾所有菩薩安立諸地法門增減亦復如是為成諸有情故使令進修若也一概皆平無心進也凡夫無有進修之心發心修至不修方知萬法無修也而實教菩薩一得一切得為稱法體中無前後故猶如帝網光影互相參徹相入無前後際也亦如百千寶鏡同臨妙像一一鏡中影像相入色像齊平如佛果位中諸菩薩為從性起法身根本智為十住之中創證心故所有法門境界皆悉依本以體用通收皆悉徹故還以性齊即時齊故更有餘不齊之法為不可也不同權學情障未亡九地已來未見佛性所立地位皆有分齊而實可得為未見佛性有假真如影故是故經云十地差別如空中鳥跡如地位法門權施增減為逐眾生情故體道者真俗便真為一真一切真故都無假法不可於此圓教作增減見同其漸也此經所有一切眾海菩薩天龍諸神等眾皆佛果位海諸菩薩眾非是凡夫欲令入者即同聖故明毘盧遮那攝化境界等眾生遍故皆是佛果位眾以化儀主伴故如是果德位眾共會成法示悟眾生成法之後入法界品中文殊師利以此果德法門出祇園會外東行欲往覺城中利樂於人舍利弗六千比丘路上發心得十耳十眼覺城東會善財遍求諸友一生佛果圓明五百優婆塞五百優婆夷五百童子五百童女皆如善財經文不可一一具陳同會總皆如是若也無緣總亦不聞如祇園羅漢比丘等同會不聞不見如來說此華嚴經典是五眾同會於文殊所同聞此法悉皆同證之流是故經云此經不入餘眾生手能深信者情過三乘權學之流何況能證者故此經賢首品中云一切世間群生類尠有欲求聲聞乘求緣覺者轉復少求大乘者甚希有求大乘者猶為易能信此法為甚難是故當知正集海會未有人中凡夫純是諸佛果位菩薩集會成其教法文殊覺城所化始明以此教法將用利藥閻浮提眾生善財等五眾總表實得此法者餘義如前所明如是來眾純是果位菩薩來明果德用備上機都無權教菩薩小乘人天凡夫因果等眾來集此會權教菩薩至於九地已來不預此眾何況凡夫何以故為行六波羅蜜故雖有行十波羅蜜者由三僧祇劫成道果德故不同此教一時即一切時非情所收故出祇園會文殊東行六千比丘路上發心者此明許聲聞亦有最上之器堪能入此最上乘中又彼六千比丘於舍利弗所皆新出家未忻小果以器利故方能發心至此位流已登小果卒迴難得如舍利弗即是影響聲聞非實聲聞也即是已登佛位入流接凡以此義故此經來眾與權教不同化佛設有處純會菩薩無小眾者亦不同此教何以故或有教說即因成佛者即不行五位或五位行相體用不同如前已述故如是准例無有同者法既不同眾亦全別又於此經中所有來眾有十種同法與諸經來眾不同一色身同二法身根本智同三慈悲智同四言說法輪同五來處同六所成法則同七與佛因果同八事佛師弟同九報身國土圓滿同十懷疑獲益同一色身同者如五位中諸菩薩各從十方來一一方來眾皆有十佛剎微塵數眾菩薩來皆金色身目髮紺青當位菩薩色身相似諸天八部之眾當類相似明得法同故報亦同如初會中有五十五種部類雖別明行門攝化異故然其行相身色法門五十五部互相參徹一行作多行多行作一行一身作多身多身作一身相似故前後十處十會例然二法身根本智同者如十處十會中所有眾海皆同如來法性身本智慧故設有新學凡夫入會之者見聞佛法剎那證入皆齊如來法性身根本智故無有入會見聞法者不同佛身智慧者五百羅漢身在會內不見不聞不知不覺此之大會及所說法門不同權教菩薩二乘人天八部同會見佛聞法獲益全殊三慈悲智同者法身本智及差別智慈悲體同解行合故為文殊普賢佛果始終一法故如華嚴經三寶者佛為佛寶文殊為法寶普賢為僧寶是古今佛之舊法故若合即一切皆同為本如是故非造作非成壞故四言說法輪同者如經中五位菩薩各十方來一一方各有十佛剎微塵數菩薩來至此會十方世界皆悉如是一時雲集異口同音十方眾海一時說偈皆同文句名字恰合一無差別為智慧同法行同所說法門十方世界一種皆同不似餘經之眾解行差別有時得不得五來處同者為此五位菩薩所來會者十方一切處皆至又十方世界及微塵中一一菩薩皆共住為居法界體自他彼此遠近情盡故總不出一塵故亦本來無入故不似權教三祇未滿諸見未亡來至此已各還本土又未論一塵之境圓法界故然通變皆有限故皆言神通非本法故六所成法則同者十信十住五位六位菩薩行門十方世界同施設故十方世界古今諸佛同此法故頓示因果在剎那中其法無來無前後故非同權教因前果後故十地位終方始見性地前菩薩是凡夫故設有地前成佛者推為誓願力能非本法故或推地上菩薩引諸凡夫起勝行故非論本法本來佛故此華嚴經所施法則直論根本智佛自乘門不論權教開三乘門設多劫故直明眾生本來自體無作者故性本自法界真佛智慧故以為所乘也七與佛因果同者既是文殊法身智身諸佛果德普賢行門本來一法此諸眾海皆悉同之故初發心時便成正覺於一剎那際皆得此之法者不許於剎那際外有別時得者即非本法故若有人於佛法中見佛成道作劫量延促處所而生見者信亦未成未論修道見道是故修道者莫作如是順情所迷妄云修道輪轉生死無有休息此是情量非是佛法是故此經來眾皆與佛果位法齊還成佛果位法若有見聞悟入皆同佛果位為依本智慧法故八事佛師弟同者如因陀羅網影互相徹此十會法界海中菩薩遍法界中一切佛所皆有其身奉事諸佛成師弟之敬門能同佛果師弟之敬不失故不同權教有自他佛故有從彼佛所來還歸自土故不同此教不移本處不作神通而依本法恒遍滿故承事諸佛能同別故九報身國土圓滿同者為以實法故而起信修法既恒遍身亦遍故依法智行身土皆圓此以一圓即一切滿故以無作智終無大小量故為依本法身智身為依正報亦等故十懷疑獲益同者如初會中五十五眾一時同疑心念同請如來放光示現果德一時同益諸眾各得一法一人得諸人之法已下九會皆悉如是如上來眾十種同法比於餘教全無相似此本智本法本時本處古佛本法六位行門本眾之海充滿虛空微塵之中重重如是一時集會如此經中大眾之海從前至後皆是成就彰表如來所乘五位六位佛因果門無有一人得三乘果皆以此法十住初心體用齊佛依本智海故不增不減於法體性任運利生十處十會來眾行相隨文釋義方可料簡第八明所施法門理事別者如化佛權教中說有情有佛性無情無佛性一切草木不能成道轉法輪等如華嚴經即是越情實教即不如彼化佛權宗約凡化教如功德林菩薩等十林菩薩所從來國國亦名慧一切境界總名慧體何以然者無有情無情故所以然者無二見故為一真智境界無成佛者無不成者故夫有情無情者此是依業說夫論成佛者非屬業故若非屬業者即非有情非無情故何得於出情法上計言有成佛不成佛耶彼有情此無情者是業收非佛解脫故豈將自己情業之繫作如是卜量情與非情成與不成如經所說是諸法空相不生不滅不垢不淨是法住法位世間相常住如是之道為有情及非情耶如此華嚴經中大義本無凡聖情與非情全真法體為一佛智境界更無餘事莫將凡夫情量妄作斟量若存情繫者見有情成佛見無情不成佛此為自身業執如是解者終不成佛夫言理性遍非情而不同有情成佛者此由未見法空不依實慧未了得世間諸相本來常住但見隨情識變生滅之相而妄斟酌言非情但有其理遍故只如成佛豈可理外別有佛耶若理即是佛者於此理中情與非情本無異相豈從妄見立情非情耶如佛是非情應不得成佛若有成大菩提者不依此二見是故法華經會權歸實經云種種性相義我及十方佛乃能知是事聲聞辟支佛不退諸菩薩如是等三乘權學總皆不能了廣如彼經如華嚴經中無有情與非情但為智境界一切山河樹木皆能現佛菩薩身及說法與佛體能同能別自在無礙佛於世界中住持安立自在莊嚴境界差殊莊嚴各異於其妙剎國土莊嚴一一境中纖塵之內佛身出現剎海重重佛身無盡佛身毛孔亦復如是境界重重佛身無盡互相徹入能同能別全同全異淨穢國土無障無礙不論如是情與非情是故今言所施教門別又權教之中諸行為先佛果在十地之後此教之中佛果根本智為先證以差別智而互為資因果行相一時頓徹先中後際一成一切成一壞一切壞不同餘教一切地修一地以性齊時齊行齊智齊故以修定慧用智觀之莫將情解第九明與諸三乘得果別者如經所說為聲聞人說四諦法轉生老病死為緣覺人說十二緣行為諸菩薩說六波羅蜜今此華嚴經亦說四諦法即與聲聞四諦法不同如四諦品中廣明皆為四諦明苦集本真元來是根本智不同三乘有忻厭故又五地菩薩作十諦觀一切十方世界諸佛皆說四諦法輪但隨類音不同爾如世間孔老一切治眾生法總是四諦法但隨器所受深淺不同或說十二分教門或作呪說皆為四諦法輪所收聲聞之人但隨根器得一分斷苦之教只如小乘斷苦之法廣如小乘等部所說且約四乘總相所趣成果處論之聲聞觀苦集二諦深生厭離作無常不淨白骨微塵等觀知身空寂隨空寂法智滅身亡不生悲智名之為滅以此滅處名為涅槃設當從定起後亦無世間三毒等過為在道前修諸觀等以觀折伏如呪毒蛇又修生空知心性滅本來無我以此人無我法故空三毒業不生悲智出定入定無離此修不離此者畢竟同空悲心頓息名為滅諦滅伏諸苦名為滅諦以此滅諦名為道諦如楞伽經說譬如昏醉人酒消然後覺彼覺法亦然得佛無上身如是等比不依佛慧偏修空定從此知過迴心從正能成佛身如經所說有永滅者為滯寂故責令早修不應永滅也為修生涅槃非永滅故此乃大乘經中自有和會如華嚴經中都無此文如緣覺之流知十二緣生之法本來無實自體皆空知身知心自皆無主身心無主性恒無我以無我故無明便滅無明滅故十二緣滅逍遙任性獨覺自居異聲聞故不趣於寂異菩薩故無有悲智唯不趣寂故即勝聲聞唯能持法故即不如聲聞故聲聞之人聞佛所說大乘經典亦能宣傳但未親證如淨名所責無以生滅心行說實相法權教菩薩創迴二乘及小菩薩未能全具大悲智者如大品經等是也但說六波羅蜜引起小根令成智慧以彼偏修定業滯在無知故但說六波羅蜜以根劣故猶怖生死未說七八九十波羅蜜等為方便波羅蜜成其大悲故處於生死能運度故如仁王經中外凡內凡修六波羅蜜作六種人王忍等已上四波羅蜜俱是四種輪王十地十聖修十波羅蜜能成十種天王又餘經漸迴彼二乘分學及頓學等根成其悲智雖修十波羅蜜猶修假真如觀作諸法從本已來自體凝然不遷不變觀破修空有二執成不生不滅法門猶觀當情九地已來未明佛性為修彼假智乃成障故如前已說如此經為上根人頓示本智初心創發十住位上即與佛同智慧如善財妙峯山頂得憶念一切諸佛智慧光明是其義也以依本智法即無所修故本無障故任運悲智不作而成隨緣六道無非法界了緣生法自體恒真更無修作所有念慮皆從智生但知任運對現色身說法應機如響相對恒處生死流法身常寂雖經多劫體不移時入死出生非沒生也任大悲智法隨緣故法應如是性無憂惱不住證修法如是故龍女善財總明如是此法難信三乘拱手遙推是化非是人修直說僧祇逐情立劫焉能信此無時智門是故經云能信此法為甚難者即其事也設經多劫勤苦作修有得有求作長作短作是作非作成作壞捨身壞命豈有成佛之期何如初心即須如是入佛智境修學豈不省力不枉功耶以此義故聲聞緣覺權教菩薩不真解四諦十二緣及真如法身實智境界皆是毘盧遮那方便引修向此華嚴真實之海令歸本法任智施為所修諸地隨智所作不起能心而皆成辦一切種智不似諸教地上別作對治但十信終心十住初位即自了知坦然法界本智慧境凡聖不異脫體全真不見有情無情有性無性如是繫障任法不生如經所說如來成等正覺出興於世以其自身之智普見眾生成等正覺善惡情絕性相無殊雖度眾生而無度者是則名為種如來相諸善根故如是之法付囑流通全與三乘淺深玄異如大乘權學二乘及人天不聞如此華嚴經典上上根流唯希佛因果位諸菩薩等而能聞之如上四乘之內具有明證如是所乘既別見諦全殊於一名言淺深全隔又如華嚴十地品所說五地菩薩修十種四諦觀六地菩薩修十種十二緣以此不同三乘四諦十二緣第十明所付法藏流通別者如此如來出現品中說佛子此法門如來不為餘眾生說唯為趣向大乘菩薩說唯為乘不思議乘菩薩說此經法門不入一切餘眾生手唯除菩薩摩訶薩佛子譬如轉輪聖王所有七寶因此寶故顯示輪王此寶不入餘眾生手唯除第一夫人所生大子具足成就聖王相者若轉輪王無此大子具眾德者王命終後此諸寶等於七日中悉皆散滅佛子此經珍寶亦復如是不入一切餘眾生手唯除如來法王真子生如來家種如來相諸善根者佛子若無此等佛之真子如是法門不久散滅何以故一切二乘不聞此經何況受持讀誦書寫分別解說唯諸菩薩乃能如是是故菩薩聞此法門應大歡喜以尊重心恭敬頂受何以故菩薩摩訶薩信樂此經疾得阿耨多羅三藐三菩提故解云生如來家者自覺自身法身根本智與佛真性性相平等同無性味混然法界自他情盡唯佛智慧明徹十方無性無依無生死性名為生在佛家以自體無作平等悲智力故紹隆正法統治眾生隨所應作以法調伏令諸眾生差生死業所有一切安樂之法皆悉樂之是則名為持佛家法又云種如來相諸善根者解云證佛法身性同法界同佛悲智如是信修理事不殊性相平等如是學者種如來相同佛善根不同權教付囑三乘聲聞菩薩所共流通又三乘之教多付囑諸聖及未生佛家諸凡夫者此經付囑最上大心凡夫唯求如來不思議乘生佛家者若無大心凡夫求此法門生如來家此經當滅何以故為此經難信設有聖說凡夫不信不證此經當滅若不如是付囑凡夫生佛家者聖位菩薩有一切佛世界微塵數如來何慮此經散滅當知如是如來意者令諸凡夫生佛家者而起信修不念已齊佛位諸菩薩眾諸有行者應如是知何故三乘之教多付囑諸聖者令使流通及付囑未生佛家諸凡夫等為三乘之法未出情塵明法未真易信解故且令凡聖共讚令教流行善根不斷未出情量不似此十信之終剎那即佛故以此義故三乘之教且漸引生未出情塵三僧祇劫方得作佛順情之教根易信故凡聖共讚皆得流通不同華嚴十方諸佛根本智法及差別智大慈大悲法出情塵教深難信故要待入證十住之位生在佛家為佛真子方是流通但有聖說無人證者不名流通但有凡夫說教無證者亦不名流通為自法不明疑情猶在不破他暗故未能決定知佛意故以此義故要待入證同諸佛智心方可決知佛教門故以是義故付囑大心凡夫入證者故始名流通但聞不契不名流通第四明成佛同別者夫智身寥廓總萬像以成軀萬像無形與智身而齊體違真相隔得本形同只為乖本相殊致使化儀各別或見形羸道樹藉草褥之微軀或見色究竟天處蓮華之妙相或見寶菩提樹居淨土以成真或見遠劫修行或見剎那當證或見報身圓滿相海無邊或見化體分身具三十二相如是殊形異狀遍通含識以情根萬別千差言何能悉且約人天共感四乘權實之流略作十門成道差別使得童蒙起信發解除疑識本離權情希勝德十門者第一成佛身別第二成佛時別第三菩提樹別第四所坐座別第五大眾別第六示相別第七轉法輪別第八轉法輪處別第九大會莊嚴別第十所受法門別第一成佛身別者此毘盧遮那佛身如經所說有九十七種相及無盡相身非三十二相八十種好身第二成佛時別者如權教中佛生之後即以逾城出家菩提樹下成等正覺時以之為時如毘盧遮那佛即實不如是如來安立化相為度三乘眾生應見如是出家成佛如華嚴中實法界海即不如是如法華經云吾從成佛以來經無量阿僧祇劫此即是迴彼三乘人就實而論此毘盧遮那佛依本法界成大菩提還依本法界無始無終不出不沒無成無壞無有時分此經云如來不出世亦無有涅槃此為實說又頂著華冠本非出家都無八相之事若有人能知如來不出不沒不成不壞即知如來常住在世常轉法輪即是毘盧遮那出興於世又從兜率天下降神入母胎轉法輪入涅槃不出一剎那際彼天猶未下母胎猶未出此已入涅槃一切事總畢第三菩提樹別者三乘之中見佛道樹是木樹高下稱人間如一乘中如來成道所居之樹即寶樹高過六天如金剛藏身中所現之樹高百萬三千大千世界其身周圍十萬三千大千世界大義總一切處遍故第四所坐座別者三乘中化身成道棄榮藉草褥此一乘中本身成道坐寶蓮華師子之座妙寶嚴飾具眾莊嚴第五大眾別者為毘廬遮那所有大眾圍遶皆是普賢文殊等眾及有新發意者皆是心求佛果法界之眾非是三乘權學為求聲聞緣覺厭苦菩薩之道樂生淨土之眾設有聲聞之眾若未迴心如聾不聞不知不見說此甚深華嚴經典亦非因前經三祇劫得果之眾皆智圓多劫一際無前後時之眾也第六示相別者如權教中即以兜率天受生降神入胎八相成道等一乘教中即以初發心住會法身本智以為正覺情絕始終不見時遷及以不遷不乖當念蘊空即佛都無時分遷轉之相應真自性常轉法輪不似權教八相等事或於摩醯首羅天坐花王之寶座或以三千大千之國土以為報境如來施設分量限齊者皆引眾生之化儀漸令心廣未為究竟之實相也如此華嚴法界之妙門者約分十佛剎微塵數蓮華藏剎海參映重重為明無盡佛國互相徹入一一佛剎皆滿十方十佛剎微塵數國土皆無限礙身土相稱都無此彼往來之相不同三乘為小根故權安分齊身土之相如此毘盧遮那之相海也纖塵匪隔其十方毛孔詎虧於剎海三乘示相者螢光不可以比日月之照功琉璃難以類摩尼之淨德此乃非由佛爾只為器劣故然第七轉法輪別者化佛轉三乘法輪毘盧遮那轉一乘法門一乘者所謂佛乘如法華經云唯有一乘法無二亦無三但以假名字引導於眾生乃至乘如來乘直至道場為法華經會三乘引令至實如前依判教分宗門中已說只為三乘種性人還依本種性作三乘教說說龍女剎那成佛是化返成謗教不順佛心原佛本意者令龍女剎那成佛為本法自無時證盡時處即為實法返云是化此是苦哉當復奈何不期甘露返成毒藥翻將寶玉喚作泥塵以實為虛將虛為實請後達士莫踵前賢先聖法門普咸垂訓隨根權實事非一途深可久思具閑佛意了明權實順教流通不滯諸根權實俱濟只可引小歸大眾聖元心以實成虛佛不悅可依宗傳教福利人天使得金玉煥然各不沈沒是故毘盧遮那佛說佛乘化佛說三乘化佛教中法華涅槃漸漸引權令歸實門即龍女剎那成佛雪山肥膩草牛若食者純得醍醐喻等是也皆為分有未具全示一一具足因果報相之門唯北華嚴具足是故今言轉法輪別第八轉法輪處別者權教中化佛轉法輪或言鹿園或言給孤獨園等皆有處所上下往來此經即十處十會及一切塵中佛國佛身重重重重重重無盡無盡無盡常轉法輪不去不來不出不沒十會名處後當更明皆云不離菩提場而昇一切處經自有具言第九大會莊嚴別者說此經時天上人中十會十處一時普集十方聖眾大心眾生無有三乘定性未迴心者設在其會不在其流又十會之眾各從十方來隨所來方皆云有十佛剎微塵數眾而來集會住住地地以次十百千增多為明無盡又一一會眾皆遍法界重重重重參光影像纖塵之內亦眾會重重一一塵中眾會皆與法界虛空等乃至於一小眾生身內成等正覺眾海重重轉正法輪其小眾生不知不覺如是眾會皆為諸佛菩薩性遍一切處身土眾會皆遍一切處故不似三乘中化佛眾會皆有處所限量分齊往來為眾生根小非佛故然第十所受法門別者如權教中或從小乘漸漸修習無常苦空厭老病死修四諦觀於中苦集二諦以為世諦滅道二諦以為真諦觀彼苦集真實是苦深生厭離趣求寂滅以無常不淨白骨等觀觀彼微塵成於空觀故苦集本無識滅智亡以空為證且令苦盡然後方為說大乘法令使迴心修法空觀行諸六度漸起悲智或有大乘菩薩種性者觀行對治似彼小乘性有慈悲樂行諸度不取空證留惑益生成法空等觀或有大乘菩薩種性一下頓修假真如等觀以假真如門加行調伏經三僧祇劫十地見性方始成佛或有教說地前三賢菩薩以觀力故折伏無明地上見道或有教說三賢菩薩少分得見法身如是等說總是三乘權教所說如此華嚴經即不爾直為上上根人一下直授法界自體根本法身古佛智海迷在無明頓令以方便三昧而令現之全將佛果頓授十住初心一念一時一際一法界門頓授文殊普賢萬行理事更無情量卷舒延縮不廢隨俗時劫了然具存三世日月歲數差別了然明著然其歲劫當自不移常與無常不成不壞法本如是了知苦諦本來聖諦元無諸苦亦無涅槃若如是信解如是證入經云以少方便疾得菩提即以智幻門幻生其身等眾生界同眾生事即以無礙念門了眾生根即以師範門以成軌則即以眾藝門訓誨眾生即以無依道場門法無所著即以無念門念而不著即以淨智光明門恒照無礙安立諸法度脫眾生即以無盡相門不壞色身即以誠願語門出言誠諦即以幻住門常住世間成就眾生諸根解脫如是十法即是善財童子等覺位內善知識利安眾生之門令諸學者頓修悟入行此十法利安眾生善住世間解脫法門殊非如三乘之眾厭苦集樂滅道之法也亦非留惑樂空出纏求淨土也第五明見佛差別者夫佛身性相一體無差器有萬端依根各異情存相隔見絕體齊身立影生情留佛異佛由情應以此乖真心盡情亡智身自稱智緣無作動寂俱真如是相應名毘盧遮那佛毘盧遮那者名種種光明遍照也以法身悲智示相教光用對諸根隨情現色為情乖相別見異佛殊以體相混收本是毘盧遮那一智身也只可歸真去假不可滯假亡真略立十門見佛差別使得留心創信者返末而還源也一人中見佛但有三十二相二諸天見佛但有八十種好三諸龍見佛或同人所見或見但為大龍王也餘畜例然四諸仙人見佛但見仙人五諸餘外道還見佛與己同類六八部神等見佛與己為王七小乘人見佛為大聲聞八緣覺見佛還為緣覺九權教中菩薩見佛但為三千大千世界之主福智充遍三千大千世界十一乘教中菩薩見佛為十佛剎微塵數蓮華藏世界海為法界主且云十佛剎微塵數蓮華藏世界為明無盡總攝一切剎故福智充滿一切諸剎無盡相海重重故如上十種見佛不同皆由發心之時信樂差別以信樂力故見佛不同是故當知發心之者發廣大心信廣大教門發廣大願行廣大行入廣大智利益成就無盡眾生即得速成菩提行願福智悉皆圓滿若不如是終非畢竟成大菩提勞而功少何如直往一切智之中也第六明說教時分者夫創證覺心道源虛寂智圓三世始終俱盡會萬像濟有無混去來印古今豁達唯神恬怕應真情亡智立想絕悲存圓聲遐布隨根受益一雨普滋百卉齊得如空中響稱擊成音諸根獲益任智無心剎那無際焉存古今略依權實且立十種教起前後時分不同第一如力士經說佛初成道一七日思惟已即於鹿園說法第二如大品經說佛初鹿園轉四諦法輪無量眾生發聲聞心乃至獨覺心大菩提心等第三如法華經說三七日詣鹿園說法第四如四分律及薩婆多論六七日方說法第五如興起行經及出曜經七七日方說法第六如五分律八七日方說法第七如大智度論五十七日方說法第八如十二遊行經一年不說法第九依今唐朝藏法師判如來成道定經一七日後方說華嚴經第十今依此華嚴法界門總不依如上所說如此經以法界本智性自體用理事大悲本實為宗不依情量時分之說古今見盡常轉法輪無始無終法本如是如上所說總依根自見時分並非如來有此不同如來本法智體並無時分可立但使令心信解法界無時即是如來說法時也情亡心盡任智利人即是如來成佛轉法輪時也若也情存立見云如來如是時出世如是時說法者並不依佛見總是自情如此華嚴經教門即是無始無終為門不何逐情強立時分此經乃是無時之時一切時說如法華經云吾從成佛已來經無量阿僧祇劫者量既本無知欲將何為說法時也皆是如來一智用一圓音一剎那時以無時之時為說法時故也第七明淨土權實者夫以滔滔智海茫茫莫究其涯淼淼真源蕩蕩罕尋其際遮那法界體相通括於塵沙方廣虛門淨穢互參於無極但隨自修業用見境不同致使聖說乖違依根不定或權分淨土於他國指穢境於娑婆或此處為化儀示上方為實報文殊位居東國金色世界而來觀音身處西方極樂妙土而至如權儀各別啟蒙的信無依今以略會諸門令使創修有託約申十種以定指南第一阿彌陀經淨土第二無量壽觀經淨土第三維摩經淨土第四梵網經淨土第五摩醯首羅天淨土第六涅槃經中所指淨土第七法華經三變淨土第八靈山會所指淨土第九唯心淨土第十毘盧遮那所居淨土第一阿彌陀經淨土者此為一分取相凡夫未信法空實理以專憶念念想不移以專誠故其心分淨得生淨土是權非實第二無量壽觀經淨土者為一分未信法空實理眾生樂妙色相者令使以其心想想彼色像想成就故而生佛國此權非實第三維摩經淨土者佛以足指按地加其神力暫現還無是實報土未具陳廣狹是實未廣第四梵網經淨土者雖說一大華王而有千華一一華上有百億化佛教化百億四天下眾生然彼千華及彼華王為三乘菩薩見未廣故分示報境未成圓滿是權未實第五摩醯首羅天淨土者如來於彼坐寶蓮華座成等正覺以為實報此閻浮提摩竭提國菩提場中成正覺者是化此為三乘中權教菩薩染淨未亡者說言此閻浮提及六天等是欲界有漏彼上界摩醯首羅天是無漏故為存染淨彼此未亡此為權教未為實說第六涅槃經所指淨土者云如來有實報淨土在西方過三十二恒河沙佛土外者為三乘權教一分染淨未亡者言此三千大千世界總是穢土權推如來報境淨土在西方此權非實第七法華經三變淨土者此為三乘權教菩薩染淨未亡者言移諸天人置於他土非實是權第八靈山會所指淨土者此引三乘中權教菩薩染淨未亡者令知此土即穢恒淨諸眾信可未能自見是實非權信而未見第九唯心淨土者自證自心當體無心性唯真智不念淨穢稱真任性心無恚癡無貪瞋癡任大悲智安樂眾生是實淨土以自淨故教化眾生令他亦淨故是故維摩經云唯其心淨即佛國淨欲生淨土當淨其心第十毘盧遮那所居淨土者即十佛剎微塵數蓮華藏佛國土總含淨穢無穢無淨無有上下彼此自他之相一一佛土皆充法界無相障隔略言十佛剎微塵數國土為知無盡佛國不出一塵為無大小故不立限量故以法為界不限邊際相海純雜色像重重此為實報非是權收第八明攝化境界者夫佛境無邊順機各異隨情廣狹見有差殊非是如來分其量數情微即境狹量廣即境寬若也智契真源佛境彌綸法界或見閻浮為化境或見四洲以濟生或見形滿大千或見報身十海如是種種器有萬端設教不同千差萬別啟蒙始學憑准何依略示五門識其權實使得捨枝條而從本返末而還源速證菩提無令稽障一人中見佛境界二諸天見佛境界三二乘中羅漢見佛攝化境界四權教菩薩見佛境界五實教菩薩見佛境界第一人中見佛境界者但見化一閻浮提眾生第二諸天見佛境界者但應自見境見佛亦然隨自見廣狹故如帝釋梵王及諸天王即是菩薩位即依菩薩位配所見佛攝化境界廣狹不可依諸凡夫天人之類如帝釋即是二地菩薩位乃至漸昇至梵天王是十地菩薩位也或時以佛神通力成就眾生亦令人天中凡夫及二乘并小菩薩總得見佛報土境界故即如維摩經佛以足指按地所現淨土是也或時以佛神力亦令人天總得相見故即如大集經中所說寶坊處欲界上色界下大集人天之眾總在其中如彼經說第三二乘中羅漢見佛攝化境界者如大羅漢以天眼力得見佛攝化三千大千之境界也即如阿那律云我以天眼見釋迦牟尼佛土三千大千世界如觀掌中菴摩勒果如小羅漢即不定或見佛攝化一閻浮提此即以久伏忍力能斷結使未有定力亦名斷結未有力通變等事如以此羅漢或見佛攝化四洲及上三界境界也此廣說在小乘諸部中第四權教菩薩見佛攝化境界者初地百佛二地千佛三地萬佛境界以漸增如三乘大乘教說第五實教菩薩見佛攝化境界者初地菩薩即見多百佛即是無盡之百不是一百之百二地菩薩即見多千佛等即是無盡之千故三地菩薩即云多千萬等以實而論諸地菩薩皆悉齊見如帝網等三賢菩薩亦然非但十佛剎微塵數蓮華藏為其報境法界虛空總皆平等為十住初心初見道時即已無大小見故即總見佛化境皆如法界不分大小約行布之中寄位階降如此經初地見多百佛境界者即明滿義故非如三乘單百之百此多百者即齊無盡之數故如三乘教化佛即攝一四天下報佛即云攝化千百億四天下為一釋迦報境如梵網經所說如華嚴經所說毘盧遮那攝化境界且約立一大蓮華藏世界海廣大無際與虛空法界等但為化眾生故約陳形狀令眾生心廣大發開狹劣心故於此大蓮華中總言有十不可說佛剎微塵數世界種為教文有限且立其百二十一箇世界種中心有十一箇世界種上下各且二十重蓮華藏世界最下重中有一佛世界微塵數廣大世界圍繞次上第二重二佛世界微塵數次上第三重三佛世界微塵數此十一箇世界種皆悉如是從下向上轉轉倍增最上重中具足二十佛世界微塵數廣大剎一一剎各有十佛剎微塵數諸小剎圍遶其十一箇二十重世界外有一百箇一重世界種圍繞十一箇二十重世界此一百箇世界種外近金剛山復有十箇四重世界種其中國剎重重之內如上所說於金剛山內圍繞如上諸世界種等如天帝網分布而住如來所化周遍其間淨穢純雜諸世界海等如三乘中所說世界種者數三千大千之剎至一恒河沙為一世界性數性世界至恒河沙為一世界海數海世界至恒河沙為一世界種如此經世界並數一佛剎微塵二佛剎微塵三佛剎微塵如是倍增至最上重中二十佛剎微塵數世界如是上下通數總二百一十佛剎微塵數廣大剎始成一世界種非為恒沙以限其數三乘之中多取恒河沙數為量如此經中常取一佛剎塵十佛剎塵為表無盡為其數如是增廣令小狹劣眾生知佛攝化境界發菩提心其佛攝化境界一一塵中境界與法界虛空界等不言獨化三千大千世界於中表法至後釋華藏世界品廣明第九明因果延促者夫法界圓寂無始無終理智虛空非因非果但為有情存量假寄其名情亡量絕何名能立名不自施本由量起量亡情盡名亦自真今以無名之真名談無果之真果以無說之真說說無因之真因啟蒙之士不可以滯其名始學之流不可以廢其說滯名則名立廢說則言生當可任情隨緣起唯法起若無緣者滅唯法滅有此法者性不相知今談因果延促如空中鳥跡如石女之子但為眾生情有愚智隨心照義或遲速不同劈竹蹬梯稱機各別因茲之類延促不同非謂日月與作時分教不自施因機故起教隨根應有根教生今以依根約立十門因果延促使得啟蒙之士後學無疑也第一小乘善來得阿羅漢果第二小乘一生得阿羅漢果第三小乘三生得阿羅漢果第四小乘六十劫得阿羅漢果第五緣覺四生得緣覺果第六緣覺遲經百劫得緣覺果第七依權教菩薩成佛定經三僧祇劫得成佛果第八依法華經實教會三歸一令龍女一剎那際成佛破三乘經於多劫方始成佛第九華嚴經說兜率天子三生得十地果第十善財童子一生成佛如上所說皆是三乘及一乘聖教依根約器所說各各依諸聖教自有和會今欲廣引諸義文句煩多根有萬端依根教別今以略分十種大意得果延促不同意令知權向實不滯虛乘入真實門速成佛道如龍女破三乘之定劫成剎那之實門涅槃經屠兒廣額授賢劫中成佛之記者破闡提之無性說越三僧祇之功兜率天子明一乘之教殊勝之力聞之生信為不修故設入地獄中亦能成種蒙光觸身來生兜率天上蹬十地位一如隨好光明功德品說舉此一事意令信此諸佛所乘以難信故信即必定成種為信解內熏必至成佛設暫著樂遇苦便修若至十住初心位齊十地更無退轉如善財童子一生成佛者明於十住初心一剎那際情亡想盡三世一念更無所生名為一生不取存情立劫時分之生如是無生便成佛果如本生故名為一生還同龍女一剎那際情盡時亡名之為佛第十明會教始終者夫慧日世尊稱法界而遍照智周萬有與凡聖而同真理事互融體用相即四十品之勝典終始交羅百萬頌之妙言前後參映十處十會如帝網之重重十剎十身若鏡像之相入舉一門眾門俱發談一品諸品齊麾道樹始成九天同屆普光一集十處咸登今古無差舊新一念不離一位便分五位之門一行之中乃建塵沙行海法界體上安立訓俗之詮果德性齊施設引生之教文殊以讚明法體普賢為成備行修二人悲智參光使得雲滋寶澤法界品內復令善財重修倣此一部之經一一行其行相菩薩接生之軌各各次第分明發心求進師資差別具陳法則令使童蒙易解學者不枉功程一念與道相應便得超過永劫今分十法以約紀綱教體參差略知分齊第一明毘盧遮那始成正覺第二明示果勸修第三明信心成備第四明入真實證第五明發行修行第六明理事相入第七明蘊修成德第八明隨緣無礙第九明因果位終第十明令凡實證第一明毘盧遮那始成正覺者即世主妙嚴一品經是言始成正覺者已自身心證盡三世古今等法在一念中無久近相於一念中而亦不壞眾生三世久近劫智及種種眾生差別知見智如經智入三世而無來往如是有十種智具在經說如是上下前後四十品經總於始成正覺時於一剎那際以法界海智印三昧門一時頓印身色言音說諸佛法及一切塵中諸國剎海普宣流布及入涅槃不移一時一際一性皆是法如是故前佛後佛古今如是總在一時隨諸眾生現差別法古今相徹名之為始契法如是名之為成依法如是非心造作名之為正智達斯理名之為覺此經在晉朝之譯有三十四品今於唐朝再譯為三十九品又檢菩薩瓔珞本業經云佛子吾先於第六天說十地道化天人今故略開眾生心地汝等受行又下文佛子第四十一地心者名入法界心又此下文佛子吾先於第三禪中集八禪眾說一生補處菩薩入佛華三昧定說百萬億偈今以略說一偈之義開眾生心汝等受持此品即在十地品後是十一地等覺位計此品名還名佛華品為依法為名故又下文佛子吾先在此樹下說法界海時有八萬無垢菩薩現身得佛故今為此大眾略開佛果行處汝應頂受如瓔珞本業經即是說華嚴經竟化諸三乘眾生詣菩提樹下二重敘初成正覺時所說華嚴五位法門具如彼經說為華嚴經少十一地一品經今將彼配勘方知次第後有聞者不須生疑但取彼經勘驗可知皂白今以第三禪中說十一地佛華品即總有十處十會四十品並在始成正覺時以一剎那際海印法門一時頓說以依本法無前後故為法本如是故以本身本智示本法故無重會普光明殿及三會等事故若重重重重無盡之重不論三會以其法界海門總收三世一念前後並是一時亦無往彼重來入此如來但以本智對現色身海印門故一時普示今言於普光明殿重重三會者此非如是總是一時頓印之法如經云如來於一言說中演說無邊契經海但從法門品類為表法故菩薩名殊非是先來後來之眾於法界海內不可以情作前後之想違本法故於一念之內現三世事者為眾生故非於本法而有三世此為明本法不可從末前已覆車後須改轍不可直推先德以為龜鏡檢參經意都無重會之名以文字敘致法門似有重意不觀品中經意總是敘其前後通括一時一際一法界之智用法門如十定品離世間品皆云爾時世尊在摩竭提國菩提場中始成正覺普光明殿入剎那際三昧者但隨法位菩薩名別非是如來去已重來以普光明殿為法界果智體故於一時之際會其理事不離無作定門以十定門是法界體故以普賢行是法界用即離世間品是也會此二品不離普光明殿果德大宅智之本都如此三度之說總是一處一時一法界一會之說非是如情所見前後往來通餘九會總在一會一時一法界一智海法門重重一時隱現無障無礙今於一法界內隨其進修方便行相門中寄處表法以分其十處十會者第一菩提場會第二普光明殿會第三昇須彌山頂會第四昇夜摩天會第五昇兜率天會第六昇他化自在天會第七昇三禪天會第八給孤獨園會第九覺城東大塔廟處會第十於一切國剎及塵中一切虛空法界會名為十處十會普光明殿中會此經中五位六位法門十定妙理普賢萬行始終體用十處十會總在普光明殿一真法界因圓果滿報居之宅之所含容十方世界都為一法一處一時一體用際攝末歸本不可別分作前後往來三會之說不可以己情塵翳障真教又此經中諸法皆以十為圓數不可但言七處九會之說又問何故至第七會但至三禪集八天眾說十一地法門何故不至四禪天者答曰為四禪天依其次第是佛果處故佛正於菩提場中正證佛果通收四禪及十方世界總為一普光明殿法界之宅報居之都更無上下往來進修所在可得之相明佛四禪心想無依無進修處故無往來也情絕應真同法界故是佛第四禪以菩提樹下寄同阿蘭若處普光明殿即是本居之報宅以此三說始終因果重敘前初成佛之時以明前後不離菩提體本智海故如此圓融始終因果成一際法門於此經中前後有六處和會也示果勸修門中有二處已信修行門中有四處一如初會中普賢菩薩入如來藏身三昧以世界海旋法門示佛本源法界十蓮華藏世界海因果始終報得之門即普賢菩薩是其行如來藏身是其體即明以用入體理事徹故二毘盧遮那所坐之座諸有莊嚴亦明因果始終體用相徹故即以遮那佛以為報果以一切法空本智為座體以普賢萬行為用莊嚴以此一切莊嚴具即還以輪臺戶牖諸莊嚴具中出眾菩薩有十佛世界微塵數雨寶供佛即明如來果德常居一切法空之座普賢眾行妙用常感依報之所莊嚴理事因果體用常相益故又已信修行門中有四度和會因果無二門者即普光明殿三說始成正覺攝末歸本一際法界是一度和會二三十七品名如來出現品如來放眉間光灌文殊頂放口中光灌普賢口令此二人共相問答說佛出現果德之門即文殊為本智法體普賢為行明和會體用徹故以此徹處即名為佛初會中佛即明佛所自成佛也三十七品中佛明菩薩自力所及也因初佛故而起信進修行以信進修行故自力所及自佛果故以自佛果與前所信無異故三祇園之中如來以師子頻申三昧門舉五位因果導利人天四善財童子彌勒樓閣中和會文殊普賢始終因果及彌勒菩薩始終因果都為一際體用徹故通前示果勸修門中普賢菩薩毘盧遮那二處和會及後普光明殿如來出現品給孤獨園及彌勒樓閣四處通為六處和會體用因果無二一際法門是故彌勒樓閣名毘盧遮那莊嚴藏與初會中普賢菩薩所入三昧名如來藏身前後名字一相似故但取經文品類意況尋之參驗可見如來會通總為一時一際以剎那際根本智宅門出生滅度及常住在世轉正法輪總無虧一念成正覺時是故經言智入三世而無來往此經總有十處十會四十品經於九會中雲集都眾總有三百四十二種眾并第三禪中一會八種眾亦在其數如是之眾各各云有佛世界微塵數或云十佛世界微塵數如是眾會一時俱會在始成正覺一剎那際猶如大海周遍十方互相參映無障無礙若以第十會中於一切國剎及塵中虛空法界一切會者即十方世界虛空法界及纖塵之內及一切眾生身體塵毛孔海會如海十方無間重重重重無盡無盡諸佛菩薩眾海常然三世一念古今咸即今時之際過去未來無盡之劫同時無虧一念成正覺時也如是時體成佛不成佛覺與不覺時法如是故第二明示果勸修者即如來現相品普賢三昧品世界成就品華藏世界品毘盧遮那品如是五品經是也於現相品如來口中眾齒之間放光以光中音聲十方告眾使令咸集普賢菩薩為佛長子治佛家法入佛三昧舉佛果德令眾敬愛起信樂修如來於自身及座舉體用因果門令眾咸知以佛自身為法界大智身以諸莊嚴具為普賢行用報果以一切法空為座身以此三法齊平興悲智門無始無終示悟眾生名之為佛如來又於眉間毫相中放光明名一切菩薩智光明普照曜十方藏其狀猶如寶色燈雲普照十方世界已右繞於佛從足下入及於眉間毫相之內出十佛世界微塵數菩薩眾於其佛前共坐一蓮華之座復讚嘆佛境界甚深此明因果無二光入足下明以果成因眉間光者十地智果之光今入佛足下以果成因十信之位還從足下輪中出此光也至十住位內次至足指端出十行之內從足趺上出十迴向之內從膝上出十地之內還至眉間出終而復始毫相光明是十地之果光其中出菩薩是其因行明因從果出明此已上五品經是示佛果德令眾信樂第三明信心成備者即第二會中如來名號品四聖諦品光明覺品菩薩問明品淨行品賢首品已上六品經是也此六品經共成十信之一位一如來名號品信佛名號十方世界隨生不同二四聖諦品信知十方世界法門名字差殊皆以四聖諦為本三光明覺品知光明本從果而來入佛足下今還從足下放彼果光用成信位四菩薩問明品信菩薩所問之法門五淨行品明信菩薩淨行從大願力生六賢首品信知成佛以信為首信此六品法門共成信位此六品經於普光明殿中說以普光明殿是佛智用果報滿居之本宅還從中說信法門為明說果成信既信果德從茲以後至十地十一地佛華品已來方明入道進修五位成滿階降同別一通一切通為從因至果不隔時故皆以根本不動智等十箇佛以為所信之門還以自心根本不動智佛以為會體用第四明入真實證者從第三會昇須彌山頂於如來兩足指端放光明於中說六品經是一昇須彌山頂品二須彌頂上偈讚品三十住品四梵行品五初發心功德品六明法品此六品經中如須彌山頂品及偈讚品兩品經是帝釋諸天迎讚如來嘆佛功德及處之勝十住品梵行品初發心功德品明法品四品經明創證法門住佛所住生住佛家同佛智性功德解行理智如佛初發心時便成正覺此會兩足指端放光者明初證法門發足之始昇須彌山頂者明從前信心今昇十住法王山頂至法之際智照無礙如上高山至相盡處故又山者表定能發慧故從茲以去任法無功始終俱佛不從八地方具無功瓔珞經云三賢菩薩法流水中任運至佛初水後水一性水者因佛果佛一性佛故於其中間無初中後不隔念故依本法故無念可隔因果便終一念相應一念佛故不論相好及與神通相好神通從此正覺中得若證正覺即不著諸相但以覺道恒相應故通變相好不求自至設至於後福智終時三世一時不隔念故第五明發行修行者從第四會昇夜摩天宮於如來兩足趺上放光說四品經一昇夜摩天宮品二夜摩天宮偈讚品三十行品四十無盡藏品如此會中昇夜摩天宮品夜摩天宮偈讚品兩品是諸天迎佛讚歎佛功德及歎處之勝十行品十無盡藏品兩品經明智身具普賢行悲智具足理智行門所成依正二報福智無盡此位從如來兩足上放光及昇夜摩天上說者為明從須彌山頂至相盡處證佛智身至夜摩天上依法空本智起普賢萬行門故以處表法令易解故如彼諸天離地際故天依空而住為明十行依本智法空而行第六明理事相入者從第五會昇兜率天宮於如來膝上放光說十迴向有三品經一昇兜率天宮品二兜率天宮偈讚品三十迴向品前之二品經是諸天迎讚如來敬嘆佛德及嘆處之勝後之一品是正說十迴向之法門迴向者令諸事法皆入理故以十行事法入前十住中理事無礙故名迴向前十住即是文殊法身本智後十行即是普賢之萬行明二人體用相徹名為迴向膝上放光者明理事卷舒自在故猶如人膝屈申迴旋皆由於膝何故兜率天說此位者為明此天於欲界之中處中故又於天上五位五處五會之中故向下有帝釋夜摩之兩會向上即有他化三禪之兩會於欲界中此天處中故故說十迴向令會理事無礙根本智差別智智悲均融處於中道以處表法故須此處說十迴向之門第七明蘊修成德者從第六會昇他化自在天宮中如來眉間放光明名菩薩力焰明此光與初會中如來眉間所放光明終而復始至本處故說十地品一品經是也無昇他化天宮品無偈讚品者為明十地果終住法本宮恒遍一切功終行極更無昇進乃至三禪十方世界亦同此也為表果終十地智滿無進修故常對諸佛現在前故為非新來無稱歎故此十地門但於十住十行十迴向中蘊積功成使令滑熟更無所住任運而成自令具足一切諸法何故於此天處而說十地法門為此天依他起化以成自樂名之他化自在天此位菩薩依眾生故而行悲智興諸行雲雨諸法雨以成為樂無自心相作諸行相以處表法故須此處而說十地法門依藏法師說此品時有三加五請者檢尋經意佛有十三種加解脫月菩薩及諸菩薩有四請佛有十三種加金剛藏菩薩者一他方佛有十二種加金剛藏菩薩使令遣說二毘盧遮那如來眉間放光照金剛藏菩薩身光中說偈勸令使說此為光加通為十三十方諸佛十二種加者一諸佛現其前以言讚慰使令說法二與十種智及自善根法如是加三十方諸佛手摩其頂許令使說以言讚慰是語業加與十種智是智業加以手摩頂是身業加毘盧遮那眉間光照及光中說法是法力加總通言讚及與十智手摩頂及光照有十三種加金剛藏菩薩四重請者一解脫月舉眾疑二請金剛藏菩薩為眾說法三重請四諸大菩薩一時同請都為四請未知三加五請從何所來若但取身語意業為三加者即與十智眉間光照金剛藏身及光說法其加即有餘若俱取十方諸佛言讚使說為五請者佛位居尊軌則之中不合為請以此之義總有十三種加四重請與十種智業雖是智體不殊為不迷法相成差別智故用時各別不可直取同門以一同中有十三種所加各別四度重請皆殊超昇之義前已說訖第八隨緣無礙者從第七會於第三禪中集八禪眾說一生補處菩薩入佛華三昧定說十一地等覺位中普賢法門十地已終明自分道終等覺位中行普賢行遍明入俗遍周法界行門重疊廣及虛空及微塵中諸國剎海重重無礙廣大如法界究竟如虛空名為等覺位中普賢行也言佛華三昧者花之言行能堪可觀開敷感果義也此為佛行法門佛者覺也明十一地等覺行用明十地成佛以終次十一地覺行滿也故名佛華法門三昧者法界本體大寂法門定亂情盡名為本寂以此定故行普賢行門一切三昧此乃為本體故於彼天處為於色界無色界八禪之眾說一生補處菩薩入佛華三昧定門有百萬億偈以此位菩薩入佛華法門善明入俗廣利含生自在故名隨緣無礙此位明法界行周何故在彼天處說十一地法門為彼天處憂苦情亡唯三昧樂為明此位菩薩定故情亡唯智悲利眾生樂故以此處表法故於此處說十一地法門地位行門廣如瓔珞經說此以當華嚴經來文未足第九明因果位終者從十定品十通品十忍品阿僧祇品壽量品諸菩薩住處品佛不思議法品如來十身相海品如來隨好光明功德品普賢行品如來出現品離世間品已上十二品經是也何以然者為十定品至離世間品總該五位十地佛位及普賢萬行始終因果前後徹故是此十定品離世間品二品經初皆却敘初會及第二會云爾時世尊在摩竭提國阿蘭若法菩提場中始成正覺於普光明殿入剎那際諸佛三昧者非是重來集會但為十定及離世間二品是體用門通始終故於普光明殿如是重敘依其法門菩薩眾名號差別非是去已還復重來於十住十行十迴向十地十一地法遍諸天處一時頓說諸位此之二品意明體用徹於始終佛因果門故十定體是文殊離世間法是普賢是故如來出現品中放光和會二人因果相徹門故放眉間光入文殊頂放口中光入普賢口令其理事自相問答說佛果門佛果之門總在二人根本智差別智之際以定慧力照之可見此之十二品經一時都會及諸六位十一地總入普光本智法堂果德大宅法界之門故是故十定品及離世間品皆敘前之初會二會說此經時譬如空中置百千寶鏡置一佛像在於地上以眾菩薩圍遶莊嚴於彼百千寶鏡之中一時頓現一一鏡中影像互相參入都無來往如來亦爾於始成正覺之時天上人間十方國土一時頓現互相參徹都無來去故彼說言音句義悉皆參入都無來去不論重會不得作世間情解作往來重重之心如前已述事須和會至而復說此之經末須知和會始終如來出現品明五位十一地果終之門一部之經始終之際以是義故流通付囑總在其中出現品前普賢行品即明自己佛果修行之行出現品後離世間品即明自己佛果之後利生之行明佛果之後所行大悲智行諸習總盡雖行普賢萬行不染世間名離世間品自修佛果前普賢行明是自所乘勸他學佛果也後普賢行自己佛果已終純是利他以此能令三寶不斷十通十忍亦如十定遍通五位體徹始終也通者總通明義也忍者法忍之門阿僧祇者乃明數量之門壽量者乃明佛壽量隨人菩薩住處者為明菩薩所住處為人攝化住持境界常在不滅佛不思議法者為明如來化儀法則自在非諸二乘及三乘權學所知如來十身相海品者為明十世界海十毘盧遮那皆有九十七種相及十蓮華藏世界微塵數相如來隨好光明功德品者為明如來隨好光明照燭功德蒙光獲益普賢行品者為明果前進修之行如來出現品者為明五位菩薩自力果終出現因果位極離世間品者為明佛果之後純是利他此已上三十九品經六位五位因果位終利及諸天諸神王眾入法界一品經如來入師子頻申三昧還舉佛果五位利及人間以前總結初會二會乃至十一地七會之中佛位因果法門八會在祇園之中後當更敘第十明令凡實證者從第八會在祇園之中如來入師子頻申三昧門還舉法界果德現諸世間令生信樂聞佛實相五百聲聞目蓮鶖子示同不聞寄同二乘有信不信如初會中五十眾及覺首等十首菩薩功德林等十林菩薩金剛幢等十幢菩薩金剛藏等三十七箇藏菩薩如是各各有十佛剎微塵數菩薩共集隨位增倍寄成諸位令諸人天凡夫得此法門如此會中六千比丘明是凡夫於文殊師利所頓明十耳十眼此眾雖居在路發心境界不離佛會路上發心為表進修非是即離其佛會乃至第九會覺城東一萬諸龍五百優婆塞五百優婆夷五百童子五百童女普明是凡夫同證佛位是故今言令凡實證第九會覺城東過去佛大塔廟處文殊師利說普照法界修多羅門無量諸龍得生人趣一萬諸龍發菩提心覺城五眾俱登佛果但舉善財一人為首及其五百之數法皆同然五百者表五位六千者表六位信亦在中一萬龍者表其萬行之門故無有一事浪施設故皆表法門過去諸佛大塔廟處為其會者明古佛今佛道跡不殊還同如來會內一種善財南詢諸友還明進修又明菩薩攝化眾生之行相第十會者一切國剎及塵中虛空法界一切會此十遍一切剎塵中虛空法界有情身塵毛孔之內如是重重重重海會無盡故如是法界佛果法門諸有信解及初發心證入之者猶如師子王之子初生之時雖即未能如其師子王力勢自在然師子相全體無異一切諸獸皆當畏如於此華嚴經佛果法門信解及初發證入者亦復如是能信自己身心性相全體同諸佛果自體恒真本大智故及證入者同諸如來佛果之門本無修造自體全佛以此真門備進修差別萬行恒無始終一真果德雖未能堪力用如佛是則名為種佛種子在於身田以信為始以定慧力證入之者初發心時十住之首以入佛智慧是則名為生在佛家為佛真子以與佛智同故具足如來諸善根故便即超彼三乘得神通菩薩九地等見一切三乘人天外道智所不及是故應當根堪之士一心奉行稽首十方清淨海法界真報盧遮那六位因果諸菩薩文殊普賢大海眾所說法門清淨海果德圓滿金剛句我今釋此微妙典將欲廣利諸眾生令於法門無罣礙諸有見聞獲大利唯願眾聖垂加護皆同遮那清淨海夫闡教弘經須分四義一長科經意二明經宗趣三明教體四明總陳會數一長科經意者略作十段千科一明始成正覺二明舉果勸修三明以果成信四明入真實證五明發行修行六明智悲相入七明蘊修成德八明利生無礙九明諸賢寄位十明令凡實證一明始成正覺者即世主妙嚴品是二舉果勸修者即從現相品已下至毘盧遮那品總五品經是及世主妙嚴品舉佛所成之果令使人修三明以果成信者即從佛名號品已下至賢首品六品經是亦通取前世主妙嚴品已來總是便以十箇智佛為自心之果以不動智佛為首明自心智隨分別性無所動故四明入真實證者從昇須彌山頂品已下六品經是以十住為體住佛智慧家生故五明發行修行者從昇夜摩天宮品已下四品經是以十行為體行佛行故六明智悲相入者從昇兜率天宮品已下三品經是以十迴向為體體圓真俗成大悲故七明蘊修成德者他化自在天中十地品是蘊修前三法令慣習成就故八明利生無礙者十地品已下乃至普賢行品等十一品經總是以十地中蘊德成功十一地利生行滿方名法行圓佛於始於終無作體性不移毫念為以法界圓明大智之性為十住見道之初無時念故三世無性故總一時故此非情識所知唯智會故九明諸賢寄位者即已上三十七品諸菩薩并佛是出現世間品亦是皆從性海大智境界中方便出現其身寄位成十信十住十行十迴向十地及等覺位十一地法門令凡夫信入倣學依跡不迷其事十明令凡實證者以法界性中安立十信等六位進修方便行十地不離體用不壞方便其智彌高其行彌下逐根行滿故名進修隨力堪能安立諸位隨位知行令不迷因果使學者善明總別依跡成功不滯始故不離初故即如下文善財等眾優婆塞優婆夷童子童女各列有五百具明十住十行十迴向十地十一地五位一位有十通為五百如六千比丘通信亦不退總云六千一萬諸龍以明萬行如是之眾並是凡夫皆信是法界佛果智境門故而登十住十地故名令凡實證已上十段長科經意竟於中廣意至文方明如法界一品總通前後四十品經總法界故明三世法總法界故以此法界一品是一切諸佛及以一切眾生之果也於此一部之經總有五種因果遍周義一示成正覺因果遍周即世主妙嚴品通下五品經是二信位及進修因果遍周從佛名號品已下六品經通十住十行十迴向十地位中共十品經是三定體遍周即十定十通十忍等品是四行海遍周即普賢行品離世間品是五法界不思議大圓明智海遍周即法界品是有此五遍周義故以此一部之經有五品五品之內品初皆有爾時世尊在摩竭提國以為品首者明此五法是一時一法界一剎那際一體用一切諸佛共同之法一因果等周圓滿無前後義一切諸佛皆如是如是之法不離十定之中一剎那際降神入胎示現成佛入涅槃不離一剎那際更無移也以此一部之典五度一箇爾時世尊在摩竭提國唯法界品別總明此一部之經大體宗趣一法界大圓明智有此五種遍周之因果從初信心進修諸行始終因果行圓滿畢竟不出十定之體無時之性凡聖總齊本來如是由情妄繫時量隨生由妄繫故生老便有若於根本法界門中起延促見皆是自情妄見非實有故如是迷無性理違本無時智境之法門逐情隨妄見時劫延促者於佛正法之中不成信種當知是人設修行出三界果未有成佛之種故即權教六通菩薩聲聞緣覺是也如法華經不退諸菩薩亦復不能知此明出生死之不退未成處生死中不退又但得以空觀折伏現行煩惱入初地見道位非是以達根本無明得根本智中不退如是三乘見道總是三種意生身菩薩皆非是根本法界大圓明智初發心住中能十方成佛等不退三種意生身者初二三地名三摩跋提樂意生身四五六地名覺法自性意生身七八九十地名種類俱生無行意生身如是三種意生身菩薩並是法界大圓明智海火宅門外三車權方便安立令諸子等且免火難如此經下文聲聞在會如聾六通菩薩設聞此經不能生信如經具明為從無始際設能於佛法生信但隨情生信迷自智境故無自契實智起真信修故若不迴心畢竟不成佛故設復教化眾生還能成得三乘及人天之種但住一方之淨剎無廣大海界量等虛空無邊智之大用十方塵剎對現色身一切眾生隨根引接三乘無分但云見三千大千之境如此經有世界海有世界性有世界種皆甚深廣大與法界虛空等具如華藏世界品說如三乘中設見如來身三十二相八十種好設復廣大云八萬四千不見如來十佛剎微塵等身相隨好三乘之種但見如來化滿三千大千世界等行不見如來化滿無盡佛剎微塵等行三乘之種所作一切皆有邊量不見法界一一塵中無邊量法普賢行法互參不礙二明經宗趣者其義有六一明經宗趣二此經何藏所攝三分其序分四定其正宗五明此經付囑何人六明此經流通所在一明經宗趣者此經名毘盧遮那大智法界本真自體寂用圓滿果德法報性相無礙佛自所乘為宗如法華經云乘此寶乘直至道場又此經云有樂求佛果者說最勝乘上乘無上乘不思議乘等是還令初發心者為志樂廣大故還得如是如來大智之果與自智合一無二故此經宗趣甚深難信若有信者勝過承事十佛剎微塵數諸佛盡於一劫所得功德不如信此經中如來大智境界佛果法界門而自有之信此福勝於彼如賢首品下文頌云有以手擎十佛剎盡於一劫空中住彼之所作未為難能信此法為甚難十剎塵數眾生所悉施樂具經一劫彼之福德未為勝信此法者為最勝十剎塵數如來所悉皆承事盡一劫若於此品能誦持其福最勝過於彼又前頌云一切世界諸群生少有欲求聲聞乘求獨覺者轉復少趣大乘者甚希有趣大乘者猶為易能信此法倍甚難為明此經宗趣甚深難信修空觀者息妄修禪垢淨情存聲聞獨覺六通菩薩未迴心者無如是分如經下文云設有菩薩經無量百千那由他劫行六波羅蜜得六神通猶名假名菩薩不真菩薩設聞此經不信不入如法華經亦是為迴三乘人令歸一乘故迴彼門外三車權引諸子令歸如來大乘智法界真實門故破几案所依法故令得如來無依住智本自在故華嚴即是始成正覺時頓為上根者說法華經即是佛出世後四十年中為迴三乘者說又佛乘三乘一時總說但隨根自應一音法門各有差別總別義生為真體無時無可作前後故如法華經云十方佛土中唯有一乘法無二亦無三除佛方便說但以假名字引導於眾生又云唯此一事實餘二即非真餘二者但以十方諸佛共所乘門為實三乘為餘二但權施未真者是餘二故以一實對諸權皆是餘二為法華經責聲聞緣覺不退菩薩三乘等皆未能信一乘法故為權教菩薩雖有一分求菩提之心猶有怖生死故得離染不退未得稱真染淨平等不退如修空觀菩薩樂空增勝及假真如觀一向離纏皆有欣厭及樂生淨土等諸菩薩眾皆能離生死出纏不退不入法界性海一真無欣厭門故望此佛乘樂生死者及厭生死者二俱是退設觀空增勝修假真如門行六波羅蜜得六神通是離生死不退非是生死涅槃一性中不退故以是義故華嚴及法華經說得六神通菩薩不聞不信此經典故如法華經云若持八萬四千法藏十二部經為人演說令諸聽者得六神通亦未為難聽受此經是則為難唯此智境界違情所解故甚難信也三乘信解順情所忻何以故說佛果即在三僧祇之後說佛淨土在於他方此娑婆是穢土修菩提者厭垢欣真樂生淨國設有住世菩薩亦言留惑潤生為濟眾生故非由法爾根本智自在力合如斯故如是菩薩皆是順情之法法易信故非如此經說入佛果不逾剎那但隔迷悟說無量劫總不移一時故說從凡夫地創見道時因果一時無前後際不見未成佛時不見成正覺時不見煩惱斷不見菩提證畢竟不移毫念修習五十位滿一切種智悉皆成就總別同異成壞一時自在皆非世情所見故是故難信也其所信者如經下文十信之位金色世界不動智佛上首菩薩名文殊師利此云妙德云金色者明白淨無垢即法身之理不動智佛者即理中智也一切凡聖身等共有之故一切處文殊師利一切處金色世界一切處不動智佛今之信者當信自心無依住性妙慧解脫是自文殊於心無依住中無性妙理有自在分別無性可動名不動智佛理智無二妙用自在是故號曰妙德菩薩是故一切諸佛從此信生故號文殊為十方諸佛之母亦號文殊為童子菩薩為皆以信為初生故信心成就即以定慧觀智力印之相契一念相應名十住初心便成正覺取能行處號曰普賢取妙慧無依處號曰妙德取善能分別知根之智號之為不動智佛自契相應名為正覺且能信處號曰信心自契相應名為住心為住佛所住妙慧解脫相盡無生法故若心外有佛不名信心名為邪見人也一切諸佛皆同自心一切眾生皆同自性性無依故體無差別智慧一性應如是知以此同體妙慧知諸佛心及眾生心應如是信解不自欺誑是故此經宗趣為大心眾生設如斯法諸佛自所乘門一乘妙典法界道理令大心眾生入佛根本智佛果故一念契真理智同現即便佛故為法界道理見則無初中後故異彼三乘劣解者宜聞三無數劫登佛果故宜說釋迦淨土在於他方此娑婆是穢土故是故法華經內為迴三乘劣解者令龍女非器剎那成佛明信心廣大非權施設現實教故所修實教不迂滯故言龍女年始八歲者表今生成始學非舊學故畜生女者明非過去積修此明此生信法門理直無滯故法界體性非三世收一念應真三世情盡智無出沒即佛果故是故經云為度劣解眾生興八相等事娑婆世界舉眾遙見龍女即往南方無垢世界成佛者解云南方者為明為正以主离故离為明為日為虛無即無垢也舉眾遙見者明三乘權學信而未自證故言遙見夫法界一真自他相徹若當自得焉得稱遙見此經即令善財一生得佛云一生者從凡夫地起信之後十住初心契無生也即任法界智生非業生也至文廣釋今且略舉此經宗之所趣佛果法門竟博達君子熟可思焉二明此經何藏所攝者此經名毘盧遮那法界藏所攝以遍照法界海一切諸法門盡含藏故此經不許三乘化佛權教所收眾生所知解故化佛教中菩薩及二乘之眾不能解了一真法界報佛法門唯知三乘自分法故設是菩薩但知三千大千世界為一報佛境界故千百億釋迦是化身故不解此一乘實報法界報佛所說法門故是故此經還名毘盧遮那法界佛果智海所收非同三乘菩薩化佛教中權施菩薩藏所攝是故下文法界品中慈氏所居樓閣名毘盧遮那莊嚴藏善財入已唯見無量諸佛法藏行門報相莊嚴無盡福相皆阿僧祇一一具如經說此即依毘盧遮那佛所教法行法行之因報得所居宮殿樓閣一依法界藏行所成因果故乃至諸佛報得莊嚴因果亦如之故藏者含容義含容法界一切法門因果法皆無盡故三乘經多以恒河沙為法門數之比量成廣大義此一乘經多以一佛剎塵及十佛剎塵乃至無量佛剎微塵為法數之比量又三乘法相或一或二三等七八九十為數此經法門一一具十為數以明佛果法門圓滿故名詮既是廣狹不同法藏法必當差別是故此經是毘盧遮那藏所收非三乘菩薩藏所攝故此經常以佛果為進修道跡是佛根本大智古跡修差別智故若異佛古跡而有進修無成佛義如三乘且免一分麁生死苦非是依佛智體古跡契修佛乘也是故此經是毘盧遮那藏所收非三乘菩薩藏所攝三明分其序分者分為二門一都該一部二當品自有一都該一部者即世主妙嚴品是二當品自有序分如經品品之中會會之內皆有爾時如是如是序其品內之意又此一部經上下五度序其世尊所居菩提場之處所問何以如是答從初第一卷如是我聞一時佛在摩竭提國明初成佛處在蘭若之中次第二會中又爾時世尊在摩竭提國阿蘭若法菩提場中始成正覺明不移本處而至報宅中居為普光明殿明理智之行報得之宅寄同世間蘭若契證方詣宅居自此以去上昇天宮皆云不離本處而身遍坐一切道場或云而昇如是天上昇天者明列位進修不移本處者明法界道理以法性妙理無往來內外故大智體自遍周故次四十卷中十定品又云爾時世尊在摩竭提國阿蘭若法菩提場中始成正覺於普光明殿入剎那際三昧明以法界法身為定體無三世性故從兜率天下降神及入涅槃四十年住世轉一切法輪總不出剎那際以此三昧圓通始終非三世古今故如是序致以總言之一切過現未來諸佛皆盡一時成佛并眾生生死亦不移剎那但眾生妄繫有年歲長短如佛所說即生即死皆不移時是故經云一念普觀無量劫無去無來亦無住如是遍知三世事超諸方便成十力如此一品經總括前後始終之際無去來今古性盡明從凡夫地一念發心忽然見道進修十住十行十迴向十地十一地五位等法成佛轉法輪入涅槃總不移剎那為以法界門為開示悟入故明實教一乘法界之門法如是故是故以三昧名目明之此品都舉此一乘根本法界寂用之門始終一際無本末時分故以為成佛之頭次離世間品亦然序致始成正覺乃至普光明殿者為普賢菩薩入佛華三昧佛華者是所修佛行故三昧者明寂用無礙也還同前序致所在者明修佛行體用無始終常圓滿無三世也此品明修以普賢行還以法界體大智常隨眾行圓該三世還不移剎那際等故明其眾行即法界體用也故如是序致皆明時不移亦不移處以菩提場無中邊故所修眾行常等如剎那三世無增減故無去來故次入法界品云爾時世尊在室羅筏國逝多林給孤獨園者此舉正宗如來所乘通前徹後天上人間十方世界總以法界為體非虛妄體故為眾生隨迷不達故此品之內都舉天上人間十方世界總不思議法界體寂用自在故令眾生悟入是故此之一品如來但以不思議神力說不藉口言明世間總真總神無出沒故以明法界普該前後本一際故不須同序菩提場以菩提即法界故前會總在法界會中故故如是序致也十會之體用總以此品通括一體一時一性一智之本母故此五度序其始成正覺者總明此法界一時無前後說如此一部經內世主妙嚴品佛名號品十定品離世間品四度皆重序致始成正覺普光明殿入法界品但言給孤獨園此五品經大意有五種佛果遍周總該餘品此五品經意是重敘但為此五種遍周法界因果一剎那際五事頓彰該收諸位總在其內成法界大智果故以此有五箇經題目相似唯入法界品獨言給孤獨園云何為五種遍周因果也一世主妙嚴品明成佛果遍周經云不移本處而身遍坐一切道場二佛名號品在普光明殿中說明報身及國土名號法門施化利物遍周此會說六品經成就信位佛果此明信心遍周三十定品如來入剎那際三昧以此三昧普該此經及無量三世劫總是一時本來如是為佛道合然現其本法成佛說經及滅度時分無有遷移此明佛大智本性自體寂用定體遍周乃至入涅槃四十年住世說法處母胎猶未出在兜率天猶未下生以實法際體然無往來今古性故四離世間品明以法界自體本寂定大智為普賢行體即明覺行遍周佛華者覺行也三昧者本覺體也五入法界品明根本法界本體大智佛果遍周此五種遍周總以法界為體總是一遍周法門此五遍周該收諸位諸差別故恐人不解失其意趣一部經內五處序致題目鉤連前後相攝為明此經以法體本無次第本末兩頭中間時分長短故如王寶印一時普印無前後成文也以法寶印普印諸位但明五位十住十行等進修習氣不同故性無差別以總別同異成壞十玄六相義融通道理自明此六字義為緣起三對六字都該萬法一總別一對二同異一對三成壞一對總不相離不可癈一留一亦不可雙立亦不可雙捨總是斷常生滅中邊等見皆是情量不了任法自性緣生此乃以無思正慧力方解以思而知之者且信心也此是初地菩薩觀察世間一切緣起法雖總同時不繫俱有雖總具別皆無自性不可繫法俱無餘兩對亦然皆是有無非有無俱不俱常無常情所繫故如一切緣生法如空中響本自無為應物成音如善筮蓍龜者無思無為不鬼不神而應緣能知萬有而告人古今吉凶如指掌者也應如是知任法緣起非如情也一多總別諸同異門一切成壞皆非前後同時等繫法界法門道理亦復如是皆非前後有無同時俱不俱或滅或留情所繫故皆是性起大悲無作大願任法緣起稱無作智非故非新施設轉正法輪出生滅沒皆不可作故新去來解皆是如來無生滅智自在力故雖異二乘自寂取證滅情亡智即以起大願等利諸眾生而無願想雖以大慈大悲饒益眾生而無愛想雖入生死不沒淤泥雖在涅槃十方世界利人不息皆是如來無性無依無作智力皆不可作去來現在古今之解四定其正宗者有三種正宗一隨位正宗二隨品正宗三大體正宗一若隨位正宗十信十住十行十迴向十地十一地各有正宗十信以佛根本不動智以為正宗十住以證入法界智如來果德理體妙慧以為正宗十行以佛根本智起普賢行進修以為正宗十向以理智圓融真俗起興大願以成悲智使令理智大悲均平不偏靜亂以為正宗十地以蘊修悲智使令慣習功濟以為正宗十一地以普賢行等眾生情流充滿法界海任用利生以為正宗此為隨位正宗二若以一部教門四十品內當品自有正宗隨品名目總是可知三以一部教大體正宗以如來大智法界性絕古今體用圓滿一乘佛果以為正宗常以此佛果正宗以為開示悟入進修使令慣習成就又此經四十品中以法界品為正宗餘品為伴為十方諸佛以自心分別煩惱成一切智一切種智法界體用以為所乘成正覺故此根本煩惱非三乘所知故二乘且折伏而不起菩薩以空觀折伏無現行故廣如勝鬘經說一切眾生以法界門以為開示悟入明如來根本智是眾生分別心契同無二故則法界自在故以是義故十住初心便成正覺以將十行十向十地十一地法門治令慣習智悲成就更亦不離初心法界智體用故但以此法界智體用無依住門以治諸習惑惑薄智明分分殊勝但須定慧照用身心諸法皆無依無根無本諸貪恚癡漸漸微薄諸佛智慧漸漸增明法樂自娛非貪世樂此是法界中漸漸非始末也五明此經付囑何人者此經法門付囑大心凡夫經云此經法門不入一切餘眾生手解云餘眾生者三乘及外道樂著人天及求出世樂者何以故此經不許三乘菩薩具六神通自未能聞經生信何況二乘人天外道經云唯除生如來家法王真子即大心凡夫能生信證入故生於佛家不言已生佛家諸大菩薩諸大菩薩常為眾生說法無大心凡夫信證不名付囑不名流通為無人信無人悟入故經云若無此子此經當滅者解云若無凡夫信證者此經當滅若不如是諸大菩薩已生佛家者已有如是無量佛世界海微塵數故如來何須念此經當滅既不念已生佛家大菩薩眾明知當念大心凡夫非為已入聖位者當知此經付囑大心凡夫故如出現品說六明此經流通所在者此經流通分每在品末有動地雨華菩薩供養處總是大都付囑流通分如來出現品不在經末者為此品是經之末為此品是三十七品是五位菩薩結會五位因果行門之終以是義故是經之末又如來從前第六卷中第二現相品內齒間放光令普賢菩薩說眾生因果如來因果如來因果世界報得國土莊嚴眉間放光令文殊師利賢首等說十信之門次後說十住十行十迴向十地十一地十定十通等法從現相品至如來出現品有三十六品經等覺位中一會在第三禪說有一品經來文未足通取其數有三十七品前後總有四十品經至其如來出現品是五位因果始終之末故如來出現品示現法則表其始終五位因果滿故即以眉間光灌文殊頂口中光灌普賢口令此二人體用因果互相問答以文殊為法界體普賢為法界用二人互為體用或文殊為因普賢為果或二人互為因果此一部經常以此二人表體用因果今古諸佛同然皆依此跡以明因果進修之益故如來眉間放光及口中放光加此二大士即明五位教門始終之畢口光是付囑義流通義令教行流通故眉間光是果義已放果光付囑文殊令文殊發問果法普賢說佛出現即是流通此品之內具說付囑流通亦作輪王大子具足王相能治王位等喻釋文至品方明如來出現品後離世間品即是佛自成果後行普賢利他之行訓俗之門十地果前行普賢行自利利他十一地果後行普賢行純是利他如前七卷會釋中略已釋訖如法界一品總該一部教總是法界門在祇園者明眾生世間即法界故眾生性即不思議故眾生分別即如來智故即明就眾生世界說是法界不思議故三明教體者依涉法師說出經教體云一切聖教四法為體名句文身語為性故以先慣習相領解故此為四聞持流布令法久住故然此法依六處轉一者依法謂十二分教故二者依義隨位相故三者依彼時說去來今自他事故四者依處要在世界國城故五者依數一十百千至微塵故六者依彼補特伽羅說有佛持故由斯六處得有正法久住補特伽羅者此云數取趣上依涉法師立教體竟今以自管闚依此大方廣佛華嚴經立其十種教體廣乃無盡一一切眾生根器佛一圓音一念三世無始無終常轉法輪以為教體二一切聖凡境界莊嚴果報以為教體此乃見境發心不待說故見惡厭之見善樂之總能起善故又一切法無非佛事故三一切法自性清淨以為教體以觀察力心契自相應故不待說故四以行住坐立四威儀以為教體見敬發心不待語故五以佛菩薩出現涅槃以為教體以此法事令諸眾生見敬及念戀發心故六以佛菩薩神通道力以為教體現諸自在見者發心不待文句故七以無常苦空為教體觀者發心不待語故八以無言寂然為教體即淨名居士默答不待名句文及以語故九以名句文身語及眾生根為教體藉言方現故十以法界一切法本真為教體眾生法之能淨垢故大要言之一切眾生諸煩惱海一切眾生隨分善根人天樂果聲聞緣覺菩薩佛乘解脫涅槃名句文身語業等及一切善惡業果報虛空法界言與無言一切法無非教體以目觀知或以聞法或以自思惟內薰智現能離諸惡及得涅槃說與不說皆是教體若無煩惱即無教體四明總陳會數者於中大意其義有三一總舉會數二陳其會意三說佛出世所由一總舉會數者其會有十二陳其會意者第一會在菩提場中者明示現始成正覺為化眾生故第二會在普光明殿者明法報及行所行報得依正二報所居之宅是故於此品重言始成正覺顯不起初會為初蘭若菩提場體不離此體得道此處報宅所居故猶如世人於淨處得道方始歸來示現此法本無來去遷移時分第三會昇須彌山頂帝釋宮者明從普光明殿中說十信之位於其地上創起信心今於帝釋天宮表其進修之位法行增勝故於此天說十住之門明十住之位創始應真心與空合一分自得慧用自在如天故如上高山身與空合以處表法位勝不即要在生天明無相慧用如天自在故又明山體於世間中出高過俗表於十住初心禪定如山不動無相妙慧出俗現前能破障故第四會在夜摩天宮者明夜摩天宮在空際不與地連明其十行依空行行不與貪欲愛繫著諸有之連故於此處說十行位表法如是不要身生彼天明在行恒空無所依故第五會在兜率天宮者明此天處是樂知足故說十迴向為表迴向之位均融理事大願大悲大智使不偏僻不貪世樂不貪涅槃不著大悲不著大願不離其中使令處世如蓮華同塵而不污又表此天於欲界處中下有忉利夜摩上有化樂他化以明上下此天處欲界之中還說十迴向門表令法身大智萬行大願大悲均調處中不令同世慈悲有愛不令如三乘樂修出世心增二乘趣寂菩薩留生及捨淨土等過皆非稱其法爾故表法如是不即要生彼天明迴真入俗使悲智均平第六會在他化自在天宮者為於此天說其十地為其此天以他變化用成己樂以明十地大悲大智皆悉成滿但化眾生以為自己涅槃之樂無自樂故何故超化樂而於他化說其十地之行答曰為明從十迴向均融理智大悲大願成滿增勝不依次第而超化樂不同下位次第而修如世興易初以十錢得利一倍後以二十便成四十即便超初及第二利故又明十地果終居欲界之際而得自在同而不染出而不離又明十地菩薩功超欲縛故此天同其魔梵教化波旬故同魔王位攝魔眷屬教化自在故居此天又明菩薩進修行相十地之位道力功行階降合然以無明住地未純熟故未明淨故其無明住地果極方終設至十一地二愚猶在是故此經阿僧祇品如來隨好功德品此二品之法佛果已前十一地普賢行滿未能達盡以是義故如來自說明果終始知算數之極如來隨好功德佛果方終已前諸位法門當位菩薩自說最下入法界一品如來神力說表法界中明一切法總神總真總不思議明法界體凡聖一性故於人中說至文方明以此二愚佛果方悉是故十地之位隨力所堪堪至此天故雖進修階降位位差殊然法界體一時一念一得一切得為明法界無始終法故不可即作始終長短存情思想違理之見故以定慧照之可見第七會在第三禪說此一會說百萬億偈此會來文未足如瓔珞本業經具云彼經是化三乘人已後如來領至菩提樹下却說初成佛時說華嚴經會次第彼經具言計此一會通為十處十會四十品經為此經十十成法皆圓滿故明三禪之中初禪除憂二禪滅苦憂苦既無三禪唯是法悅樂故猶法樂故喜動還存以喜動故色心還在此色心是樂禪悅樂無思之色非如欲界之色故心有無思樂禪之色出入之息猶存報得淨身身如皓雪衣如金色過身一倍行即遊空足不履踐初禪身二里半二禪身五里三禪身十里衣與身倍至文廣明於此天說十一地法門表等覺位中順其法身行其萬行教化眾生遍周法界常法樂故至第四禪寄同佛位故稱真法性無出入息隨理普周任眾生見習氣迷法之愚一時總盡世出世法無事不窮號之為種種光明遍照義也以智滿故表法如是不即如是上下往來但以法身大智虛空一切智日對現色身於法界中隨其器水普現眾像此之一會超前十地過初禪二禪二天明此十一地智倍倍增故以上昇天寄處表法昇進漸漸自在非是法屬彼天皆遍一切處故第八會在普光明殿說十定法門其定名入剎那際如三乘說八十生滅為一剎那八十剎那名為一念此明三乘說如此一乘之中但以剎那是極短促思慮不及之故終不論別有生滅明如來出世始終不離剎那際如離世間品說如來正處胎時住兜率天并初生出家學道成菩提轉法輪入涅槃總一時身猶處胎未出為定體稱法界本性以為定體更無長短始終三世總為一際更不許如世妄情想佛出興作長短繫違真理故即明時之極也更不論剎那外別有生滅此是當部經之意趣不同古人釋此會為重會普光法堂者意不如是不以見名言教中兩度三度重敘普光明殿即云重會乃至三會等故失其真意豈可令他作去來之見如經意者但以佛自體無作大悲為母以一切種智為佛以法無性無所依為時日歲月以一切眾生根器為明鏡佛於一切眾生心海任物自見各得自法皆令向善及得菩提非是如來有重來重去相故但明此普光明殿是如來自性一切智種智之都體也為依報所居此剎那際定是佛一切智種智之法性故意在總括一切法界眾海會等總體不令學者有往來自他故今者却作往來重會之見此將不可也總明如王寶印一時頓印不可作重會去來之見經無是意第九會在普光明殿者明從此處而起信心發行修十住十行十迴向十地十定十通十忍乃至如來出現品佛果位終皆悉不離普賢舊行是故佛果向前十住已上自乘普賢行滿即如來出現品前三十六品經是普賢行品是佛果位後自行已滿純是利他普賢行故出現品後離世間品是為從第二會普光明殿中起信心已經過五位始終因果不離本跡諸佛果滿舊普賢門於十定品中亦其此處明以法身定體圓通始終一際一處三法同一不移普光明殿報居之宅齊頭並印無有重會三會去已還來古人釋此會為重會三會普光明殿以法界門不可作世情思想解故如善財從覺城東大塔廟處妙德之所信心經過五十箇位門至德生童子有德童女為未是佛果以前自利利他普賢行終故十二位中妙覺之位見慈氏如來是佛果終位令其善財却見文殊明今至果不離舊所初信之門菩提理智便聞普賢名便見其身等普賢身者彼明果後普賢之行經云更入無量三昧者為明證過佛果位內二種愚故二愚者一迷阿僧祇廣大數愚二佛位之內隨好功德廣大愚此之二法唯佛究竟自利進修五位菩薩未過故以是義故此兩品經如來自說及法界品如來不思議神力說為明法界是一切諸佛共所究竟果故以將此品示悟眾生餘三十七品是當位菩薩說勝鬘經云無明住地佛地方除三乘三祇之果及淨穢別執菩薩還歸本土二見順情多不相似如法界因果當念不遷不虧階級總別一多通融方便全殊此普光明殿說離世間品明信心及究竟佛果普賢行總不離舊跡亦如慈氏樓閣內普現三世一念普觀三世諸佛及以菩薩一切眾生視如即夕無有古今即其義也第十會在法界品者明此一會普含諸會及十方剎海法界虛空界總為一會重重無盡一切諸佛海及一切眾生之海總以此法界一品總為一體一切境界隨眾生心以此為別以六相十玄該之以無思之心照之觀之可見或以世主妙嚴品為一會以普光明殿三會為一會通前世主妙嚴品為二會上昇須彌夜摩兜率他化第三禪等天為五會通前兩會為七會法界品祇園人間為第八會善財大塔廟處為第九會以虛空法界一切處會為十會即該收前後十方總盡亦是一家所釋亦不違道理古人云九會者為未知有十一地在第三禪說此經總十法為准不可說九也如善財覺城東會明前諸會但且寄成五位之法未寄顯能修行之人如覺城一會即明能修行之人及菩薩攝生方便法則第三說佛出世所由者如來出世寄位示真若見如來始成正覺及正像末三時教者非正覺見非見佛出興此乃劣解眾生且如是見求正覺者不應如是問曰云何見佛出興答曰當見自身無身無心無出無沒無內無外不動不寂無思無求世及出世都無住處無心所法無法法無心心法無依性無始末以無依住智說如斯法教化眾生皆令悟入是名見佛出興如光明覺品文殊師利頌曰世及出世見一切皆超越而能善知法當成大光曜若於一切智發生迴向心見心無所生當獲大名稱眾生無所生亦復無有壞若得如是智當成無上道一中解無量無量中解一了彼互生起當成無所畏前兩行頌明佛出興後兩行頌明正覺中智佛出興當知如是不令眾生取佛出興滅沒之相見初見末但見自身眾生身心無生滅體是出世間夫說一部之經始終徒眾形相總有二百二十八眾形類部從莊嚴道場形類各異當會事意皆有所表至位方明不可云摸且初一品有四十五眾表意如下至文方釋教文廣博預陳難解對事方指目視道存如前長科經意六段門中第一會中始成正覺總有六品經經有十一卷其中品名者一世主妙嚴品二如來現相品三普賢三昧品四世界成就品五華藏世界品六毘盧遮那品此六品經於初會中有六種意此初會中從如是我聞已下是序分正說分流通分自餘會皆然從如是我聞一時六字至始成正覺是序分其地堅固金剛所成已下是正說分至動地雨華是流通分從正說分中說如來成佛因果菩薩神天五十眾表佛自行利生之眾令諸來菩薩見知因果及示現得道入法入即同佛所知見法與後學者以為樣式從其凡夫入法即同佛知見故初發心時便成正覺從此義生以後諸會悉自有序分至文方明大都付囑流通分如來出現品是前已敘竟如輪王大子喻是一初世主妙嚴品明佛始成正覺諸世間主來集慶佛成道又自求所益又所表如來自行五位法門二如來現相品明佛始成正覺口光告眾毫光示法三普賢三昧品明佛令普賢長子入如來藏身三昧審諦觀法從三昧起說佛果報眾生業力成就世界依正二報國土莊嚴四便說世界成就品明由眾生業力起五華藏世界品明華藏世界海是佛自智果報得莊嚴六毘盧遮那品即明引古證今令眾信順法不虛來古今相照令信不疑今此初會六品經皆有意趣就六品之中還依會釋分為二門一世主妙嚴品一品經明佛始成正覺略示依正二報之所莊嚴二如來現相品已下五品經明示果勸修於此二門且於初門世主妙嚴一品義分十門第一明毘盧遮那始成正覺依正二報之所莊嚴第二明十普賢眾常隨佛眾第三明諸神八部諸天來集第四明結眾已來第五明十大天王以自得益法門歎佛十地行果第六明日月天子八部王等以自得益法門歎佛十迴向行果第七明十眾諸神主稼神為首各以自所得法門歎佛十行之果第八明海月光大明菩薩等十大菩薩通九眾諸神以自所得法門歎佛十住行果第九明座出自眾明佛自行普賢行歎佛自行普賢行果第十明華藏世界動地興供明佛出興大眾歡喜福威感應已上初會十門中菩薩神天總得如來五位法門但化令入位者皆得一分應真理智總得稱之為神能主導眾生非鬼神之神以入如來智法力自在故十地如天亦明自在至文方廣明今釋此初會中世主妙嚴一品如前十段科文中第一段明佛始成正覺於此一段復分為二一釋經題目二隨文釋義一釋經題目者何故名為大方廣佛華嚴經世主妙嚴品第一解云大者無方義方者法則義廣者理智遍周義佛者智體無依住義智自在義華者遍法界無盡行義以行能開敷自他果故華是感果義開敷義嚴是莊飾義明初發心住位以十信中有作行華開敷十住位中妙理智慧果故復生無作十種行華常以法行互嚴用淨自利利他之道故行為嚴飾義世主妙嚴者以此初品有諸神天八部之眾皆為世間主各將十佛世界微塵數隨身部從或但云無量來嚴道場此為依眾成名故云世主妙嚴又佛及菩薩皆為世間之主故以能主導眾生總為世間主故亦此初品總標一部都舉總有二百二十八眾形狀不同各各部類或言一佛世界微塵或言十佛世界微塵或言無量以嚴海會故言世主妙嚴或以佛福報境界妙嚴依正亦得稱為世主妙嚴為如來亦為世間主主導眾生故此為依主得名品者均別義明五位及信心同異差降意類別敘進修生熟各有條貫次第分明令後學者自識本行進修不惑故為品類均別義也第一者非是次第前後之第一為法界門中無前頭在後之次第皆是一時無二念同時顯著諸品之第一一多緣起同時之第一是名同時具足相應門一多相容不同門以十玄門及六相義通融不可以如情所繫故名第一二隨文釋義者從如是我聞一時至如是無量功德以來於中有七十一行經長科為四分一從初如是我聞一時以下至始成正覺於中有八句經總明斷疑成信分前之六字明結集聞經之主後之五句序致如來得道之處二其地堅固以下至妙音遐暢無處不及於中有二十六行半經總明歎佛依正此土他方及菩薩神力莊嚴道場分此如帝網之他方三爾時世尊處於此座以下至所有莊嚴悉令顯現於中有十三行經歎佛成道修行果滿依正報德悲智攝生自在無邊分四從有十佛世界微塵數菩薩以下至無量功德於中有三十行經明菩薩大眾圍繞分又從初斷疑成信分中義分為三一定傳教人二定說經時分三釋經文義一定傳教人者如三乘中大智度論第二卷所釋如來臨入涅槃時告阿難十二部經汝當流通告優波離一切戒律汝當受持告阿那律汝得天眼當守護舍利勸人供養告大眾言我若住一劫若減一劫會亦當滅語已雙林北首而臥入般涅槃阿難親屬愛習未除心沒憂海阿泥盧豆語阿難汝是守護佛法藏者不應如凡夫人自沒憂海諸有為法並是無常汝何愁憂又佛世尊手付汝法汝今愁悶失所受事世尊今日雖在明朝即無汝當問佛未來要事盧豆教問要事有四一問如來在世親自說法人皆信受如來滅後一切經首當置何言二問如來在世諸比丘等以佛為師如來滅後以何為師三問如來在世諸比丘等依佛而住如來滅後依誰而住四問如來在世惡性車匿佛自治之佛滅度後云何共住阿難如教請問世尊世尊答云經首當置如是我聞一時等六字為句二云諸比丘皆以波羅提木叉為師三云諸比丘皆以四念處為住四云惡性比丘以梵檀治之此云默擯若心軟伏為說迦旃延經此云離有無破我慢心又如五卷大悲經中阿難請佛云何結集法眼佛告阿難我滅度後大德比丘應如是問世尊何處說大阿陀那等經汝應如是答如是我聞一時佛在摩伽陀國菩提樹下初成正覺說法乃至娑羅雙樹間說如是等二十餘處所說之經佛自重教阿難結集如是是故此六字句義佛教立故斷後聞經者疑知非是他餘人說故亦非阿難自說依涅槃安立如經初准科文從如是我聞一時至始成正覺有八句依五卷經說令眾斷疑一者如是是一句我聞是二句一時是三句佛在是四句摩竭提國阿蘭若法菩提場中此之三句義唯是一但陳其一處三法是一并始成正覺為六句是故如是我聞一時佛在菩提場中始成正覺總為六句今言如是者如即如佛所言是者是佛所說簡非異說兩名相順契信不殊明真是佛說非阿難自說亦非魔梵所說又我聞一句是阿難從佛所聞非轉轉傳聞故亦非是非人所制故又非如外道經書青烏銜來石崖崩得是斷疑成信分如真諦三藏云依微細律阿難當昇法座之時其身如佛具足相好眾見此瑞遂生三疑一疑佛大師從涅槃起更為眾生說法二疑他方佛來三疑阿難轉身成佛今為除此三疑故安立六字是阿難自稱如是之法我從佛聞知非是佛重起所說法亦非他方佛來又非阿難自身成佛但以法力故令我似佛是故下高座已還復本形以此義故以此六字用斷眾疑問如三乘中說阿難既是佛得道夜生年二十方為佛弟子其二十年已後經是親聞已前傳聞故轉法輪經云阿難結集自說偈曰佛初說法時爾時我不見如是展轉聞佛遊波羅奈為五比丘眾轉四諦法輪故知以前非親聞故又薩婆多論云阿難為佛作侍者時請願言願佛二十年中所說之經盡為我說勿與我故衣及殘食將知此也是觀聞又如涅槃經云阿難多聞士若在若不在自然常解了常與無常義又阿難得覺意三昧佛所說經遠近常聞此以阿難傳法並是三乘經中所說如此大方廣佛華嚴經傳法阿難非如上說夫天中之天十方調御化儀主伴豈是小緣自非器類齊肩示陰陽而影響三世九世窮劫一念而知無盡古今常如即夕今以三乘情見延促始終者未可詳其傳教之主今此華嚴經明傳教主伴者皆是神洞玄源道齊智海如文殊普賢互為師範之者所為也豈論生時年歲作前後之見如是佛出興世轉法輪時如來以性海大智之印印眾生情欲為文字於一音中無前後際一時普印隨樂不同各隨自心所樂之法皆得聞之設阿難示行傳教之主伴者是普賢行海隨器高低出沒任流依根現跡皆不得以三乘定例如上所說並是聖賢密潛同事是應三乘權化未為了教如阿闍世王懺悔經有三種阿難一阿難陀此云慶喜持聲聞法藏於上二乘隨力隨分二阿難陀跋陀羅此云慶喜賢持中乘法藏於上大乘隨力隨分於下小乘容與兼持三阿難陀娑伽羅此云慶喜海菩薩持大乘法藏於下小乘容與兼持此者亦是三乘中傳教阿難未為實教如是華嚴經傳教阿難者正阿難昇高座時身同諸佛一時頓演四乘等教隨根結集即阿難與佛體用不殊此釋亦不違道理又如涅槃經云阿難所未聞經弘廣菩薩當為流通若望此經非三乘所知即此弘廣菩薩傳教非謬今此稱如是我聞者弘廣菩薩也又大智度論云是文殊師利稱如是我聞以彼論中云文殊師利佛涅槃後四百年中時文殊師利猶在世間故又如大智度論云文殊師利與阿難在餘清淨處結集摩訶衍藏如上所釋總是聖者隨方便言若以大體論之總是如來文殊師利普賢菩薩隨事之行故設言三身阿難亦復如是總是佛自普賢行中隨根方便隨器高低故已上定傳教人竟二定說經時分者略立十種說教前後不同一如力士經說佛初成道一七日思惟已即於鹿園說法二如大品經說佛初成道鹿苑轉四諦法輪無量眾發聲聞心乃至獨覺心大菩提心不言時日三如法華經說三七日詣鹿園說法四如四分戒及薩婆多論六七日方說法五如興起行經及出曜經七七日方說法六如五分律八七日方說法七如大智度論五十七日方說法八如十二遊行經說一年不說法九依今唐朝藏法師決定將如來成道定二七日說華嚴經已上見佛說法前後不同皆是隨自見佛說法前後不同非是依本法界成實之說十今依此華嚴法界門定說法時分還依本教定其時分總不如上如來依真出世利物還令至真若也各自隨逐自情永劫迷輪苦趣乖真逐妄佛意不然經自有明文何須違教逐權背實障業何休如十定品說如來於剎那際出現於世入涅槃總無時也言剎那際者猶是寄言爾以無時即一切時出現一切時說法一切時涅槃為寂用無礙故隨眾生心現故又如法華經吾從成佛已來經無量阿僧祇劫以無時可量故言無量此為佛說法時以此為定不逐世情遠思為無量之想也以無時是佛說法時也以本教說本時本時者法界無時也如十定品以剎那際出現於世入涅槃者意言時無可移如剎那際總明法界無可遷移時也今定說經時分只是三世古今情盡以為本說法時也不可依前權教逐情引接之說三釋經文義者一從初六字八句斷疑成信分中依大智度論云如者順也又是者印也即印順信受故言如是如是總舉一部文義即指已所聞之法故故云如是又依長耳三藏約三寶釋一約佛謂如佛所說是我所聞是佛所說又依藏法師釋約法云謂如我所聞是佛所說又如稱理教是我所聞又今約法釋云如者諸法如故是者即是佛故故言如是以法界大智之真我聞佛說法界大智之真經故言如是我聞即明師弟體一此約華嚴法界門釋為明初發心因果理智不異佛故又一切法如也以法體如所說法者及法亦如此法界智是所聞之智智亦如如故故言如是心境不二方聞佛所說經若心境有差不可聞佛所說亦復不能信順領受故我聞者是法界智之真我還見法界智之真佛還聞法界智之真經總法界智之真人互為主伴還化法界智之真眾生悟入法界智之真性故故言如是我聞夫佛日出興化群生之軌範所有結集傳經之主伴自非氣類齊光道相知而利物以弘廣菩薩文殊師利如來自行普賢等傳持聖教是實也非實是種智外三乘之人能傳教乎設是阿難亦是同流皆以常樂我淨大智慧之真我聞如來大智所說之真經非假我故皆如佛知見故言如是我聞不同涅槃具四緣和合之所聞故云何四緣一耳根不壞二聲在可聞三中間無障礙四有欲欲聞如是之聞是凡夫聞故又凡夫及三乘有十種緣方得聞一本識為依二耳識種子為因三末那為染污依四意識相依五自類耳識為無間依六耳根不壞為境根七作意欲聞八境為所緣緣九中間無障礙十境近在可聞如是之聞是凡夫及三乘有限量聞不同此教菩薩以遍法界大智慧為聞更無能所以一圓明智境一念普聞三世劫無量等諸聲皆不如上說凡夫及三乘繫無量劫者是法界門中一念一時聞以智無裏外一時聞故一時者依梁攝論一時有三義一平等時無沈浮顛倒故二和合時謂令聞能聞正聞故三轉法輪時即正說正受時故如依諸古人說正是說法華經時非是說餘經時正是說金剛般若經時非是說餘經時名為一時取正是說當部經時名為一時今此說大方廣佛華嚴經時即不爾即是以法界體寄言一剎那際出世及涅槃以一言音一時遍周十方國土轉法輪時名為一時非如上說一時之義佛者覺也覺有二義一始覺二本覺此佛者覺無始終三世障盡名之為佛不如權教有出世涅槃有始終故又佛者大智度論中有四義一名有德謂婆伽名德婆名有故二名巧分別婆伽名分別婆名巧故三名有聲婆伽名聲婆名有故四名能破婬怒癡婆伽名破婆名婬怒癡故又佛地論說有六義頌云自在熾盛及端嚴名稱吉祥與尊貴具斯六種義差別是故總號為薄加在者在何處所有二義一指事二舉法指事者在摩竭提國且指其國舉法者在何處也在法界即事即法界無二故為法界無中邊大小彼此故又摩竭提國者此云不害國摩者云無竭提云害總云無害國又云摩者不也竭提者至言其此國將謀兵勇隣國敵不能侵至又摩者遍也竭提云聰慧此國為多有聰慧人遍其國內故又云摩者大也竭提體也謂五印土中此國最大統攝諸國故云大體也此國王不行刑戮其有罪者送置寒林中為明佛大悲以處表德故阿蘭若法此云寂靜處寂靜有二義一事二理一事者在摩伽陀國尼連河側漚樓頻螺聚落中去人間五里一牛吼地也得阿耨多羅三藐三菩提此處有一萬道場神常在其處一切諸佛示成正覺總在其中表如來萬行圓滿中道無邊故此處是閻浮提之中心故二理者即一切法自體靜故即動而常靜故菩提道場者有二義故一事二理一事者如前尼連河邊二理者遍法界也法界無邊中道無邊於一切剎皆示成佛故如世間場簡穢故法場治惑故示現成佛治眾生惑故此場依主釋為佛在其中現成道故依主得名為覺場也始成正覺者古今情盡名之為始心無所依名之為正理智相應名之為覺得如是法名之為成又自覺覺他名之為覺以上釋八句中斷疑成信分竟第二莊嚴道場分者從其地堅固以下至妙音遐暢無處不及於中有二十六行半經明如來依正二報莊嚴道場於此一段文中明如來本行中四種因感四種果報於一心性中有四種因行十波羅蜜又於其中各得十種莊嚴何者為四種因第一以法身因報得金剛地經云其地堅固者是也其地上有十種莊嚴即以十波羅蜜以成依報金剛地為正報何者為十種莊嚴一以法性中大智以為檀體者即一行中具十行總圓故以此經宗一行即一切行主伴恒圓滿故故以寶輪圓滿用嚴金地明一即一切故二以寶華以嚴金地者明其性戒清潔猶如妙華開敷菡萏令人樂見發生自他善因果故三摩尼寶以嚴金地者摩尼此云離垢寶也以忍行清高心無諸垢所招依果故四諸色相海以嚴金地者以精進波羅蜜總該眾行能招自他果故以招報故諸色相海以嚴金地五摩尼為幢莊嚴者明定體恒淨無傾動故所招果也禪波羅蜜能普寂故六放光明及出妙音莊嚴法界者明定能發慧慧能說教以為依果以嚴虛空又明第六波羅蜜空慧滿故七寶網莊嚴者明方便波羅蜜成就大悲覆護眾生施教行故所招依果為明七住七地等成大悲法門故施教行之網漉出眾生安置於大般涅槃之岸故因行如是依果亦然八妙香華瓔垂布莊嚴虛空者此網向下懸垂之飾也明第八願波羅蜜以任運之大智入俗益生教行所招依果也如十地菩薩七地已前作七度鍊真金轉令明淨喻八地即作種種莊嚴華鬘喻故九摩尼王變現自在莊嚴虛空者明第九力波羅蜜九住及九地等為大法師說法自在所招依果故明十住中第九十行中第九十迴向中第九十地中第九總明法師位說法自在所招報故十雨寶及華以嚴金地者明十住十地等大智法雲雨眾法寶及利眾生行普周遍故所招依果從第九摩尼寶變現自在即雨十地法雲之寶者明住住地地五位相即故第二萬行因者其如來自行普賢行為因所招寶樹行列莊嚴金地周遍十方為依果故經云令此道場一切嚴具樹中現像者明覺行體周徹故此總陳樹上莊嚴後別舉菩提樹一箇用明眾樹亦爾其菩提樹有十種依果者常以金剛地為正報其上莊嚴為依又如來身為正報金剛地及地上一切莊嚴為依今樹者以如來行為因因行招報樹為依報又樹上其樹金剛為身金為正報幹枝條葉華果為依明以行樹法華智果慈悲之葉以十波羅蜜為枝幹法身以為其莖而隨十行之上報得十種依果莊嚴何者為十一金剛為樹身以法性為檀行體故所招金剛樹身依果為明一切行從法性生故是故以金剛為身云樹高顯者如下十地品說十地菩薩行中依果所招之樹其身周圍十萬三千大千世界高百萬三千大千世界如十地菩薩行中依果尚自如是況復如來二瑠璃為幹者生枝已上為幹向下無枝條處為樹身明自行淨戒為因外招瑠璃為樹幹故直出者為幹傍生者為枝枝上生者為條明萬行隨流以淨戒為體以無染故皆是法性身隨流而無染淨行果所招報相三眾雜妙寶以為枝條以嚴其幹者明純雜萬行對緣成忍能利自他所招依果故四寶葉扶疎垂蔭如雲而嚴其條扶疎者蔭映得所明精進波羅蜜自利利他教行法門覆護得所不省不煩恰中故外招依果樹葉以嚴覆蔭眾生得所故也五寶華雜色分枝布影以嚴寶樹者明如來以無量三昧方便隨流利生影應一切眾生之行隨類現形外招其華以嚴寶樹亦明三昧能開敷智慧果故故報得依果以華為嚴六摩尼為果與花間列者明以定華能敷慧果寂用自在故含輝發焰者慧能照燭自他故所招依果華果間嚴七樹出光嚴者明方便波羅蜜以大悲心處纏同事方便破暗故所招依果故樹出光嚴八光出摩尼者明第八願波羅蜜興智自在所招果故九摩尼寶內有諸菩薩俱時出現者明第九力波羅蜜以無功智身出應隨緣利含識故九地菩薩為大法師所招依正本末相似以行果能招樹報樹出菩薩眾還明本行明依正交參具總別故為明本行萬行報得樹嚴樹出菩薩以明因果徹故摩尼寶中現菩薩身雲者表八地無功之淨智九地出行設教利生故以菩薩是行樹是行中報得還於樹中出菩薩行十菩提樹恒出妙音說法莊嚴者明如來十住十地等智波羅蜜以法大雲雨法雨故所招依果第三明大悲因果者以如來大慈悲為因如來所處宮殿為依果此中有五種德而共成之一如來大悲含育德以成其宮二以正智利眾生德以成其殿三以智觀照利自他德能成其樓四以大智知根設教益生德能成其閣五大悲弘願周遍利生德報得宮殿樓閣周遍十方又以十波羅蜜行隨大悲生復成十種依果何者為十隨法身隨萬行隨大悲隨大智所招依果各自區分不相礙故猶如大地生諸卉木地唯是一萬像不同如水資生喻思之可見但十波羅蜜理唯一性隨其法身萬行大悲大智報自差殊故如法身大願大悲大智十波羅蜜廢一不可至八地已來其功未熟若廢一即一切不成欲學佛菩提如此通融不修一行若偏修理即滯寂若偏修智即無悲若偏修悲即染習便增若但修大願即有為情起菩薩於此眾行不去不留以法性均融得所即得以定慧力觀察之不可玄情斟酌也長諸癡愛其十種行以為十種依果莊嚴者一以十方一切諸佛平等法性無著大慈大悲心行檀波羅蜜所招依果眾色摩尼之所集成以大悲位中萬行或染或淨非一色故所招依果非一色故以嚴宮殿二以法性自體清淨無表戒體隨大慈悲行守護眾生名為行華能感自他果故所招寶華報以嚴宮殿三以忍波羅蜜處世濟凡毀譽不變動故外招依果諸寶流光光化為幢幢者不傾動義勝怨義勝於毀讚之怨故四以精進波羅蜜隨大悲行外招依果無邊菩薩道場眾會以嚴宮殿咸集其所五以禪波羅蜜隨大悲行外招依果菩薩出現光明以定能發大悲慧光明故六以慧波羅蜜隨大悲行外招依果得不思議摩尼寶王而為其網以慧能簡擇成諸法網故還得不思議音寶網用嚴宮殿七以方便波羅蜜能隨大悲同於染淨隨流之行外招依果得自在神通之力所有境界皆從中出明如來以法無依住智慧之門成大悲方便之行為因所招神力以嚴宮殿如七地位中所行方便行成大悲門經中喻云猶如一國純穢一國純淨於此二國事難可了知明七地菩薩以成就大悲方便萬行於染淨二見難斷難成故為此悲門化利眾生無休息故八以願波羅蜜外招依果眾生所居屋宅現宮殿中明如來大願應眾生為因所招依果如斯顯現故又此中明智悲圓淨故九以如來力波羅蜜隨大悲行為大法師故諸佛神力所加以嚴宮殿以為依果十以如來行智波羅蜜為因外招神力一念之間宮殿悉皆包含十方法界明智隨悲用普含覆故以上十種行用嚴宮殿上莊嚴皆是如來隨大悲行所招依果故文勢連貫互融相依明一行一切行互參故一切報果不可無因而得但以智細細思之本來因果內外相似第四如來大智隨萬行因果者即通萬行出現世間正成正覺為正因也師子座為依果從其師子座一段文中義分為三一釋座名二陳座高廣三明座上莊嚴因果一釋座名師子者依主釋如來於大眾中得無畏故非於座上有師子座嚴設有者但明依報故二陳座高廣者經但言高廣不言量數今以例比之如下十住位中帝釋天宮佛座高十千層級十行位中夜摩天宮佛座高百萬層級十迴向位中兜率天宮佛座高百萬億層級高廣隨位各各相稱以次類之十地之位他化天宮其座高億萬億層級彼天宮已超化樂故第三禪中說十一地又超二天倍倍更高十地品不言佛座層級高廣之量也但以次類之此之四位佛座高下層級不同者以明隨十住十行十迴向十地進修階降隨位所見高下不同以實而論佛座高廣無有決定大小高下可得為如來心量盡所繫故無有量也所招依果亦不可以量度故如無邊身菩薩量佛身際不可得故已出情際心數量故以此義故住毛孔中而身不小居法界中而身不大為情量盡故身若隨類座亦隨類若以如來自報體而言以法界為座體因既如是依果亦然故亦非可量如法界品中等于法界座量為定三明座上莊嚴因果者略有十種皆以如來智隨萬行一切處亦成正覺為因一切處十種莊嚴為依果故其十者何一摩尼為臺者明如來智隨法施成檀波羅蜜明智體淨所招依果得離垢寶為嚴故摩尼者此云離垢寶也智能出俗以此為臺明智體超塵逈出義也二蓮華為網者以智隨萬行成戒波羅蜜門明其性戒得真不證處纏不污猶如蓮華處水不染為網者明智隨戒體教行漉眾生故所招依果報相似故三清淨妙寶以為其輪者明如來以智隨行成其忍門生在王宮及示成正覺假令調達梵魔波旬惱而不恚所招依果妙寶為輪明佛忍行圓滿故果報圓滿也四眾色雜華而作瓔珞者明如來以智隨眾行成精進波羅蜜故所招依果眾色之華而作瓔珞以嚴寶座為明精進行為嚴大智法身為華瓔故明智行互嚴五堂榭樓閣階砌戶牖凡諸物像備體莊嚴者明如來以智隨行成禪波羅蜜門故明其如來智隨禪行無動不寂明此禪門總攝法身大悲大智進修行門層級次第總皆具足所招依果亦具足故故總舉凡諸物像備體莊嚴俗書云大屋曰榭其狀上平可以為臺觀四周置簷上下以軒檻階砌嚴之中虛為其室亦云臺上有木為榭此為略言之六寶樹枝果周迴間列者明如來智隨慧用依根同行所招依果樹嚴寶座寶樹枝果周迴間列者明理智悲願互參同時總別得所不偏修故以十門參之七摩尼光雲互相照曜者明如來智隨方便行隨器與益所招如是依果莊嚴照曜者知根同事八十方諸佛化現珠王一切菩薩髻中妙寶悉放光明而來瑩燭者明如來因中八地大智大願功終大悲已滿大智圓明諸佛摩頂能十方示成佛身一切菩薩願行齊等故招依果佛化珠王者明同十方諸佛自在故菩薩妙寶共來瑩燭者明菩薩行圓瑩者明淨義燭者照曜義以明如來因中八地大智隨本大願力照眾生根依根與益故為依果也皆以十玄六相該通總一剎那際同別具足故不可順情而知常不異理智而知依無作定體方明思而知之者信位也九復以諸佛威神所持者明如來大智隨行成力波羅蜜為大法師說佛法輪同諸佛力故所招依果佛力持座令座說法十座出音聲說佛境界妙音遐暢無處不及者遐者遠也暢者悅也明座出音說佛境遍周法界遠悅眾生故此如來因位十地法雲潤澤所招依果故第三明如來成道攝生自在分者於此分中從爾時世尊以下至所有莊嚴悉令顯現於中有十三行經總明如來處座成佛身語智等三業自在眷屬莊嚴利生自在如來所坐之座以法界為座體以如來一切萬行報得為依果莊嚴如來是大智之身緣座上所有莊嚴皆是如來大智隨行任運報得如龍遊雲起虎嘯風生報感之應然非物能與為也成最正覺者為簡非外道聲聞緣覺於權教中木樹草座厭俗出纏令劣解眾生起三乘種且拔八苦非究竟覺之正覺簡非如是覺故故言成最正覺此正覺者不忻不厭不出不沒染淨情盡以大圓鏡智稱法界性自在教化盡一切眾生世界剎海皆非限齊所有報境身國相徹圓滿十方諸佛眾生自他同處互相參入影現重重不云報滿三千大千之剎不名淨土在於他方略說大相有九十七種大人之相隨好無盡頂著華冠項著瓔珞手著環釧非同三乘厭俗出家勸諸菩薩生於他方佛國淨土簡非如是故言成最正覺號毘盧遮那此云光明遍照以其大智教化依根破障故如經一一自有其文智入三世悉皆平等者明智能隨俗言入三世即俗體本真故言平等以總別同異成壞門六相義該括即總而全別即別而全總即同而恒異即異而恒同即成而恒壞即壞而恒成皆非情繫一異俱不俱有無非有無常無常生滅相故如是皆是如來理智體用依正悉自在故以自體無念力大智照之可見此一段十三行經總明如來身語智三業依正隨用自在經自具文不煩更釋第四從有十佛世界微塵數菩薩以下至無量功德於中有三十行經明菩薩大眾圍遶分於此分中都顯初會總有四十七眾皆是圍遶皆有其意於此四十七眾之內從初菩提樹內流光眾已下至普賢等十箇上名悉同名之為普眾且分為三一菩提樹內流光眾是明佛本因五位進修建行利生成報顯因眾如前所釋二如來所居宮殿內眾明佛本因大悲圓滿覆育含生利生之行顯因成報眾三十佛世界微塵數菩薩眾中普賢等上名悉同名為普者十箇菩薩眾明古今諸佛共行普賢行眾已上三眾皆是古今諸佛共行萬行大悲大智隨五位中進修自利利他十波羅蜜四攝四無量等之常行普賢之道也一切菩薩以此為體一切凡夫以此為所乘如大王路法則常然行與不行非道之異從此十普賢眾以下至第四從三十三天王至大自在天王眾隨位復分為五第一從爾時世尊處於此座成最正覺并十普賢眾此是現果成因生信分何以然者為如來是正覺之果普賢等眾是佛行果如來所居華藏淨土是佛報得依果一切眾生以自根性觀如來三種因果及行佛自行普賢門而生信心故若不如是依何生信是故如來以此三種因果而令眾生信樂修行以是義故此之初會及普光明殿中第二會至賢首品已來十二品經總是舉果勸修生信分第二從海月光大明菩薩等已下菩薩眾并取已下第二執金剛神等九眾諸神以明十住因果何以然者海月光大明菩薩亦是普賢等眾分為異名意者明還以佛果位內普賢行門入俗利生隨行名別既以佛果位內諸佛共行普賢行法入俗利生所堪利者還得舊法不移舊行以是義故還以普賢位內海月光等異名菩薩便為十住初心明從凡夫地修學十信心信諸佛正覺之果無異自心本性清淨如諸佛性所有分別本性清淨名無依住智如諸佛根本智以禪波羅蜜無作印印之即法界性自然相稱所行諸行即普賢行故動靜無二故所轉法輪即與十方諸佛智契同不異如是修習慣習使熟正覺不移其本一故會同諸佛舊覺本智同一性故行行不移舊普賢行故以是義故將普賢眾內十箇海月光等異名菩薩眾為成十住初心明十住初心不離舊法智故以此下文云初發心時便成正覺又如海月光大明菩薩向下獲益歎德中經云復次海月光大明菩薩摩訶薩得出生菩薩諸地諸波羅蜜教化眾生及嚴淨一切佛國土方便解脫門明以普賢行成就眾生入佛大智法界行普賢行五位次第進修法門故以普賢入俗果行名海月光通以下等共成十眾用成十住菩薩位門以下通九眾諸神至主藥神等明是入十住之果行也為入十住應真稱之為神明入位菩薩以自應真法合為神覆育含識故以智靈通救生自在故稱之為神非世鬼神也次後諸神天等明五位進修增勝故漸漸自在也以此菩薩神天總明十住已上入位菩薩皆隨自位攝生因果自在行故非鬼神之神若自心達理不與妄合其智自神不為不思而智善通萬有故此諸神眾皆是如來以五位行攝生得益之眾還將行相法門次第作法樣式令其後學者一一倣之善知因果故第三從主稼神以下至主晝神此十眾諸神明十行利生法門因果故第四從阿脩羅王以下至日天子中有十眾明十迴向利生法門因果第五從三十三天王以下至大自在天王於中有十天王明十地利生因果已上五眾是寄位表佛果五位行門因果故為利眾生故寄位顯法寄位入法與眾生作法令眾生證修從如來座內眾至如來眉間毫相中所出眾於中有四種眾其意如何第一如來座內眾明是如來往昔自行與古同因彰果眾第二十方菩薩來集興供眾第三諸來菩薩毛孔光明眾是法界性起無礙一多同異自在大悲無盡不思議眾明此法界門法合如然體本如是法行依正重重無礙以法界智境身土一多法合相容故第四如來眉間毫中眾是示果成因生信利生眾此是成佛以後以十信心位乃至十住十行十迴向十地十一地遍法界法門眾舉此自修之因果還令學者倣之以上諸眾配位及來意即通前樹內流光眾宮殿樓閣眾總有十一眾隨位別配即四十七眾為五位之內十箇普賢總為一眾當位不分十十部類故海月光大明菩薩眾及已下神天十住十行十向十地各各有十種部從故都為四十通十普賢為一眾取上四十共為四十一并菩提樹內流光眾如來所居宮殿眾如來座內眾十方諸來菩薩眾菩薩毛光眾如來眉間毫中眾都為四十七眾且長科眾意如是於中義趣至文方明菩提樹內眾如來宮殿內眾前已釋訖已上且長科初會眾竟餘待至文已上總明舉果行遍周以成信位從此已上四十七眾若別列十普賢眾即五十六眾諸大眾海皆是大眾圍繞分從此初段中有三十行經分為三段一初有七行半經總列菩薩之數及陳同號普賢菩薩之名二從海月光大明菩薩以下至十佛世界微塵數於此一段文中有七行半經陳異名菩薩眾并都結已上諸菩薩數三從此諸菩薩已下至成就無量功德於中有十五行半經陳大眾本修行之因及歎大眾之德從初段中七行半經列同號普賢之內義分為三一釋菩薩名下之義二釋菩薩同號之義三舉眾所為因緣一釋菩薩名下之義者略釋普賢菩薩一號餘可准知行與理齊利生皆遍號之為普知根利俗稱之為賢菩之言覺薩言眾生善覺眾生號名菩薩廣云摩訶菩提薩埵也梵言摩訶菩提薩埵此云大覺眾生為常於生死海覺悟無盡眾生故已下九箇同號為普者普賢菩薩通號也明一一菩薩皆有此十種德行約德為名故為表德行圓滿始終具十一一菩薩隨行之號無盡故為行無盡行故但以其名下之義即彰自行餘准知之總以十波羅蜜為體二釋菩薩同號之義者明此十普之義是一人之普一一菩薩具十普也一切菩薩總然下名別者明一一普能遍別故方知普義得成也總是十方諸佛同行共行更無故新如大王路發跡蹬之者即是無奈不行之何一念隨善少分見性智慧現前總是不離佛正覺根本智故不離普賢行故如普賢行一念中少分善心總是向法流者故如下經云聞如來名號及所說法門聞而不信猶能畢竟至於金剛智地何況生信修行者也三舉眾所為因緣者明佛出興世所現依正二報大集普賢菩薩眾海意為令眾生見果生信修行故此是舉果勸修生信分如來是十方諸佛正覺根本智之果十普賢等是十方諸佛差別行果舉此二法中因果報得令眾生信樂修行趣入故如三轉法輪中一示八相成道是二勸修以觀果知因勸人天等修學三證同如是三乘一乘等證今此一乘中將此佛乘根本智果普賢遍法界行果勸令大心眾生生信修行此乃即是五位中十一地普賢等覺位門十方諸佛成佛竟亦行之不息如初發菩提心者行之不息今將此位以為信門若不如是以何為信入故佛果後普賢行純是利他初發心以後普賢行是自利利他行故今此初眾并佛所為如是舉果勸修生信樂修行趣入故今經之大意為若此也將舊果勸初心向下海月光大明菩薩諸神天眾即明信已入十住十地修行進趣漸漸增修因果也明立隨位當分之因果令後學者見其體樣信樂無疑趣入隨位各異故若不如是滯在一法智無增勝故已上一段且是初見佛成道見佛果五位菩薩集眾示現入法入即同佛所知與佛齊見若信他佛然初心菩薩未能然也未是自信自心自身是佛大智境界是佛法身是堪行普賢行者從第二會光明覺品已後一切處金色世界寶色世界即明自心法性是金色白淨無染名為所居世界不動智佛即是自心於無性理中分別之智本來無動上首菩薩文殊師利明是自心無性之中善能簡擇妙分別慧覺首菩薩即是自心如是真信之首目首菩薩即是自心明見可信之心心境俱佛如海門國法普見自他俱佛故至文廣釋方明是身是佛是心作佛心外見佛不名信心已上大眾圍遶分中釋同號眾竟第二釋海月光等名異眾其意如何此七行半經其中義分為四一陳菩薩眾意二釋菩薩名號三都結眾數四歎德一陳菩薩眾意者此十箇異名眾所以異名前同號意況如前段已釋意此一段異名意趣為明以彼普賢行入俗利生隨其行異名亦還異為明以普遍別方名為普其眾意為明入俗利生教化眾生還令眾生得自身之法是故寄位在十住初心以明用彰十住初心一下頓乘古法不移古跡故無異舊道如大王路新舊同行以此以舊古法入俗利生開悟迷流還令學古以是義故還將佛果位內普賢異名之眾寄位成十住初心為彰後悟不移舊跡故又明前如來成正覺佛果及普賢行果古今諸佛所乘常道是明所信之門此入俗利生異名之眾即明所化眾生入道初心還同自法不移古跡故後有發心之士一一自心以定慧力照之可見不可以情信者堪為自非久種善根應當聞而不惑設使三乘根種六通菩薩尚自懷疑凡流之中一乘之性處凡流而信入如下經自有明文為三乘種性劣解佛隨根性且說此娑婆為穢土是五濁故淨土在他方或言此方是穢向上第四禪已上別有菩薩淨土或說佛果在僧祇之後方成未說淨穢含容塵含法界凡聖同居各無妨礙三乘等教執權成實難信此法界一乘之門為學假詮假教假觀破麁現無明繫著故行一分麁波羅蜜門得三種意生身見諸佛國土有自有他有淨有穢忻彼厭此兼修淨行修諸假真如觀及空觀等得一分神通報勝諸天神通亦勝忻厭心勝更亦不生惡國穢土為本願力有佛成道處暫來還去如說三乘教中多有此事未迴心者常當如是學權教者為根下劣故不聞此教聞亦不信如經下文自具說故如維摩經法華經為破彼故方始一分略說猶未具論是故學教者慎勿偏習一門諸部經文總各深思意趣大有一生學道為聞慧不妙不廣返謗真言廣說云云且略而陳爾以上陳異名菩薩眾意趣竟二釋菩薩名者此十箇菩薩名一箇是隨十住位中一箇波羅蜜之通稱一一中具十為隨行成名故此十箇菩薩所行十箇波羅蜜各是五位中菩薩通行又隨五位行中十住具十十行具十十向具十十地具十十一地具十通為百數此明一波羅蜜中有十十中有百又十住中一一住中具十十住中具百五位總然通成五百箇波羅蜜門隨其行位名目感果各別通位總是此十箇菩薩之名號是也何故號曰海月光大明菩薩摩訶薩以法行無邊大悲廣利如海所有蒙益總令見性清凉號名月光既得清凉之後智無不照號曰大明一切世界大覺眾生故摩訶菩提薩埵摩訶菩提此云大覺也薩云薩埵也此云眾生為不捨眾生生死故廣云摩訶菩提薩埵也略云菩薩梵云摩訶菩提薩埵此云大覺道心眾生為自覺道不捨生死大覺悟眾生故又眾生生死是菩薩菩提故明法界一真無異相故此是檀波羅蜜為主餘九菩薩名號為伴明以法界行大施門廣濟如海利他得益為月光除煩惱熱得清凉故以此名號即是所行之行即此十箇菩薩之號是十住位中初發心上十波羅蜜之主伴萬行故此像下文十住品位內菩薩本所事佛下名號之為月十住位中十箇佛下名悉同號之為月倣此法也次戒波羅蜜中菩薩號雲音海光無垢藏菩薩摩訶薩者明性戒大悲普雨法音故號雲音性戒無染猶如大海不宿死屍故明法界無性以為戒體無法不淨如海廣大故光者明性戒之體心境俱真名之為光又以淨智常當照俗名之為光無垢者法性無染也藏者明法界性常含萬像無法不淨明一真故總別俱真無垢淨故故號雲音海光無垢藏菩薩如前次忍波羅蜜中菩薩號功德寶髻智生者明法忍莊嚴其身故號名功德寶髻寶髻者首上之飾明菩薩發心忍為上首故寶嚴其頂也智生者以能忍故是智生也菩薩如前明忍為華髻義故次精進波羅蜜中菩薩號功德自在王大光者明勤行饒益眾生招多功德所行萬行無不益他故自在如王大光者普照也以常於生死海中以智光明益生無倦故並令開曉故號大光菩薩如前次禪波羅蜜中號善勇猛蓮華髻菩薩者明法界為禪體從凡夫地起信心已入證之初明一念無思頓超諸想真智冥會故云勇猛也智能達俗處世無染故號蓮華也髻者明此位菩薩表法中以蓮華冠頂明禪體處世即真不染寂亂故次般若波羅蜜中號普智雲日幢菩薩者明第六智慧如雲雨法雨故慧光破暗名之為日摧邪顯正號之名幢次方便波羅蜜中號大精進金剛臍菩薩者明第七住第七行第七迴向第七地五位中凡是第七位總修悲位故以其真理圓融染淨故名方便如下十地中第七地菩薩舉喻云譬如一國純淨一國純穢於此淨穢事難可了知如善財童子於第七住中見休捨優婆夷此云滿願為明此第七住位成就深厚大悲滿一切眾生願故又告善財言我有八萬四千那由他同行眷屬常居此園如是之意明每位位中第七方便波羅蜜成大悲位言八萬四千同行眷屬者八萬四千一切諸塵勞門我皆同行常以生死為園林故如此菩薩即明是十住位中初發心住一住中十箇波羅蜜中第七波羅蜜故非是第七住中第七波羅蜜故十住之中有十箇第七方便波羅蜜當一一住中各各以方便圓其悲智萬行故餘波羅蜜亦同於十住中一一具十十行十向十地十一地總然各有十倣此十箇菩薩名號且圓初發心住上第一住內十波羅蜜中第七方便門故且圓一住中悲智主伴十波羅蜜故明大悲堅固處生死而無疲倦名大精進壞他堅垢號曰金剛處俗同纏無虧中道號之曰臍臍者明處智悲中際如佛放受生光在臍輪者表智悲中際廣意在下文方明菩薩如前此是十住位中初發心住內第七方便波羅蜜且明一住中十波羅蜜主伴也治地住修行住如是十住各自具十波羅蜜主伴圓融一住具十十住具百五位例然通有五百乃至無盡次明第八願波羅蜜中菩薩名號香焰光幢者大願弘芳號之為香智能隨願依根破惑故名為光入邪破障故號為幢如第八位中多作外道邪師與邪同行破邪師道如八住中毘目多羅仙等是善財第八住中善知識也明智淨方能破邪故次第九力波羅蜜中菩薩名號大明德深美音者明力波羅蜜為大法師位善說法故故名大明德深美音也菩薩如前釋次第十智波羅蜜中菩薩名大福光智生者明此是智波羅蜜故此上十菩薩名明初發心住中以十波羅蜜用治初發心住中障成法身悲智門故計此修治法合一法今說諸波羅蜜各各修行不同明於一法上以十法修治慣習增明以成一故其法不離舊行也時亦不移舊時也故時無性故三世無去來故但於一法上具十箇波羅蜜行門體用但於一法上修行生熟處分一住二住但於一法上會智悲願行生熟淺深不同隨不同處分其地位差別故非是法異故以總別同異成壞六相義圓通可知三都結眾數者經云如是等而為上首有十佛世界微塵數者是也四歎德者以下十五行半經是也經自具文不煩更釋如是以上大眾之海總是普賢行滿常住世間安立法則成就菩薩十住十行十地等位次第令諸眾生開示悟入常為世間一切依護如上歎德中具明以下獲益中亦具明如獲益中總是作利生方便入法次第入即同佛所知與後學者作見道之樣迷即是凡悟即同佛知見皆是本來舊達並是影響眾也以下神天亦同此例皆是助佛揚化顯德令佛法化流行世間眾生獲益故二復有佛世界微塵數執金剛神此一段有十三行半經於中義意分之為四一寄位表法二釋名配行三列數四歎神德一寄位表法者明神眾是見道已性齊諸佛智同真理隨普賢行處世護持稱之為神護持正法故隨行表法者為表十住位內第二治地住門主戒波羅蜜明戒為防護義故以法身為戒體稱真不壞號曰金剛前海月光大明菩薩為十住中初發心住於中意義如前段文已釋此一眾有十神明第二治地住法門主戒為防護義故號為執金剛神執者軌持不犯名之為執其智應真號之為神二釋名配行者此之一眾神以戒波羅蜜為體十箇神名即是隨戒體上十箇波羅蜜名一箇神是一行第一妙色那羅延執金剛神主戒波羅蜜中檀波羅蜜門以性戒成檀感招妙色法空破惑故號那羅延是不壞義此位明以持性戒故得不壞身執者軌持義也金剛者不壞義也二日輪速疾幢執金剛神主性戒中戒波羅蜜為戒光無缺名號日輪見者應真名為速疾自他惑盡名之為幢心無異念名之為執性無可破號曰金剛稱真自在名之為神以智為神故三須彌華光執金剛神主戒波羅蜜中忍波羅蜜為法忍高勝號曰須彌以忍嚴行人見皆悅號之曰華親之破慢號之為光忍心無失名之為執法性為忍猶如金剛智無思而知萬有號之為神四清淨雲音執金剛神主戒波羅蜜中精進波羅蜜履俗恒真名為清淨演法無懈潤澤含識號曰雲音聞法破惑號之金剛智不為而知萬有稱之名神五諸根美妙執金剛神主戒波羅蜜中禪波羅蜜為禪無思而六根隨智而用故名諸根美妙也用而恒寂名之為執無思可破號曰金剛又無思之智能破自他惑故號曰金剛寂然智不動正慧隨用號之為神六可愛樂光明執金剛神主慧能破暗故七大樹雷音者主第七大悲門樹是覆蔭義明方便波羅蜜門覆蔭眾生故八師子王光明者主願波羅蜜起無功用智自在如師子王能破外道諸雜論故九密焰勝目者主力波羅蜜法力自在潛流同事或作外道邪師同事破所繫故此位是大法師位凡第九波羅蜜遍入五位中五百箇波羅蜜門皆第九為法師位十住第九為法王子住如善財童子善知識十住中第九住法師位中作勝熱婆羅門示入外道五熱炙身上刀山入火聚等此名密焰勝目密潛同事設教破愚故名密焰智目知根故名勝目十蓮華光摩尼髻執金剛神主戒波羅蜜中智波羅蜜如善財童子第十灌頂住中善知識作童女名曰慈行得真不證處俗無污名曰蓮華大智知根名之為光位昇灌頂名曰摩尼髻摩尼者此云離垢寶也此是第二治地住中十位十波羅蜜主伴十位主伴萬行號曰十箇執金剛神神名皆以行位立名之故明十住中一住具十十位具百五位皆然一一次第以名義配當法合如然第三已下列數歎德二門如文可知第三是十住中修行住於中六行半經義分為四一列數二寄位表法三釋名配行四重結其數并歎神德一列數者如上初行是二寄位表法者此十箇身眾神寄位表十住中忍波羅蜜以法忍成就於生死中利生自在號曰為神下文歎德中成就大願供養承事一切諸佛明於住昔以調忍心承事一切眾生令其成佛為諸佛眾生體無有二故已成諸佛何須籍其供養以無量身無量眾供具承事於一切時中供養一切眾生令其成佛是調忍義是身眾義三釋名配行者此十箇神是忍波羅蜜中十波羅蜜故明一一行遍一切行故第一所謂華髻莊嚴身眾神者主忍波羅蜜中檀波羅蜜明忍辱為華鬘報得以嚴其頂上之飾故身眾者為忍位中行檀明以眾多身雲眾多嚴具遍周法界承事供養廣利眾生故神者智隨忍行自在故號為神此十波羅蜜以忍為體二光照十方身眾神者主忍波羅蜜中戒波羅蜜此位中以法忍為戒體明忍戒圓明見者歡喜法忍戒光號之為光照十方身眾神如前釋三海音調伏身眾神者主忍波羅蜜中忍波羅蜜故海音者明聞諸善惡毀讚音聲廣多猶如海潮之音不生憂喜是調伏義是為能忍也又以自聲如海潮音知時教化眾生令無失時故四淨華嚴髻身眾神者主忍波羅蜜中精進波羅蜜以法忍進名之為淨也進行可觀名之為華因行招果用嚴頂髻明精進是長道之首故故以華嚴頂飾五無量威儀身眾神者主忍波羅蜜中禪波羅蜜稱根現法名為無量動止常寂名為威儀明行住坐立不離定體名曰威儀六最上光嚴身眾神者主智慧照曜自他故明以定慧光明照燭心境以嚴法身七淨光香雲身眾神者明第七大悲方便染淨不拘名為淨光慈悲含覆出言成法悅可眾心號曰香雲明法雨潤眾生故即明雨戒定慧解脫解脫知見五分法身之香也八守護攝持身眾神者明智隨大願攝持一切眾生故八住八地但五位第八位中明無功之智功成即得十方諸佛手灌其頂是諸佛攝持義故九普現攝取身眾神者明第九波羅蜜法力自在法王之位普現諸教九十五種邪見流及一切眾生悉同行故名普現攝取也即勝熱婆羅門等是十不動光明身眾神者明第十智波羅蜜名不動光明亦為灌頂位名不動光也且明此忍位中十波羅蜜之一終四結數歎德如文可知以上十波羅蜜以忍為體此明善惡毀讚得不動智也第四段中有六行半經義分為四一舉眾數二寄位表法三釋名配行四結數歎德一舉眾數者如初一行都列數是二寄位表法者此十箇足行神表十住位中生貴住主精進波羅蜜如下歎德中無量劫中親近如來隨逐不捨是精進義為明以法性真如為行之體以此法行用嚴法身足行者表精進義以眾行滿足故名足行神神者是隨行之智三釋名配行者一寶印手足行神者主精進波羅蜜中檀波羅蜜明以法寶之智印行精勤之行引接眾生故手為引取之義二蓮華光足行神者明生貴住中精進波羅蜜中戒波羅蜜常居生死之海猶如蓮華無所染故見者發心名之為光足行是精進修行無疲勞義智自在故號之為神三清淨華髻足行神者主精進波羅蜜中忍波羅蜜法忍無垢名為清淨也忍招依果華嚴頂飾為忍華鬘義故四攝諸善見足行神者主精進波羅蜜中精進波羅蜜攝諸善見者是精進義為常攝諸根不令起見即無見不善五妙寶星幢足行神者主禪波羅蜜以妙理為禪故名為妙寶者道也隨行破惑故名星幢為萬行為星不離禪體皆有光照隨根破惑知根了了名之為星此位以精進行為禪體禪能現智智能知法還以善知法故名為星也幢為定也六樂吐妙音足行神者主慧波羅蜜樂吐妙音者為以精進為慧體故常樂為人說法故七栴檀樹光足行神者主方便波羅蜜成大悲行故以香樹為名表慈悲覆蔭義故光者照燭眾生義八蓮華光明足行神者主願波羅蜜智隨大願隨所利生無所染故九微妙光明足行神者主力波羅蜜法王之位以微妙法光化眾生故十積集妙華足行神者主智波羅蜜以智積集諸教猶貫華結鬘不令散失教化眾生已上十波羅蜜皆以精進波羅蜜以為體位位內自有同別義思之可見不可作一概准之四結數歎德如文可知第五段有六行半經義分為四一舉眾數二寄位表法三釋名配法四結數歎德一舉眾數者如上初行是二寄位表法者此之一位表具足方便住中十波羅蜜以禪波羅蜜為體以道場是除蘊穢義明禪能治蘊義故如世間場也為明禪定淨六七識之取染顯般若能開妙慧簡擇理智體之本實故以禪波羅蜜以為場體般若波羅蜜以為人功以普賢萬行為馱運至法界普光明智殿為大都居以一切種智為大藏此中十箇神一神為一波羅蜜為自益益人之行樣三釋名配法者一淨莊嚴幢道場神主具足方便住禪波羅蜜中檀波羅蜜以法性定體為檀之淨地也以無虧定體萬行為莊嚴幢也幢明定體不動義以法性無性為所乘名之為道以無性之禪定能治所依之蘊名之為場神者是無依無性之中大智也以不思不為無形無質等周法界而知萬有者稱之為神二須彌寶光道場神以須彌是高顯義寶光是無垢義以戒光照俗見者發心故以禪定為戒出過情識是須彌義以定能無妄是無垢義以定能發慧寶光義三雷音幢相道場神主禪波羅蜜中忍波羅蜜明毀譽之音如雷法忍不動名幢相道場神如前釋十波羅蜜隨五位中各各自具道場義故四雨華妙眼道場神主禪波羅蜜中精進波羅蜜明法身為定體依定起萬行精進名為雨華是精進義定能起慧故稱妙眼以其法眼行華利生無懈是精進故五華瓔光髻道場神主禪波羅蜜中禪波羅蜜以法界自體無動靜上而起行禪化諸亂意名之為瓔以定能發慧故名之為光以行招果用嚴其頂以此為名又此十波羅蜜皆為頂法何以然者為以十住初心一一度門至佛果故無初中後故以從佛果起勝進故六雨寶莊嚴道場神主慧波羅蜜慧能雨法寶故七勇猛香眼道場神主方便波羅蜜此位是慈悲位故常處生死名為勇猛慈眼視生名為香眼以戒定慧解脫解脫知見五分法身之香而視眾生拔苦與樂名為香眼八金剛彩雲道場神明第八願波羅蜜以為願雲覆眾生故以此位是無功用智能破邪流號曰金剛彩雲明能同異道故九蓮華光明道場神主力波羅蜜是法王之位處世如蓮華說法為光明故十妙光照曜道場神主智波羅蜜以大智知根名為妙光知根破惑故名照曜已上十波羅蜜皆禪波羅蜜為體四結數歎德如文可知第六正心住主般若波羅蜜為體十箇主城神為此般若波羅蜜中有十波羅蜜於中有六行半經義分為四一舉眾數二寄位表法三釋名配行四結數歎德一舉眾數者如初行二寄位表法者寄此神眾表正心住空觀成就明善守護心城名正心住如善財童子十住之中第六善知識海幢比丘是也其在經行地側入于三昧離出入息足出長者居士波羅門等乃至頂上出諸佛等以廣大身雲遍周法界教化眾生又如十住位中正心住位經云此菩薩聞十種法心定不動即明正心住善守護心城故以主城神寄表正心之位也三釋名配行者所謂一寶峯光曜主城神主般若波羅蜜中檀波羅蜜明以無性妙慧廣施含生故號寶峯光曜如其山峯以至虛空相盡處故明以法空慧至相盡處故以無相妙慧廣施眾生名為照曜主者空慧自在名之為主城者空有自在不與涅槃生死合散故名之為城又以法慧施人不與情欲之漏合故名之為城二妙嚴宮殿主城神明以慧利含生以為戒體以妙慧為宮治人為殿萬行為嚴又以菩薩正慧為妙嚴大慈大悲為宮殿心無思慮為主城無相妙慧任理智而知名之為神此以慧利為主以戒為防護義防護一切眾生為城三清淨喜寶主城神主慧波羅蜜中忍波羅蜜明以法空慧而成忍故故名清淨喜以忍即喜故以法喜即名為寶故明能忍為寶也自此下七眾神准上排位配之經文廣大不可一一而釋之略知法則然爾如主道場神主城神主地神等總是女神為明慈悲故而實體中非男非女但隨事現示第七主地神主第七不退住方便波羅蜜中十波羅蜜故各以十箇神名配之此以法身為地體能生萬行以理智慈悲為神性無所退動故大悲如地養萬有故第八主山神是童真住行願波羅蜜中十波羅蜜山者不動義高勝義神者智體應真自在明第八住第八行第八迴向第八地總無功之智不動如山故以山神表之其中十箇神即是此位中十波羅蜜行亦名智能出世高勝如山第九主林神是法王子住主力波羅蜜明說法如林廣多覆蔭故是法師位也第十主藥神明灌頂住主智波羅蜜於中一箇神主智波羅蜜中十波羅蜜明智能知根與法藥故第四歎德如文可知已上從海月光大明菩薩至此主藥神表如來五位眾中十住之門百波羅蜜竟十行之眾如下須知如此一部之典一切施設總是法門終不唐設一事一字總是五位之中信修悟入之法則故入法方便門戶此明佛果五位入法益生覆育之樣式故入之者創與智合名之為神亦以覆育眾生故為神祐物也以修行自在處如天亦以化利諸天故於十方三界示受天報亦以迴向門同脩羅身入諸鬼趣亦表自在如王第三從主稼神以下至主晝神此十眾神明十行利生法門因果者以主稼神為表行為資糧故如世間以禾稼為資糧長養有為之身佛法即十波羅蜜行為資糧長養法身令使世間習氣漸微出世習氣大慈大悲大智得辦如資糧位准三乘說十信十住十行十向為道前四種資糧初地以上為見道加行為三乘地前菩薩經一大僧祇劫修有為有漏行初地見道如此經十信之中全信自心與十方諸佛性相大智無差別體十住初心以修方便三昧力見道從初發心住及已上諸住總為見道之位十行十迴向十地總為加行總為資糧加行與佛因果同進故為加行與佛果齊資以普賢行用資悲願成滿以十住初心所見法身理智性果資糧普賢行不屬人天有為無常從初發心住五位進修如來法身理智性果普賢行果於一真法界之中互為資糧廢一二俱不成即一垢一淨心起是故以佛理智之果嚴行以行嚴果故為佛華嚴也是故以下十住十行十迴向位中皆得十方諸佛與入位菩薩同號及與智摩頂會同體智也如三乘菩薩多生他方淨土及四禪向上別有菩薩淨土設在欲界即言以悲願力故留惑潤生非如此經法門乘如來法界乘從初發心住以如來大智法身性果普賢行果普周生死動寂均平理事普進以法界體用以治餘習法無前却故新等報不如三乘別教說有他方有別淨土留惑娑婆加行即在初地位初資糧即在十信十住十向五位既無佛果明知十地見道未真如此經於十信心中自信自心有十種世界即如金色世界妙色世界蓮華色世界如是有十箇色世界為十信心是有為故所信佛境界是色也本所事佛不動智佛無礙智佛解脫智佛如是十箇智佛即是自心所信自心十種智果以為十種佛果號故畢竟證修諸佛滿處成此智不異此智除此十信位中以生滅心信十色世界十智如來至十住十行十迴向十地等覺十一地總有五十箇因果皆以普賢行為因以如來法身理智性為果或更互參之以相資發以此二種因果五位之中共有一百重佛因果通取五位上各有五重因五重果總為一百一十重因果如十住位中佛因果者即因陀羅花世界波頭摩花世界寶花世界佛號殊特月佛無盡月佛不動月佛如是十花世界十箇同號月佛以為佛果法慧菩薩等十箇慧菩薩以為普賢行修行之因為此十住以入方便三昧力真證法身妙慧即世界名花以花開敷現果故所現佛果皆號之為月者為明十住之中創見法身妙慧現前無煩惱熱得佛法身清涼如月故以所見道除惑處而為世界因陀羅花者此云能主花也明初發心住生在佛家能為眾生設法主故波頭摩花者赤蓮花也明治地住進修增勝赫奕開敷可觀之義總是以隨位入道處因果為佛及國土世界菩薩之名皆非外有總明自行所行也如十行位中十箇慧世界十箇佛號皆名之為眼以為其佛果功德林等十林菩薩以為其行行之因以次十向十地如經可知至位方明大要言之以當位十佛為本位之果當位十菩薩為當位修行之因如此初會中以如來為當五位之果普賢菩薩及諸神天等為五位修行之因又普賢菩薩及諸神天等以毘盧遮那根本智為起修行本因以自己修行之身為佛差別智果故為以佛性智果為因以現修之身即理智之性果故互為因果體用是故神天嘆德中先嘆佛德次嘆自己與佛同智同德也此為入法界之樣令諸學者迷即凡悟即佛故以智悲齊進也如善財童子十行初位中歡喜行善知識所居之國名為三眼還同十行菩薩所居世界名為親惠世界寶惠世界等十惠世界也如三眼者一摩訶般若二解脫三法身亦以智眼慧眼法眼為三眼故如世品字如摩醯首羅天王面上三目故為一切佛法不離此大智大慧法身故此十慧世界義通此三眼以是善財十行之中初善知識國名三眼比丘名善見即同十行之位佛號常住眼佛無勝眼佛名為善見者具三眼也為十行之中以智眼知眾生根而同行故佛號為眼善知識名善見目髮紺青皮膚金色圓光一尋相好如佛者明十行中所行三眼行因果即佛也在林中經行者明萬行稠林覆蔭眾生故還如十行位中菩薩號功德林慧林勝林等十林菩薩也善財十行中知識即以比丘林中經行為十行位中之行處如下文中以功德林等十林菩薩為所行今此初會中即以主稼神為佛果十行資糧眾生入佛位故資糧見道菩薩長大悲故如此會佛果五位與第二三會已後諸菩薩進修五位及善財童子示行五位前後相參體勢相似總明佛果普賢行果體用相資始終不異以是義故五位中五十種資糧五十種佛果互為主伴互為因果互為體用以如來理智性常資普賢行使令無染普賢行常資如來性果使得圓滿悲智廢一邊一切不成所有行門即是人天因果設得出世即是聲聞二乘及出世淨土菩薩及留惑潤生等故非法爾理智世及出世大悲動靜染淨自在圓融故如此十行與佛果資糧猶如黃瓜果花同出花果相資以無作功德而為自在也法爾理智行周故於此主稼神一段文中義分為四一舉其眾數二寄位表法三釋名配行四結數嘆德一舉其眾數者如初行一句是二寄位表法者以主稼神資糧位中十行位也三釋名配行者所謂一柔軟勝味主稼神主歡喜行中檀波羅蜜於此檀中有二義一法檀二事檀一法檀者見來求法者歡善無厭故名柔軟勝味以法味資人令心調伏故二事檀者即主稼神是后稷神之流也以神祐五穀令生勝味資益含生故遍十方世界隨處異名二時花淨光主稼神即是歡喜行檀波羅蜜中戒波羅蜜知根同行號曰時花令得性戒開敷名之淨光亦世間五穀之花依時祐之令光淨開敷故三色力勇健主稼神明檀波羅蜜中忍波羅蜜明法忍功成名為勇健隨忍成果故得色力嚴身諸力之中風力為最諸行之內忍力為最八風不能動故以能隨行成忍故名勇健如善財十行中第三行具足優婆夷是其行以明忍為諸行中果故名具足四增長精氣主稼神主檀波羅蜜中精進波羅蜜以精進力資糧法力大慈大悲力處生死海教化眾生而無勞倦自無所求故名增長精氣主稼神表無精進力即諸行不成立故五普生根果主稼神主檀波羅蜜中禪波羅蜜以法性為禪出生萬行理智妙慧名普生根果以法性理為禪生智慧萬行故即根即果以根從果生本末無異故如佛果普賢行果互相資故明從果生根以根資果六妙嚴環髻主稼神主檀波羅蜜中慧波羅蜜明以妙慧嚴行行復嚴慧行慧互嚴將用利生以招依果以環其髻用嚴其首此是垂髻如環明解行圓滿七潤澤淨花主稼神主檀波羅蜜中方便波羅蜜此位明成就大悲故為潤澤淨花利他行故令他解行法開敷故此是檀波羅蜜中方便門成大慈悲故八成就妙香主稼神主檀波羅蜜中願波羅蜜十行第八位中同於八地智無功用五分法身香悉成就故又以淨智知根依根設教用成戒定慧之妙香故九見者愛樂主稼神主檀波羅蜜中力波羅蜜法師成就法力利生見聞法者皆愛樂故十離垢淨光主稼神主檀波羅蜜中智波羅蜜以智能離自他垢故諸法灌頂同十住十地中灌頂位也四結數嘆德如文可知已上十箇主稼神總是歡喜行中檀波羅蜜中十波羅蜜資糧從行成號已下例然法則如上第二十箇主河神是饒益行行戒波羅蜜中十波羅蜜第一普發迅流主河神明十行中戒波羅蜜中檀波羅蜜資糧從行成號已下例然法則如上若以其事如此孟母是也如善財童子饒益行中善知識於河渚中一萬童子釋天為首聚沙為戲以河為行主戒體明饒益故此初會中河神為戒體前後相似普發迅流明應一乘之種第二普潔泉㵎主河神明應三乘及人天等善法主十行中戒波羅蜜中戒波羅蜜已下諸神眾依行立名號以名下義如前配之可知如十行中戒體者如釋天童子以算數法相黶子法五行陰陽以利人之巧術以為十行之中戒體故名普潔泉㵎義若不如是行不滿故明人天及三乘總化以巧術利生是普潔義第三主海神明無違逆行明忍波羅蜜如海能納眾流是無違逆也主忍波羅蜜有十箇海神即明忍波羅蜜中十波羅蜜也各隨名下義如前配之大意此十行中忍以法性大悲以為忍體是故如海含潤處其下流能容一切無明高慢生死之流皆為法流而無妨礙故名無違逆行如善財童子無違逆行中善知識南方有城名曰海住有優婆夷名具足素服垂髮者慈忍之貌具足成忍無行不周故名具足海神者女神明慈悲柔軟處行能忍其心如海福智具足饒益眾生是故忍為萬行中果也能容眾流第四主水神明無屈撓行主精進波羅蜜為明水體能淨諸垢以明此位菩薩以法性之水常勤精進教化眾生一一知根而益而無屈撓其心如水潤生隨物而益各得其所而無屈撓於中十箇水神即是精進波羅蜜中十波羅蜜明以其萬行如水同事潤生各各隨名下義配之常以十行中精進為體如十住中精進門樂勤觀法性為體此十行中精進門處世益生以行潤物為體位位中各隨當位主行為體餘九於主行體上作別不得一向解故即體意不當如十迴向中精進波羅蜜圓融理智大悲使令均平自在如是五位得一即五位俱有齊等以慣習生熟須有次第雖立次第以法界智體而無前却是無前後中次第是一性無差別中同異不可以情作前却解也以實而論初發心住中如一渧之水入大海水中總同海體諸龍魚寶咸在其中為教化眾生故教網筌蹄方法不可不具以名言竹帛著籙即似前後義生體道者明鑒即如持寶鏡普臨萬像十地即明使慣習功成等覺位中即明自在行周法界若但置十住一位但明見道初功又安十行修行但有出世心勝加十迴向興大願雲使令悲智萬行圓滿十地但蘊功成德使令慣習須成十一地入俗自在行周任法饒益明張教網學者有所歸依若不如斯發心者何措第五主火神明無癡亂行主禪波羅蜜於中十神明禪波羅蜜中十波羅蜜皆以十行位禪為體即明普智照而恒寂故即以火神為定體即寂而常照即事而恒理悲智照用而無礙故以火神為定體若其世間事也即南方离神是也若其人也是其心也离法心故若其法也是虛無之智也若外事是其日也若在其身也是其目也若方法也為中道為正明明為虛無為智照萬有為普光明殿是女神故善財童子南行意者為若此也明無癡亂行以火神能破闇故不迷惑故無闇障故此一段約用而為定也第六主風神明善現行以般若波羅蜜為體十箇風神明智慧波羅蜜中十波羅蜜也若世間也即辰巳之間巽神也是女神故為法則也為言說為教令如周易乾五世卦巽上坤下曰觀易曰風行地上可以觀象君子設教而眾人從而法之可以觀以是義故巽為風教明第六波羅蜜智慧功成善現言教教化眾生此名善現行也又辰巳之間如來取之為齋戒法則明吉凶之際或著之終至午即萬法正也上值角宿角為天門主僧尼道士在其中明是設教令成眾善之門也一切風化皆從此起象以口為天門吐納風氣成正教故以智為神又敷花發果發生一切能持世界能成能壞故名善現行也此經下文如海有四種風一名能集能集眾寶明大圓鏡智二能成能成眾寶明成所作智三名簡擇能簡眾寶明妙觀察智四名能散能散眾寶明平等性智是故以四智為風神能現法自在故以風神為表善現行故為此第六智慧法以智慧風神善現一切法行悉皆自在故如十信位中第六信位佛果配在東南方佛號究竟智為東南方是巽以巽為風神又易云巽為言說以借物表法將風神明智慧能善現眾法故方者法也以取其法大像無方也第七主空神明無著行主方便波羅蜜成大悲門以法空起行教化攝取一切眾生故名方便故名無著行於中眾神明方便波羅蜜中十波羅蜜以一切法空為體以智為神故無所著以一切法空能生悲智故即萬行無著第八主方神明難得行為智用無功功難成故主願波羅蜜為智體性淨以願防之念其本願引智起行令行周遍使令不住生死不住涅槃於中十箇神明願波羅蜜中十波羅蜜方者法也以第八行大智成以智設法饒益眾生此是大智為神總以震坎兌离四維上下正方之神都舉明無功之智圓攝故第九主夜神明善法行主力波羅蜜法力已成法王功辦常處生死長夜以法照明世間故名善法行於中十神主力波羅蜜中十波羅蜜是女神也此為善財童子十地中知識故以明此位行體徹十地法故第十主晝神明真實行主智波羅蜜於中十神明智波羅蜜中十波羅蜜以智日恒明名為主晝智無為而應萬有稱之為神嘆德中恒共精勤嚴飾宮殿者以智普周教化眾生成法宮殿悲為宮智為殿成就眾生悲智宮殿展轉相益故已上明十行位竟十迴向門如下第四從阿脩羅王至日天子於中有十眾用表十迴向何以然者為阿脩羅居大海中不沒其身表十迴向圓融真俗常處生死大海不沒其身前之十住十行但修出世悲智心增加以迴向迴真入俗以成處世悲智圓滿故以阿脩羅等十眾以表十迴向處大海而不溺表此位菩薩以大悲心得真不證知真同俗處俗無染利生自在第一從初一眾阿脩羅王義分為四一舉眾數二寄位表法三釋名配行四結數嘆德一舉眾數者如初一行是二寄位表法者寄阿脩羅位表救護一切眾生離眾生相迴向為明此初迴向如阿脩羅雖處大海而海水不沒雖同天趣無天妙樂故如此位菩薩處於生死無生死中五欲之樂雖處涅槃無涅槃中寂滅之樂故名救護眾生離眾生相迴向又如法界品云成就如來高出世間阿脩羅王又王者自在義明此位菩薩於涅槃生死中而得自在故又阿脩羅亦云阿素羅阿之言無素云遊故又云妙又羅云戲如婆沙論釋為非天也雖天趣攝為多諂詐無天妙樂象此位菩薩行大悲方便萬行似如諂詐似如生死無有人天五欲無常涅槃出世寂滅之樂主十迴向中檀波羅蜜門舊名不須此舊翻謬矣或云毘摩之母以本從生故故名劣天如阿含經云劫初成時光音天來入海中洗浴水觸其身失精在水還成肉卵經八千歲乃生一女身若須彌有九百九十頭頭有千眼有九百九十口口有四牙牙上出火猶如礕礰二十四手九百九十脚在海浮戲水精入身生一肉卵經八千歲生毘摩質多羅身有九頭頭有千眼口中出水有九百九十手有八脚其形四倍大於須彌山純食淤泥及以藕根又與天諍廣如正法念經說然阿脩羅住處有五一地上眾寶山中二云在須彌山北下入大海二萬一千由旬有阿脩羅王名羅睺此云障礙能以手障日月明領無量眾三從此更下二萬一千由旬有阿脩羅王名勇健亦領多眾四復過二萬一千由旬有阿脩羅王名花鬘亦領諸眾第五復過是數名毘摩質多羅此云響高是舍脂父舍脂是天帝釋后父與天帝釋鬪戰時發自海中揚聲大叫云我是毘摩質多羅我是毘摩質多羅時閻浮提山岳一時震動亦名穴居謂彼中有光明城於中住故或天趣攝已上佛地論依毘曇鬼趣攝又毘摩質多羅此云種種事又毘摩者此云遍空質多羅云種種嚴儀言此脩羅與帝釋戰時嚴備種種軍仗之儀遍空而列舊云響高又曰穴居者非此依唐朝禮法師等翻是第四惡趣攝如經中十種阿脩羅王表位進修中以明菩薩大悲徹下如大海而得其底身出大海明菩薩不沒惡道能離自憍慢故以真攝俗真俗圓融處苦海而恒出寄其此位表迴向法門三釋名配行者一羅睺羅阿脩羅王者明十迴向中檀波羅蜜門故此迴向中十波羅蜜以事表法中取阿脩羅明此十向純以大悲十願以為十度之體無自求益之心以彼脩羅所居徹下其身處海徹上出身之半總明託事表法令易解故用彰此位純以大智大悲大願徹真俗為體如羅睺羅者此云能障明此位菩薩以大悲心入生死趣顯大法空障諸惡趣故二毘摩質多羅阿脩羅王者明檀波羅蜜中戒波羅蜜毘摩質多羅者此云響高明以大悲大願音聲誓度三界六道故以悲願為戒體王者自在義故處苦海中沈浮自在故三巧幻術阿脩羅王者明忍波羅蜜此位菩薩雖居生死大海常得如幻忍故四大眷屬阿脩羅王者主精進波羅蜜明以萬行攝眾生遍故五大力阿脩羅王者明以法性大禪定力在苦海而無苦故六遍照阿脩羅王者明慧光攝化眾生遍故七堅固行妙莊嚴阿脩羅王者明大悲方便為嚴故八廣大因慧阿脩羅王者以智慧增明以本願利生為因為在第八位中得智增明皆須念初發心時大願為因故令度眾生故九出現勝德阿脩羅王者明法師位成力波羅蜜十妙好音聲阿脩羅王者明智位成就妙音善說法故四結數嘆德如文可知已上十波羅蜜皆是知真處俗融會大悲性中十波羅蜜如是十度以大悲為體故託事現法在於阿脩羅喻菩薩處生死海而得其底而恒不沒生死海中是故下文云成就如來高出世間阿修羅王又十住十行但明達智應真號之為神十向十地皆以十王表之明以慣習增長自在故自餘廣意至十迴向品方明第二不壞迴向為明以真理智而同纏利生成大悲戒為達俗性真真俗不二故法華經名妙法蓮華者是其義也此經名大方廣佛華嚴者亦其義也以理智大悲法界自體清淨覺而興萬行故號佛華嚴經明菩薩以法性大智大悲不捨世流同事名之為水具普賢行名之以蓮以覺行同資名為妙法故名不壞迴向真性無虧同流入俗名為不壞明無性菩提無依住智自在故今以迦樓羅王託事現之是金翅鳥也於一段文中義分為四一舉眾數二寄位表法三釋名配行四結數嘆德一舉眾數者如初行可知二寄位表法者託事寄迦樓羅王位明於大海上以清淨目觀命盡之龍而以兩翼而搏取之明拔濟義如法界品云恒願拔濟眾生出諸有海迦樓羅王此云金翅鳥王顯十迴向菩薩常於生死大海之上以法空清淨智目觀有根熟眾生而以止觀兩翼而搏取之安置自性清淨涅槃之岸此止觀以法性為止體以自性無性智為觀體非能觀所觀而有二事主戒波羅蜜戒淨故猶如大海不宿死屍明大悲大智戒不宿人天及三乘染淨二見之死屍故此金翅鳥兩翼相去三十六萬里三釋名配行者大速疾力迦樓羅王明戒波羅蜜中檀波羅蜜明此位菩薩以性起大悲入生死海度根熟眾生以止觀力如一念頃至於佛果涅槃之岸為明於一念至法界性中非古今三世所繫故以金翅鳥取龍之喻如速疾力以金翅鳥取龍之時於一念頃𢯫身入海水水波未合取龍而出名速疾力也故下文嘆德中善能救攝一切眾生出生死海得道菩薩亦復如是以定慧觀察力從無明大海之際繫長短心一念應真古今三世一時見盡如是見道如是修道是名為發心畢竟二不別如是二心先心難但明十住初心從凡夫地一念應真難故非為究竟佛果難故至於究竟不異初心故明法不異智慧不異時復不遷故以明法界體用故以定慧照之可見以情思之即迷也以下以諸波羅蜜依名義配之可知四結數嘆德如文可知第三緊那羅王明等一切諸佛迴向以一切諸佛處於生死以法忍門以為萬行之主令一切眾生皆得菩提無上法樂故寄表緊那羅王此云疑神亦為行主似人而頂上有角口似牛口人見皆疑人耶非人耶故曰疑神明此位菩薩以十迴向成大悲心以法忍力生於六道同行益生人見皆疑為凡為聖若是凡夫有智如佛若是賢聖行同凡事故以疑神寄表其行也此神能作行主與天作戲主忍波羅蜜門以忍為萬行主若無忍者萬行不成是故忍為行主於中四義如上准之十箇疑神以忍波羅蜜中十波羅蜜以名義配之可見此類畜生道攝第四摩睺羅伽王此云大蟒也亦云大腹羅伽云胸腹行也主精進波羅蜜胸腹行者明趣求樂法利人匍匐離慢謙敬也是精進義也明至一切處迴向也六道之生無處不入此是守護伽藍神能護法故如此法界品云見佛歡喜曲躬恭敬摩睺羅伽王此中十王明精進波羅蜜中十波羅蜜一一以名下義配之可見此眾亦明方便同於眾生愛著所為明菩薩處生死同行令除愛網如下嘆德中皆勤修習廣大方便令諸眾生永剖癡網故第五夜叉王明無盡功德藏迴向主禪波羅蜜以禪定守護一切眾生心令心不妄得大功德藏故夜叉者此云苦活或名伺察明以禪門守護伺察一切眾生苦活心不妄如法界品云常勤守護眾生諸夜叉王餘十王是禪波羅蜜中十波羅蜜以名下義隨位配之又毘沙門夜叉因主所管得名毘沙門天王領夜叉眾在須彌山北面第六毘樓博叉龍王亦依所管得名毘樓博叉天王主領龍眾在須彌山西并富多那此主熱病鬼此之龍王主隨順堅固迴向明般若波羅蜜門如龍遊空能隱現降雨潤眾生故以般若空慧自在有無雨諸法雨益眾生故以龍表之也毘樓博叉者具云毘路波呵迄叉亦云雜語主舊云醜目新名毘者種種也路者色也波呵迄叉者根也以種種色莊嚴眼根明以種種慧莊嚴諸見令無著龍有五種一象形二蛇形三馬形四魚形五蝦蟇形一善住龍王為一切象形龍王二難陀龍王此云歡喜為一切蛇形龍王三阿那婆達多龍王此云無熱惱亦名清涼為一切馬形龍王此一箇龍王遠離諸龍三種過患一熱沙不墮其頭二不以蛇形行欲三無金翅鳥畏又更有一苦以風吹寶衣露身生苦唯此龍王得免斯惱故曰清涼依智論此龍王是七住菩薩如婆樓那龍王此云水天一切魚形龍主摩那蘇婆帝龍王亦名摩那斯此云慈心風不鳴條雨不破塊亦名得意又云摩那云意高以此龍有威德故名為意高為一切蝦蟇形龍王如四分律文中說諸龍初生時睡時瞋時行欲時此時中不能變形餘時皆能變形此約三乘中龍王其事如此一乘中龍王其德並是入不思議乘佛果位中大菩薩等為化眾生故遍於諸道普現其身今於此會賀佛出興酬其本緣寄位表法即如此經毘樓博叉龍王得銷滅一切諸龍趣熾然苦解脫為明此位般若智慧之龍常遊法空以種種語言設諸教網故此是十迴向中檀波羅蜜娑竭羅龍王此云鹽海也得一念中轉自龍形示現無量眾生身解脫門明此是入生死成大悲戒報得願力神通故此十迴向大體成慈悲願行得願力神通雲音妙幢龍王得一切諸有趣中以清淨音說佛無邊名號海解脫門此明忍招名譽如獲益分中廣明德叉迦龍王此云能害於所害為德叉是所害聲迦是能害聲言此龍瞋時噓視人畜皆致命終故舊云多舌龍者由多言故多舌非是口中有多舌故表進修中此是第六般若波羅蜜門善說多法故故云多舌託此龍寄位顯法故以下准上以名義配之可知已上十龍王以十向中般若波羅蜜為體表智慧遊空雨法自在第七等隨順一切眾生迴向以鳩槃茶王主之明此位菩薩成大悲遍入諸道乘慈利生此是厭媚鬼神噉食精氣亦名冬瓜鬼依正法念經說其名字如是惡眾生菩薩亦皆隨順是故名等隨順一切眾生迴向乃至地獄悉皆遍入此神是南方天王領二部眾一鳩槃茶二薜荔鬼此鳩槃茶陰囊大如冬瓜若行乃擎置肩上坐時而踞之而坐法界品云常勤除滅諸餓鬼趣鳩槃茶王明愛染貪求猶如餓鬼大悲菩薩盡與隨行斷一切貪求故第八真如相迴向寄乾闥婆王以表法此云尋香有香氣處以作娛樂而求其食託事表真如相位菩薩常以真如法界戒定慧解脫解脫知見五分法身無染之香娛樂眾生令其愛樂故下文云皆於大法深生信解歡喜愛重勤修不倦入法界品云常令眾生增長歡喜乾闥婆王以法悅眾生義故於中十王明願波羅蜜中十波羅蜜此位智增隨根設教悅眾生故令歡喜故第九無縛無著解脫迴向託事於月天子表力波羅蜜以無縛無著法性虛空智慧照燭眾生淨煩惱熱得法清涼故於中十月天子明力波羅蜜中十波羅蜜隨名下義配之可見第十入法界無量迴向以日天子託事表之明十迴向中智波羅蜜如日處空下臨照萬有其位於上其功益下像此位菩薩其智甚高其行彌下徹至人天神鬼外道邪行畜生地獄盡同其行猶如日月其形在上其功在下善惡俱照故於中十日天子明智波羅蜜中十波羅蜜一一隨名義配之常以智波羅蜜為體已上十王配十迴向中十波羅蜜竟如十住十行十迴向乃至十地一一位中波羅蜜各隨當位取意即得一例取之即不知其趣如日月二位其形狀及高下者如俱舍論月去地四萬由旬廣四十由旬以水精白銀合為兩面迴轉相映故有虧盈此論如是說者未可為定依但依經說者為指南依長阿含經其月上有城其城正方一千九百六十里高下亦爾二分天金作一分瑠璃作以遙看似圓天壽五百歲子孫相襲一劫日月相近光影相映即有虧盈日廣五十由旬其城正方二千四十里高下亦爾其城純金七寶瑩飾王坐二千里壽命子孫同月天子以風持故繞須彌山日月天子總是四天王所攝此上多依長阿含經說如是日月天子皆表十迴向成大悲願行之門明悲智無依常以法空為體隨根普照無有所為任無功之智日稱萬有而成益第五從三十三天王以下至大自在天王於中有十大天王明十地利生因果者從初第一三十三天十大天王託事表初歡喜地分為四一舉天王名號二寄位表法三釋名配行四結數嘆德一舉天王名號者如經云所論釋迦因陀羅天王等十大天王名號是二寄位表法者寄託此天表歡喜地菩薩得歡喜地時得法悅心無有世間五欲等諸繫著故樂唯是法樂以此義故多歡喜多適悅猶如世人創得生於忉利天上受天妙樂又如昇山頂至無相際身與空合明此位菩薩從十住十行十迴向習氣之有為而昇此地之位法空之際一分習氣盡故以須彌之頂忉利之天寄表其位令易解故十住十行寄表如神十迴向位寄表如王於此十地寄表如天明進修漸漸慣習殊勝以總別同異成壞門三對六字義該亦以十玄門該之如是進修差別總是一剎那中同異皆不得如情所知如理思之可見又如仁王經云習種銅輪二天下銀輪三天性種性道種堅德轉輪王七寶金輪四天下初地菩薩忉利王二地菩薩夜摩王以次寄位配當明福智殊勝不可以世間之樂為比也以實而言如菩薩悲智所攝周遍六道所生不棄微流一切惡生之類但以饒益故法性自在故寄表如天如王自在之義不欣世樂之所表也如此華嚴經下文初地菩薩多作閻浮提王今十大天王但為表法進修不離一剎那間漸漸殊勝故又此天名妙高天其山在大海中出水高八億由旬入水深八億由旬四寶合成北面黃金南面瑠璃西面水精東面白銀形如腰鼓上有四層級四天王各隨方所居四面其山頂上四埵埵別八天王各有自部眾中頂帝釋居眾寶所莊嚴以是名妙高亦名峯山亦名忉利天此云能主天由帝釋能為天主也依主為名故下有七重海重別金山圍迦樓羅速飛七日方始達金山有天居皆四天王所攝其上三十三天所有天身長一由旬衣長二由旬廣一由旬重六銖壽一千歲一日一夜同此人間一百年三十日為一月十二月為一歲已上依俱舍三法等經說此天王有五種名一名能主一名釋提桓因一名憍尸迦一名天帝釋一名因陀羅天此名天主具云釋迦因陀羅釋迦者此名百也為先因百度設無遮齋得作天主此配歡喜地中檀波羅蜜已下十天王是檀波羅蜜中十波羅蜜各隨名義配之可見其四段配文如前可知此位菩薩對治觀行苦空無常世法非實皆從十二緣生本無體相成於捨法身命財等如是於諸佛法信順修行且治欲界麁慳悋業行檀波羅蜜於十二緣生未善了知六地菩薩方明十二緣法作如鍊真金數數入火喻明對治慳障第二復有無量夜摩天王託事表離垢地為此天離地際故依空而居有眾妙樂也象此位菩薩戒波羅蜜增勝有妙樂以法身為戒體故漸增進離前地世間繫故初地檀度為勝此位上上十善淨戒為勝名為離垢地須彌之頂界與人連寄同世間此位以空居寄同出世間故名離垢初地喻鍊真金未云加藥但數數入火轉轉明淨此地鍊金如加礬石轉令明淨以戒為礬石然金體無二明以戒對治欲界中愛欲等麁障但以法身大慈大悲大願四攝四無量十波羅蜜三十七道品之法藥互相磨瑩使令智悲自在故夜摩天者此云時分天也為此天無日月天光自相照不分晝夜但蓮華開合知其晝夜時分故此天身長二由旬廣二由旬衣重三銖壽二千歲日月歲數與前天倍此天王有十天眾即明此戒波羅蜜中十波羅蜜各隨位名義配之可知此位修上上十善戒治欲界現行麁惑習氣三地修九次第定方無三界煩惱生如來家同如來性第三復有不可思議兜率天王此託事表發光地此名知足天佛地論云最後身菩薩於此教化如瓔珞本業經十一地等覺地始名一生補處方名最後身配在第三禪此知足天為最後身菩薩在中者皆是如來隨時方便設法利生不可定也前位明以上上十善淨戒離欲界現行麁惑垢故此位菩薩以九次第定淨色界無色界并欲界心習得出三界心作鍊金喻善巧鍊之不失銖兩轉轉明淨以九次第定鍊之以法眼觀之以行和之無虧本法但轉明淨欲界修定以治欲障上界修慧以治定障如是對治即如六地菩薩位在色界初禪修十二緣觀用治定障隨順法行方便利生無所染著名發光地以忍波羅蜜為體於中十大天王是忍波羅蜜中十波羅蜜此天身長四由旬衣長八由旬廣四由旬壽四千歲日月歲數皆與前天倍此知足天當修三法得生其中所謂戒定慧若但修戒施即生餘天皆有放逸若一乘法中其事不爾以智遍周以為天體故第四化樂天王託事表焰慧地菩薩以三十七助道品觀以捨為體以本願故法如是故不捨教化一切眾生以三十七助道觀門莊嚴慧業將用化利一切眾生以為自樂像此天處常以變化以悅自樂亦名樂變化天心外無境從心變故表此位菩薩從初發心住已法空現前心外無境為進修故以三十七品助道法門對治此天及三界邪見等障鍊磨心地用嚴慧業使令明淨將用教化一切眾生以為自樂故名焰慧地也如菩薩瓔珞經云歡喜地菩薩名為逆流離垢地名為道流三地名為入流四地須陀洹五地斯陀含六地阿那含七地阿羅漢八地變化生死九地是智慧妙善地十地是法雲地又瓔珞經云十住菩薩入法流水任運至佛如此華嚴經十住十行十向十地十一地五位之中一一各有十重佛果普賢行為因十信位心便信自心分別之性為不動智佛無礙智佛等十箇佛果總為自心之智方名信心如是和會多諸同異隨信解別親疎不等但依當部進修行門皆以總別同異成壞門該通圓融皆不離剎那際即義通也若延促時取解即違法界之道理此天王眾有十天王皆是精進波羅蜜中十波羅蜜各各隨名義配之可見常以精進波羅蜜為體此位作鍊真金作莊嚴具喻精進明修三十七助道之觀對治三界邪業習故此天身長八由旬衣長十六由旬廣八由旬壽八千歲日月歲數與前天倍衣重一銖食甘露味歎德餘門如前可解第五復有無數他化自在天王託事表難勝地為此天在欲界頂明菩薩欲境難超故故曰難勝地明五地以來菩薩於五欲境界未得全自在故但為觀照諸波羅蜜修行力故不沒其中未同八地無功法流自在故此位菩薩修十諦觀以治三界染淨惑障餘習故得工巧明門五明方現此天處若不如是修十諦觀治之便為魔境三界染淨業習不能自在故曰難勝地此位菩薩常以禪波羅蜜以為觀體魔王波旬居此天中修十諦觀即為菩薩位不修觀者是魔眷屬又此天名他化自在以他變化以為自樂像此位菩薩常教化眾生令他得樂以為己樂此作車𤦲磨金喻明以十諦觀為車𤦲於中十大天王明禪波羅蜜中十波羅蜜以名下之義配之可見此天身長十六由旬衣長三十二由旬壽命歲月悉與前倍第六復有不可思數大梵天王明現前地以十二緣生觀得寂滅神通三解脫門空無相無願智慧增明除其初禪樂靜迷真障明在欲界修定如三地菩薩是也在禪界修慧心勝處即以法治之不令障真無依之性故常處三界不在其中也名尸棄天王此依新翻舊為梵摩此云清潔寂靜以初禪是色界無女人生無欲界染故依佛地論云離欲寂靜故名梵身又依長阿含云梵眾中以梵音語故故名為梵又尸棄者或云持髻或云䗍髻或云火頂以火災至此天故修得初禪者得生此天此天王梵眾中發大梵音諸天各自謂言唯共我語於大千界最得自在顏如童子身如白銀色長半由旬衣如金色無男女形禪悅為食壽命一劫此依長阿含經說此位作毘瑠璃寶磨真金轉轉明淨喻明十種逆順緣生得十空定門為毘瑠璃寶也毘之云光明此位菩薩以十種十二緣生觀及十空三昧表以十二緣觀如明淨瑠璃用磨智慧轉轉明淨觀無明成根本智更令明淨於中有十大梵王明般若波羅蜜中十波羅蜜各各以名下義如前配之可解此第六地六住等總明出三界業現前寂滅神明三空自在如十住中以海幢比丘表之如十地第六地以夜神名守護一切城增長勝力是也總如善財善知識表之第七地明入纏同事如下第七復有無量光音天王明遠行地如此二禪天初禪滅憂二禪滅苦明此位菩薩在七地諸行已終大悲圓滿四攝四無量十波羅蜜三十七助道法常在現行自苦已無常度他苦染淨二障此位通過譬如真金飾以眾妙雜寶轉更殊勝明以法身為金體悲智萬行圓滿為眾妙寶互為莊嚴常以行網教光普化一切眾生故故像此天已滅憂苦以心淨故出語口中光生用明此位菩薩教光破暗故於此有十大光音天以明方便波羅蜜中十波羅蜜各各名下義配之可解此天身長二由旬壽二劫此天水災至第八復有無量遍淨天明不動地菩薩明此天憂苦已無唯有禪悅像此位菩薩功用已終唯有法悅法悅習氣十地始無此大風災至為有禪悅喜動其性像此位菩薩無功智現前猶有無生法樂智淨習氣以諸佛三加七種勸發令憶本願方始隨智行廣利眾生十方世界度生無限此乃如來設教防之防護初發心之際圓融悲智非獨是此位方有滯淨之功是一即一切中防護也望七地中方事總具何得第八地中佛果知見猶自未終還以十玄六相通融不可違法界體作前後解凡夫妄作無量劫只是法界中無始終此位作如真金作輪王寶冠諸臣冠不勝喻明八地法性無功智勝故十力四無畏猶十地方終普賢行海十一地方滿第九復有無量廣果天明善慧地為此第四禪無出入息三災不及又此十天如歎德中莫不皆以寂靜法門而作宮殿表九地善慧莊嚴以百千阿僧祇陀羅尼門法寶宮殿教化眾生能以一箇言音為一切眾生說種種法無心意識為大法師任智法明一切具足故像此天無思意識能為語言此天無下界識有色界意識乃至非想天皆有微識若識想盡即非三界業收故此位作如真金用作輪王寶冠喻一切小王寶冠不勝喻以此位菩薩智慧寶冠下地菩薩無有能勝於中有十天王明力波羅蜜中十波羅蜜各隨名義配之可解此天身衣及壽與前天皆倍明此位菩薩常以法宮而為安止以福德廣大名為廣果天第十大自在天王表第十法雲地如下歎德中皆勤觀察無相之法所行平等明此位無相智成如菩薩本業瓔珞經云三賢菩薩能伏三界麁業麁相續果初地已上亦伏亦斷八地已去色因業勝因境緣法執習故明猶有於境見未純熟猶法執習在故九地已去心因業勝內心自緣法執習故九地有內心緣法執習故十地之中心色二習一時總盡十地方心境二緣中得無礙自在故從八地至十地無功用中緣真法執內外習亡於十一地普賢門猶未自在如十定品中求覓普賢不見者是又智論云第九天外更有別十地菩薩天名摩醯首羅此天有八臂三目騎白牛一念知三千大千世界雨滴之數此是引進菩薩方便設法託事表法及攝化境界漸增勝故望一乘法界理事同參一微塵內諸佛國土人天同處身塵毛孔如影相入修真之者須當如實而知莫隨化相應須以同時具足相應門一多相容不同門諸法相即自在門因陀羅網境界門微細相容安立門祕密隱顯俱成門十世隔別異成門主伴交參無礙門託事現法生解門唯心迴轉善成門以此十玄門該之即理順故已上神天之位但利生門中託事表法令易解故如如來實非牛王龍王象王以託表之令生解故望得道處其智無形無為而能知萬有即為神也以此神性隨行祐生即行非虛也以智常居三界不隨染淨以此自在寄位如王以通化無方福過群品寄位同天即隨行遍生行非虛也同異總得表實無妨從大眾圍遶常隨佛眾之中從普賢菩薩至大自在天已來此四十一眾義分為二一現果成因彰位分如已前列眾是二從位舉法進修寄同獲益分如向下直至普賢海月光等是今從第二卷初爾時道場眾海悉已雲集已下至第五卷中海月光大明菩薩眾以來此四十一眾是從位舉法進修寄同獲益分此中合有五十眾為普賢等眾十箇菩薩當等覺十一地法門十箇互參自具十眾為一人具十總為五十眾如下獲益分中入即同佛知見為與後學者作樣式令倣之也不悟是凡悟已同佛知見故名初發心時便成正覺如以下神天獲益之中各有二十行頌皆初兩行歎佛之德後十八行皆三句歎佛一句自歎與佛同知其例如是隨時科文隨時稱歎無煩更釋唯普賢菩薩一人獨入十法者普賢眾明一位普周眾行也海月光眾但歎佛德與自所入之法相似以此頌中更不別歎自德如普賢眾中加淨德妙光菩薩是文殊師利別號文殊師利此云妙德又法華經內往昔號妙光又妙德妙光其意相似以德為光以能破闇發明故今在普賢眾內表法明因果理智萬行圓融故普賢獨獲十種益者明一即一切故明一多自在延促自由故是總攝義也從爾時如來道場眾海已下有二十六行經義分為二第一從爾時已下有十一行經明眾已雲集於此段中義有其五一陳眾雲集二陳部類各別三都歎眾德四明本因佛化五明今以勝解力入佛所知第二從所謂妙焰海大自在天王已下有十五行經於此段中義有其二一明天王獲益二明天王乘威說頌於此二十行頌中有其二義第一兩行頌純歎佛德第二十八行頌皆三句歎佛一句自歎與佛同知已下例然唯普賢少異前已敘意訖已上諸眾皆悉如上以義科文隨義稱歎教門弘大不用文煩得意即得此初會之內四十七眾之中已前七眾前已釋訖如來座內眾經云如來師子之座眾寶妙華輪臺基陛及諸戶牖如是一切莊嚴具中一一各出佛剎微塵數菩薩摩訶薩於此段中義分為二一述眾來意二長科經文一述眾來意者是中其意有三一明諸菩薩是古佛舊行二明今佛契同三明古今不二為明所坐之座合古所行菩薩行依舊故如下頌中諸佛所悟我已知為常以法身為座體以普賢萬行為嚴以無作大悲之智為座上佛前佛後佛皆同此也明佛契同古跡定眾生之狐疑是故須來是名為如來自行與古同因眾為座體是法界是所行行亦是法界以此無礙自在故座身是正報座上莊嚴是行所招依報今還從本行報得之果內還出本自行因菩薩眾也亦明因果不二體故如法界品如來師子之座普遍法界為座體故第二長科經文者從爾時如來師子座已下有二十九行經於中其義有七一明座上莊嚴出眾二列所出眾名三來眾興供四其眾遶佛致敬五致敬已昇座而坐六歎來眾之德七乘威說頌從此已下有十菩薩各說二十行頌歎如來成道福智依正及往昔所修之因任其後哲隨文隨義稱歎不煩更釋此一段明今佛合古行古行合今佛明座外普賢之眾是佛利他之行座內之眾是佛自行所契普賢之眾此之大眾古今一切諸佛同道更無二路眾生乘之即名乘不思議如來乘最勝乘無上乘至於道場以此一切法皆為道場也以法界為場地諸波羅蜜為人功治一切垢本自淨故治無明成根本智故教門弘廣略申體意隨文讚歎任在後賢此十箇頌中向下歎佛十波羅蜜及十地有二十行頌自餘皆二十行也准知從爾時華藏莊嚴世界海已下有二十一行經明動地興供於此一段經文其意有七一明舉世界之名二推佛神力地六種震動三世主興供歡喜四明以此例同多土五明佛遍興於世六明世主各隨自解七明法會興供普周十方問曰何為地動答曰其地動大意有五一此會大眾得道二智人出現三智人去世四世間災變五得道歡悅此明大眾獲益歡悅故地動推佛神力者明師弟之敬推德於上問曰何故於此段中地動興供答曰為至此中一段明初會中常隨佛眾當境之內神天眾及如來座內古今諸佛同因眾菩提樹內流光眾并如來宮殿內大悲眾如是當佛自眾來集復得益及賀佛出興心歡喜故眾生心喜動故地亦隨心動故此明初會當境之內大集一終然後面門放光普集他土亦來此會此是無自他中他也以明化儀主伴此乃龍行雲應法事合然為化眾生軌模如是以其法性塵剎普周一剎那之中三世同際還以一多相容不同門該括如是放光集眾意令知佛境界相參無二已上是初成正覺顯示五位行門一終因果此一部之經總有六重因果一從世主妙嚴品乃至華藏世界品五品經明初成正覺顯示五位行門報得及示現入法一重因果二毘盧遮那品是古佛因果引古證今明佛相習道不虛來三第二會普光明殿顯示十信因果四從須彌之頂直至離世間品顯菩薩證修因果五入法界品明古今本法不思議因果此是一切諸佛共所乘宗為一切佛之本體眾生同具只為迷之六覺城東會明顯菩薩利生行門善知識攝生形狀法則進修因果若但說其法在行猶迷此經設教及行證修前後六度總舉解行證修因果令使啟蒙易解不滯其功自此已下至毘盧遮那品已來是長科一部中第二舉果勸修門釋此一品義分為三一釋品名目二釋品來意三隨文釋義一釋品名目者此品何故名現相品為諸菩薩神天大眾皆悉已集默思心念請法問有三十七問如來知念即於面門舒光現相及集十方眾答前所問此品之內如來兩度放光齒光告眾令集毫光示法令信佛境界及所行因果行門諸來菩薩毛孔放光通為三度放光故又集十方眾海佛境界相菩薩境界相答前眾所問故名現相品此經表法及集眾如來放光前後總十度放光故一面門齒光集他方之眾二眉間毫光示果成因三足下輪中放光成十信四帝釋宮中足指之端放光集眾入道成十住位五夜摩天宮足趺上放光成十行門六兜率天宮膝上放光成十迴向七他化天宮眉間毫相放光成十地八如來出現品眉間放光入文殊頂九口中放光入普賢口令此二人問答如來出現始終因果道理十法界品中放眉間光名普照三世法界門是為十如隨好光明功德品常放光明隨根普照此光非獨緣五位進修表法也是常依根攝化光也二釋品來意者此品為前世間主等默念三十七問此品放光集眾示其法相答前眾所問三十七法故此品須來三隨文釋義者復分為二一長科經意二科其當品一長科經意者自此現相品乃至普賢三昧品世界成就品華藏世界品毘盧遮那品此五品經總是答前三十七問明舉果勸修二科其當品者於此當品其意有四一從爾時諸菩薩及一切世間主已下一段長行并偈頌是世主請法分二從爾時世尊知諸菩薩心之所念已下有一段長行并一偈頌是如來放面門齒光告眾令集分三從爾時十方世界海已下一段長行并一偈頌是十方世界海蒙光所照皆來雲集現法分四爾時世尊欲令一切菩薩已下一段長行并十偈頌總是答前三十七問分一從世主心念問法分中義分為三一從爾時已下至唯願世尊哀愍我等於中長行有八行經純請十八種佛法二又十方世界海已下有六行半經問佛菩薩海有十九問通為三十七問三願佛世尊已下可兩行經明菩薩神力故一切供具放光光中說頌請佛斷疑分第一從初爾時諸菩薩及一切世間主作是思惟明心念默請云何是諸佛地法界不思議地是佛地故下文云法性如虛空諸佛於中住此為如來地也云何是諸佛境界如下經云如來處此菩提座一毛示現多剎海一一毛現悉亦然此是如來之境界又法界是如來境界云何是諸佛加持下文如來加普賢入於三昧是諸佛加持故云何是諸佛所行經云無礙行是如來行又普賢行是一切諸佛共所行行故云何是諸佛力如經云如來有處非處等十種力是云何是諸佛無所畏如來無五怖畏及四無畏是云何是諸佛無能攝取如來無性妙智是無能攝取云何是諸佛眼知一切法智知一切眾生根智名一切種智是佛眼故又此經下文說十眼等是又如十身相海品云如來眼有大人相名自在普見雲云何是諸佛耳如法界品云一切諸佛有無障礙耳悉能解了一切音聲云何是諸佛鼻如下經云如來鼻有大人相名一切神通智慧於中出現無量化佛坐寶蓮華往諸世界云何是諸佛舌如下經云如來舌有大人相名示現音聲影像雲云何是諸佛身如下經云諸佛同法身無依無差別又佛身充滿於法界普現一切眾生前云何是諸佛意如來出現品云云何知如來應正等覺心佛子如來心意識無量俱不可得但應以智無量故知如來心云何是諸佛身光如來隨好常光隨根照物普周法界云何是諸佛光明光有二種一教光二如此經光明覺品是及前後十度表法光明是云何是諸佛智一切智一切種種分別智是又如下文如來智甚深普入於法界能隨三世轉與世為明導此已上問十八種法經云唯願世尊哀愍我等有三句經文結請佛說十九種海經云一切諸佛皆為諸菩薩說世界海總舉問竟眾生海釋曰如世間眾生廣多如海故佛海經云如來安處菩提座一毛示現多剎海一一毛現悉亦然如是普周於法界佛波羅蜜海十波羅蜜遍一切菩薩行故佛解脫海如來法身是佛解脫又智慧解脫乃至五分法身戒定慧解脫解脫知見等是佛變化海如下文無體無住處亦無生可得無相亦無形所現皆如影又云一切剎土微塵數常現身雲悉充滿又云於一佛身上化為無量身佛演說海下文一一毛孔中光網遍十方演佛妙音聲調彼難調者又一音遍諸根故然如來音聲不從心出不從身出佛名號海如下名號品是如來名號等一切眾生心也佛壽量海如下佛身如影現生滅不可得是佛壽量海又下文壽量如是及一切菩薩誓願海淨行品等是又如十迴向品中大願是一切菩薩發趣海如下云此會諸佛子善修眾智慧其人已能入如斯方便門又下文從地而得地住於力地中億劫勤修行所獲法如是明從地而得地者不離真法界自體清淨性地而行進修十住十行等法故云從地而得地又十行品是十發趣加行成就令菩提心智悲純熟故助道海三十七助道品是觀身受心法為首一切乘海乘如來乘不思議乘法界乘是乃至八萬四千乘等一切菩薩行海普賢行是如下經云如是分身智境界普賢行中能建立一切菩薩出離海如五位中加行方便是如下經云此會諸菩薩入佛難思地一一皆能見一切佛神力又下文普賢諸行願修治已明潔能於一切剎普見佛神變身住一切處一切皆平等智能如是行入佛之境界一切菩薩神通海如下十方佛剎來集菩薩眾及毛孔出眾隨行利生等事是又十通品亦是又下文一一佛剎中往詣悉無餘見佛神通力入佛所行處一切菩薩波羅蜜海如下經中十方來集大眾身諸毛孔各出十佛世界微塵數光一一光出十佛世界微塵數菩薩悉能遍入一切法界諸安立海教化眾生廣如經具說是波羅蜜海也此是與發心者作普賢樣一切菩薩地海如下經云從地而得地是也又十地品是又如來地是菩薩地如下經云此會諸菩薩入佛難思地一切菩薩智海根本是如來智於根本智起差別智教化眾生是菩薩智海乃至十無盡智是也唯願世尊已下三句總結勸請准例十方諸佛既說今佛世尊亦合同說又爾時已下四句明供具說頌已上三十七問向下至毘盧遮那品已來有三種答前所問一如下齒間放光集眾現相神通答二如下眉間毫光出眾現相及十菩薩偈頌答三普賢入定出定以言詮示佛業眾生業因果古今相習答如世界成就品菩薩眾生染淨報業答前三十七問佛海菩薩行海不離其中又說華藏莊嚴世界海說佛報得所居之土答前三十七問佛境界海眾生海波羅蜜海總不離其中又說古往毘盧遮那品是引古印今令眾生信承習不斷法不虛來若古無舊跡今從何得以是義故引古佛用印今時成信從此初會世主妙嚴品至毘盧遮那品六品經總明舉果勸修信他已成佛者果德悲智境界行普賢行及報得莊嚴身土分從佛名號品重問二十八問即是舉古佛果門令今世及未來發心者自信自心佛果不異及菩薩十信十住十行十迴向十地十一地佛眼耳鼻舌身意不異故信自今修不異古法有此二十八種不異之法具如佛名號品所問二十八問之法今古不異令初發心者應如是依古證修使令道不謬故直至法界品總是其答所問之法故若依五位法上有一百一十重佛果菩薩行古今不異若通信位即一百二十重古今佛因果不異至位方明從供具雲中出音說二十行頌於中義分為四初兩行頌歎佛行滿成佛行遍三世次兩行頌明勸佛為眾除疑得證次兩行頌明大眾已集勸請除疑次云何已下十四行頌明重頌前三十七問問曰大眾何不以言自問因何默念致疑何不自以言讚勸請云何供雲出音請佛答曰明佛得法界心與一切眾生同心故以心不異故知彼心疑供具說頌者明一切法總法界體也法界不思議一切法不思議故明聖眾心境無二故凡夫迷法界自見心境有二故故顛倒生也第二從爾時世尊知諸菩薩心之所念已下有一段長行并一偈頌是如來放齒光十方告眾令眾咸集現法答前所問分於此分中大意有十一如來知眾心念有疑二齒光普照三其光有十名四明光具眷屬五陳光色相六明光照遠近七明大眾蒙光彼此相見八明光遍他方眾會九明光能出聲告眾十明十方之眾聞告咸來問曰何故如來面門齒間出光告眾答曰面門及齒明言出於中故於中出光今欲答眾所疑普告十方佛土大眾來集示法答前三十七問中云何是諸佛地佛境界佛加持佛行佛力等故須口中齒間放光光者除暗義又答前云何是佛光明除現在未來眾心疑暗故口齒者吐納言音說法處表告之所由也故於中出光於此光明說其二十行頌於中大意歎如來道滿利生光明出音告眾令集聞法第三從爾時十方世界海一切眾會蒙佛光明所開覺已已下一段是十方大眾來集示法分於此段中大意有十一明佛光普照二明十方眾來三明來已興供四明興供不同五明眾海影像相參六明大眾自他同異自在七明大眾毛孔出光八明光出菩薩九明菩薩同事利生十明眾生發心得果此之十事如文可知如毛孔流光眾明法界體性自在不思議自他無礙能同能異眾於中菩薩同行利生即明古今已成正覺者菩薩行及十波羅蜜海佛地佛持等舉其已成佛者悲智境界答前大眾三十七疑用成來世與今同悟身心境界自在無礙如帝網境界門如此一段以佛神力放光集眾答前所問後之一段毫光示法及菩薩偈頌答前所問於此十方來眾光明中同時發聲說二十行頌於此中大意歎佛光明道行已滿身口意鼻耳總遍周剎海滿普賢行答前三十七問如文可知第四從爾時世尊欲令一切菩薩大眾得如來無邊境界已下一段長行有二十八行半經於中分為兩段一從初十行經明光之德第二十八行經明蓮華出現一從初明光之德大意有十一令眾除疑獲益二顯光出處三顯光之名四顯光之色五明光所照遠近六明所照威動世界七光照塵中現無數佛隨根與益八光雨十種法輪雲九光明遶佛十光入佛足輪以成大眾信心明足下是初信入故說十種智佛以為自己信心以不動智為首第二爾時佛前已下十八行半經明蓮華出現於此一段文中大意有十一明華現所由二明華具十種嚴飾三明毫光出眾來坐四明勝音菩薩為主餘者為伴五明上首菩薩勝音之德六明諸佛與勝音之力七明勝音常見諸佛八明勝音神變自在九明勝音觀眾說頌十明正申頌意此之一段經文如來眉間毫出光明名一切菩薩光明普照耀十方藏者明是十地菩薩智滿中道教行之光又毫相光中出眾菩薩有世界海微塵數上首名曰一切法勝音即是其十地滿足中道果行將此中道覺行悲智圓滿法界行門毫塵剎海無障礙法答前大眾三十七問使令現在及以未來信此十地法界因果法門行滿十方使令得益是故經云欲令一切菩薩大眾得於如來無邊境界神通力故放眉間光又光體是法界之理勝音大眾之海是其法界之行用故明從十住初心以理智萬行體用不相離也故從十信即與果行令修理智體用法合然故從果行信進又勝音菩薩坐蓮華臺諸菩薩眾坐蓮華鬚明主伴萬行明勝音一行遍一切行一切萬行是勝音一行明法界理智中圓滿無礙自在行故還如前菩薩毛孔流光出菩薩行相似體性一多重重自在無體可礙諸波羅蜜一中具十乃至無盡故緣起互為因果主伴自在故以理智照之可見大意明法界行門一行遍一切行故同別自在十正申頌意中通勝音菩薩有十一菩薩各申一段偈頌初二十行頌歎佛身充遍普現眾生前及毛孔剎土眾會無盡相入兩行一頌如文具明無煩更釋大體得大綱紀即得經文自具此後十段總十行一段總是答前世主所問又明此會菩薩能入如來之境最下有三行經明都結十方世界同然一時雲集已上現神通及語答前大眾所疑竟示業及法答者如已下世界成就品華藏世界品毘盧遮那品神通法業俱示若通當類總自具法業答故普賢三昧品世界成就品華藏世界品毘盧遮那品此初會六品經是以佛果勸修門將釋此品略作三門分別一釋品之名二釋品來意三隨文釋義一釋品名者理智無邊名之為普智隨根益稱之曰賢三之云正昧之云定亦云正受為正定不亂能受諸法憶持簡擇故名正受亦云等持為正定能發生正慧等持諸法是故名之等持也為普賢為佛紹法界大智之家諸佛萬行遍周之長子以答前所問三十七問中云何一切菩薩行海出離海神通海波羅蜜海世界海等故須入定善簡眾法答前所問令眾達解故須入定然普賢菩薩恒無定亂以示法則故須如是又以初舉果勸修中以入定為法則後十定品中明十地道滿起諸想念方真二釋品來意者明普賢菩薩常在三昧淨亂總真然教化眾生故成法則故答所問疑故為善簡擇諸三昧出入同異相故為善簡擇眾生業海果報佛行業海果報故須入定從定起已說世界成就品華藏世界品毘盧遮那品答前所問故此品須來意明初入法須加定業以顯真門後十定品中明十地真智已終智隨一切眾生想念應根接物方是修道者應如是知三隨文釋義者於此一品經文中義分為二一科其經意二釋三昧名一科其經意者其此一段經其意有十一一從爾時普賢菩薩已下一行半經明承佛威神入定二此三昧已下八行半經舉三昧名及歎三昧之德三如此世界已下可七行經明都舉普賢入定此界如是十方總然四爾時一一普賢菩薩已下有十二行半經明普賢入定諸佛現前佛力所加佛言讚歎普賢之德五爾時十方一切諸佛已下有七行經明諸佛與普賢十種智六如此世界中已下可二行經明都舉十方世界中普賢一切諸佛一時同與其智法如是故七是時已下可六行經明諸佛以手加持摩普賢頂八如是一切世界海已下可兩行經都舉十方世界同然九爾時普賢菩薩已下九行半經明普賢從三昧起并陳三昧之名十普賢菩薩從如是三昧門起時已下十二行半經明大眾獲益并都結與十方同然十一爾時十方一切世界海已下至偈頌以來有十二行半經明佛力三昧力其地微動及興供末後諸佛毛孔光明說頌歎普賢之德問曰何故前世主妙嚴品末其地六種十八相大動此品何故其地微動答曰前明如來始成正覺大眾賀佛及自皆得佛果之益其益廣大明位極行終以此其地大動此品答世主所問之疑為成初信故其地微動於中菩薩示有疑問寄同得益皆是成其凡夫始信之心是故名為舉果勸修生信分仍是信他佛及菩薩得然未是信自心得也第二會中金色世界不動智佛已去方明信自心得亦然也至第十二卷中諸世間主更作二十八問方明信自心是佛不動智等至文方明此經直至法界品覺城東已來菩薩及一切大眾皆是寄法同迷示行修證唯覺城人間五百童子童女優婆塞優婆夷各具五百一萬諸龍寄位是凡表其凡夫有得入者故若無實得者佛教豈有虛行者哉聖者立樣令凡實得終不虛施應如是知不自欺誑若有人言此經非是凡夫境界是菩薩所行是人當知滅佛知見破滅正法令其正教世不流通令其世間正見不生斷滅佛種諸有智者不應如是不勸修行設行不得不失善種猶成來世積習勝緣故於此佛毛孔光明說頌中已下有兩段頌於初二十行頌明佛毛孔光明讚普賢德如文具明毛孔是萬行光還歎普賢萬行二爾時一切諸菩薩已下有二十行頌明大眾歎普賢并請說後三品之法亦如文具明第二釋三昧之名者於此三昧名之中義分為三一釋三昧名二釋三昧體用三歎三昧之德一釋三昧之名者名毘盧遮那如來藏身毘盧云光明遮那云種種如來是法性之體藏身是含容眾法智是明以理智種種教行之光照燭眾生之器隨根與益如經歎德中具明二釋三昧之體用者此三昧體者以法界根本智為體以差別智為大用又以法界根本智為體隨眾生智為用又以入三昧為體出定為用又以無出無入為體又入出俱為用又以入出俱為體以義准之可見大要言之且以為化眾生法則之中以入定明體後從定起顯示十種定名是用於十箇定名中總以法界無依住智性為體此體亦名首楞嚴定與不可說一切諸佛三昧諸智慧門為體如歎德中具如經云世界海旋無不隨入者是三昧之用徹遍一切眾生法之名故海者廣大義旋者甚深義明此三昧體用廣大甚深無盡無盡諸佛菩薩及一切十方六道眾生中行皆遍故此三昧答前三十七問總盡向前以佛神力答前三十七問中云何佛地佛海佛眼耳鼻等問今普賢三昧答前三十七問中云何菩薩行海三昧海等問為欲明佛行菩薩行體用徹故以佛為體普賢行海為用以此體用該通諸法無法不盡故佛眼耳鼻舌身意為體能遍知眾生事業為用以下如來與普賢智明普賢智契合佛根本智不殊令後信者自知佛根本智一體無二無疑故十方諸佛手摩其頂者明引接忍可言普賢從三昧起者明定體隨根用處彼復依根獲益名起其用無盡略舉其十以表無盡故餘義經文自具廣明大意佛根本智是定體普賢行是用今釋此品略作三門分別一釋品名目二釋品來意三隨文釋義一釋品名目者為明世界海依住形相苦樂淨穢皆是眾生自業果報之所莊嚴不從他有佛菩薩世界海依大願力依自體清淨法性力依諸波羅蜜諸行海等自體清淨力依為度眾生大慈悲智力以不思議變化力之所成就故名世界成就品二釋品來意者大意有五一答前世主三十七問佛海眾生海波羅蜜海等此品示業果報示法果報答前所問故明向前是佛光明神力答此品示其佛行海眼耳鼻舌波羅蜜海遍法界海眾生業行海故三十七問一時總答令大眾海悟佛所行入普賢菩薩所行也故號佛華嚴經二令諸現在未來始發菩提心者識佛所行及菩薩行海佛菩薩大慈悲海能普遍法界海眾生行業海而利益之令到究竟岸故既見是已而倣斆之學佛行故令始發心者悲智圓滿行解不錯謬故三令始發心菩薩知眾生業報同異差別由心造故四令始發心者知眾生界廣大等法界虛空界如影相入重重無盡依住各別佛菩薩行悉充滿故五令始發心菩薩知諸佛菩薩境界海眾生境界海一異不可得故隨眾生自業轉變剎海轉變故隨自業成壞剎海成壞故以此眾因緣故此品須來發初蒙故若無此品初心菩薩云何知其如來攝生如來行門及以眾生行業世界廣狹之相若不知者依何發心乘佛大悲普濟願行廣度以是義故如下頌云離諸諂誑心清淨常樂慈悲性歡喜志欲廣大深信人彼聞此法生欣悅安住普賢諸願地修行菩薩清淨道觀察法界虛空界此乃能知佛行處若不說眾生界法界佛界菩薩境界虛空無二無盡如影重重依住者所有發心者設不入二乘道修菩薩行但得權教菩薩心常染淨而有限礙不入佛境界故有自佛他佛及以國剎分劑有往來所依處故如三乘中所說淨土在於他方菩薩願生其中是也說此品者意欲令初發菩提心者知眾生境界諸佛境界廣大之相重重無礙無盡之相佛及菩薩願行含覆利益纖塵無遺故此品須來三隨文釋義者此之一品有十一段經文從初一段長行一段偈頌是此品中敘分後十段長行及十段偈頌是正說及至華藏世界海總通此品為世界成就品總為正說分從初敘分中長科為六一爾時已下四行半經是普賢觀察十海分二如是觀察已下可八行經明普賢告眾歎諸佛十種之智海十不可思議三建立演說海已下可六行經明普賢歎佛十種身業教化不可思議四從勇猛調伏諸眾生海無空過者已下七行經是普賢歎佛身智二業隨轉法輪成就之眾入佛之地十不可思議五如是等一切法已下十八行半經明普賢乘佛神力說佛智業身業教化饒益成就眾生海之德令多菩薩一切眾生入佛境界海故六明普賢說頌重明前法於此二十行頌中兩行為一頌於中意有二十總答前三十七問為頌含多義故一明佛智慧甚深二明佛身業隨根普應三明佛語業普周四明佛行多剎遍嚴五明諸佛大悲成熟眾生六明佛普現出興與益七明眾生根劣隨迷八明大心淨信堅固者堪為九明諸佛與力方知十明離諂慈悲志欲深廣能入十一明觀察法界如虛空而獲善利十二簡修餘道者不堪普賢行人得入十三明眾生界廣大法輪普至十四明普賢自示身廣大十五勸眾令觀毛孔十六明普賢示法與眾之益十七明普賢行願無邊十八明普賢自歎行具十九歎法眼智眼法身智身廣大二十歎是佛所行應聽此以上經文自具可知略科眉目如是第二段正說分中有十段經一初段中長行有十八行半經於中大意有六一明普賢告眾欲說其法二正說世界海有十事之法一切三世諸佛同敷三正舉世界形狀體性有十廣大無盡四正說世界已成現成當成具十種因緣五正說由如來神力法如是等如下十事因緣是也六乘佛神力說頌於此十八行頌中重頌前長行之法明眾生界廣多佛菩薩悲願含覆故以行廣大故莊嚴國剎廣大以眾生業無量故菩薩行無量以菩薩信心廣大離垢所住國剎光明寶成清淨無垢此明淨穢同居業現各異如文可知是故經云菩薩修行諸願海普隨眾生心所欲眾生心行廣無邊菩薩國土遍十方第二段中爾時已下九行半經并四十四行頌明世界依住如文具明第三段中爾時已下有六行經有二十行頌明世界差別形由業如文具明第四爾時已下有十三行經十行頌明世界體差別第五爾時已下有十一行經二十行頌明世界莊嚴差別第六爾時已下有十行經并有二十行頌所修行方便願力故出生諸世界海莊嚴故業清淨故莊嚴清淨業垢濁故莊嚴垢濁第七爾時已下有八行經并二十行頌明諸世界諸佛出現差別依眾生業行壽命脩短佛出現不同第八爾時已下有七行經并二十行頌明世界劫住不同由業第九爾時已下有十四行經并十行頌明劫隨業轉變淨穢第十爾時已下有十五行經二十行頌明一切世界海如來出現無差別一一如文具明此之一品答前三十七問意令現在未來發菩提心者識佛所行眾生業海無際如來以普賢行普濟以法性理智無礙從初發心興大願雲悲智普覆以波羅蜜海剎海無不現其身無行不同其事塵毫內剎影現重重平等智身莫不隨入以法界之體而無往來法常如是令學之者倣之趣求不謬此乃如大王路法爾常然更有異求偏僻不當也將釋此品略作十門分別一釋品來意二釋品名目三釋華藏世界海因何報得四釋華藏世界海形狀安立五配華藏世界海安立屬因六釋華藏世界海純雜無礙七釋華藏世界海圓攝三世業境八釋佛國本空何為華藏世界海出生所緣九明華藏世界海因何得隱現自在十隨文釋義一釋品來意者此品答前三十七問中佛世界海眾生海波羅蜜海等此品舉如來五位中行業因果報得答前三十七問故此品須來二釋品名目者為說此佛境報得之土蓮華所持含藏一切淨穢境界皆在其中故名華藏三釋華藏世界海因何報得者以從初信心至於八地已來恒以大志願力持令其不退菩提諸波羅蜜海教化饒益一切眾生至於八地任利無功當知風輪是大願波羅蜜所成報故眾生世間妄想業風所持如來世間以大願力智風能持諸境為以智能隨願願能成智還以大願法身大智之所報得風輪之體若不以法身一切諸行總有為故若無志願法身無性不能自成何況成他以三事為緣方堪利生不滯空有進修功熟任利無功且取初因大願為首令持萬境總以大願智風以為持境是故此品下云普散摩尼妙寶華以昔願力空中住如是華藏世界所有莊嚴總是風輪上持諸境由諸福行本從願生還將本因以持諸果以此用願波羅蜜能成一切諸波羅蜜以本因如此故因果相持今以第八及初發心時願波羅蜜中十波羅蜜以成十種風輪用持其上十種一切莊嚴以願波羅蜜互體相參能持其上諸行報得一切莊嚴如最下風輪名平等住是願波羅蜜中檀波羅蜜報得故能持其上一切寶焰熾然莊嚴還是願波羅蜜中檀度門法財惠施之所報生還自相持因果相徹法不虛得因不唐捐以准此用願波羅蜜中十度法門配之十種風輪報得因果相持故還如眾生世間妄想業風最居其下上持水際金剛地山令其安住孛像玄光以成天文運遊不墮蓮華藏體是法身隨行無依住智體之所報得及宮殿總大悲含育之所報得樓閣即是智照觀根順悲濟物之所報得其地金剛平等自性法身之所報得但是諸莊嚴中所有金剛為莊嚴者皆法身隨行之報得但是摩尼莊嚴皆法身成戒體隨行報得金剛輪圍山即是大悲戒防護業之所報得眾華莊嚴萬行利生開敷眾善之所報得故寶樹莊嚴者建行利生覆蔭含識之所報得如十行位中功德林等十箇菩薩下名悉同名之曰林為行覆蔭故師子座莊嚴者即是以法身隨智建法輪報得故略而言之且復如是廣說報業所因不可具悉夫報不虛得皆有所因若不知因云何修果是此品之初此華藏莊嚴世界海是毘盧遮那如來往昔於世界海微塵數佛一一佛所淨修世界海微塵數大願之所嚴淨但云願者為行由願成又下云普賢智地行悉成一切莊嚴從此出如香水海大慈悲業之所報得香水河是進修之行所報得如下文殊師利常隨眾中總以名表法即見名知行如此華藏世界海見果知因不可別引餘經將來證此此經見名即知法見果即知因方可識此經之意趣餘經法相門戶多不與此經相應餘經云苦諦此經云聖諦即義有餘餘經說四諦此經說十聖諦及十十二緣若廣說無量差別不可卒申以是義故此配因果不可引餘教配此經文此經見名知行以果識因如文殊師利常隨之眾云明練十方儀式主方神除滅無明黑闇主夜神一心匪懈闡明佛日主晝神即其例矣此華藏世界報得之體大要總言大願法身大智萬行大慈大悲以此五事成滿盡法界虛空界乃至塵毫之內重重剎海中一切眾生行皆悉等利至八地任用無功自常充遍以此為體非是滯寂自安及人天自求樂果者之所境界故亦非樂生淨土菩薩者境界故此淨土菩薩設修六波羅蜜得六神通亦未能生信故為本不以法界根本智差別智乘發心信修行故四釋華藏世界海形狀安立者以無盡大願風輪持大悲水生無邊行華以法性虛空能容萬境重疊無礙於其水上生一大蓮華華周虛空法界名種種蘂香幢明根本智起差別智行差別行名蘂香幢於蓮華內日珠王寶上有大輪圍山經云日珠王蓮華之上者只是華內有寶名日珠王非別有華也眾寶所成林樹香水妙華開敷經自有文具陳其事其華內地金剛所成地具眾寶間錯嚴飾經自具言於其地上無數香水海眾寶為底如經具說一一香水海各有四天下微塵數香水河右旋圍繞從南向東以次繞之如六甲等為右其河嚴飾經自具言於不可說香水海中一一海內各有一大世界種而住其中其世界種者同流所居名之曰種種者種類也如先德釋云三千大千世界數至恒沙為一世界海海世界數至恒沙為一世界性性至恒沙為一世界種此中世界種有不可說佛剎微塵數一一香水海中各有其一世界種如經且略舉世界種於最中心香水海名無邊妙華光明中道智悲之妙用為作名也即是風輪向上種種蘂香幢大蓮華之內處中香水海也此中海內出大蓮華名一切香摩尼王莊嚴有世界種於中而住名普照十方熾然寶光明此世界種上下有二十重世界各各相去佛剎微塵數此娑婆世界在第十三重中最下重中有一佛剎微塵數世界周匝圍遶次上重中有二佛剎微塵數世界周匝圍遶次上重中有三佛剎微塵數世界周匝圍遶一重增一至最上二十重中有二十佛剎微塵數世界圍遶如是周旋通中心有十一箇世界種各有二十重上下相去遠近相似此十一箇世界種外周圍至輪圍山復有一百箇世界種隨方各十於中布列直往隨方行列而住近輪圍山周匝十箇世界種各各上下四重重數雖少上下相去極遠每第十三重與此娑婆世界齊等最上重或言相去七佛剎塵向下第二重與下相去多言十佛剎微塵數計四重世界還與中心十一箇二十重世界種高下齊等此近輪圍山十箇世界種即有四重餘九十箇世界種不言重數且略舉世界種中心有十一箇世界種周圍有一百箇世界種共有一百一十一箇世界種如天帝網分布而住大都總數有不可說佛剎微塵數諸世界種總於種種蘂香幢大蓮華之上諸香水海各出蓮華諸世界種各各而住即於其大華之上別華而居即是第二重各別蓮華之上布列而住最下有須彌山微塵數風輪而持其上種種莊嚴及持其上重重世界猶如日月眾星以風所持處空而住餘廣者經自有文若廣引文煩恐當不見略陳綱紀粗而言之五配華藏世界海安立屬因者夫果不自生從因而得經云廣大願雲周法界於一切劫化群生普賢智地行悉成所有莊嚴從此出如經總舉不可說佛剎微塵數世界種者明普賢行攝化之境遍法界故即是座內眾眉間眾所行覺行報得之總是都舉果行圓周之境於彼但言佛世界微塵數眾對不可說佛剎微塵數於彼是略舉數此是廣數如說普賢之行且但言萬行此是略言意在無盡等法界行也即此二重舉果中普賢滿行即如座內眾眉間眾即此華藏莊嚴世界海不可說佛剎微塵數世界種如天帝網分布在種種蘂香幢大蓮華之中是其彼果行所攝生報滿果所得之境今在經中不舉大數但舉中心十一箇世界種上下二十重重別相去一佛剎微塵數最下重世界各有一佛剎微塵數世界周匝圍遶而住其中次上第三重中即言三佛剎塵數世界周匝圍遶以次向上一重加一直至最上重世界中有二十佛剎微塵數世界周匝圍遶此中心十一箇世界種總皆如是此明十一地行門進修攝化境界報得中心十一箇即十一地報得上下二十重漸漸增廣者明十一地行門中一地有兩重因果為地進修中皆一正果一向果其二十重所有佛號皆是勝進中因果佛也所有世界是隨位中所化之境界也即明十一地進修攝化增降佛果故各隨位配之可見除此十一箇世界外周圍別舉出一百箇世界種者即明此十一地攝化十波羅蜜行遍輪圍山法界內故且隨方次第各有其十都言一百明遍不可說佛剎微塵數境界滿故近金剛輪圍山周圍有十箇世界種上下有四重者明十一地中四攝法遍故餘九十箇世界種不云重數者明但是十波羅蜜十中具百所攝化境故此是一配因果竟自餘十箇四重世界配四攝法更作一配總舉中心十一箇世界種并周圍直至金剛輪圍山一百箇世界種總共有一百一十箇世界種配十住十行十迴向十地十一地五位法各有佛因果都有一百本五位中本自有十重因果為本五位中各有兩重因果即是十此為本五位佛因果與五位中作進修故即如此初會五位佛因果是都有一百一十更有一箇世界種為明佛位是一遍一切中作一故若無此一位諸位不成故又明緣生之法皆須有一故緣生之法始成如一三五七九與十作緣但置二四六八十具滿數故是圓數不可加減是佛法世間法皆相似故如一日三日五日七日皆一三五七九為法者成緣生無盡一多相徹故明其一者非同時無前後中間故為一不自一與萬法作一故為萬法不自多與一作多故為成緣起法合如是一多自在無作任法相成故如俗法一為陽二為陰陽動陰隨不可自用陰若自用即天地兩乖雲不興雨不施皆主伴陰陽動靜相順互為主伴方成緣生兩剛即缺兩柔即離為不成濟故是如來出世意在利生真不隨俗故行無所設也德無所濟也即佛自佛眾生自眾生若為利眾生施設法則即佛為陽德所設教為陰是故此經名為圓教佛處坎之一而設教即十以坎為師封故普賢菩薩為明設教利生因果緣起法須自在不滯緣生故舉一百一十一世界種配其五位因果有一百一十之門為攝生報得有一箇世界種明其佛位與五位及一切諸行作一故還如眉間之眾勝音菩薩獨坐蓮華臺諸菩薩眾坐其華鬚明主伴萬行一多相即故定慧觀之可見十下作一是其士字明仁士之法法合十一令以十一箇世界安立十一地法門四重世界明十波羅蜜四攝法之方便大意舉前座內眾及眉間眾明其所行之行此華藏世界明彼行中報得依果於中雜類世界即明所攝之眾生同住一處而境各異者約法界理智真俗不殊六釋華藏世界海純雜無礙者為佛所行遍法界眾生界故既是行遍所得依果亦遍但業不相應者同住居而不見猶如靈神及諸鬼趣與人同處人不能見如經云譬如人身常有二天隨逐天常見人人不見天此經為佛行圓遍依正亦遍不同三乘推淨土於餘方而致去來自他之相為彼小心根劣者且如是權設教網故畢竟求大菩提心者還須歸此不二之門興遍周法界之行願也七明華藏世界海圓攝三世業境者此華藏世界海明此教法一念三世故一念者為無念也無念即無三世古今等法以明法身無念一切眾生妄念三世多劫之法不離無念之中以是義故此華藏世界所有莊嚴境界能互現諸佛業眾生三世所行行業因果總現其中或過去業現未來中或未來業現過去中或過去未來業現現在中或現在業現過去未來中如百千明鏡俱懸四面前後影像互相徹故為法界之體性無時故妄繫三世之業頓現無時法中是故經言智入三世而無來往經云佛子汝應觀剎種威神力未來諸國土如夢悉令見十方諸世界過去國土海咸於一剎中現像猶如化三世一切佛及以其國土於一剎種中一切悉觀見論主頌曰三世無有時妄繫三世法以真無妄想一念現三世三世無時者亦無有一念繫著三世法總現無時中了達無時法一念成正覺八釋佛國本空何為華藏世界海出生所緣者緣何事意有四緣一為明二乘雖得解脫三界麁業無有福智不利眾生滯於涅槃二為三乘菩薩有樂生淨土想常存障法性如理染淨當情知見不普情存淨土不得自在不如此法隱現自在為利眾生顯勝福德故即具相萬差光明顯照若令眾生情無取著如幻雲散一物便無有所得存其繫故三為怖一切空眾生為法空無相之理謂言斷見空無福智不樂觀空樂取相縛隨境存業不能解脫者所現福德依正果故令觀空法空却無明成福德業四總為一切三乘及一切凡夫現廣大願行福智境界量度樣式令其倣學不偏執故經云諸佛國土如虛空無等無生無有相為利眾生普嚴淨本願力故住其九明華藏世界海因何得隱現自在者為從一切法空之理隨智現故得隱現自在世間龍鬼具有三毒猶能隱現何況法空空諸三毒純清淨智不能隱現自在如善財入彌勒樓閣以三昧力具見眾妙莊嚴從三昧起忽然不見一相都無善財白言此莊嚴何處去彌勒答言從來處去問曰從何處來答曰從菩薩智慧處來依菩薩智慧神力而住無有去處故無住處非集非常遠離一切又如幻師作諸幻事無所從來無所至去雖無來去以幻力故分明可見彼莊嚴事亦復如是無所從來亦無所去雖無來去然以慣習不可思議幻智力故及往昔大願力故如是顯現華藏世界亦復如是以如來大願智力法性自體空無性力隱現自在若隨法性萬相都無隨願智力眾相隨現隱現隨緣都無作者但以理智法爾自具不思議功不思議變無能作者自在隱現凡夫執著用作無明執障既無智用自在順法身萬像俱寂隨智用萬像俱生隨大悲常居生死但隨理智生死恒真以此三事隱顯萬端不離一真之智化儀百變十隨文釋義者此一品經長科為十二段一從初爾時普賢菩薩已下長行有二十四行經并二十行頌明歎佛往因行菩薩行修大願力報得風輪以持華藏世界及眾莊嚴二爾時已下有八行半經并二十行頌明歎蓮華之上寶輪圍山具眾嚴飾由如來神力所生三爾時已下十行半經并二十行頌歎輪圍山內平地金剛所成具足眾寶間錯其地華網莊嚴四爾時已下一十六行經二十行頌明金剛寶地有眾香水海眾寶為底妙香嚴岸具眾嚴飾五爾時已下一十二行經二十行頌明各各香海具眾香河其河底岸具諸嚴飾右旋遶海六爾時已下十五行半經二十行頌明香水河兩間平地其地眾妙莊嚴其樹華果眾妙莊嚴芬陀利華此云百葉白蓮華七爾時已下五行經二十行頌都結總歎此世界海如來無量功德莊嚴八爾時已下三十八行經二十行頌明世界種體性形狀依住九爾時已下直至卷末及初都結諸世界種於此大蓮華上分布而住并別舉此中心華藏世界海有世界種名普照十方熾然寶光明上下二十重世界於中大意如前已釋十此第九卷一卷經都有十箇二十重世界種繞此中心世界種總都有十一箇二十重世界種於中意況前已釋畢十一此第十卷中總舉一百箇世界種圍繞中心十一箇二十重世界種布列而住近輪圍山十世界種上下四重高下與此中心十一箇世界種相似中間相去極遠自餘九十箇世界種不云重數大數有一百一十箇世界種於中表意如前已釋十二第十卷末一段頌都已前諸世界海安住虛空或淨或穢純雜同居而不相障皆由業力所起經文廣博不可子細科文文句亂煩障其義趣於中義味大意前已略述餘之廣義經文自具不同小經小經即須多引外文莊飾其義此大部一乘之典餘經義亦多不相應意況與三乘全別不可例此經典此已上十卷經明三度舉果一前如來始成正覺及座內眾舉佛果行果明佛自證二眉間眾是舉佛中道行果與一切未信者作成信之因三華藏世界海明是向前座內眾眉間眾所行之行報得之果本意以佛報業之果答前三十七問見果知因使後學者如是倣之行如是行願得如是果報將釋此品約作三門分別一釋品來意二釋品名目三隨文釋義一釋品來意者前之五品以舉現世毘盧遮那佛果恐不成信何以然者為古無舊迹今何所來以此引古證今明道不謬故又明古今諸佛三世法相似故成其信者不狐疑故二釋品名目者毘盧遮那品者此品依主得名引古佛成今信還以佛號以為品名毘云種種遮那云光明言以法身悲智設種種教行之光破眾生之業闇故問曰古佛今佛為一為異答曰為一為異何以然者為法身智身九十七大人之相大慈大悲智慧解脫是一各各眾生發心成佛是異又無量三世諸佛皆同一念成佛無前後際是一然亦不壞一念中見無量眾生三世劫量是異以十玄門六相義該通可解經云一切諸佛身唯是一法身一心一智慧力無畏亦然三隨文釋義者於此一品經中長科總有十五段經文於此十五段文中有四佛出世總明毘盧遮那一號各隨世間應緣名異非是佛名號異此經下文佛名號品一一佛皆具等法界眾生界隨緣名號世間一切名皆是諸佛名為如來德遍一切法故猶如虛空遍含眾法無不淨故一切眾生名入佛名號無不淨故又如有香名為龍鬪因龍鬪而生燒之一丸凝停七日降金色雨霑人身者悉皆金色一切名言入佛名號者悉皆清淨亦復如是如是佛名號遍一切世界名字故始名毘盧遮那以種種教行之光遍照一切以一切法眼照之其長科十五段者一初爾時已下一段八行經明普賢告眾欲說其法於此段中復分為十一舉古佛所過之劫數二舉復倍是數有世界海及與世界名三舉世界海中別有世界之號四舉世界所依住處五舉世界周圍眷屬之數六舉世界形狀七舉世界地上莊嚴八舉世界寶樹及山輪圍重數九舉世界城邑宮殿十舉世界人飲食衣服隨念而至及舉劫名此已上但隨文自具不煩更解二諸佛子已下有八行經於中大意義分為八一初明勝音世界中香水海及舉其名二明海中有華山出現形如須彌三明山莊嚴有十四明山上有一大樹林及舉林名五舉山上五種無量眾事莊嚴六明都舉莊嚴難記七明山上諸城之數八明雜類眾共居云芬陀利華者此云白蓮華也此上一段文自顯著不煩更解三諸佛子已下十九行半經明林東之城於此段中義分為十一舉城之名二人王所居三舉諸城圍繞四明城體眾寶所成五明城廣狹六明城郭莊嚴悉皆崇麗七明城上下眾事莊嚴言櫓者依音解云城上守禦曰檐出頭前引曰敵眾飾高勝曰崇美而可觀曰麗城下繞而長𣲽深廣者曰壕狹者為塹優鉢羅華者此云青色華似藕其葉狹長近下小圓上漸尖似佛眼故其華莖無刺准歎佛中目淨脩廣如青蓮即是青蓮華葉也波頭摩華者此云赤蓮華其華莖有刺拘物頭華者其莖有刺或云赤白華葉頭未開敷時狀如郁蹙然也芬陀利華者白蓮華也寶多羅樹者或云無憂樹此之未定檢文未得七重圍繞法事中或一三五七九契陽數也尸羅云清淨此云清淨寶幢已上莊嚴總為寶也八明城中居人九明人得業報神通也所念皆至十明城四遶天龍乾闥婆等七種眾諸城所居及都結無量莊嚴問曰此中一種是人非天龍神何得業報神通衣服飲食隨念而至又所居高勝依報寶嚴以何業故報得如是答曰為因廣大故業報廣大為因高勝故業報所居高勝問曰何者是因廣大高勝答曰為於往因於此毘盧遮那法界智體用無依住門性清淨法而生信心修信解力常信自他凡聖一體同如來智無所依住無我無我所心境平等無二相故無我所故一切凡聖本唯法界無造作性無生滅性依真而住住無所住與一切諸佛眾生同一心智住性真法界所有分別是一切諸佛本不動智凡聖一真共同此智全信自心是佛種智及一切智故不於心外別有信佛之心亦不於自心之中見自心有佛相故信如斯法自力未充以此是人獲諸人中一切勝報以是信力還得毘盧遮那佛在國同居而恒出現神足通力與天同處一切諸城所居神天龍八部等皆是同緣於此法中而生信解故以信因高勝廣大獲得如斯勝妙依正果報故四諸佛子已下有九行經明寶華枝輪林中道場并陳莊嚴廣大此林眾華嚴飾常有妓樂之音五諸佛子已下有十二行半經明初劫中佛出現之數并陳初佛名號及舉華枝大林先現之瑞六爾時已下有九行半經明初佛從蓮華中忽然出現并陳佛身遍坐一切法界道場眾生皆見等事問曰何故此佛蓮華化現出興釋迦佛母胎出現答曰隨根所現母胎出現唯劣解眾生自根見爾如離世間品云為劣解眾生母胎出爾應大根眾生皆見蓮華出現也七爾時已下有八行經明初佛出現放光集眾并陳光德大眾來集八諸佛子已下有十四行半經明焰光明大城有人王名喜見善惠王與眷屬俱集并陳大子威光以自善根見佛光明得十種法門具如經說最下三句明威光說頌歎佛於此十行頌中歎佛之德及彼佛與眾生益如文可知九諸佛子已下有兩行半經明威光說頌以佛神力其聲遍聞父王聞之歡喜說頌於此十一行頌中明其善惠王勅眾令集并令辦供具十爾時已下有三十四行半經明十王興供見佛并陳所聞修多羅經威光獲益修多羅者此為長行經也最下兩句明威光說頌此十行頌中明威光聞法獲得宿命智力見佛所行往因之事并自立願如佛所行十一諸佛子已下有十一行經明威光菩薩以見初佛承事供養故得十種顯示如來所行法令須彌山微塵數眾生發菩提心功德山須彌勝雲如來為威光說頌歎威光之德於此十一行頌中明功德山如來歎威光所得如佛所行廣大如文可知十二諸佛子已下有十五行經明莊嚴劫中佛及人壽命長短初佛去世第二佛出興并明威光見第二佛得十種利并為眷屬說頌此二十行頌中明威光歎佛慈悲出世難遇勸其眷屬同往佛所十三諸佛子已下有十六行經明威光說頌其聲遍聞威光與眷屬同往佛所得十種利第二佛為威光說頌此二十行頌中明第二如來歎威光入道得益所得之益是八地法門如經云得灌頂智慧海名無功用修極妙見十四諸佛子已下有十二行經明第二佛去世善惠王亦去世大威光受輪王位第三如來於舊道場出興威光見佛聞法得益第三如來說頌歎威光之德此二十二行頌明第三如來頌歎威光所得之法十五諸佛子已下有八行半經明第四如來於舊道場中出現大威光去世生須彌山頂為大天王還來見佛獲益而去此一品經來文未足未有結終之處此品但明引古印今毘盧遮那出世之法古今相習不異又明所信樂道高法勝人壽命長遠福德所居依正果勝見佛聞法所獲利益勝故第二會六品經明菩薩信心門於此一會之中自有序分正說分流通分從第十二卷初爾時已下有四行半經是序分已下至賢首品是正說分賢首品末有三行半經是流通分從此品至賢首品是第三長科文中以果成信信自己心之是佛分於此一段之中約有六法以成自心佛果以令信者入佛果故一佛名號品令信心者信佛名號遍一切世間名知名性離故二四聖諦品令信心者自信一切世間苦諦即聖諦不別求故三光明覺品令信心者自以自心光明覺照一切無間無盡大千世界總佛境界自亦同等以心隨光一一照之心境合一內外見亡初三千大千世界已次還以東方為首光至東方十三千世界照百三千大千世界如是十方十重倍倍周迴十方圓照身心一性無礙遍周同佛境界一一作意如是觀察然後以無作方便定印之入十住初心生如來智慧家為如來智慧法王之真子一如光明所照如經具明不可作佛光明自無其分須當自以心光如佛光明開覺其心圓照法界四問明品令信心者信所信之法門五淨行品令信心者信菩薩初發心時皆發大願為首又令信心者便迴無始妄念以成智海無生滅性六賢首品令信心者信佛神力通化無邊得大自在及信心之福信此六法名為賢首以此六法觀行相應名為信心皆以不動智佛等十智如來是自心之果以不動智佛為體餘智為用至下方明文殊師利覺首目首等十首菩薩是修行信心者之身此品已下至賢首品已來六品經是長科一部經中第三以果成信門也為明初會是舉佛果勸修信諸佛所得此第二會以果成信信自心是佛與果佛不異故至文方明前之以成佛果將用勸修此舉佛名號果勸修十方世界無有一名非佛名者名體性自解脫故但隨眾生所聞不同故此明佛號遍周即明於一切名無所著故將釋此品略作三門一釋品來意二釋品名目三隨文釋意一釋品來意者明前之初會但明如來成等正覺之身及智攝生未明如來名號攝生廣狹今此第二會普光明殿方明佛果名號攝生故此品須來又為舉佛果名令生信解故此品須來前會明身智遍周此會明名身及智俱遍周故初會世主雖問未有其答此品答前所問便令後信者之心令使信佛名身及智普遍法界蔭機利物照俗破迷故名普光明殿約德成殿約殿明德故此品須來二釋品名目者於此佛號中約有五緣以成佛號一以法界自體根本智緣以成佛號二約如來示成正覺自德緣以成佛號三明如來利生方便緣約位進修以成佛號四明如來以一切眾生隨根所樂緣以成佛號五明法界體用平等緣一切諸法總名佛號一以法界自體根本智緣以成佛號者如下不動智佛無礙智佛滅闇智佛如是十智佛號是也以此法界根本智上以施十種之名以成十種信力至位方明廣意大意令眾生達自根本無明本唯如來根本大智令諸眾生頓識本故頓作佛故二約如來示成正覺自德緣以成佛號者即十方諸佛示成正覺共同十號所謂如來應供正遍知是又毘盧遮那是總名是大智光明照耀種種諸法及種種眾生故故毘云種種盧遮那云遍照三明如來利生方便緣約位進修以成佛號者即如下舉十箇根本不動智佛以成十信舉十箇月佛下名悉同號之為月以成十住明創契法身本智心得清涼為明此位菩薩契理惑亡得法性智清涼故約自得益之法以成佛號十行位中以十箇眼佛下名悉同號之為眼為明十行以智智眼利生攝益故佛號為眼以善知根性故皆是約得益立名為佛十迴向中以十箇妙佛上名悉同號之為妙為明十迴向位中菩薩進修漸熟妙智現前故佛號為妙十地同妙已上以明從十信中自信自心分別之智與一切諸佛根本不動智佛本來是一以成信心心外見法不成信心也從此信已下以三昧力契理會源名為十住佛號為月皆是約修行之人所得之法以成佛號安立五位五十箇佛名五十箇因五十箇果為當位具因果故成一百重因果為根本五位中本有五因五果成一百一十重因果法門不異法界體不異十信中所信之法根本不動智佛以為諸位進修且約如是廣意至下本位廣明是名隨位進修以成佛號四明如來以一切眾生隨根所樂緣以成佛號者即以對現色身等眾生界為佛為天為神為主為仁為仙遍眾生界令諸眾生不作惡者總是不可以自凡情所測也總是佛名號遍周五明法界體用平等緣一切諸法總名佛號者為一切諸法及以名言自體性離故一切法自體性離即法界性法界性即佛號故一切法及名言皆是佛號故為如來稱此一切法自性離之法以成佛故欲廣引經文證義為此教文弘廣言煩翳本作業者難解但依此經上下自相契會作業者易解故如三乘中亦說根本智後得智今欲令三乘人迴心指此金色世界不動智佛令使直認是自心能分別智本無所動文殊師利即是自心善簡擇無相妙慧覺首目首等菩薩即是自心隨信解中所見之理智如是三乘之人未迴心者定當不信何以故為立三阿僧祇劫後當得佛故為直自認身及心總是凡夫但信佛有不動智等不自信自心是根本不動智佛與佛無異以是義故不成此教法界乘中以根本智為信心此經信心應當如是直信自心分別之性是法界性中根本不動智佛金色世界是自心無染之理文殊師利是自心善簡擇妙慧覺首目首等菩薩是隨信心中理智現前以信因中契諸佛果法分毫不謬方成信心從此信已以定慧進修經歷十住十行十迴向十地十一地日月歲劫時分無遷法界如本不動智佛如舊而成一切種智海教化眾生因果不遷時劫不改方成信也若立僧祇定實身是凡夫凡聖二途時劫移改心外有佛不成信心如是已上有此五種佛名號不同問曰名之與號何異答曰有二同別何者為二約父母所生幼稚無德且作字呼之為名有德即約德立名其名可尊稱之為號名即下人不得呼稱其號即下人得呼稱之故雖有德無德之異亦總屬名收為名言所攝故若約此經佛號總是約法約德立名不同世俗也三隨文釋義者於此段中義分為二一長科三十二品經意第三禪中說十一地一品未來二科當品經意從此如來名號品第二會世主起問二十八問已下直至向後如來出現品是世主所問一終因果所答總有三十二品經是答二十八問故以從普光明智法界佛果報居之殿舉佛果名號并舉佛果所行教化眾生四聖諦法門并舉法界根本智體佛號不動智佛以成信修直至彼如來出現品三十二品經是信進修行之一終因果之極也明此普光明智殿佛果至如來出現品此信進修行因果不二故又明此始成正覺果德之上起信心修行至後如來出現品中明法界無時可隔故以明法界體中凡夫妄見無量劫如起信進修行者依真起行以為進修經歷五位行門無時可移故若未起信進修行時常謂已前諸佛先已成佛經無量劫及其以正信力便見十方無量劫已成佛者而自身與彼先成佛者一時成佛無先後故以是義故如來始成正覺時如今凡夫始發菩提心起行進修自行已滿畢竟不離如來始成正覺初出現時為無情量依本法界本無時故是故經言發心畢竟二不別者為法界性無三世別故以三世時無別以無時別故以智無別故無別為不異不動智佛體故妙慧用無別不異文殊善簡擇妙慧故行無別為從初發心不異十波羅蜜行普賢行而為修行故大悲無別常教化故大願無別不捨眾生故四攝無別四無量心無別三十七助道品無別以此十種無別故云發心畢竟二不別如是二心先心難為明入此十種信解者難故若心外信有他佛得道我是凡夫者即世間人情量是此乃不論信進修行直是生死長流常隨見網何大苦哉以此如今第二會及初會明始成正覺如來出現後三十二品又著如來出現明始終信進修行者與三世佛一時出現明法界總一時故如持寶鏡普臨眾像頓照顯現無前後時故明於法界根本佛智境界中頓現眾法不可將情量度量作前後解故一依彌勒樓閣中境界初會中始成正覺佛是舉果勸修佛出現品中佛是明諸菩薩進修五位因果行終佛與信位中不動智佛相對故問曰何故諸品諸菩薩說唯阿僧祇品隨好品是佛自說答曰如菩薩加行如五位煩惱無明以如來位中不思議菩薩眾寄成五位菩薩當位自彰次第法門即如十慧十林十幢十藏等菩薩是佛位之內迷法無明如來自說如此阿僧祇品隨好品是佛位之內無明至佛位內方決此二迷是故無明住地佛位方終如勝鬘經說一分教網二三乘相似唯不許二乘及淨土菩薩斷得根本無明為不了無明是根本智故以此一乘教以不動智佛為信心以此所有修行證照眾法不同此經故此教明當念初心畢竟心總盡以法界中無三世故三乘定滿僧祇又三賢十聖進修路別地上加行地前四資糧等佛果定滿僧祇如前以明此經十住即見道加行資糧一時何以然以法界大智用資其行令行無染以行資糧法界智體使慣習令熟為明從凡創見如來理智性故又此五位中修行位位各有佛果隨位慣習處安立名別三乘教中前位向後位但有菩薩果非佛果故後至位廣明此法界法門說之經無量劫不延說之一剎那不促唯迷之者妄作長短延促之解即不稱應真之心自此如來名號品以去直至如來出現品總有三十二品經是十住十行十迴向十地十一地進修因果以初即後以後即初不二之位故如大王路其法常爾非故新體也如文殊師利頌云一念普觀無量劫無去無來亦無住如是了知三世事超諸方便成十力二科當品者於當品中長科為四一從爾時世尊已下有八行半經明歎德集眾分二時諸菩薩作是思惟已下十四行經是大眾請法分三爾時世尊知諸菩薩心之所念已下四十一行經明如來神通現法分四爾時文殊師利已下至品末已來舉法演說分一從初歎德中二一歎如來德二歎菩薩大眾德從初如來德中爾時已下兩行經是序分敘前初得菩提處并普光明殿意明二處不異為不移本處道場而身遍坐一切處故為菩提場體是法界體故為普光明殿是法界報居所都故法報二體性相一真本末因果本末無異故由斯道理故重敘古人釋云由相近故故須重敘者經意不然又云見佛露居龍造普光明殿此意亦不然設有此事是三乘之說又云菩提場在熙連河邊與普光明殿相去三里在菩提場東南明菩提場是阿蘭若得道之處普光明殿是報居之宅一部之經前後通法界品五度重有爾時世尊在者意明居處是法界如來身及宮殿莊嚴總是法界性相根本智不二故五度敘意前會已述從妙悟已滿下至普見三世於中有兩行半經是正歎佛德妙悟已滿明十智遍周自在故二行永絕者為有為無為二行盡故達無相法取捨盡故住於佛住者過去未來三世諸佛共住法界大智大悲故又如來及十方三世諸佛住五種遍周一示成正覺遍周如初會菩提場是也二依報正報莊嚴及名號遍周即第二會普光明殿是也三定體遍周即十定品是也四普賢行教遍周即離世間品是也五法界圓滿無礙不思議智用遍周即法界品是也以此五種諸佛遍周故故名住佛所住也以此義故於此一部之經安立五度爾時世尊在摩竭提國唯法界品少異明重重遍周不離一處一菩提體一法界一根本智一時無前後故經文恐失其意五度重敘令後學者不迷其事故明此五遍周總明一際無前後於一剎那際無二念說四十年中所轉法輪兜率天猶未下母胎猶未出已入涅槃得佛平等者理事無二故到無障處不可轉法者明佛常處生死不為業遷故又能轉不遷之法也所行無礙者明佛於生死中皆能同事真俗不礙故立不思議者歎佛道滿行終總無功用任運利生以智自在非想思意議可度量故普見三世者眼圓明故非三世中見三世中眾生事也從與十佛剎微塵數諸菩薩俱已下至過現未來於中可有四行經歎菩薩德與十佛剎微塵數諸菩薩俱者明從眾圓滿遍法界海故俱者同時而至無去來故莫不皆是一生補處者皆十地菩薩故為十地經等覺位中普賢位熟道滿功終方登佛果故名一生也如瓔珞本業經說又從初發心住亦名一生菩薩以初見性根本智不見有生前後際故名為一生瓔珞經云三賢菩薩法流水中任運至佛悉從他方而共來集者言他方共來集簡非舊眾皆是不來而到不去而遍又明前會舉果勸修信他佛果今此第二會明以他佛果行解成其自心信證之道名從他方而共來集為從前信佛果中來皆是一生補處者明於初會信解生至於此會信滿入位便成佛故如龍女善財等由是義故為他方來皆是一生之眾此乃即是表入法之言從他方來也迷名他方悟名曰來普善觀察諸眾生界法界世界涅槃界已下此三行經歎所來眾善觀此三種世界無二性故亦知眾生隨煩惱業亦知菩薩隨位煩惱行業等事故餘如經說第二大眾請法分者時諸菩薩作是思惟已下十四行半經於中有三十二問義分為二一初有四問問四種佛剎二成就大菩提心引十方諸佛勸說已下有二十八問菩薩住地佛眼耳等如是三十二問直至如來出現品是答如經具問曰初會中世主所問與此義多相似但廣略不同何故此第二會還復再問如上之問答曰前會是世主問舉佛果勸修信佛所得此會是自信自身自心是佛及入位修行故須再問前位是普賢入定舉果此會即明文殊生起入信之初即明凡夫始信為彰信心麁故不入定說十住已去始明當位菩薩入定始說以是義故前問雖義理少同應緣差別故異前會信他佛得此會自入信修行也古人說前會是請此會是問其義不然前後總是其請當請是問故但為勸修與自入法事少殊如前會如來修行道滿及過去諸佛已成道者行滿之果此第二會舉十方諸佛根本之智凡聖共有之果即一切處金色世界一切處不動智佛十智佛等是也明一切諸佛眾生共有此不動智金色是理法性身也為信心生滅故言色也以十色世界表之即是此會所問四種佛剎中佛住佛剎者明一切諸佛及以一切眾生共所住故為一切凡聖根本之智舉令一切眾生信自心是佛所住智故一切諸佛從此信生一切凡夫亦從此起莊嚴佛法性佛剎者即如十住十行十迴向十地十一地隨位各有十箇佛號是也因此自心根本智起信進修行隨位隨行諸波羅蜜莊嚴以嚴法身智身令成熟故以法身智身用嚴萬行令行無著故名莊嚴佛法性佛剎清淨佛所說法佛剎者如來示成正覺轉法輪是體性佛威德佛剎者神通應現隨根出世者是明後二佛剎從前二佛剎起信修行成熟故得以此義故應知十方諸佛共此一道而得出生故應如是知應如是信解即得信解成就一如諸佛所信故得是信者如賢首品說勝以手擎三千大千世界住於空中經過一劫明其難信故亦勝供養十方世界塵數諸佛經過一劫功德不如如是信心已下二十八問經自具答義隱難明者釋之義顯者如文可知此三十二問中有問十通十頂經中但有十通十忍不見頂名剩其十忍少其十頂願佛世尊為諸菩薩亦為我說此兩句結請自此已下是如來以神力舉法顯答第三如來神通現法分者於此分中義分為二一明隨類現法二明約初信心一隨類現法者隨五位之中菩薩之類各現十種佛住十住十行十向十地十一地中各有隨位佛果名號是隨一切國剎一切眾生之類各現名號不同如下文殊師利所說佛號者是二明約初信心者即此當一品及通一部總為信心總信五位中因果心無疑滯方可以行如有教說譬如有人過五百由旬嶮道先知通塞然後行往喻如十信菩薩於信心之中先知五位進修通塞預以願行防之以信自心分別之性本是一切諸佛不動智體用防邪見外取他境故以隨位妄謂散動障真智故以禪波羅蜜防之以隨位第八住第八行第八迴向第八地智增滯寂障真無作大悲故以一百四十大願防之以樂生死障真智故以四念處觀等三十七助菩提分法防之及十諦觀及十十二緣生觀防之以十波羅蜜利益眾生恐不弘廣故以四攝四無量法防之以自求樂果教化眾生不周廣故起十迴向加以大願大慈大悲不捨一切惡道地獄人天遍生其處以防自樂違菩提心有所得故以是義故十信之心總通五位迷皆成信若自信徹趣求無法不達若也疑心不除豈成信也如此品舉佛果門至賢首品舉佛神通及佛所行業行使之初信心者信徹故始名信心今此一部之經頓舉五位因果諸佛果門總成信已入位修行方始不迷理智如人造食五味一時頓熟方始食之從初食時五味同食乃至食竟其味不離五也明五位因果十信總明時亦不移本末為信三世一際故畢竟佛果不離初信之法如依樣畫像等喻可知於此神通示法門中總有四十一行經長科為十一段第一爾時世尊知諸菩薩已下一行半經明如來知眾所念以神通現法第一東方過十佛剎塵已下三十九行半經總明十方菩薩來集十方自有分劑不煩更科於此十方菩薩來眾之中義分為十一舉佛剎方面二舉佛剎遠近三舉世界名色四舉佛名號五舉上首菩薩之名六明大眾之數七明大眾來已致敬八明隨方化座九明座之名目十明大眾昇座而坐一舉佛剎方面者在東方東方者為震卦為春生為初明長男為頭首為青龍為吉慶為震動明法事作業動用之初故道俗通以用之故先舉東方為首故方者法也但取方法之義動用之始非如世所見執東西南北可得之方一切處東方一切處南方但取其法故餘准此二舉佛剎遠近者過東方十佛剎微塵數世界之外此有四義一明十為圓數為明遠近無盡二明令信心者知佛境廣大令自心弘博三明佛境界遍周如鏡中像互參無礙四明未起信心者以十佛剎塵況喻處迷十無明未達自障佛境界而不現前故舉塵表迷故如涅槃經云釋迦淨土過西方三十二恒河沙世界之外總是表法之數如會釋已述此云十佛剎微塵數世界之外來者明隔十無明中一一無明有無量正使業習主伴相熏煩惱過於世界塵數莫知涯際能障智境故言十佛剎微塵數世界外也來者明從迷入信故號為來言彼世界中有佛號不動智者為明不動智佛是十方凡聖共有根本之智明於此智能起信心故號之為來此不動智佛一切眾生常自有之若取相隨迷即塵障無盡若一念覺迷達相即淨若虛空但為隨迷稱外悟處言來而實佛剎本無遠近內外等障亦無去來無邊佛剎不出毛孔微塵之表今致遠近意令初信心者心廣大故言其從彼世界中來又明從迷入悟故言為來故有佛號不動智者明是信者自根本智故由有此智故一切眾生而能發菩提心故以根本智體能了迷性起信解故起彼迷境稱之曰來如起信論云不思議業相者以依智淨相能作一切勝妙境界所謂無量功德之相常無斷絕隨眾生根自然相應種種而現得利益故又云依本覺故而有不覺故又云依於智故生其苦樂如起信論廣明意明一切眾生迷根本智而有世間苦樂法故為智無性故隨緣不覺苦樂業生為智無性故為苦所纏方能自覺根本無性眾緣無性萬法自寂若不覺苦時以無性故總不自知有性無性如人因地而倒因地而起一切眾生因自心根本智而倒因自心根本智而起以是義故如來於此一乘之經頓彰本法為金色世界明法身白淨無染頓彰本智號不動智佛頓彰文殊師利是自心妙擇之慧餘九箇世界九箇智佛九箇菩薩是隨自信解修行位上進修增勝法身隨行異名故從斯自心本不動智佛自覺之上見道入位起十住十行十迴向十地十一地加行進修法身智身大願大慈大悲四攝四無量十波羅蜜三十七助道分法從初發心根本法身本不動智體上用資萬行悲願參融互為資熟法身資行使令無染行資法身使令純熟五位中各各立十箇佛果十箇菩薩明隨位進修中約自行得處佛果菩薩行果立名故非他佛號非他菩薩而立其名隨智佛果隨其行果五位之上因果各有五十共為一百通本五位有五箇因果共為一百一十城之法門故此答前菩薩問四種佛剎中佛住佛剎莊嚴法性清淨佛剎從此二佛剎上得示成正覺佛剎神通自在佛威德佛剎是故前會世主所問是他毘盧遮那佛得自在之果此第二會菩薩所問是自修行者佛剎菩薩行之因果從之已後直至如來出現品是五位勝進菩薩加行自力一終之位明此品是信心進趣之果至出現品是修行位極之因果之相於自心根本佛智上而生信進修行故此不動智是一切諸佛一切眾生之地以此智故而作眾生以此智故隨迷作眾生時於六道中隨天上人間及惡道中皆有隨眾生依正之果報也隨業麁細不同以此智故隨覺悟時成就三乘及法果圓滿一乘佛果依正妙報若無此智無是虛空亦非眾生亦非諸佛故問曰一切眾生本有不動智何故不自應真常淨何故隨染答曰一切眾生以此智故而生三界者為智無性不能自知是智非智善惡苦樂等法為智體無性但隨緣現如空中響應物成音無性之智但應緣分別以分別故癡愛隨起因癡愛故即我所病生有我所故自他執業便起因執取故號曰末那以末那執取故名之為識因識種子生死相續以生死故眾苦無量以苦無量方求不苦之道迷不知苦者不能發心知苦求真者還是本智會苦緣故方能知苦不會苦緣故不能知苦知苦緣故方能發心求無上道有種性菩薩以宿世先已知苦發心信解種強者雖受人天樂果亦能發心求無上道是故因智隨迷因智隨悟是故如人因地而倒因地而起正隨迷時名之為識正隨悟時名之為智在纏名識在覺名智識之與智本無自名但隨迷悟而立其名故不可繫常繫斷名也此智之與識但隨迷悟立名若覓始終如空中求迹如影中求人如身中求我依住所在故新長短處所之相終不可得也如此無明及智無有始終若得菩提時無明不滅何以故為本無故更無有滅若隨無明時不動智亦不滅為本無故亦更無滅但為隨色聲香所取緣名為無明但為知苦發心緣名之為智但隨緣名之有故體無本也如空中響思之可見三舉世界名色者世界名金色為明金體白淨無染舉之況喻法身無性體無垢染故如世間西方金為白色也體白色黃明應真菩薩內契白法外現黃相黃色者是應真之氣許父云五色之中黃色為最人面如黃瓜內有賢行經云應真菩薩皆真金色又明金色世界者明信心之位雖信自身心是法身智身白淨本來無染為信是生滅有漏心故是色心也舉東方為首者明東方是初明為萬物發生震動之首故故取之表法況喻十信之初首也在方無方但舉其法以況其理表其體用故如牛王龍王等況佛德也問曰以東方表法況喻十信初首者如金位在西方何故東方為金色世界以表法身為金色顯根本智為不動智答曰此問甚彰道理如經所說以信心為胎至十住之位名初生佛家今以東方為金色世界者明金正月胞二月胎三月成形四月生於已五月養於午六月冠帶於未七月相八月王明十信如胎故以東方金胎表之以次南西北四維上下表十信心修進增勝故以託事況之令易解故如此品文殊師利云世尊昔為菩薩時以種種談論方便及地位等而得成就亦令眾生如是知見而為說法後諸學者以能觀察皆是說此方隅以表法故當知藉網求魚魚非網也若無網者亦不可得魚故以義思之至理方成信也又經云一切處金色世界一切處不動智佛一切處文殊師利者明法身遍一切眾生身心故總不動智佛總文殊師利故應如是知如是信解也明金色世界是信心者所信之理以為世界之名亦是因此信故還當報得所生無染所居無著即如西方蓮華色世界是其義如金色世界此是舉十信初因如南方妙色世界西方蓮華色世界等是十信進修之勝用故此中有十因十果故十果者十智佛是十因者文殊師利覺首等十菩薩是修行之因因中得益即因中之果即不動智等十箇智佛是十箇世界是所修之法門四舉佛名號不動智佛者此明一切諸佛一切眾生根本智體今先舉之以成初信此明答前佛住佛剎餘九箇智佛總是從此根本不動智上進修之名非是他有十方諸佛皆同此名號之迹而起信進修行經歷五位得示成正覺佛剎及佛威德佛剎者如來神通是也餘意如前已述五舉上首菩薩之名者名文殊師利即是十方諸佛無性之中擇法妙慧一切諸佛皆從此慧簡擇正邪而成正覺故號文殊為十方一切諸佛之師亦云佛母明一切諸佛從此妙慧生故若無此慧設修解脫但得二乘及淨土菩薩非是乘如來乘而成正覺是故乘此不動智體文殊妙慧法身妙理大智從信心上而經歷五位不離不動智佛文殊妙慧而成正覺故號為乘如來乘不思議乘最勝乘無上乘而成正覺故亦號文殊師利為小男為童子明一切諸佛從此妙慧善知正法而初生佛家故故號為童子菩薩如來去世文殊師利猶在世間後當化緣以畢於香山頂上示入涅槃此是三乘教說此經云一切處文殊師利即明一切處眾生等共有之今於此經信心之首舉其名號明信心者信自心妙擇之慧一同於此不移古迹此是一切諸佛及以眾生根本妙慧凡聖等有更無異性如大王路法則常然但是諸經但有文殊為問答之首者皆明法身妙慧之門以普賢為問答之首者皆妙智之萬行體用如二士是一切諸佛理智妙用萬行之門依其法門立其名號現身成化以利眾生故一切眾生發心之者皆悉同修皆悉自有自利利他之行以為常範今於教中推在東北方清涼山文殊師利并一萬菩薩於中住者有三義一令此界一切眾生忻心有趣善根不絕二菩薩常住世間三明隨方顯法示法易解故前二門可知第三隨方顯法者明東北方者取此閻浮一境東北方此清涼山是也經推在震旦國亦曰支提那國此云思惟以其國人多所思慮多所計度故以立其名即是漢國也表法明東北是艮卦艮為小男為童蒙丑寅之間是初明故像文殊師利菩薩常以發起凡夫入正信及初見道之童蒙令妙慧明生故又如蹬山之頂至相盡處故明如初入正信者創信諸法空故能信法空妙慧生故以丑如初信以寅如初證見道故卯辰已為進修午為中道未申酉戌亥以為同事利生子為師位以坎卦為君為師處愚立範制法利生故是故為北方為君為師尊者所居以明德而治故六明大眾之數者有十佛剎微塵數為明身行遍故一佛剎塵尚自周遍何況十佛剎塵明身無盡重重之遍故七明大眾來已致敬者明師弟法則敬順之儀八明隨方化座者還在於東方故九明座之名目者名蓮華藏師子之座於此分中義分為三一蓮華是無染義此依行之報得也以法身之行性無染世間故能開敷理智之果轉明淨故明因果相資令純熟故明開敷菡萏莊嚴事法有可觀故以此法行之華感招此報蓮華為座二藏者含藏義為明以法身理智處世隨行利生普含法界饒益一切多功德名之為藏三名師子者依主得名也為以法性大智無生滅身處世利人生死無畏又以正智光明辯才無畏乃至無五怖畏等如師子十明大眾昇座而坐其座以法界為座體明以從凡契法界體故以為信進修行方成信故此是一切十方諸佛果座也明初信心頓信佛果以為自行所行法故方成信也於此段中復為二一明座廣狹二明菩薩云何安坐一明座廣狹者如法界品云其師子座包含法界等如文具明大意以心性無依定亂體以為座體故二明菩薩如何安坐者云結跏趺坐以會世間眾緣為一法界名之為結以一法而稱多緣名之為跏及跏趺坐者是安靜不動威儀之相故此位主檀波羅蜜中十波羅蜜第二南方已下可四行經於此段中義分為十一舉佛剎方面二舉佛剎遠近三舉世界名色四舉佛名號五舉上首菩薩之名六明大眾之數七明大眾來已致敬八明隨方化座九明座之名目十明大眾昇座而坐一舉佛剎方面者如經云南方表法中南者為正為日為明為虛無為离中虛故即明為緣十信進修了諸法虛無漸增明也是故文殊覺母啟蒙令信即逐根於覺城之東善財入道進修即南巡諸友表其南方為正為日為明為虛無之理是故禮佛皆云南無明南方虛無也但虛無之理是南方之義是一切處南方但創首生信即是一切處東方義也是故四諦東西配苦集南北配滅道然法無方所化蒙生解起信不爾即法性難明如此品下文云世尊為菩薩時以種種談論種種語言乃至種種信解等而得成就亦令眾生如是知見而為說法具如經說又南無者為明正順正順虛無之理故號南無某甲佛者即是了虛無之智人故稱南無某甲佛二舉佛剎遠近者云十佛剎微塵數義如前釋迷云外入法云來三舉世界名色者名妙色為第二信漸增妙故勝前信心故為達法虛無即法自妙故四舉佛號無礙智者明以不動智體進修信心增明智即無礙總明自心信位之佛也非他佛故佛心眾生心自心總為一心一性一法界一智慧始成信故五舉上首菩薩之名者為覺首為明以文殊妙慧善簡正邪能自覺故亦於自所覺法覺他故此位菩薩所覺何法於此位中其覺為三一覺自身心本是法界白淨無染如前金色世界是二覺自身心分別之性本無能所本來是不動智佛三覺自心善簡擇正邪妙慧是文殊師利於信心之初覺此三法名為覺首即明是信心之中善覺之行名為覺首菩薩總須自悟是自所行之法門方成信故信他而有自無其分不名信故六明大眾之數者有十佛剎塵義如初釋七明大眾來已致敬者如前可知八明隨方化座者如前可知九明座之名目者為明入信成就得於生死之中能無畏故依主得故餘義如前十明大眾昇座而坐者義如前釋此位主戒波羅蜜為主餘九為伴第三西方過十佛剎微塵數已下可四行經於中十法如前一舉佛剎方面者是西方二舉佛剎遠近義如初釋三舉世界名色者名蓮華色為明十信位中進修漸勝心如蓮華色為明十信位中進修漸勝心如蓮華無染故言蓮華色者蓮華有四色明信心於此四色無染故又明信心菩薩以色心觀空無性道理對治不染故名蓮華色也四舉佛名號者佛號滅暗智為明西方金為白虎為殺害為昏暗為不祥為苦諦故佛號滅暗智明信位進修智增勝故能破自他暗故五舉菩薩上首名者名曰財首為明信位增勝有法財利物故即第三信中自行利眾生之名也佛號即是自覺之智菩薩即是自智之行總明覺行俱進餘門如初已釋可知此主忍波羅蜜中十波羅蜜第四北方過十佛剎微塵數世界已下可四行經十門如上一舉佛剎方面者是北方二遠近其義如前三舉世界名色者名瞻蔔華色此華黃色也為明第四信心增勝開敷感果德中和之色也黃色是五色中最上之色黃者中宮之色為福慶之氣明內心白淨外現黃相經云應真菩薩皆真金色明此信心適悅恬和白淨無染福慶和氣開敷道果名為世界故世界為瞻蔔華色四舉佛名號者佛號威儀智為明北方坎為師為君像君有德處黑位而接凡故為師也佛號威儀智者明第四信心增勝以為軌範接引凡愚名威儀智以智庠序為師之貌故五舉上首菩薩名者名為寶首明為師範以法寶利生故故為名也餘義如前此位主精進門中十波羅蜜第五東北方已下可四行經於中分為十法如前一舉其方面者云東北方為艮卦為小男為童蒙為創明為清朝二舉佛剎遠近義如初釋三舉世界色者名優鉢羅華色此是青蓮華像此第五信心清潔色香無染開敷感果故如艮位處清朝也四舉佛名號者佛號明相智像此第五信心增勝如艮位處清朝明相現故以所信自心上而標佛號非他佛也五舉上首菩薩名者名為功德首前位明寶首即法寶利生此位即自利利生之功德也餘義如前此位主禪門中十波羅蜜以艮為止故第六東南方已下可四行經於中十義如前一舉佛剎方面者是東南方也是巽卦巽為風為教在事為方在人為說像君子說教利人易有明著君子設教啟蒙順之如草上加風是順義也如觀卦是易曰風行地上可以觀像君子有德設正教眾人信順如草上加風無不順故坤為眾為信順故又四大之中風力為最天地賴之而持人賴之而生日月賴之運行又明風能簡穢擇淨義故故為教也為教能簡非擇是教愚蒙故是故巽卦位在東南爻辰持丑為艮位艮為小男為童蒙為明巽為風教化童蒙令發明故如來法之辰巳之間為齋戒故辰巳之間上值角宿角為天門主僧尼道士是眾善門明智慧言說是眾善之門故此義無量難為具說且約略而言之後有智者以法審之詳之思之義准深細故二舉遠近義如前說三舉世界色者世界名金色為明最初第一信心始信如胎故以東方金胎之位表初信解今以進修至第六信位明信心轉轉增勝故故以金生於已以像之信心更增明白淨生故此東南方金色世界像四月金生於已表信心增明白淨轉勝善簡擇眾法能說教故風化行故以此表智慧門也四舉佛名號者佛號究竟智明信心增進善能以教簡擇正邪至究竟智又以巽為風在事成方方猶法也在善簡擇成白淨之理在言成說在化成教在凡成思在智成慧成离之德為赤為文章成兌之德為金初生為白淨兌為金為口為口能說白淨究竟之理故故佛號為究竟智佛五舉上首菩薩名者名為目首明以第六信心增勝善簡正邪其道明著正見不惑名為目首像其巽卦位在東南方爻辰在丑其位是風上值箕宿明箕為風簡擇義也又箕為寅位主初明也明此第六信心主般若波羅蜜以決定智慧善簡正邪令自他勝慧明生故名目首目者善見簡擇分明義也餘義如上此東南方明吉凶定正邪之際至午萬事畢午為常明法門善財童子南行詢友為法虛無無作常明之道是不為之妙用也是故君臣師弟父子之儀臣南君北正治正明無為無作常然之道為南方离离中虛為虛無為日為明在身為眼目為心也是故周易云离法心故然法無住處法無所得法非眼耳鼻舌身心亦不離也今如來以方隅而顯法令啟蒙者易解故若不如是彰表令生信者啟蒙何託有言之法皆是託事以顯像故得意者法像俱真也言默皆契此位主慧波羅蜜餘九為伴第七西南方已下可四行經於中十法如前一舉佛剎方面者在西南方申未兩間為坤位坤為土為信順為淨為負載萬有為生養為圓滿也二舉佛剎遠近義如前釋三世界名寶色為明此第七信心是方便波羅蜜成就慈悲門故託此坤位為其母也明常以慈心育生如母故以法寶利人世界名寶故為明以法寶利生之業以成自世界來生感果在中故表業表法總如寶故四舉佛名號者佛號最勝智明此信位慈心增勝處眾治人令信順故佛號最勝智又大悲圓滿如土像故荷負眾生資養萬物如大地故名為最勝智五舉上首菩薩名者名為精進首為明大慈增勝如母處眾利生心無疲倦名精進首也餘義如前此位主方便門餘九為伴第八西北方已下可四行經於中十義如前一舉佛剎方面者在西北方是乾卦乾為金為堅剛為父二舉佛剎遠近義如前釋三舉世界名色者金剛色明此信位是第八願波羅蜜大堅固力故號金剛色故寄託此乾位為金為堅剛也又以智增勝故四舉佛名號者佛號自在智明此第八信心位同八住八地智增自在故像其乾為天為父明智自在義故五舉上首菩薩名者名法首明此信位智增勝故以法利生故名法首餘義如前此位主願波羅蜜第九下方已下可四行經於中十義如前一舉佛剎方面者在下方下方最下是風輪際甚堅密假設有大力士以金剛輪向下擊之然金剛碎如微塵而風輪無損以堅密故能持世界明此信位是第九力波羅蜜信當九住九地法力成就教化眾生荷負一切而心堅固如風無損二舉佛剎遠近其義如前三舉世界名色者名頗梨色此寶有青黃赤白然舉此下方色者是白如似水精明風能簡穢是白淨義故又取法身妙智為最上故四舉佛名號者佛號梵智明智風是淨義梵者此云淨也明此位進修增勝以白淨大智用利自他故五舉上首菩薩名者名智首明第九力波羅蜜九住九地信心善慧成就以智利生故名為首又下方者是禪定義安靜義謙下義是根本智上方者觀照義如日月處空而照物故餘義如前此位主力波羅蜜是法師位第十上方已下可四行經於中十義如前一舉佛剎方面者在上方明有日月眾星處虛空而照萬有像其智也處法空而照諸根以此表智波羅蜜二舉剎遠近者義如前釋三舉世界色者平等色為上方虛空界表法空無相平等也為信心者法空之心現前有念法空之情故名之為色四舉佛名號者佛號觀察智為明上方虛空有日月星辰下照萬有明信心者智照自他身心皆無有體性如虛空故如光影無體質故是故名為觀察智佛五舉菩薩上首名號者名為賢首為明信此十種世界及佛名號總是自心之智所見妙理號之為世界法空之智號之為佛故智所行行號為菩薩總是隨見隨行進修立名有此十法故得是十法名為賢首如上所有世界遠近云十佛剎塵者即明佛剎重重相入如光影像迷之即心障無邊故舉剎塵為遠悟之即無盡佛剎在自身毛孔中如影重重以迷處便言遠在他土以悟之人法處名之從他方遠剎而來總明迷悟上作遠近之名非佛剎法界中有遠近之事菩薩來眾其數亦云十佛剎塵者即言心能信普賢行智隨根欲菩薩行無盡重重遍諸剎土教化眾生以成其數既信之已決定身能如是行之故以是義故十方菩薩各舉十佛剎微塵者是斯義也明一一菩薩行無盡重重滿諸剎土教化眾生故應如是知如是信解此已上答前莊嚴佛法性佛剎佛住佛剎等第四長科中文殊師利舉法演說分者於此分中義分為七一文殊師利已下兩行經明文殊觀眾二諸佛子已下可三行經明歎四種佛剎不可思議三何以故已下可兩行半經明諸佛隨根說法調伏四諸佛子已下可三行半經舉佛身業名色相壽命脩短等隨根之法化眾生故五諸佛子已下舉佛名號先舉此處四天下次及三千及周法界名號不同初舉十千次漸增廣乃至無量十千者是初首數之一終為明佛號普遍諸名字故令諸眾生了知一切名字平等清淨無分別好惡故已下直至品末六諸佛子已下可四行經是都結此土他方例然七如世尊已下舉世尊往因所行今為眾說此已上答前二十八問中四種佛剎出現及名號遍周已下四聖諦品即如來說法遍周十方世界所說法門不離四諦義故又此如來名號品非但論名號遍周但是如來身口意業總皆遍周文殊師利菩薩略而都舉如前文中云諸佛子如來於娑婆世界諸四天下種種身種種名種種色相等如經廣明即明此品總答如來身語意業一切遍周從此品文殊師利舉佛果海身語等一切遍周令大眾自信己身同佛三業入如來性海等如來智發迹進修經過十住十行十迴向十地十一地直至如來出現品是其一終因果此名號品是始初入信名號遍周即一切名總是佛果出現品是己身自修行行滿之果是故如來放眉間光灌文殊頂使令問佛出現果法放口中光灌普賢口使令說佛果德始明行因果徹故明文殊普賢理智妙行此齊體也離世間品法界品雖在其後為文字相排似有前後總是前後相通徹法故總是一圓滿法故如法界品是此一部經之大體為一切凡聖之本元也前初會信佛果即以如來并普賢為首即明以已成之佛果及已行之行果生信今以自已入信修行門即以文殊師利及如來名號并四諦法門為所信之因果即明以妙慧法門及名言而修學故問曰何故如來不自說其教何用放光令菩薩說答曰如來意令當位菩薩說當位法門令修學者知分劑易解故文殊常與一切諸佛及一切眾生作信心之因成妙慧之本母普賢菩薩常與一切眾生作修行之因以此二仁成就菩提無作智果大悲之海今二仁自相對問說如來出現品明是修行者因果始終圓滿前後因果性果智果行相徹一體故明從此品至出現品文殊普賢二行因果信心者修行位滿體用徹故令後學者易解故如有兩品經如來自說前已述訖明是佛果二愚至佛方明將釋此品義分為三一釋品名目二釋品來意三隨文釋義一釋品名目者諦者實義也明如來說四種實義令諸眾生起信解故問曰何故不說多但云四答曰此四種諦義總攝多故為明一切世間不離苦集一切出世間不離滅道滅盡諸苦名為滅諦滅盡涅槃名為道諦三乘涅槃無餘可得名為道諦以二乘趣寂菩薩多生淨土又推淨土在餘他方又云菩薩留惑潤生故若不故留煩惱還應必有涅槃可證或有他方淨土可生是故三乘涅槃皆有可得又閻浮提成正覺佛木樹草座是化佛上方摩醯首羅天紅蓮華上佛是實報智皆有忻厭故是故曰三乘四諦厭苦集忻滅道名四諦法輪此一乘經言四聖諦者是其實義何以故達苦性真無厭故無有他方別佛剎別淨土故無有染淨涅槃生死忻厭故修道者住如法修如法不厭不著不忻不取一如法界無去來性無住處性身塵毛孔心之及境皆稱法性如是信解如是修道以是義故一乘四聖諦三乘四諦各各差別各有信解如來依根方便設教皆非凡夫能立如今修道者但隨自信解力便處即作不可例然如法華經為聲聞人說四諦法為緣覺乘說十二因緣為諸菩薩說六波羅蜜亦是如來隨時之說如此經十地品五地菩薩作十種諦觀以四聖諦為體六地菩薩作十種十二緣生觀此是如來隨位進修之法大要總言此四聖諦十二緣生法門但一切諸聖一切凡夫起信樂佛法心道未滿者皆從初心觀自他苦故發菩提心樂求道法但依大小勝劣不同四諦十二緣各別但一切世間法四諦義無不該通此是如來語業說法遍周故如瓔珞經立九乘法門者意明三乘參用四諦十二緣各自得道差別其九乘者一聲聞聲聞乘二聲聞菩薩乘三聲聞緣覺乘如是三乘同觀四諦十二緣法各自得道不同如是三乘中各有三通為九通此法界不思議乘於解脫中道總有十乘皆得究竟無三界苦餘諸道門皆是人天世間生滅之法設得少樂終竟不離苦本三乘雖得出三界其道未真未是佛果乘故二釋品來意者為明前名號品是說如來身業隨方名號不同各別此品說如來隨方語業隨方說法不離四聖諦故此品須來三隨文釋義者於此一品經文於中總有十二段經從爾時文殊師利已下十一段是通中心并十方正說四聖諦義各別不同末後一段是總都說十方世界無盡名目皆是四聖諦為體從此四諦上分作種種法門五蘊十二緣總在其內八萬四千塵勞解脫總在其內如文具說不煩更釋已上佛名號品四聖諦品是自己信進修行中所信之法已下光明覺品現佛境及所行行遍周如文具明如是已上十信門以根本普光明智為殿體如是進修究竟不離此智也將釋此品約作三門分別一釋品名目二釋品來意三隨文釋義一釋品名目者此品名光明覺品為明因如來放十信中足輪下光照燭十方初云一三千大千以次增廣至不可說法界虛空界為明無盡令信心者了心境廣大無盡無礙與法界虛空界等明其自己法身智身願行亦等故以光所照覺悟信心令修行故以是因緣名光明覺品修行者一一隨光觀照十方已能觀之心亦盡即與法身同體入十住初心入信心者一一隨此寶色燈雲光觀內心及方所總令心境無有內外中間方可入方便三昧入十住法門若作此寶色光明觀不成一切普賢願海神通力諸佛大用皆悉不成二釋品來意者為此第二會中普光明殿說十信心明成凡夫自心所契佛果信其前之如來名號品舉佛身眼耳鼻舌等及名號遍周四聖諦品明如來口業說法行遍周總明佛果遍也今此品放如來信位教行之光覺悟令信心者自信自心智境界身行遍周即一切處不動智佛一切處文殊師利一切處覺首目首財首等十首菩薩是也即明信心者自己身語意業名號遍周一如佛故此品須來明已上不動智佛等十箇智佛是信心中所信之果是自己之智與佛本同文殊師利即是自心妙理之慧餘九是行十色世界是所見之法三隨文釋義者從初爾時世尊已下有二十四行半經於中大意義分為五一舉光出處二舉光所照境界遠近三舉一切處百億眾會菩薩同集四舉一切處佛剎根本智佛五明一切處文殊同聲一時說頌一舉光出處者經云爾時世尊兩足輪下放百億光明此光是初會中如來放眉間光名一切菩薩智光明普照曜十方藏此是教化十方菩薩安立十信及五位十地法門次第令隨位進修開敷智眼成其無量福智之海是故名之照曜十方藏又藏者有二義一眾生善根堪受此法名之為藏如文殊師利歎善財童子善哉功德藏能來至我所二大願大悲大智法身總名為藏此光明常照曜十方法界善根眾生而能成就大菩提心大願大悲大智饒益眾生藏者故此如來兩足輪所放光明是彼現相品中眉間之光照十方已其光還來入佛足下為欲以十地果光用成十信故是故於此品中還放彼第一會中所入如來足下之光以成十信如來兩足輪下放光是現相品中所入之光故明足下放光者是以果成信初始故如十住位中於如來足指端放光即明入聖之始發迹應真之初生諸佛大智家故十行位中足趺上放光十迴向位中膝上放光十地位中眉間放光終而復始還依舊果成因因修果體至功終位熟本末不移至位更明今此放兩足輪中之光明以果成信故乃至修行常修果體使慣習成熟故如此從眉間放光足下輪中放光足指端放光足趺上放光膝上放光眉間放光出現品中又於眉間放光名如來出現光明如此六度放光總明成就十信十住十行十迴向十地十一地因果法門進修之行相一終故法界品又眉間放光者明此一部之經菩薩五位進修及如來出現所證本法總法界為體故明法界一品是過現未來一切諸佛之本末故是恒法故是法常道不思議故是一切眾生本末故是一切法之本體故二舉光照遠近者初照三千大千之境次照十百千乃至十億及不可說問曰何故不一時普照而有漸次耶答曰是一時中漸次為法界中無前後故漸次者為十信修勝進增勝故三舉一切處百億眾會菩薩同集者明自己信行遍周故四舉一切處佛世界及十智如來者明信心者自己智德果遍周故五一切處文殊師利同時說頌者明信心者自己妙慧擇法遍周總明自有非是他法從初自信如是十色世界十智如來十首菩薩總是自己果有法性大智萬行遍周以成信故從此修行經歷五位不離此也是故發心畢竟二不別如是二心先心難自未得度先度他是故我禮初發心初發以為天人師超勝聲聞及緣覺一如涅槃經說此明從凡入信心者難故為凡夫總自認是凡夫不肯認自心是不動智佛故是故入十信難明十信心成就任運至十住初發心住故乃至究竟佛果故如三乘中修十信心經十千劫此教中為以根本智法界為教體但以才堪見實即得不論劫量如覺城二千之眾善財為首者是路上發心六千比丘之眾亦是皆智慧猛利人類精奇一聞多曉悟謙恕仁慈專求大道以利含生皆是一生信滿發心入位人也若不信自心元是不動智佛者即永劫飄淪何能利人濟物如經說若自有縛能解彼縛無有是處是故發心有二種一修信解發心但修十信解故即如前十智如來十首菩薩是二信滿發心十住位初名初發心住故即十慧菩薩十箇月佛是其因果也又就此說頌門下義分為二一明文殊師利說十偈頌歎如來十種德令信心者信解增廣二明信心者心地增廣其光漸增其光漸增者明信心漸勝如文可知一一隨光所照之境以心觀之隨方令心無盡十方總然十方觀遍唯有能觀心在復觀能觀之心亦無內外即十方無礙方入十住初心一從文殊說頌中云何歎如來十種德令信心者漸漸增廣一從初十行頌歎如來法身無體性德二有十行頌歎如來大慈悲德為眾生求菩提心故三有十行頌歎如來了法如幻德應緣現身故四有十行頌歎如來以甚深法德為眾開示故五有十行頌歎佛救護眾生德勸信心者有十種業應作故六有十五行頌歎如來無相之相德隨應見者皆得見故七有十行頌歎如來無依自在德具一切功德令信心者修學故八有二十行頌歎如來智慧方便德令信心者樂學修行故九有二十行頌歎如來廣大苦行精進德令信心者修行故十有二十行頌歎如來實性無三世德無二相遍周一切令信心者修學故已上文殊師利說此十頌歎佛十德令起信心者發信進修行故此光明覺品舉佛果法令信心者正自入信信同諸佛果法不移法身不動智菩薩行遍周一體自古及今更無他法凡聖一性同無性味同大願大慈大悲大智文殊妙慧普賢萬行之味總為動寂一體用故如是信修從初發心一時並進以此十信位內置一百四十大願成大悲行法身慧身智身一時俱進故法身者即十色世界是智身者即十智佛是慧身者即文殊師利是大悲者即一百四十大願成之是如是已上諸法皆是此光明覺品悉皆信入如問明品即是已入信中問答法則成其信力修行故問曰何故成十信門皆文殊師利說法答曰為明文殊是十方諸佛妙慧善簡擇正邪正邪既定方以行修行即名普賢行也次第合然故明文殊師利是童子菩薩以因創發啟蒙入信之首故自行成名也又問曰五位法中菩薩入定方說何故信位不入定說答曰信是凡夫生滅心信未入證故無定也以五位是入體應真無作之理智非無思而顯不可以有情求故須入定將釋此品約分三門一釋品名目二釋品來意三隨文釋義一釋品名目者為成十種信根長十種信力文殊師利覺首等互為主伴問十種法明故故為問明品二釋品來意者前品如來足下輪中放光開覺所照佛境遠近令信心者一一觀之無礙令心行廣大稱法界故又文殊師利菩薩以十偈頌歎佛十德勸令信心者修行故此問明品即是明十信心者正修行之行及斷疑故有此品來也三隨文釋義者於此品一段文中有十一段經明文殊師利覺首等十菩薩互為主伴問十種法明各以菩薩之名即表十信所行之行文殊還以名下之行以相諮問十菩薩等各以自行法以頌答之令信心者依而倣學其十問十頌其文如下最下一段都結十方同此第一爾時文殊師利菩薩已下六行經是文殊菩薩起二十問善惡因果或一字問或一句一問總有二十問向下十一行頌是覺首菩薩答初一行頌是歎能問之人及勸聽後十行頌是答所問之法文殊善問世間善惡因果不相知業能成就善惡因果覺首菩薩便以法不相知以真理答但為迷真自作業爾知真者但以全業是真末後一行頌明真妄總亡舉喻及法說故如文自具思之可見文煩理隱不煩更釋於此十一行頌中義分為三一科頌意二釋菩薩名三配隨位因果一科頌意者此十一行頌一行是一頌初行歎能問及勸聽次下十行文各自具明初一行頌頌法無性次一行舉喻水流不相知准意知之不煩更科二釋菩薩名者為明覺此隨流生死業體本性恒真而無流轉眼耳鼻舌身意恒如法知非流轉生死性故亦無虛妄亦無真實但為無貪瞋癡愛真智慧故名之為真故說如斯法利眾生故名為自覺覺他大道心眾生者故為以此當體無明諸業因果上自覺覺他令知法界自性真理真妄兩亡名為覺首以信此法初名之為首此明十信初心全信自身眼耳鼻舌身意及以一切眾生全體真妄兩亡唯佛智海故故以不動智佛等十智如來為十信位中自己果故金色世界妙色世界蓮華色世界等十色世界是十信之中所信之理文殊師利覺首財首等十菩薩眾是十信之行以行立名得名知行一一菩薩倣行解上而立名故已下菩薩例然世界名妙色即是覺首菩薩所覺之理無礙智佛即是覺首當位所修佛果以此信心明諸業因果真妄兩亡即智用無礙故三配隨位因果者常以自心本不動智佛為本信心之因以進修得此無礙智佛是隨位佛果此乃但依問答及菩薩名號佛名號世界形色取其意趣理自分明勿須疑也第二爾時文殊師利菩薩已下五行經是文殊師利問財首菩薩言如來十種方便隨時之法初舉非眾生即約覺首所答業體純真後問如來十種隨時之化何緣而有財首為成信心約實而答隨時是假如下十行頌中具明於此十行頌中義分為三一科其頌意二釋菩薩名三配隨位因果一科頌意者此十行頌中一行一頌初一行頌中初當兩句歎所問法非小器所堪是多聞者之境界次兩句今如問當說及聽已下九行頌是財首以實而答如文具明二釋菩薩名者為將如下頌中善達真假法財而惠施眾生故名為財首以十信心中法財初始益生之所行名之為首世界名蓮華色者明此信中以法聖財饒益眾生令其自他性無染著故號世界名為蓮華色以法施人破迷成智名為滅暗智佛明當位信中自具法門理行智之因果故財首是當位之行已下例然三配隨位因果者常以自心根本不動智佛文殊師利為信心之因進修得解脫智佛財首菩薩是隨位之行果故佛是智果餘者例然倣此第三爾時已下四行半經是文殊師利問寶首菩薩先總舉眾生同有四大無我無我所云何已下有十問業因果法已下有十行頌是寶首菩薩答前十問故初明舉體無分別二明受業之好醜由行所生具如經說大意達體業亡迷真業起故於此十行頌中義分為三一科頌意二釋菩薩名三配隨位因果一科頌意者初兩句是歎果報由行生次兩句歎業體本真本無所有是諸佛所說已下九行一行一頌舉喻顯法達法無業法業無二由行不同如文可知二釋菩薩名者明此信位達業即法體不復有業名之法寶以法寶益生為信首故故名寶首明此是北方是師位以威儀軌則以利眾生故佛號威儀智世界名瞻蔔華色者此華黃色明是利眾生之福德色也黃者福慶之氣內應白淨外現黃相故如來為人天之師衣緇衣像北方坎故內應白淨無染之理外現黃相即明以利生白淨無染之福相以為世界之名以利眾生德行詳序佛號威儀智常以法寶利生達業性真名為寶首菩薩總是第四信心自所得法因果理智之號問曰何故北方為師為君答曰像水利潤萬物又水流慕下像為君為師者說愚濟迷使令發明又明北方坎為下位像為君為師者常以謙下之行令眾生所歸益之以道潤之故君子常謙處下位而濟物發明故故以北方坎為君為師夫大方無隅但取其意表德故餘位如名號品已釋一佛號遍十方故此以隨方表法故如周易泰卦乾坤初九拔茅連茹為茅潔白柔弱其根甘甜像君子有德如茅柔弱潔白甘和可以引接之與仕也然茅非君子以物喻之然此方隅非佛以法喻之令如法也佛智無依依物名智其方無方以法成方也非東西南北如情所見方故三配隨位因果者常以自心本不動智佛為始信心之因進修得威儀智佛為次第精進波羅蜜中之果也第四爾時已下六行經是文殊問德首菩薩如來所悟是一法云何已下有十問如文具明已下有十行頌是德首菩薩答於此說頌中義分為三一科頌之意二釋菩薩名三配隨位因果一科頌意者此十行頌中初一行歎所問之義唯甚深智所知次下九行頌一行一頌如文具明大意明不異一法界修行無量法門無量法門秖是一法界性不可滯一不作多不可滯多不是一如十玄義思之以無依住智照之可見二釋菩薩名者名為德首為明此位不離一法界性以消癡愛及一切煩惱而常修習一切諸功德故名為德首世界名青蓮華色者明此第五信心是禪波羅蜜故心淨無染無貪恚癡故此是東北方佛號明相智明此位進修之果得法心淨故如艮位丑寅兩間明相現故故佛號明相智用此方隅以表禪定法故以東北方是艮艮為山山表安靜不動義是禪定義故三配隨位因果者常以自心根本不動智佛為所信之因進修得明相智佛為果也第五爾時已下五行半經是文殊問目首菩薩如來福田等一無異所謂已下有十問具如經說已下有十行頌是目首所答三門如前一科頌意者此十行頌一行一頌其頌意答前所問佛福田是一云何布施果報不同其義有二一明佛自福田不同二明眾生所施福田不同一明佛自福田不同者明如來身目髮紺青身真金色丹脣素齒一身之上色各不同華藏世界莊嚴萬異者總明法性理智中具有以法性理智中本具無量功德故有隨行報得莊嚴者如如來身有九十七種大人之相者是法身智體自具故如來有無量隨好功德莊嚴是隨行報得故如外邊依正報中金剛地是法性身報得是正報寶樹莊嚴世界是法性隨行報得是依報宮殿樓閣是法性大智隨大慈悲含育眾生業上報得師子座是法性隨智轉法輪報得蓮華藏世界是法性隨行教化眾生無染性報得香水海是法性隨大悲心謙下饒益行報得香河右旋是隨順法性進修教化眾生報得總不離法性大智隨行報殊一一行中皆有無量行門互為主伴以此莊嚴依報正報一一境界中有無量同異此是觀因知果以此准知總是一性中隨用不同故二眾生布施福田果報不同者此乃由心輕重有智無智果報不同謙下高心所求有異總是一心中隨用不同故二釋菩薩名者名為目首明此位是東南方辰巳之間像此信心進修智日漸高善知福田因果等報名為目首是故如來常取辰巳以為齋戒之則如前名號品已釋准彼知之三配因果者還以自心本不動智佛為因此位究竟智佛為進修之果第六爾時文殊師利已下五行半經是文殊問勤首佛教是一云何得見者有斷煩惱不斷煩惱不同等然其已下十問已下有十行頌是勤首菩薩所答於中三門如前一科頌意者此十行初一行頌勸聽次一行頌勸聞法勤修已下八行頌責其懈怠如文具明二釋菩薩名者名為勤首為前明目首善示福田因果佛號究竟智此位當須勤而行之故名勤首佛號最勝智者為明勤修勝進即得最勝智為果三配隨位因果者還以本不動智佛為因最勝智佛為進修之果第七爾時已下六行經是文殊問法首如佛所說若有眾生受持正法悉能除斷一切煩惱何故有受持正法而不斷者於中有十一問如文具明於中有十行頌是法首所答三門義如前一科頌意者此十行頌中初一句勸聽次一句歎能問次兩句責多聞者不修行已下九行頌一行一頌責多聞而心不精專不能斷煩惱如文具明二釋菩薩名者名為法首為是西北方戌亥兩間明愚迷長夜中能以正法自利利他專求無懈名為法首世界名金剛色者以堅精無怠是自世界託西北方乾卦乾為堅剛佛號自在智者以自精勤觀照達理業亡名為自在智佛三配隨位因果者還以自心本不動智佛為因進修得自在智佛為果第八爾時已下有五行經是文殊問智首如來唯以一法而得出離又於佛法中智為上首何故讚歎布施等總有十問大意明十波羅蜜四無量心畢竟無體何須用為已下有十行頌智首菩薩答如文具明於中三門如前一科頌意者此十行頌中初一行頌歎能問及勸聽已下九行一行一頌如文具明智首菩薩答意諸助道法隨根遣病若不修學無性菩提不成如頌中分明舉喻況說可知但須依法有病即治之如除堆阜道自無礙自病已除還與人服藥之與方終無捨離二釋菩薩名者名為智首以明智能知根權施法藥四攝四無量十波羅蜜三十七助菩提分隨病生起增多之處而令服之顯發菩提無作之性漸令依本名為智首此是下方世界明以布施戒忍進定等十波羅蜜門如地能生發一切白淨之法故世界名頗梨色者此是白色如水精寶色佛號梵智者明心如大地荷負萬有常安靜故梵者淨也三配隨位因果者還以自心本不動智佛為因進修得心智寂靜為果表地體安靜故第九爾時已下是文殊問賢首一切諸佛一道而得出離云何今見種種不同所謂已下有十行頌是賢首答於中三門如前一科頌意者此十行頌中初兩行歎法王唯一法一身一智已下八行頌於中大意有四一歎差別佛土因本迴向心所成為明迴向心就根益物身土教儀悉皆就根二明諸佛自報之境非是行因方見三明眾生差別之事皆由眾生之心行異故隨自心見別非佛之異四明佛神力能就根現法二釋菩薩名者名為賢首為明得此十種信心信佛果德與自心體一善諳疑滯通塞入其賢位故名賢首此是上方位也意明此信位心智及境悉如虛空無所不含皆無妨礙是賢人之德故名賢首世界名平等色者為明既是上方明身心與空合故世界名平等色佛號觀察智者明以其自心空智慧門善能觀察諸法皆空無所染著是故名觀察智三配隨位因果者還以自心根本性空無分別不動智佛為因以進修至法空觀察智佛是果此明體用圓滿因果一性以是義故還說如來一身一心一智慧法門明契果會因始末無二總以一為根本故問曰何故頌初云文殊法常爾答曰為文殊是諸佛之慧不動智是體文殊是用以將此一切諸佛一切眾生根本智之體用門與一切信心者作因果體用故使依本故迄至究竟果滿與因不異無二性故方名初發心畢竟心二種不別明此十信心難發難信難入聞之者皆云我是凡夫何由可得是佛故設少分信者即責神通道力是故當知且須如是正信方始以正信正見法力加行如法進修分分無明薄解脫智慧明依自得法淺深漸當神通德用隨自己得信猶未得何索神通說言漸漸者不移一時一法性一智慧無依住無所得中漸漸故以十玄六相義圓之法性理中無有漸頓但為無始無明慣習熟卒令契理純熟難故而有漸漸其漸漸者畢竟無始終延促長短等量故名為漸漸第十爾時已下明諸菩薩共問文殊師利十一種佛境界已下十行頌是文殊師利答於中三門如前一科頌意者此十行頌一行一頌其頌文答前所問頌文自具足不繁更釋二釋菩薩名者文殊師利此云妙德以妙慧善簡正邪自在故云妙德此是東方卯位也明卯主東方震卦震為雷動啟蟄生之始明此妙慧是震動發生十信心之始是故亦云妙生菩薩為明一切諸佛從此慧生十信解故乃至滿足菩提一切願行海故世界名金色者明舉因果體白淨無染法故又明金胎二月表十信為聖胎故一切處金色世界一切處文殊師利明無性淨慧遍故佛號不動智者為無明本空無體可動名不動智故但有應境知法應器知根如響應聲無有處所形體可得名之為智無可取捨故名為不動三配當位因果者妙慧為因不動智為果亦互為因果若以妙慧善簡擇法顯智故即以妙慧為因不動智為果若以慧由智起即不動智為因妙慧文殊以為果故或智之與慧總因總果明體用一真無二法故亦智之與慧總非因果為體無本末依住所得故是性法界自在知見非如世間因果比對可得故此文殊師利不動智佛初起信心亦從此起乃至信終亦不離之故迄至自行圓滿示成正覺亦不離之故此明以佛智慧示悟眾生故令眾生入佛知見佛知見者文殊師利妙慧不動智佛是凡聖等共有之佛示凡夫使令悟入第十一爾時已下有八行經是都舉娑婆九種差別并都舉十方一切差別悉皆以佛神力無不明現如文可知已上但隨文殊師利所問隨位菩薩答依所說頌取其意趣理自分明及以世界佛號菩薩名號即知進修因果總是前莊嚴法性清淨佛剎四種剎中金色世界及不動智佛是佛住佛剎餘九世界及九箇智佛是莊嚴法性佛剎及十地以來總是如來出現品是示成正覺佛剎清淨佛所說佛剎四諦品是此之一品大意有六一以菩薩名表行二以世界之色表所得之理三以佛名號表所得之智四以方隅表所得之法五成其十信所行之行六明十信進修同異如上已述可知將釋此品約作四門分別一釋品名目二釋品來意三釋品宗趣四隨文釋義一釋品名目者何故名為淨行品以無始諸見無明貪瞋癡愛今已發菩提心信樂正法頓翻諸見成其大願長大悲門若但以三空無相對治不生大慈大悲不能成就普賢行故欲行長路非足不行欲行大悲入普賢門充法界行者於一切見聞覺知而無過失便成萬行莊嚴皆勤修習此一百四十大願門便於生死海中見聞覺知一切諸行悉皆清淨入普賢行故故名淨行若無此願設斷煩惱即二乘行故設是菩薩即生淨土以此一百四十大願門頓淨其一切塵勞行門便成普賢法界行故故名淨行以此大願莊嚴一切世間諸行總為法界一切道場故名淨行以此諸見成大善根故名淨行二釋品來意者為明前問明品是成其十信中解故此品成其十信之行故此品須來乃至果行圓滿已來不離此大願故三釋品宗趣者以智首是下方頗梨色世界佛號梵智明是一切諸佛法本自體白淨無染之智以為能問之人文殊師利菩薩即是一切諸佛善擇妙慧以為說法之主以一切諸佛根本智慧之門善自為問答之主伴說一百四十大願之門以成十信十住十行十迴向十地十一地等普賢法界無盡行海以本淨智問其妙慧說其一百四十淨願之門用淨信等六位中染淨無明七地法執現行十地以來法執習氣佛地二愚一時於此信心之中不令偏執以願防之使令寂用無礙故以此諸佛本淨智妙慧門說一百四十大願以防染淨二障以為宗趣故以六位上通信并十住十行十迴向十地十一地隨位修道上煩惱六位中一位上有二十故六位共有一百二十根本無明皆因身見邊見二見有二十共隨位進修染淨煩惱總有一百四十為防此障一百四十願令此進修者從初信心理事圓融使信心者達其願體無虧自心根本淨智妙擇之慧動寂俱真不偏修故是故華藏世界有如須彌山微塵數風輪所持其上一切莊嚴因大願風輪能持萬行以行招果因持果故因以願力堅持報得風輪持剎故又云如是華藏莊嚴皆從普賢願力起為無願故行乃不成即莊嚴不現不感無盡依果報故由是義故信心之上法性悲智妙慧萬行總依佛有而為進修不得別有若離佛別有自法者不成信心不成十種勝解不成修行設苦行精勤是邪精進勤苦累劫生人天中一念貪瞋一切焚盡是故此品下文云住去來今諸佛之道隨眾生住恒不捨離如諸法相悉能通達斷一切惡具足眾善當如普賢色像第一一切行願皆得具足已上明宗趣竟意明迴凡所執心境差別業皆成願海具普賢門四隨文釋義者於此中義分為二一科其一品經意二隨文解釋一科其一品經意者於此一品經文義分為十四段一從爾時智首菩薩已下從云何得無過失身語意業於十問中總有一百一十門問世間業等如下可知二從云何生處具足問十具足中初種族具足中有二義一世間即是生族姓家為種族二出世間即是生在佛家具佛種性色相念慧等並是佛家非世間故三云何已下問十種慧並是出世勝慧如文可知四云何已下問十種力初因力者所謂生生之中任運能發大菩提力欲力者志樂大菩提心無退失故方便力者以大願善自覺悟不費功力故亦能覺他省功不迂迴故緣力者能緣所緣不忘失常大願故根力者大願善根不失故觀察力者能觀力奢摩他力毘鉢舍那力觀共止雙行二皆自在或先觀後止或先止後觀或即止即觀或即觀即止悉皆自在思惟力者不失正理智常現前故五云何已下十問問十善巧初蘊善巧者明同世間五蘊而生不著五蘊之果界善巧者同十八界及三界法生而不染三界法處善巧者三界六道為處禪定解脫為非處皆不離其中而無所染緣起善巧者不壞世十二緣生處纏不污色界欲界無色界善巧者三界同事而無所著過去未來現在善巧者於過去劫在未來劫中現在劫在過去劫中三世互參皆自在故六云何已下十問問七覺三空如文可知七云何已下十問問六度四無量心如文可知八云何已下問佛十力如文可知九云何已下十問問十王守護此明願行所及而致招敬十云何已下十問問云何堪為眾生所依師導如文可知十一云何已下十問問云何於眾生中最勝最妙如文可知十二爾時已下至勝妙功德以來有八行半經明文殊領上一百一十問及歎智首善問十三佛子菩薩在家已下有一百四十大願答前所問令十信心菩薩常用其心淨其身口意行如文具明十四最下佛子若諸菩薩有三行經明依教而行獲其勝益已上以世間有此一百四十種事法頓翻為一百四十種大願用成十信內修行之心雖是有為之心能成十住已後五位之內理智大悲之海已後入位萬行之海皆由此一百四十大願勝上緣力之所能成故若初發心菩薩無此之願所修解脫皆成聲聞獨覺之行設是菩薩但生淨土無成佛緣為此教中發心菩薩畢竟達此有為成其理智如也將釋此品約作五門分別一釋品名目二釋品來意三明品之宗趣四明信心退住五隨文釋義一釋品名目者何故名為賢首為依行立菩薩之名依菩薩所說之法及行立之品名為賢首者以明信解如來因果普賢五位行門心行調柔順和正直深心正念樂集善根常念利生名之為賢創從凡夫頓彰法界諸佛因果理智一時明現名之為賢首此依法主解行立名此賢首者乃是於佛果海文殊普賢行之賢首為信佛因果理智之首圓滿法界解行無始終之首故為賢首品以佛文殊普賢之果行成信者之初首故二釋品來意者為第二會以來五品經但明十信菩薩所修行法門及一百四十願等法此品明十信中所欣修佛果所行行願功德廣大故有此品來也三明品之宗趣者明已生十信心已得福獲益為宗四明信心退住者有二義一三乘二一乘一三乘者如起信論有三種發心一信成就發心二解行發心三證發心一信成就發心者依何等人修何等行得信成就堪能發心所謂依不定聚眾生有熏習善根力故信業果報能起十善厭生死苦欲求無上菩提得值諸佛親承供養修行信心經一萬劫信心成就故諸佛菩薩教令發心或以大悲故能自發心或因正法欲滅以護法因緣故能自發心如是信心成就得發心者入正定聚畢竟不退名住如來種中正因相應二解行發心者當知轉勝以是菩薩從初正信已來於第一阿僧祇劫將欲滿故於真如法中深解現前所修離相三證發心者從淨心地乃至菩薩究竟地證何境界所謂真如以依轉識說為境界而此證者無有境界唯真如智名為法身又如論云若有眾生善根微少久遠已來煩惱深厚雖值於佛亦得供養然起人天種子或二乘種子設求大乘者根則不定或進或退大意自己善根微少依他發心者或以二乘人教令發心者為解行不實皆有得有證有捨有取總住退位又如論云若人修行一切善法自然歸順真如法故略說方便有四種一者行根本方便謂觀一切法自性無生離於妄見不住生死觀一切法因緣和合業果不失起於大悲修諸福德攝化眾生不住涅槃以順法性無住故二者能止方便謂慚愧悔過能止一切惡法不令增長隨順法性離諸過故三者發起善根增長方便謂勤供養禮拜三寶讚歎隨喜勸請諸佛以愛敬三寶淳厚心故信得增長乃能志求無上之道又因佛法僧力所護故能消業障善根不退以隨順法性離癡障故四者大願平等方便所謂發願盡於未來化度一切眾生使無有餘皆令究竟無餘涅槃以順法性廣大遍一切眾生平等無二不念彼此究竟寂滅故菩薩發如是心故則得少分見於法身以見法身故隨其願力能現八相成道利益眾生然是菩薩未名法身以其過去無量世來有漏之業未能決斷隨其所生與微苦相應廣如論說計其少分得見法身即是信滿入十住位已上是三乘發十信滿心入十住初發心住以願力故成佛二一乘發心者如此經十信發心初發心時以初會中如來始成正覺之果普賢菩薩法界微塵毛孔重重無盡隨根本智行果而起信心信他諸佛所得之果以第二會中普光明殿如來報滿之果及行果而自信入修行金色等十色世界即明自覺之理不動智佛等十智如來即明是自心所信自心佛智文殊師利即明自心智上分別妙慧與古今三世諸佛同一體用分毫不差方名為信發心從此信心已佛名號品即明所信十方示成正覺佛果之號遍周四聖諦品即明三世諸佛所說法門遍眾生界隨界名別光明覺品即明如來智慧光明境界遍照法界無有盡極令發信心者以觀觀之令心廣博如佛境故菩薩問明品明十信心菩薩十種所行之法是自己所修之行淨行品一百四十大願十信心位所發大願成大悲門具普賢行此賢首品明十信心所欣佛果功德無有盡極明初發十信心誦持此品功德勝過供養十佛剎微塵數佛經於一劫何況隨其解行而已修治如此經十住初心纔發心時法爾身遍十方示成正覺在十住位發心功德品中至位方明文繁不引其事所因大意明此經發十信心但以法界不思議乘一切智乘而發其心不依佛不依佛法不依菩薩不依菩薩法不依聲聞法獨覺法不依世間法不依出世間法而發其心但無所依發菩提心但以一切智發菩提心不如三乘依猗物故發菩提心不依三祇劫後有佛果故發菩提心不依現在三世有佛果故發菩提心以是義故入此信者皆無有退故設習氣未淳熟者暫時念退信及住位一往不退為正信自己身心總是法界佛無自他性故以十方諸佛無依住智幻住莊嚴門等法界虛空界法性恒遍十方如影對現色身同自身故本不二故體無差別故十方諸佛智身如影所言如響如是信解當得成佛我今信者亦如是知如是信解云何有退全身全心一切境界總是法界一真法身體用理智住在何所退至何處若也身心有所依住放却依處即有退失自了身心本無依住本無所得一切語言分別如空中響應無作緣任物成聲本無依住了如斯法而生信解即無退轉有所依法而發心者放却所得所依著處即有退轉是故起信論中證發心者多住退位為有所得可證故是故乘此不思議乘一切智無依住乘發菩提心一往不退若有退者只為信心不成故於佛教法及如來所乘有所得故有取捨故未成信故不入信流又此經云設有菩薩經無量百千那由他劫行六波羅蜜具六神通由未聞此大方廣佛華嚴經猶名假名菩薩不真菩薩設復聞時不信不入具如經說如此品頌云一切世界諸群生少有欲求聲聞乘求獨覺者轉復少趣大乘者甚難遇趣大乘者猶為易能信此法倍更難又如下頌云有以手擎十佛剎盡於一劫空中住彼之所作未為難能信此法倍更難以過此難信而能真信決定不退難又如此經普賢菩薩云但聞如來名號及所說法門聞而不信亦能成金剛智種作如人食少金剛喻若以遠因總不退若以現成佛因即是未信之人五隨文解義者於此一品經義分為二一長科當品二隨文解義一長科當品者於此一品中長科為十四段一爾時文殊師利已下兩行頌是文殊師利請說發菩提心功德分二爾時賢首菩薩以偈答曰已下有七百一十四行頌是賢首菩薩答末後三行半經明說頌感諸佛許可三從初善哉仁者應諦聽已下八行頌明發心功德廣大難量隨力少說分為明菩提心不可以邊際量故功德還當如是故四菩薩發意求菩提已下六行頌明初發心所因分五深心信解常清淨已下十八行頌明信三寶增益分六若常信奉於諸佛已下九十五行頌明增進修行獲果分七菩薩勤修大悲行已下一百五十一行頌明菩薩得果行悲教化眾生及興供自在分八從有勝三昧名安樂已下有一百六十行頌明放光明因果分九如是等比光明門已下二十行頌明光出處及光差別分十從有勝三昧能出現已下八十一行頌明三昧自在分如此同異無礙自在大方網三昧門入出隱現同時自在者隨眾生業異所見差別諸佛得道自在故隨眾生業自在故然如來心無作性智隨影應無去來性而可取捨如響應聲喻如水潛流隨諸卉木各滋生喻如春陽生草木喻如水養魚龍喻如地所生草木喻如火成食喻如風發生所益眾生長短壽生喻以喻思之以智照之執繫情亡任真之智本合如是為執繫故設得一分出世道果亦不能為大自在故十一從一切如來咸共說已下有一百五十八行頌明舉二十喻況說分十二從第一智慧廣大慧已下有十四行頌明信佛智慧自欲同智難信分十三從十剎塵數眾生所已下有四行頌明信樂誦持得福分十四時賢首菩薩已下三行半經明賢首菩薩所說法門威感十方諸佛摩頂許可分二隨文解義者文自具明不煩更釋幽隱難知者方可解之已前總明以果成信竟入真實證如下昇帝釋天宮說十住法門是此一會昇須彌山頂品是序分餘五品經正說分至明法品末後動地雨華是流通分此十住位中有六品經一昇須彌山頂品二頂上偈讚品三十住品四梵行品五初發心功德品六明法品如是六品共成十住法門將釋此品義分為三一釋品來意二以處表法三隨文釋義一釋品來意者明前於普光明殿人間地上成十信之心已終此妙峯之頂明從十信入十住入位之昇進故此品須來二以處表法者明此山於七重金輪圍山七重大海之內出水高八萬四千由旬縱廣亦爾四寶所成東面黃金西面白銀南面頗梨北面瑪瑙上有四埵埵有八部天眾四八三十二中心名妙高頂天帝釋在其上居寶宮殿通為帝釋天三十三天總以帝釋為主釋有四名一名天帝釋二名憍尸迦三名釋提桓因四名因陀羅大意名能主為能為諸天作主故此妙峯山四寶合成諸天寶宮殿在上莊嚴故為妙峯山此山之外七重金山及七重大海廣量金翅鳥兩翼相去三十三千六萬里此經無文未知何教所說峻疾能飛一鼓翼萬萬九千里七日七夜方至其頂其山在大海之中形如腰鼓崒然高聳非以手足攀攬之所能蹬為表此十住法門創生如來智慧之家為真佛子不可以有為生滅尋思觀察及多聞心想攀攬所得故以將妙峯山用況表之令後人倣學山者高勝義故此像十住住佛所住法身妙智慧海故是出世高勝義故妙峯山者不動義諸天所居妙樂義莊嚴義像此位菩薩以方便三昧寂然不動無思無心不收不攝任性而定稱平等理與法身合忽然妙慧從此定生無始無明總無所得住佛妙慧都無所依得法妙樂智慧莊嚴出過情見諸佛所說解脫微妙經典無不解了為生在如來智慧家故三界無明一時頓盡唯有習氣煩惱漸漸以法治之如下十住品云佛子菩薩住處廣大與法界虛空等佛子菩薩住三世諸佛家故又如初發心功德品云應知此人即與三世諸佛同等即與三世諸佛如來境界平等即與三世諸佛如來功德平等得如來一身無量身究竟平等真實智慧纔發心時即為十方一切諸佛所共稱歎乃至振動一切世界及一切世界中示現成佛等如文廣明不可同於三乘方便教說地前三賢菩薩得折伏現行無明初地見道為此經法教門依一切諸佛根本不動智而發心故以乘如來一切智乘而發心故於此十住位中能與如來同智慧故不同三乘但將三空觀且折伏現行於此經中發心之者從佛不動智而發菩提心設有餘習還以無依住智治之還是本智不伏不斷為本寂用自在故無體可斷故無可伏故設修三昧任性淨故亦無取攝亦不伏捺故任自淨故設行分別任性智慧隨事用為亦無取捨故如是任法調治習氣使稱理智令慣習增明如佛願行而隨事世間成長大悲不出不沒故以心境一真無出沒故是故經中以阿脩羅王等表之處大海而不出不沒等喻問曰何故不昇四天王宮而超至帝釋答曰為四天在妙峯山半傍住非是可表昇法頂至相盡處現智慧莊嚴住不退故善財童子於妙峯山得憶念諸佛智慧光明門同此位故准例可知以超情塵之跡以山表之非要蹬山也以入如來智慧於眾中堪為主導故非要帝釋也三隨文釋義中義分為三一長科一品二明如來身行遍周等印如下文經云十方一切諸佛世界中悉亦如是明十方一切妙峯山總見如來昇妙峯山頂三隨文釋義一長科一品者於此品中長科為十段一從爾時已下三行經明佛神力普現十方二爾時已下一行半經明佛不離菩提樹下而昇帝釋天宮三時天帝已下可七行經明帝釋遙見佛來嚴殿敷座四曲躬合掌已下兩行經明帝釋請佛入殿五爾時世尊已下三句經是如來受請入殿六十方一切世界已下三句經是結十方普會同此七爾時帝釋已下可一行半經明佛神力樂音自息八即自憶念已下四句明帝釋自念過去善根說頌歎佛來此九如此世界中已下兩行半經都結此處以偈歎佛十方同然十爾時已下可兩行經明如來處座而坐其殿廣博寬容并結十方同此三隨文釋義者云不離菩提樹者明菩提體無去來遠近處所可離可到故又如來智身無表裏體遍周故又法界非大小毫剎相容故又心境無二相無中邊方所故又諸法無自性一多恒圓滿故帝釋遙見佛來者有二義一事二表法一事者為如來於無去來性示去來之相故言遙見二表法者明帝釋示同未悟不見如來智身遍周與心一體故言遙見佛來故又信解為遙見自心入位為佛來帝釋即以神力莊嚴此殿者亦有二義一事二表法其事可知二表法者自加行也安置普光明師子之座者亦有二義一約位置座二約帝釋自德根堪一約位置座者約此十住位中法位也為十住中得一切諸佛智慧光明之藏於一切法自在無畏故置此座故如十行位中於夜摩宮中化作寶蓮華師子之座此約行位在一切生死具大悲行萬行以理智體得無染故以是義故以蓮華為座體在此十住位中以得一切諸佛智慧光明普照萬法故安置普光明藏師子之座此十住中安置其座十千層級十行中化作百萬層級師子之座為十住位中初始入位明須彌之上猶連地居明心有所得從信創會見法之執以此義故師子座須有安置又方便三昧是安置故約十住位中理智妙慧功成即十行位中以妙用而化其座又約行從空而立還約位在夜摩空居之天云座十千層級又百萬層級及帝釋天宮夜摩天宮總明隨位昇進行相若也正入法智慧流不出毫塵遍諸剎海其座乃至十迴向十地高下嚴飾各各隨位不同准例知之其座上莊嚴皆十千者明萬行報得故如十千金網者約能以教行之網漉眾生之果報故十千種帳者明養育義以於一切處為佛為天為大力士之神擁護養育眾生行之果報所得故十千種蓋者是大悲義以大悲心覆養一切眾生之果報所得故十千繒綺者以一行中行無盡差別行一言音中具差別教皆明白可觀之果也十千珠瓔者明萬行普周莊嚴智境化利眾生無休息之果所得故一一塵中皆有無盡普賢身者是也十千衣服者是於一切生死海柔和善忍覆育含生之果故十千天子者明能行萬行之人十千梵王者明於行中智慧自在故十千光明照曜者明智慧照曜能破自他迷闇長夜令大明故已上皆是舉此位之果德用成莊嚴令發心入位菩薩識果行因無疑惑故從曲躬已下明帝釋於如來致敬請佛入宮明行謙行也如來受請明從信入住如文可知最下明帝釋得宿念力於過去佛所種善根說頌歎佛者明以三昧力自見身心體性同古今佛智慧善根故已下十佛是當位之功用今古也於說頌中有二十行頌兩行一頌初兩行頌歎迦葉佛具云迦葉波此云飲光此是其姓亦以身光殊特能飲諸天子及日月等光皆悉不現故次兩行歎拘那牟尼佛正云迦那牟尼言拘那者此云金也牟尼者佛也以金色為號次兩行歎迦羅鳩馱具云迦羅鳩村馱佛此云所應斷已斷次兩行歎毘舍浮佛此云遍一切自在次兩行歎尸棄佛正云式棄那此云持髻或曰有髮次兩行歎毘婆尸佛此云淨觀或曰勝觀或曰種種觀次兩行歎弗沙佛正云勁沙此云增盛次兩行歎提舍佛正云底沙此云說法度人次兩行歎波頭摩華佛正云鉢特忙此云赤蓮華也次兩行歎然燈如來前之三佛是此今賢劫中佛後之七佛是前劫之中佛以明創入十住之門古今法則相會明古佛今佛法不異故入此位者會同不別故言吉祥者歎此山頂是福善之處故明昇進者以三昧力身心不動如山王總會古今諸佛同智慧故第九如此世界中忉利天已下有四行經於中義分為四一舉此世界歎佛功德二總舉十方同然三爾時已下明如來入殿昇座而坐四明其殿忽然廣博普容諸天住處此明約如來無自他之德合然令大眾得見以明令大眾入位同此已上釋昇須彌頂品竟大約以明以三昧力正入定時身心蕩然稱法界性無表裏光明朗徹是忽然廣博義亦是普光明藏師子之座義智慧現前是佛來義一一如是會理修行不可但逐名也將釋此品約作四門分別一釋品名目二釋品來意三都會此十住六品經意四隨文釋義一釋品名目者以法慧等十箇菩薩各以自當位隨位進修之法還自以偈讚之令信終菩薩倣之悟入故此品名為偈讚品明古今諸佛同會此智殿悲宮俱會古今之佛自身是未來之佛與古佛道合故二釋品來意者明前已創昇須彌帝釋以偈歎佛此品明十住位當位菩薩將當位法門以偈讚之令信心者得入位故故有此品須來初歎過去佛次歎今現在佛未來佛者即入此位者是也是故經中不云未來十佛是過去佛盧舍那是現在佛修行始入位者是未來佛三都會此十住六品經意者一昇須彌頂品明信終昇進二須彌頂上偈讚品明偈讚當位之法勸修昇進之理三十住品明當位所行之行四梵行品明總十住之中所持無相之性戒五發心功德品明於十住之中發心所得功德之量六明法品即明當位之法昇進向十行之因此六品明當位之修行因果及向十行之因四隨文釋義中復分為二一長科一品經意二隨文釋義一長科一品經意者義分為十一段一從爾時佛神力故已下有十九行半經明佛以神力令眾來集分二從法慧菩薩承威說頌已下有十行頌是明法慧菩薩歎佛放光集眾分三爾時已下明一切慧承威說十行頌明歎無相法為真實四爾時已下明勝慧菩薩說十行頌歎凡夫迷五蘊之真性由人說之方了五爾時功德慧說十行頌明妄取諸法真實之相六爾時精進慧說十行頌歎諸法自體無見妄見迷真七爾時善慧菩薩說十行頌歎無眾生可盡法非有無二見八爾時智慧菩薩說十行頌歎言說不能及真九爾時真實慧菩薩說十行頌歎諸法無合散性十爾時無上慧說十行頌歎佛所得法體無分別不屬名數十一爾時堅慧說十行頌歎佛大悲出興利益已上十菩薩各說十行頌和會入位法令身心諸計皆無所依離於偏執住佛所住又從初菩薩來集分中十九行半經復分為七段一從爾時佛神力故五行半經明菩薩來集二所從來土已下三行半經明菩薩世界之名三各於佛所淨修梵行已下三行經明本所事佛四是諸菩薩至佛所已下兩行經明菩薩來已化座而坐五如此世界中已下兩行經明結十方世界菩薩同然六爾時世尊已下兩行半經佛足指端放光普照一切處帝釋宮殿十信足輪下放光此十住中足指端放光明位勝進十行足趺十迴向膝上十地眉間毫中放光此表法位昇進故還是第一會中現相品所放眉間之光以果成信入位之光足指光者明入此住位身心智慧宮殿表入聖之初故是指端放光也七爾時已下一行經明法慧菩薩說頌歎佛餘義隨文可知約科文之意即悉其意如初菩薩來集共世界名并本所事佛總都會配當行及法門因果始可得見其意況從法慧菩薩是此位中所修行之人約所得如來智慧立名世界名因陀羅華是所修之法殊特月佛是初發心住位中約法所修之果云因陀羅者此云能主也華者是開敷感果義為此十住中初發心菩薩即能十方一切世界中示現成佛故世界名能主以能示現主導一切眾生故以其行華能開敷自他智慧果故經云一一各與佛剎微塵數同名法慧菩薩俱者明智慧解行了悟遍知是境界故以達自心一切總爾故一迷一切迷一悟一切悟此明唯應度者自迷解故智慧遍故云從百佛剎微塵數國土外諸世界中來者明迷云國土之外解云來但以迷無明闇障廣多以比之世界塵數悟之解行廣多故亦比之如世界之塵智慧與無明相似但只隔迷悟故是故此經下文云有三千大千世界量等經卷內小眾生身中是其義也佛號殊特月者殊者勝也特者奇也月者清涼也明入此位菩薩此生住如來智慧家時無始無明煩惱炎熱惡道熾然一時頓滅唯有如來智慧朗然清涼如月故明此位菩薩創始入真以能破煩惱惑熱處立自己佛果之名以次十行十迴向隨位進昇菩薩名佛世界名各各隨位差別十行中佛果名號下名悉同名之為眼為知根利眾生處立名十迴向中佛果名號上名悉同名之為妙為於生死中利眾生之妙用自在故至位方明又云十方諸來法慧等十菩薩眾各於佛所淨修梵行者明各於自心法身智慧能淨煩惱清涼如月處名為各於佛所淨修梵行梵者淨也以明此位菩薩妙慧現前諸行體自淨故為法性智慧任法運為體無生滅故明以體無生滅處以標自心佛果故是故有發心之士應當如是以方便無作無思任性之定而自顯發自心無性佛智慧門即能於煩惱無所染污便即名之殊特月佛隨所來方各化作毘盧遮那藏師子之座者此法慧菩薩是東方之位明入位之首破闇之初如日初出東方能破闇故以智慧明能破自他無始長夜之迷闇故是故佛果名之殊特月佛以初發心已為天人師以是世界名能主華其化所作之座名毘盧遮那藏師子之座者是佛果座也明毘盧者光也遮那者遍也明遍坐無始一切無明煩惱以化作一切大智慧光明藏遍照一切心境化成法界自在解脫之門師子者得無畏也已上總依主釋結跏趺坐者會妄想而為真智慧故故為結跏趺坐此十住位中十箇菩薩同於善財童子於妙峯山頂上初入信之後入十住之初德雲比丘下至慈行童女法門相似文殊師利菩薩以明初發信心以此經中圓會教行使令後學者令易解故但說其教不著能行之人難解了故以是義故初會舉佛果神天示入法而勸修以明一一皆同佛知見第二會勸生信解以不動智佛以成信門次說入位進修之教則十住十行十迴向十地十一地法門法界品末舉善財童子是能行五位行者以教行具彰令易解故若不如是雖見教法在行由迷是故於此一部之經因果理智教行人士一一具彰也令修道者倣學不謬故此十住入真見道之初心與後十行十向十地十一地為正覺之果故如人百歲以初生為長故人生十子以初生為長第二菩薩名一切慧世界名波頭摩華佛號無盡月於此義中義分為五一釋菩薩名二釋世界名三釋隨位進修佛果之號四釋其座體五定其所來方面一釋菩薩名者所以名一切慧以隨位進修中達一切法無體無性非迷執故此當第二治地住修戒波羅蜜中十波羅蜜以一切法無體無性非染非淨以為戒體故如此十住位淨行品是其戒體二釋世界名者所以世界名波頭摩華此云赤蓮華也為表戒相無染處世赫奕開敷莊嚴萬行感果可觀義也三釋隨位進修佛果之號者佛號無盡月為菩薩名一切慧佛果還號無盡月明因果相似故即明一切慧是修行得一切佛智慧之人世界是所修之法佛果是治地住中所得之果明能清涼一切煩惱故四座體如前已釋五定其所來方面者是南方之眾也為表南方是离位是虛無義是文章義是赤色赫奕義如日正南照萬像面圓明義是故菩薩名一切慧世界名赤蓮華佛號無盡月此是善財童子見海雲比丘見佛說普眼經以義思之自當明矣第三勝慧菩薩義分為四一明菩薩名二明所居國土三明隨位佛果之號四明從所來方一明菩薩名者所以名勝慧為明隨位進修更明淨故不移一法勝前位故二明世界名者所以名寶華世界此明忍波羅蜜以得一切諸佛之智慧以道體而能行忍行華者行也明以忍行莊嚴智慧法身三明佛果之號所以佛號不動月者以得理成行達心境而無可動故明能堪忍也月者清涼義四明從所來方者是西方之眾以西方為秋為殺為苦諦以慈悲位在中如十迴向中善財見觀音在金剛山之西為明金為殺位以表眾苦之處以修其慈忍以是義故菩薩名勝慧世界名寶華佛號不動月總明得法成忍之力用勝故此是寶華義此是修行住對治法也此是善財見善住比丘得無礙法門以能忍故第四菩薩名功德慧於此義中分之為四一明菩薩名二明世界名三明佛果之號四明從所來方一明菩薩名者云何名功德慧此位修精進波羅蜜勤行利物廣益眾生故招多功德以立其名二明世界名者所以名優鉢羅華此云青蓮華諸色蓮華此華最勝為明諸行之中精進最勝故以此華為所居法體故一切萬行以此為功三明佛果之號所以名為風月者為明精進波羅蜜離慢無懈一念成佛速疾如風又明精勤觀照定慧如風能消染淨無明塵垢香臭悉吹如風能清淨故四明所從來方者是北方之眾北方者是坎位是黑是愚是世間嶮盜之義又為師為君之位以是義故以精進波羅蜜勤修利益之行破迷離闇速令成佛是故菩薩號功德慧世界名青蓮華佛果號之為風月也以風能淨諸垢故此已上生貴住中對治法門故此當善財第四善知識彌伽長者說輪字法門了俗諦法而令愚黑者得出世樂故第五菩薩名精進慧於此義中四義如前一所以名精進慧者明此位是具足方便住精進勤修習方便定門以彰深智慧故以立其名有一行之中具無量行故於定位起精進之名精進之上起功德之名以明諸行參用一行具無量行故二世界名金剛華者以法性為禪體起妙慧簡擇正邪無不壞是金剛義故華者行也以明定慧能簡擇之妙用故三佛果名水月者為定體能淨能清涼能現萬像如水故四明所從來方者是東北方之眾東北方者是艮位也為山為石為門闕為童蒙為初明為高顯為寂靜為止以明定體遍與諸位諸行修進啟蒙發明清涼惑熱進修始終之本末故為艮為歲始年終之本末故為初明為止菩薩名精進慧世界名金剛華佛號為水月此是善財第五善知識解脫長者主禪門於其身中現十佛剎微塵數佛國土總在身中十方各十佛剎微塵數佛國土總在身中明禪體用遍故第六善慧菩薩四義如前一明菩薩名者明此正心住修般若波羅蜜智慧門故菩薩名善慧二妙香華世界者以明妙用智慧之香華開敷自他佛果明智慧說教是香華義故三佛號解脫月者明妙慧分別心境解脫故四明所從來方者此是東南方之眾東南方是巽位巽為風教為言說以像此位以智慧善說妙法教化眾生令解脫故是故菩薩名善慧世界名妙香華佛號解脫月此當善財第六海幢比丘身心寂然離出入息身出化身遍法界故明寂用自在得寂滅神通第七菩薩名智慧四義如前一明菩薩名智慧者此第七不退住是成大慈悲門以智慧成滿方能隨俗善入生死以此為名二世界名悅意華者以有智慧在於生死隨順六道同事利生知根悅俗皆令得入法悅無憂故名悅意華三佛號無上月者明諸行之中慈悲為首為濟利眾生為最勝故故號之名無上月四所從來方者西南方也是坤位為信順為母為地為眾明方便波羅蜜以大悲為母入於一切眾生生死之地同一切眾生之利而教化之令信順入正法故是故菩薩名智慧世界名悅意華佛號為無上月此當善財第七善知識休舍優婆夷此云滿願以大慈悲行滿眾生願故像此方西南為母義表悲位故第八真實慧菩薩四義如前一明菩薩名者以此第八童真住中行願波羅蜜以真實智慧不謬誤眾生故二明世界名者世界名阿盧那華此云紅蓮華此華赤白分明是其紅色為此位是第八住智增位明以大智隨願行悲令智悲圓滿如紅蓮華赤白分明白表智赤表悲故世界名紅蓮華表隨真智處生死而無染如蓮華處水赤白開敷而可觀故三明佛號星宿月者為此位真智朗明知根器而了差別故佛號為星宿月表了眾生差別根性分明也四明所從來方者是西北方為乾為父為堅剛為天為圓白淨能現眾色咸處其中以是義故菩薩名真實慧世界名紅蓮華佛號星宿月總明大智圓明能現眾生根器差別如天現像品物分明此當善財第八善知識仙人毘目瞿沙此云出聲可畏明真智圓明出語眾邪可畏仙人者為表此位智增無染故又表得智同邪見故第九無上慧菩薩四義如前一明菩薩名者以此位是力波羅蜜法王子住處善說法故名無上慧二明世界名者所以世界名那羅陀華那羅者此云人也陀云為持為此華香潔殊妙人持帶佩表此位菩薩以善說妙法殊妙聞之者得戒定慧解脫解脫知見五分法身之香人皆持頌帶佩故世界名那羅陀華三明佛號清淨月者為此位菩薩善說法故為大法師能淨自他煩惱故佛號清淨月四所從來方者是下方之眾明下方是金剛是水是風輪能持世間故表此位菩薩善說妙法能持世間軌度法則令人倣學是故菩薩名無上慧世界名那羅陀華佛號清淨月此位同善財見勝熱婆羅門昇刀山入火聚隨諸天人所來見者皆得道而去此明菩薩智滿同邪攝諸異道令入正見第十堅固慧菩薩四義如前一明所以菩薩名堅固慧者以此位是灌頂住行智波羅蜜能堅固利益一切眾生以為其名二世界名虛空華者以智慧日照明世間及出世間總無依住以此為名三明所以佛號明了月者以此位大智圓明普照世間無不明了以此為名四所從來方者是上方之眾上方者為虛空為日月星辰表大智無依不依空有明鑒萬像如日月星辰此位是善財童子見師子幢王女名慈行童女師子幢王女者明智悲圓滿以此十住一終已生在佛家會融十法悲智一終圓滿也以從初住創生佛家修智行悲即王女慈行十地修悲已滿於十一地初以悲行智即佛母摩耶幻生諸佛是大智母是大悲廣意至文方悉明如下十段頌文隨文可知一依如前科文釋過已上菩薩名世界名十箇佛果總是此十住之中隨位進修因果之號約隨方而表法約入法而成名如上配之可知將釋此品約作五門分別一釋品名目二釋品來意三明品之宗趣四都會斷惑次第五隨文釋義一釋品名目者此品說十種住門名為十住品二釋品來意者為前品是偈讚勸修之門此品明正舉修行十住之行是故此品須來十住者生諸佛大智慧中住入此住永不退還故名之為住三明品之宗趣者明此品說十種住二十種進修因果為正宗又住佛所住以為正宗明此十住位中各有兩種因果各各當住之中初舉十法是欣趣增上之緣後舉十法是當住之內修學之果如文具明四都會斷惑次第者如初發心住治地住修行住此三種住中明總修出世間心破諸世間煩惱纏縛其世間煩惱如善財所頌根本煩惱有十隨煩惱總有六其十種根本煩惱者一欲二色三無色此是三界根本所縛處四憍慢五諸趣六愛七愚癡八貪九恚十心魔王為十又隨煩惱總有六者一諂二誑三疑惑四慳五嫉六憍盈善財頌曰三有為城郭憍慢為垣牆諸趣為門戶愛水為池塹愚癡為闇覆貪恚火熾然魔王作君主童蒙依止住貪愛為徽纏諂誑為轡勒疑惑蔽其眼趣入諸邪道慳嫉憍盈故入於三惡道此約內心所趣不約身見邊見見取戒取邪見內心成智諸見自是解脫以一乘教體但約悟無明而成大智用諸見而作自在以此不論五見如十信位文殊師利問法首菩薩有十一種煩惱云何為十一一貪二瞋三愚癡四慢五覆六忿七恨八嫉九慳十誑十一諂如般若經中五蘊十二緣等如上煩惱以十住中初發心住治地住修行住此三住一時頓成根本智慧即如善財於妙峯山上見德雲比丘得諸佛智慧光明門即除已上世間諸煩惱障以成佛智慧光明故如善財妙峯山上信眼明淨智光照耀普觀境界離一切障此是初發心住第二海門國見海雲比丘除心境迷真作十二緣生障令無障故即見海中有佛出現說普眼經明見自他十二緣生成大智海是佛義故心境總是經故明前得佛智慧觀十二緣生成大智海心境普周自在遍故此是治地住以十二緣生治令成如來智地故第三海岸國見善住比丘除心境不明淨障得菩薩無礙解脫門能見一切眾生根器業行死此生彼悉皆明見此是修行住於此三種住中明得出纏心自在故總以十信心自信一切三界分別無明是根本不動智佛於初發心住中以自在決定解力信眼清淨智光照耀普觀境界離一切障契會悟入十住初心以隨位進修中安立五十箇佛果次第法門方便皆不動智以為根本已上初發心住治地住修行住明得十住中出纏心勝是故善財三善知識皆是比丘明離纏解脫表此三住位中行相故第四生貴住明對治世間法則及生死煩闠不自在障令自在故即如善財於市肆之上見彌伽長者說輪字經即表生死市󱈎閙而常寂於一一字猶如車輪一多圓滿互體相成又如帝釋寶網互為緣起映徹重重一字之中有無盡字句為世間名句文身引諸未學以成教軌即俗士彌伽以成其行為令得出世心後須明世間靜亂緣起生死之性萬法無生無滅及世間名字義理一切眾生語言互相成就如古者伏義之類是也第五具足方便住對治真俗身邊二見令大智境界不自在障故如善財見解脫長者入三昧名普攝一切佛剎無邊陀羅尼十方各現十佛剎微塵數佛國土海清淨莊嚴總在身中即明一切眾生身總含無邊佛剎體相無礙為明真俗色相皆如光影互相容故無中邊故欲令六十二見無邊諸見性解脫故第六正心住對治智慧寂用不自在障即如善財見海幢比丘於經行地側結跏趺坐離出入息無別思覺於其身上各隨身分皆出化身如雲廣覆周遍十方隨應所見此明寂用無礙故已上總明世間出世間和會皆解脫故如是已後四波羅蜜入俗行悲令自在故第七不退住治大慈大悲同行攝生不圓滿自在障令圓滿故即如善財於普莊嚴園見休捨優婆夷謂善財言我有八萬四千那由他同行眷屬常居此園明大悲位中行方便波羅蜜同於八萬四千不可說一切眾生煩惱總共同事教化利益經云其餘眾生住此園者亦皆普得不退轉位明能行悲智行者悉同此也第八童真住對治處纏同事世間餘習智不清淨障令清淨故即如善財見毘目瞿沙仙人表大智清潔無所染故休捨優婆夷與仙人住處名同俱是海潮處者明此悲智一體染而不污若隨悲修智猶有習氣染境之心即此第七第八兩位和會一終是也若也隨智行慈無有染習即師子幢王女慈行童女是可以思之得見其意第九法王子住對治說法不自在障令自在故即如善財見勝熱婆羅門以蹬刀山入於火聚行苦行時隨天龍神人及非人來者無不獲益而已十灌頂住對治悲智不自在清淨障令得清淨故即如善財見師子幢王女慈行童女王者智自在故女者表隨悲同事無染習故明智滿從悲處世間故即同事而無習氣故已上十種對治皆一念心上初發心時一行之中一時之內無前後際對治十種障法成一法心一智慧一行之中十十無盡法門皆以自心不動智佛為體以法事之中具此十種無盡法門同別一多自在故以此十種對治一時令慣習自在故不同三乘權教約劣解眾生存世間三世之性說佛果在三僧祇之外以自心根本無明分別之種便成不動智佛以法界體用以為信進悟入之門從信及入位進修乃至經十住十行十迴向十地十一地總不離本不動智佛不離一時一念一法一行上而有無邊無量不可說不可說法界虛空界微塵數法門何以故為從法界及根本不動智上為信進悟入故法合如然故如龍女剎那成佛善財一生以取佛果法界無性生為一生非延促生故為法界體無情量延促長短去來今故請有信者應如是知如今成佛與過去未來一切諸佛一時成佛以法界智體無別時故如一渧之水入大海中便同大海無新舊水故故去情方見非識心知如三乘中十住菩薩猶受三界分段生死分學生空觀對治闡提不信障十行菩薩分作法空觀修自利利他行對治聲聞自利障十迴向菩薩作法空觀成起大悲願力垂形六道教化眾生對治獨覺自度障此明三乘中三十心菩薩對治地前三種障但除正使未除習氣十地菩薩斷其餘習如初地菩薩見自身真如佛性故名見道位從二地至七地是修道位猶有功用而修其行從八地至十地名究竟位不假功用任運至佛果故又如三乘中十二住地一種性住十解行是二解行住十迴向是三歡喜住初地是四增上戒住二地是五增上意住三地是六道品相應增上慧住四地是七諦相應增上慧住五地是八緣起相應增上慧住六地是九有行有開發無相住七地是十無行無開發無相住八地是十一無礙慧住九地是十二最上菩薩住十地是又如三乘中地前三賢菩薩得伏忍十地與佛地得寂滅忍又望勝鬘經羅漢辟支佛淨土菩薩總是伏忍以空觀現行十使不起為不識無明住地煩惱故名不識云何名斷煩惱但伏現行不起得三種意生身受三界外變易生死如是菩薩為行六波羅蜜得六神通福德神通並服人天唯非修佛果法界門故是門外三車仍在草菴聲聞辟支佛三乘菩薩不同其德出三界行六神通名相似六波羅蜜功德果報不同故如是三乘六通菩薩等於大方廣佛華嚴經不聞不信如此經云設有菩薩經無量億那由他劫修六波羅蜜得六神通猶不聞此華嚴經典猶名假名菩薩不真菩薩設復聞時不入如法華亦然如三乘中三種意生身者一初二三地名三摩跋提樂法意生身二四五六地名覺法自性意生身三七八九十地名種類俱生無行作意生身欲廣引云云自有三乘教自明約會對治如是如此一乘教都無如上三乘之趣以為根本無明住地煩惱便為一切諸佛不動智一切眾生皆自有之只為智體無性無依不能自了會緣方了云何為會緣有三種緣一會苦緣遇苦方能發心二會樂緣久處人天內心明慧達世樂果生死無常方始求真三見佛及一乘菩薩而求能發心求佛種智以會三緣近正善知友而能自覺無明本是佛智三乘同然為意樂淺深各別以因本智上而生信心約本智而為悟入以不離本智故於初發心住即五位齊周雖列十住十行十迴向十地十一地行位法門進修軌度如王寶印一印無差以一心大智之印印無始三世總在一時無邊諸法智印咸遍以智等諸佛故以智等眾生心故以智等諸法故以智無中邊表裏三世長短近遠故為智過虛空量故如世虛空無所了知如無分別智虛空一念而能分別過虛空法門是故經言一切虛空猶可量諸佛境界不可說以是義故以自心根本無明體用而見不動智與一切諸佛及以一切眾生同一體性同一境界同一智海以是發心之初住佛種智家故纔發心時即於十方現身成佛如初發心功德品自明以是義故於此十住位中入初發心住者住一切諸佛智慧大悲海境界中住即五位通修以初住及十地不離一佛智慧境界故但明生熟慣習勝劣安立住地之名為智體之中非三世情攝故一如龍女一剎那之際已具三生普賢行滿佛果亦就如文殊師利菩薩頌云一念普觀無量劫無去無來亦無住如是了知三世事超諸方便成十力明知三乘三祇出世成佛是權方便教此教約實法不說以願力成佛等事設以願力成行還以約實成佛不說以願力暫成故是故當知從十住中初入位菩薩即五位通修為十住行相通有十行十迴向十地等法門故如十住中七八兩住還修悲智九住中是法師位中悲智圓滿如是五位行相相似故如善財十住中善知識一一智慧境界皆悉無極但為約法身大智大悲之上法具無盡須當安立五位行門總是一心一智一時智等遍滿所行之道是故起信進修行者於大智境界莫作三世遠近延促之見違智境界故失本大智之境逐情識故隨相轉故此會第四斷惑次第竟如此五位斷惑次第如空無時如圓鏡頓照如摩尼寶能同眾色如一渧之水入大海中等同無二以大智慧之圓鏡普印諸作莫不皆成無作用之大用故無三世之一時故五隨文釋義者長科為六段第一從爾時法慧菩薩已下至彼菩薩住我今當說此一段經有十九行半經明法慧菩薩入定諸佛加持分第二從出定後明正說十種住名目分第三有十法明正說發心之因分第四有十法明初發心所緣如來十種勝智分第五明說教威感大地震動分第六明以偈歎法分第一從法慧菩薩入定諸佛加持分中於中大意有十一釋菩薩名二明入三昧之意三明三昧之力四明十方佛來現其前與法慧同號五明十方佛與力共加六明毘盧遮那如來往昔願力使然七明法慧菩薩自善根力能入三昧八明入定因緣九明十方諸佛與智十明法慧出定演說十種住門一釋菩薩名者如十信位中菩薩名者下名悉同名之為首為明信心以信為首此十住位中已生諸佛智慧家故下名悉同名之為慧明入聖法流中得佛智慧同佛知見善簡正邪契會正法名之法慧也自己不能同諸佛智慧知見者自邪未明焉能簡他邪見也是故此位能同一切諸佛知見故得一切同名法慧佛而現其前以為印信定其詮表也以與十方諸佛智慧同故二明入三昧之意者如十信位中且以生滅心信自心所有無始無明能分別心便即信為自心根本不動智佛未有方便三昧合其體用故是故十信位中十箇世界皆名為色為十信未入法性之流以生滅心而信解故故十箇世界名之為色如此十住位中以方便三昧無沈掉心能現自體無生滅智慧故是故一切修道者初以聞解信入次以無思契同依本無作用之本智慧故須入三昧以淨攀緣染習力故無作真智方明現故以是義故須入三昧三者云正昧云定也總云正定正定者無沈掉也無思所覺境也亦無攝持伏滅心也無欣無厭任性無思任理不作智自明矣是名方便是名無量以淨無量妄想故不可以情量思度所知故故名無量方便三昧三者正也昧之云定明情識昧正智自明如色無色界三昧皆以息想慮而得之聲聞緣覺三昧修厭患觀而對治樂觀空而滅悲智以寂滅為樂權教菩薩樂觀空而行六度離苦本而生淨國設有住此界者言留惑而化眾生皆非法爾合然無出沒故以此義故此方便三昧者為一切眾生迷法界體用五欲情生以不造作心現本智故便將根本定體淨所妄情名為方便非是別於真外別有假安立之定名為方便譬如以水精寶能清濁水為珠淨緣現本淨水非是珠能作得淨水方便三昧亦復如是為以萬法無作本自淨緣現得本自無作智慧力故故名方便但人天外道三乘所有因果皆有所作以此所生皆有處所皆有果報廣狹淨穢差別等事於此華嚴一乘法門以無住無作任性法門所有其生無依智無依止心約智生身稱真法界於一切眾生前對現色身然其體相無有去來然亦不作神通變化之事雖然普現三世一切業果在剎那之中然亦不住三世遠近及剎那之見於此經所作三昧智慧一切願行總是任理智之運為非有修欣厭之法也三明三昧之力者其力有五一定體能淨欲遍周力二定能顯智慧同佛力三定能同佛身相名號現前力四定能契佛所知見得諸佛共所加持力五定能生在如來家為真佛子住佛智慧家力一定體能淨欲遍周力者為以此無作定體而能淨諸欲忘心身同於虛空無表裏遍周虛空法界故二定能顯智慧同佛力者為無作用定能現無作用自然慧故為一切眾生皆具足如來自然智慧為迷境情起緣五欲心障故以修無作定為方便佛智自然智便現故三定能同佛身相名號現前力者為以無作定顯得自法身智身無作白淨無垢與一切諸佛法身智慧合故是故十方各千佛剎微塵數諸佛同名法慧而現其前以智慧契會同佛知見故是故皆佛號與自己同名為法慧云十方各千佛剎微塵為數量者為明隨位進修智慧遍周昇降之數十行之中云萬佛剎塵十迴向位中云百萬佛剎微塵以彰智慧昇進為對迷時即不可說剎塵煩惱為對悟時即不可說剎塵佛國及佛智慧也四定能契佛所知見得諸佛共所加持力者諸佛加持有七一同名號加持令不疑故二言讚加持令入位者心安隱故三毘盧遮那師弟加持彰本願故四神力加持與本師會同本神智慧故五自善根力加持以自修方便定顯本智慧故六得十方同號佛皆與十種智力加持以說法同諸如來辯無礙故七得十方同號諸佛手摩其頂加持明至佛知見之頂許可不謬故有是七種加持也五定能生在如來家為真佛子住佛智慧家力者為以無作定體顯本智慧同諸如來解脫智慧故第二從出定後明正說十種住名目分者於此分中義分為三段第一有十法明正說發心因即是見佛身色端嚴或聞教誡等是第二有十法明初發心住所緣如來十種勝智并取此位十法至下十住之終總有二百箇法門共成十住之位一一住內皆有二十箇法門十法以成當位之門十法以為昇進之行經文自具不煩更釋第三約知分劑以行行之第五明說教威感大地震動從此段中科為七段一明大地六種十八相動二明天雨十種供養三明總結十方同說四明十方威感遠近五明十方同號菩薩咸來作證六明十方佛果名妙法此明從妙慧而說此法七明法慧承威說頌第七明承威說頌者於此段中總有二百行頌以歎十住位中二百箇法門文自具足不煩更釋也如灌頂住者如將淨水從頂而灌遍身而下如此位菩薩以法界智無中邊體等虛空界以對現一切眾生宜應現前身一時等雨法雨無不灌注故故名灌頂住亦為登此位時十方諸佛手灌其頂亦名灌頂住將釋此品約作三門分別一釋品名目二釋品來意三隨文釋義一釋品名目者何故云梵行品梵者此云淨也以其淨行利眾生故常居世間行一切行化利眾生無行可得則無行不淨是故名為梵行也又約能問之主名曰正念無念之念名為正念隨行無念名為正念行念總無以斯益物名第一義天以天有慈名為天子又約能說之人名為法慧隨行無念名之為法以法簡情名之為慧起情乖理名無法慧達理情亡名為法慧今約能問之主所說法人及所說法總名淨行品者均分理教義二釋品來意者前品明住佛無所住之門故還行無行之行是故此品須來無住之住名為佛住無行之行利益無眾生之眾生名為淨行是故此品須來三隨文釋義者科此一品經約作七門分別第一爾時已下三行是正念天子所請分第二法慧菩薩已下至佛法僧戒可兩行半經正舉十法以為所觀之緣第三應如是觀已下至如是觀已有二十六行半經是正行觀法第四從於身無所取已下至名為清淨梵行於中可有十行經通觀三世及身受想行識佛法悉平等具足一切佛法分第五復應修習十種法已下至永斷習氣智於中可三行半經正舉如來十種智力令修習分第六於如來十力已下至不求果報於中可三行經勸修十力有迷諮問并起大悲分第七了知境界已下可四行半經明了法如幻觀終獲益成佛分如是依如上觀行令身口意業佛法僧戒色受想行識身邊二見三世遠近總無又令能觀所觀心總無不沈不掉不生不滅任理無思如來十種智力因斯而現夫佛智非沈只為迷心逐相情虧也智現一體非遙也智現報障都亡十方廓然自在處塵不為小周空不為廣窮其跡也十方無纖毫之蹤興其用也不出剎那之際法身遍周等虛空而無盡若存其有即一切剎海現色像重重若致其無萬境不可窺其體以不思不為而知眾法將不造不作而辦大功非生死變其志非苦樂移其性若非神之稱理者不可以情想知不可以滅心得以此如來設淨行之教觀法盡也正法當興諸見亡也佛智方起是知見亡智應名初發心時便成正覺成就慧身不由他悟是故後學之士應法修行不可以逐境沈淪迷流永劫更欲解其上義慮將言豐障理以亂後學之心但如上所說之經多小自然恰中如一百四十願名淨行者十信位願中以成世間知見萬法以為淨行此十住位中以行體無為名為淨行以此淨行用成智用自在此淨行品成十住中初發心之佛果然亦為已後十行十迴向十地等作佛果故從此無性之行行清淨故一切諸行皆清淨故諸行淨即智慧淨智慧淨故其心淨心淨即諸法淨諸法淨故名法界淨法界淨即其眾生淨眾生淨即佛國土淨行此法平等者名為淨行也夫以初發心之士功德難量舉等虛空無以比其類磨盡剎塵無以酬其匹虛空但明無相之大一切剎塵但明形礙之廣焉能對其菩提心之福智之境其智也於剎那之際滿十方現身如雲狀因陀羅網妙像相入光影重重各各以一言音普周法界說等眾生教門如雨灑眾生心得清淨樂爾其福也妙相莊嚴與華藏而同其體為初發心之際與十方諸佛等住無盡劫海在剎那之中延促相似如一小流入大海中與大海等以水體不別故如初發心菩薩纔入諸佛大智慧流中等佛功德故為初入與究竟時無延促又智慧一故為誓度眾生悉令成佛志願等故又如十方世界盡末為塵一一塵中有無量佛剎無量眾生如菩提心大智慧身於一剎那際等一切剎塵供養諸佛教化眾生一時等遍但以智慧力故法如是故智遍周故亦不作神通變化之想初發心菩薩志樂廣大與佛界眾生界等無限量故故今此品所歎初發菩提心以十種功德廣大難量無比不可喻於此佛果根本不動大智不思議法界乘而發心者如輪王大子初生之時具足王相如師子王之子威勢與父相似體不異故如初發菩提心菩薩初生如來智慧種性家時智慧所知不異佛故三世時劫無延促見不異佛故志樂廣大教化眾生不異佛故從初發心乘如來一切智乘不出剎那際成等正覺教化眾生不異佛故設於三乘順世情教說三祇劫而成佛者畢竟迴心入此一切智境界乘方得成佛如法華經即是所迴三乘入一切智境界之教如龍女一剎那際三生成佛者是也一切眾生總須悟此法方得成佛不可取如來三乘中順世方便之言以法如是故如此品下文云初發心菩薩纔發心時即為十方一切諸佛所共稱歎即能說法教化調伏一切世界所有眾生乃至示現成佛等廣如此品下文所說此品之內長行總有四十段經意也頌有二百四十二行以歎初發心菩薩之功德其文如下將釋此品約作三門分別一釋品名目二釋品來意三隨文釋義一釋品名目者此品初發心功德品者創始發心見無古今名之為初無心智應名之為發身邊見盡名之為心不為而成大果名之為功但化利一切不欣來報自獲無邊妙相莊嚴故名之為德又福智遍周名之為功事無不達名之為德品者均分義二釋品來意者前品說有淨行之功此品所明淨行之中無邊功德是故此品須來三隨文釋義者復分二門第一長科經意第二隨文解說第一長科經意者從初爾時已下至品末已來長科為四十段一爾時已下至其量幾何有一行半經是天帝請說發心功德分二法慧菩薩言已下至而為汝說可三行半經明初發心功德甚深十種難知許說分三佛子已下至無能量者可有五行經明一人所供十方各一阿僧祇世界眾生并令淨持五戒且舉功德廣大難量分四法慧菩薩已下至亦不及一有五行經明將前所有廣多供養功德不可比對初發心功德無比喻分五佛子已下至唯佛能知有十行經且舉如上功德廣大分六法慧菩薩言已下至亦不及一可兩行半經明前功德不可比對初發心功德喻分七何以故已下至無上菩提之心於中有十五行經明初心菩薩為起無限心教化一切眾生不斷佛種性分八佛子復置此喻已下至可知邊際可有七行經且舉速行邊際可知分九菩薩初發心已下至三藐三菩提心可有十五行經明初心菩薩所知世界境界無限難知分十佛子復置此喻已下至可知邊際可有六行半經且舉速知劫數成壞廣多可知分十一菩薩初發心已下至了知一切劫神通智可有十六行經明初發心菩薩了劫成壞難知分十二復置此喻已下至可知邊際可有六行經且舉所解廣大猶可能知分十三菩薩初發心至三藐三菩提心可有二十二行經明初發心菩薩知解廣大難知分十四佛子復置此喻已下至可知邊際可有六行經且舉知眾生根廣多猶能可知分十五菩薩初發心已下至三藐三菩提心可有五行半經明初發心菩薩善知眾生根性廣大難量分十六佛子復置此喻已下至可知邊際可有四行經且舉所欲樂廣大猶能可知分十七菩薩初發心已下至三藐三菩提心可有六行經明初心菩薩所知一切眾生欲樂廣大難知分十八佛子復置此喻已下至可知邊際可有四行經明且舉所知眾生方便廣大猶可知分十九菩薩初發心已下至菩提心可有六行經明初心菩薩善知一切眾生種種方便廣大難知分二十佛子復置此喻已下至可知邊際可有三行經且舉所有一切眾生心廣大猶可知分二十一菩薩初發心已下有五行半經明初發心菩薩知一切眾生差別心廣大難知分二十二佛子復置此喻已下至不可得知有四行經且舉所有眾生業廣大猶可知分二十三何以故已下至三藐三菩提心可有三行經明初心菩薩知眾生差別業廣大難知分二十四佛子復置此喻已下至可知邊際有七行經且舉知眾生煩惱廣大猶可能知分二十五菩薩初發心已下至三藐三菩提心有十六行經明初心菩薩所行一切眾生煩惱廣大難知分二十六佛子復置此喻已下至亦復如是可有九行半經且明供養廣大難知猶知分二十七佛子於汝意云何已下至亦不及一可有三行經明初發心功德廣大難知分二十八佛子復置是喻至亦復如是有十行半經明且舉供養及起塔高廣猶知分二十九佛子此前功德已下至發是心已有六行半經明初心菩薩供養廣大難量分次直就法說分三十能知前際一切諸佛已下至能與諸佛平等一性可有四行經是明初發心已能知三世諸佛成佛及涅槃智慧平等分攝功德分三十一何以故已下至知一切眾生三世智故發心可有九行經明菩薩初發心志意所求甚深深廣分三十二以發心故已下至得法界一切諸佛說法智慧可有六行經明菩薩發心已得三世一切諸佛憶念與法及自力昇進分得果佛因佛三十三何以故已下至即得一切佛智慧光明有十行半經明纔初發心菩薩成佛利生同三世諸佛分化用分三十四此初發心菩薩已下至於諸法界心無所著有四行半經明初發心菩薩志樂所知世間出世間法無著分三十五爾時佛神力故已下有三行半經明大地動分三十六天雨眾華已下有兩行經明諸天興供分三十七是時已下有四行半經明十方同號佛來現其前歎譽許可法同分三十八汝說此法時已下有五行經明說此法時十方各過萬佛剎微塵數菩薩發心受記分三十九如此世界已下有九行半經明十方所說法人及法一時同說分四十爾時法慧菩薩已下有六行半經明法慧菩薩觀欲所緣之法說頌稱歎分已下頌文有二百四十二行四行一頌其頌有六十段頌都計有二百四十行末後兩行頌總結頌意歎勸發心有一百六十八行是總都歎佛果以來五位及信等諸法明初發心者志樂智德總含一切諸佛智德體用始成一念初發心菩薩位也方明初發心境與心不二若志樂毫氂不似如來所修法身悲智願行者不名初發心菩薩故以此初頌有一百六十八行且總歎信等六位因果及如來智德總歎令初發心者法之相似然後七十四行頌始重頌前四十段中校量發心功德廣大之量第二隨文解釋者如前挍量初發心功德四十段文中最初一段帝釋請如文可知第二文中舉初發心有十種廣大難知法如文可知第三段中正舉供養廣大第四段中正明將人所供不可挍量如歌羅分者是將多比少不如喻如析人身上毛作百分將前人所作功德不如初發心菩薩百分毛中一分毛許功德又云優波尼沙陀分者謂少許相近類之無限善根不可將有限比對餘如文自明第五段中云教修十善道者身三口四意三是欲界生天善上者云四禪色界業也初禪滅憂二禪滅苦三禪滅喜四禪唯寂靜云教住四無量心此是有為中慈悲喜捨云教住四無色定此是無色界定已上是三界中善業云教住須陀洹果謂初斷見惑捨異生性初獲聖性入聖行流故故名入流云教住斯陀含果此云一來謂此聖者雖斷欲界六品惑然為有餘三品未斷令此聖者一度來欲界生故名一來果云教住阿那含果此云不還謂斷欲界九品惑盡從此生色界更不來欲界受生故名不還此十使中見道疑未能明了不入羅漢果如十使煩惱一身見二邊見三見取四戒取五邪見已前五為利使已後五為鈍使見諦斷六貪七瞋八癡九慢十疑此五鈍使能迷隨行之事此之十使前五利使須陀洹見諦之後伏之不起後五鈍使薄斯陀含斷欲界六種惑非無色界貪於瞋癡慢三種微而且薄現行不生非種無故為上二界報且無瞋為修定伏而現行不起須斯二果有厭患而不令增長常求出世之心以此不成三界沈淪種子阿那含厭令永息唯有見道疑以見道不分明不能頓超三界業果阿羅漢為見道無疑三界業果一時盡故望前三果設斷九種煩惱唯有疑在不得名為斷煩惱為見諦無明未明總名厭伏不得名斷又羅漢辟支佛但欣出世淨土菩薩及空觀菩薩為但欣出世行六波羅蜜總是折伏現行無明不得名為永斷煩惱為且以空觀折伏無明不了無明從本已來是不動智佛為不了根本以空折伏使令不起乃至十地但得意生身等不名以如來一切種智生身以作十真如等觀斷十種麁重不了無明本是如來根本智故大用恒寂故一乘佛果教中依佛果發心初發心時達根本無明是根本無分別智成差別智大用法門初心之上圓滿一切諸佛共所乘門名乘一切智乘若智悲願行毫釐不似佛信心亦不成何況住佛所住生在如來一切種智家生為佛真子具諸佛事以智不異願行平等大悲不異無限境界不異過去未來劫差別與一念不異應如是定慧照之可見此是名依佛菩薩正善知識依根本智發心如下文纔發心菩薩能於十方示身成佛者為初發心時乘如來不思議一切智乘得佛種智生如來法界之家乘佛一分之智慧大慈悲勢分即能如是示身成佛如下頌云菩薩於佛十力中雖未證得亦無疑菩薩於一毛孔中普現十方無量剎如是總明初發心菩薩之德為得如來一分智慧勢分如是如輪王大子權統王政亦得自在一分與父王相似如動地興供明法威力亦明大眾法悅心悅地動明心境體無二故境由心現故如十方各過萬佛剎微塵數佛同名法慧來現其前者為明與十方諸佛智慧合故萬佛剎塵者明昇進修行啟迷悟法之量十信十十住百十行千總是明昇進見諦解迷悟法之名如下萬佛剎微塵數菩薩發心受過千不可說劫成佛之記皆同號之為清淨心者亦明達如是千不可說劫量法門總清淨故故佛號清淨心非是實有如情所見長遠之劫也總明當位隨迷悟法之名不是存其劫量之說如妄情所見也自此已下直至品末如文自具如文稱歎如是已下二百四十二行頌一百六十八行總歎佛果及信等六位法門已下七十四行所歎此品之內挍量發心功德廣大難比如文具明隨文稱歎四行一頌准例知之如是挍量初發心功德設使以等虛空無限境界以一切樂具總供養無限眾生皆令得人天勝樂又教令得四沙門果及辟支佛及三乘出世菩提如是虛空境界及所度眾生雖等然未令所化眾生得成佛亦不可比於此教中初發心乘如來大智等佛所行普化眾生皆成佛故發菩提心以是義故所舉境界廣狹不等所化眾生成佛不成佛不等故不可為比故是故此品下文云初發心菩薩不於三世少有所得所謂若諸佛若諸佛法若菩薩若菩薩法若獨覺若獨覺法若聲聞若聲聞法乃至廣說如經但為唯求一切智於諸法界心無所著發菩提心略說菩提其法有四一聲聞菩提二緣覺菩提三權教菩提四一乘菩薩佛果菩提前三並是出世菩提佛果菩提是法身大智大悲真俗萬行法界圓滿菩提無出入故三乘菩提雖觀四諦十二緣而亦未知四諦十二緣之實體非獨二乘未知三種意生身菩薩位登十地猶未能悉知唯一乘菩薩以智方知至十地品具明但且略而總言三乘中觀苦集滅道及十二緣生及行六波羅蜜菩薩厭苦欣真但求出世大悲菩薩方云留惑潤生一乘菩薩以智觀四諦十二緣生無明即智苦諦即聖諦於生死涅槃無解縛性是故此經名苦聖諦集聖諦如是十聖諦十二因緣總是法界自性無縛無解自在之緣不名無明不名苦諦如是總觀萬法如是名為一乘法界緣起智悲自在任性緣生一切眼耳鼻舌身莫不皆是法界緣起自在法門一切諸佛知見神通力以此而有但以禪定觀照諸波羅蜜而顯發之是故學者應如是修如是悟入已下頌文四行一頌如文自具不煩更解有智之士隨文稱歎令眾發心將釋此品約作三門分別一釋品名目二釋品來意三隨文釋義一釋品名目者此品為明前之昇須彌頂品偈讚品十住品梵行品初發心功德品五品法門已發菩提之心得廣大功德此精進慧所問之法有二義第一令前五品之法其心更明第二令後所行之法轉勝明白故云明法品為明昇進前後法故是精進慧菩薩啟請法慧菩薩言所有大願悉使滿足獲諸菩薩廣大之藏此明前所得法使令更明後之昇進使令明白是修十行之向長養本位十住之法二釋品來意及名目如前三隨文釋義分之為二一長科經意二隨文解義第一長科經意者約科為三段第一初爾時已下長行有三十三行半經通偈頌有五十五行明精進慧菩薩請法分第二爾時法慧菩薩已下有六行經明法慧菩薩許說分第三佛子菩薩摩訶薩已下直至品末通偈頌總明正說法分從初第一請法分中義分為二一科此一段經之文意二隨文解義第一科此一段經文意者約科為三段第一爾時已下至復次有十二行經明精進慧菩薩初起請法門分第二如諸菩薩已下至菩薩所行次第願皆演說有二十一行經明精進慧菩薩并舉當位應所修行之行及獲益重勸說守護法分第三爾時已下可有一行經明精進慧以偈說重請分第二隨文解釋者從初爾時者爾猶此云說此法時也精進慧菩薩者約位加行成名此通十箇慧之通稱為今欲成此位之昇進必籍精進之功慧者照燭義精進者無思義以無思之慧照燭有作之功有作本自無功萬法本來自淨萬法自淨名之為精無功智應知根利生名之為進此約成位進修之稱也菩薩者如常說也白法慧菩薩者白者明也明著名言申其明也云昇一切智乘者明入此位也以此位菩薩乘一切智乘生如來家入佛種智為佛之子恒蒙諸佛之所攝受故明智相應其與益故故云攝受云獲諸菩薩廣大之藏者如十迴向中智藏悲藏等十藏是也以何方便已下正說中十十法門是云六通者身通天耳通天眼通宿命通他心通漏盡通身通者於一剎那際身隨智用周遍十方對現色身隨根普應天耳通者耳根常聞十方一切諸聲天眼通者眼根常視十方一切麁細等色宿命通者智隨三世一切眾生死此生彼所作業行因果悉能知之他心通者一念能知三世一切眾生心念所欲漏盡通者隨智遍知一切諸法而無情欲順癡愛心此經又有十種通如十通品說三明者一宿命二天眼三漏盡是名三明四無畏者一一切智無畏二漏盡無畏三說障道無畏四說盡苦道無畏相好者此經十身相海也力無所畏者十力也一是處非處力二業力三定力四根力五欲力六性力七一切至處道力八宿命力九天眼力十漏盡力是為十三世業果名為處了達非有名非處論主頌曰善知眾生業因果心定不動如山王眾生根品上中下欲樂種種各差別種種世間諸性分一切道法各不同宿命遍知三世業天眼十方無礙了隨諸分別滿十方心無雜染常無垢如是十種德自在是名如來無畏力十八不共者一佛身無過失二口無過失三念無過失四想無過失五心無不定常在三昧六無不知已捨七欲無減八精進無減九念無減十慧無減十一解脫無減十二解脫知見無減十三身業隨智慧行十四口業隨智慧行十五意業隨智慧行十六智慧知過去無礙事十七智慧知未來無礙事十八智慧知現在無礙事所言無過失者妙善相應所言無減者所作善法常無忘失云一切智智者云種種無盡智此明差別智無盡故如守護分中有二義一明初發心菩薩守護一切諸佛法藏而能為人演說二得天王夜叉王如來法王等守護以偈重請分中有二十二行頌初二行頌歎能說法主已下二十行頌兩行一頌初兩行歎初發心菩薩智慧福德超世獲益次兩行頌勸說昇進之行次兩行頌明大智度眾生無著次兩行頌明眾行無缺利生令佛種不絕次兩行頌明堅固功成出離法勝法重勸請說次兩行頌明破闇降魔之道亦願請說次兩行頌明如來所得之法亦勸請說次兩行頌明云何演說如來法末後兩行頌明云何令初發心無畏如師子無著如蓮華第二許說分中法慧菩薩所歎能問之人如文可知第三正說分中復分為二第一長科經意第二隨文釋義一長科經意者從佛子菩薩已發一切智心已下至品末長科為二十段第一從初佛子已下至住不放逸有十行經明十住十種不放逸法分第二佛子已下至十種清淨有十行半經明住不放逸得十種清淨法分第三佛子已下至能令一切如來歡喜有十一行半經明行十種法諸佛歡喜分第四佛子已下至諸佛歡喜有六行經明安住十法分第五佛子已下至令諸菩薩速入諸地有八行經明行此十法速入諸地分第六復次佛子已下至而自莊嚴入菩薩地有十行經明入地昇進分第七佛子有十種法已下至所行清淨有八行經明淨行分第八菩薩既得行清淨已下至十增勝法有八行經明昇進轉增分第九佛子已下至是為菩薩十種清淨願有七行經明大願成行利生分第十佛子已下至守護無上法門有七行經明行十法令大願圓滿分第十一佛子菩薩滿足如是願已下至如應說法有八行經明十種無盡藏分第十二所謂知其所作已下至具足莊嚴波羅蜜道有十六行經明菩薩知根利益分第十三是時已下至令三寶種永不斷絕有五十二行半經明行十波羅蜜利益眾生諸對治分第十四所以者何已下至念念具十種莊嚴可有十八行經明令三寶種不斷絕分第十五何者為十已下至度脫無量無邊眾生有三十行經明以十種莊嚴令見者發心無空過分第十六佛子已下至如是自在力已下有二十三行經明菩薩初發心得與佛平等法堪為大法師分第十七假使有不可說世界廣大道場已下至及護持法故有十三行半經明處眾無畏說法自在身無映蔽分第十八爾時已下可一行經明法慧以頌歎法分第十九如此以頌歎法中有二十行頌兩行一頌如文其義自具隨文稱歎即得第二十最下一行經明諸聞法歡喜大眾奉行分第二隨文解釋者從正說分中佛子菩薩已下二十段文中但隨經文義隱言幽方可解之經文自顯處如文自具不煩更釋如文中住於深定不沈不舉者不沈離聲聞滅盡定亦離上二界息慮禪如色界初禪滅下欲界愁憂不生得一分輕安寂靜無欲界愛有寂靜愛水災便至楞伽經云津潤妄想能生內外水界以愛為津潤故水災至如色界第二禪能滅欲界憂苦不生得一分輕安寂靜為有覺有觀能緣靜境猶有火災便至如第三禪無覺無觀有禪悅樂心有喜動風災便至如第四禪身心寂滅離出入息喜動亦無三災不至唯妙色身如白銀清淨光潔衣如金色四禪身長二十里衣長四十里以下三禪倍倍減半如初會中以釋如是四禪皆是息心令靜以為勢分乃至空處識處無所有處非想非非想定皆是破除昇進令念不生住寂定故如是破色界淨色令成無色界空識又破見空之識亦空名識處定又破識空之見亦無名無所有定又破無所有心此無想之想亦無名非想非非想定如是上界修禪皆是作意存情伏心不起不是任情無為無沈無掉稱真理智寂用自在不作而為之定也如欲界名攀緣五欲名掉色無色界定名沈又聲聞緣覺定名沈空觀菩薩行六波羅蜜生於淨土名掉舉如是三乘之定皆有沈掉為垢淨未亡見道不真有欣厭故二乘之定雖無三界現行之惑皆是厭患對治伏滅無為無能起惑我生不起悲智亦亡住滅定者頭上擊鼓亦不聞知化火燒父母分段身入變易生死如是二乘斷惑不分別法意勢相似或有聲聞以十二緣生得道如是三乘觀行緣覺聲聞淨土菩薩所得道者皆是出世三乘互用通為九乘大體以約勝鬘經得伏三界煩惱不起得意生身無分段生死得變易生死非是應真任智自在無出入體任智應眾生利樂不息廣如勝鬘之意以是義故色界無色界及三乘禪有沈有掉如大乘中留惑潤生菩薩道前安立三十心習種性性種性道種性方入聖種性四攝四無量心三十七助道品觀十波羅蜜名目相似若以攝化境界及見佛數量意生身智生身成佛因果總皆不同以是義故如是留惑潤生菩薩所修定亦沈亦掉為但得三種意生身未得如來智生身故乃至七八九十地得種類俱生無行作意生身菩薩但得三界煩惱中空觀折伏現行不起於意生身中自在故非是生如來一切種智家故非是於如來一切種智中起慣習故所云成佛定滿三祇所見佛境初地菩薩但云供養百佛及攝化百佛世界但得百法明門如此華嚴經者初發心菩薩初發如來一切種智之心名為菩提心如初發心住創生一切諸佛一切種智慧大智慧家生初發心時便成正覺為會諸佛一切種智與自智一故成佛不出剎那之際以智境界非延促故攝化境界遍百佛剎微塵數又多百佛明智境德用無盡無限重重故此猶約隨位進修之言計體一即一切無限也如十地中初地菩薩供養多百佛多百千佛雖數不離百數然多百即無限與單百無比是故四念四攝四無量心十波羅蜜一一法悉皆無限是故此十住菩薩所修定業不屬世間出世間沈掉之定也已釋住於深定不沈不舉竟如文入深禪定得佛神通者如上色界無色界天及三乘神通色無色界神通息心想淨報得神通二乘神通依定前所念淨土菩薩神通得清淨意樂神通如三種意生身是如此經中入深禪定得佛神通者以心稱理源無出入體無靜亂體無造作性任理自真不生不伏理真智應性自遍周三世十方一時普應對現色身隨智應而化群品而無來往亦不變化名佛神通智無所依止無形色體無來去性性自遍周非三世攝而能普應三世之法名曰神通是故經云智入三世而無來往為三世是眾生情所妄安非實有故為智體無形無色不造作而應群品名之為神圓滿十方無法不知無根不識名之為通經云依無作門修諸淨行者以此無作門修法界虛空界行海周遍清淨故智無所為名之為修知根同事名之為行行無不利非作非生名為無作門也常處十方一切三界受生利俗而無染淨名之為淨行故經云與三世佛同一體性者為法身智慧同也三世廣大劫一念同三世諸佛普賢共行大智大悲圓滿同經云有十種法令諸菩薩速入諸地者明於初發心住位而遍知諸住諸行諸迴向諸地法門為一即一切故一切即一故即因即果故即如善財童子見彌勒菩薩已彌勒還令却見文殊師利明因果不異亦不離故此亦如是從初發心住佛果地位一念齊進而亦不出一念中修成正覺佛因果及菩薩行悉圓滿故如善財一生龍女不出一剎那際三生成佛總相似故云一生成佛者明今生是父母分段身是信心及見道修行生捨分段身入變易生名為一生亦不出剎那際無古今性無分段性無變易性萬相如幻故如化故非滅故無三世故以此初住遍修諸住諸地故貫通諸法總一時一法多少延促自在無礙不出一剎那際故法如是故去情以智觀之可見經云知一切眾生與諸如來同一體性者三乘菩薩知一切眾生同有如來佛性理性此經知一切眾生同有如來一切種智之性如經下文有經卷如三千大千世界內在小眾生身中有人成佛破此微塵出此經卷言微塵許大眾生皆有佛一切種智故菩薩成佛化之總得如來一切種智故達理之智名一切智差別智名一切種智經云聞諸佛土悉願往生者不出塵中智遍現應供養十方一切諸佛而無來去經云諸次第定者色界四禪菩薩次第能入於無色界四禪菩薩悉能順入或超間入出如涅槃經闍維分說從初禪入三禪定出空處入無所有處出非想處入空處出如是超間如是次第如此經方網三昧一方入定十方起十方入定一方起等具如十信位中說三摩鉢底智印者明寂用同起印諸萬法無不明了如大海水而現萬像淨智普印一切萬法皆能了知而無能所亦無作者經云善觀諸法得實相印者以無作無依無想大智印印諸萬法起唯法起無有無明三世繫著名實相印經云入真三昧者無三界及三乘染淨沈掉是也離諸僻見者有無二見是內見外見身見邊見戒取見取等總是乃至六十二見是六十二見者於一切法上繫有四見一常二無常三亦常亦無常四非常非無常於五陰上各有四見四五二十三世五陰上合為六十本二見共為六十二見一切僻見不離此也普門慧者遍知眾生諸根及法智一切智智種種差別智也色界眾生為住定故教令起觀無色界眾生為修無相觀故教微妙智慧為相不當情智慧利故六和敬法者一身二口三意四戒五施六見名為六和敬法於眾生田中下佛種子者示一切眾生菩提理智故及微少善根為勝緣故六通前已釋訖如十通品說十神通如經具明已下頌中兩行一頌文自具足隨文稱歎最下長行一行明大眾聞法歡喜奉行分此之一會昇忉利天宮品是序分從偈讚品以下是正說分動地興供是流通分將釋此品約作三門分別一釋品名目二釋品來意三隨文釋義一釋品名目者何故名夜摩天宮明以處表法此天名為時分天為此天無日月晦明以蓮華開為晝合為夜故名時分天故為表十行法門知時而應總化不可不知時故故以時分天以表知根而對行不可一向為也知是人天種二乘三乘一乘種可以何善根而接引之故以時分天以表所行之行須以知時故須彌山以表十住之法門明從信昇進離凡夫地故又表十住之位初登法頂至相盡處故又表須彌處大海中高八萬四千由旬非手足所攀緣而昇上故明初十住之位非以有心思求觀行攀緣所及以無思不為蕩然智應萬法無依方可昇也此十行之位處夜摩之中明依空而住不與人連十行亦然依法空而行行知時而益俗也故處此天而表之也於兜率天說十迴向為明其處居欲界天之中又明此天樂知足也以表十迴向以迴正智處俗利生處大悲門饒益一切於諸境界無所貪求故處此天以為所表昇他化天說十地法門者超過化樂明至欲界際表十地自在超昇化樂至欲界之頂化心魔王至欲盡際故昇第三禪說佛華法門明普賢行滿表以行法悅無盡眾生故又彰第四禪是佛位故此約進修昇降表法且如是安立然其理智一一遍周無去來也以此皆云不離菩提道場普光明殿而昇忉利夜摩兜率等如第三禪超初禪二禪者明位位倍勝故此一會未有來文是瓔珞本業經如來領聲聞菩薩眾向菩提樹下脫往昔於菩提樹下初成正覺時說法界經一一排次至第三禪故是故於此夜摩天以表十行二釋品來意者前明十住昇進以昇須彌之頂此明十行之昇進以至夜摩以次此品須來三隨文釋義者於中大義義分為二一長科經意二隨文解釋第一長科經意者此一品四十九行經中約作十段長科一爾時如來威神力故已下至恒對於佛有三行半經明十方同見如來不離其處分二爾時已下至寶莊嚴殿可有兩行經明不離十方一切菩提場普光明殿而昇夜摩天分三時夜摩天王已下至時彼天王敷置座已已下有十四行經明時分天王遙見佛來化座莊嚴及恭敬分四向佛世尊已下至入此宮殿可兩行半經明時分天王請佛入殿昇座分五時佛受請已下至悉亦如是可有一行經明如來受請都結十方同然分六爾時天王已下有一行半經明天王憶昔往因說頌歎佛分七說頌之中有二十行頌歎十如來曾來入此天宮分八如此世界已下至歎佛功德有兩行半經明十方同此一時歎佛分九爾時世尊已下至諸所住處可兩行經明如來受請入殿殿博寬容分十十方世界悉亦如是此總結十方同此分第二隨文解釋者初爾時已下至恒對於佛明十方一切處恒遍滿無增減故言不離菩提樹須彌頂而昇夜摩天者明智遍一切處而示其身非去來故云遙見佛來者明從十住向十行位故即以神力化座者明行立依空智而成無能所定建立故以座表行號曰蓮華明無作行成無所染著故藏者含容義明無行之行含藏眾善故師子者明無畏也以無為之理智處生死而無畏故此依主為座名百萬層級者明十住十千十行百萬明隨位昇進階級故百萬金網以為絞絡者明此位中以行網化眾生故此為報得依果故十住十千十行百萬明昇進也華鬘香寶及四種帳者明以四攝法方便行含攝眾生故四種蓋者明以四無量心慈悲喜捨覆蔭眾生故百萬光明而為照曜者明以智眼觀根而攝化故天王者行自在也恭敬頂禮者行行無慢也梵王踊躍者淨行利生見求乞者歡喜無厭也百萬菩薩稱揚者明以行濟物眾聖歡喜稱歎也天樂奏音者明善能說法所招果也四種雲者以行慈覆俗前云蓋後云四種雲明約器大小覆育故摩尼雲亦然隨根大小照燭與益故百萬善根所生者明已上莊嚴皆明約行中善根所生故為行能利物積善即得諸覆護眾福所嚴已下如文可解云善來善逝者善滅眾惡苦災逝者度眾生而離縛時佛受請昇殿者明昇進正入十行位故已上望佛自德十方恒自遍周今作昇降者總約眾生進修昇降故二十行頌中歎十佛昔曾入此殿者明今所入十行理智與古無殊此十如來還是約行昇進所成之號前十住位昇須彌頂十如來名號亦是隨位會古之號明所入之法不異古今諸佛故如十住位中須彌頂上帝釋宮中遙見佛來即於殿中安置普光明藏師子之座為明初入如來智慧中生即以方便三昧之門名安置普光明藏即明智慧照曜法界藏故今此十行位時分天王遙見佛來化作寶蓮華師子之座者明以行華設其教網漉諸眾生令入如來智慧之境界藏故蓮華表行無著義故化座者明行體以依十住智慧虛無法身無安立也所作如化也以茲所表末後五行經都結十方同時歎佛如來入殿其殿包容如天所住者明入位昇進自智寬容方知佛境故將釋此品約作三門分別一釋品名目二釋品來意三隨文釋義一釋品名目者明昇夜摩天宮以說十行之法此品以功德林等十菩薩眾各各以當位之行以偈都讚當位之法故名偈讚品二釋品來意者明欲說十行之法先須說偈都讚十行之中因果法門故此品須來若不先舉所行之因果十行依何有成三隨文釋義者於此一品之中約作二門分別一長科經意二隨文解釋第一長科經意者約作五段長科第一爾時佛神力故已下至結跏趺坐有十三行半經明隨位菩薩功德林等十箇菩薩并陳自行佛因果來集分第二如此世界已下至悉等無別可兩行經都舉十方世界菩薩來集同此分第三爾時世尊已下至靡不皆現可兩行經明放光所在分第四爾時功德林菩薩可一行經明觀法說頌分第五從初頌已下有十段頌明十行之中各申自行法門因果分第二隨文解義者從品初第一段中十三行半經之內義分為三一釋菩薩名及配隨位進修之因果二釋剎土遠近之意三釋菩薩各各同號遍周第一釋菩薩名及配隨位進修之因果約有十種因果第一功德林菩薩者如十住位中初生佛智慧家故菩薩名法慧及財慧等此位明從慧行福智二報廣多故以林為名也又林者廣多義覆蔭義莊嚴義身幹枝條華葉果實相資義明十行位菩薩以無性智慧莊嚴萬行枝條大悲為葉覆蔭攝化一切眾生皆令自他菩提華果悉開發故如川澤有林眾鳥歸若仁有行多人依是故十行菩薩目之名林此當歡喜行檀波羅蜜門如善財十行之初善知識名為善見在林中經行亦如此也國名三眼者如此位佛果號為眼也世界名親慧者明此十行親從佛慧所生為因亦常與一切眾生以為親近故佛果號常住眼者為親從佛智慧生故所有知根利俗直令得其常住之智眼故明自得如來智慧之眼所有利生亦令他得智眼故明以如來智慧觀根利生之智即是當位佛果也功德林是表所行行之人親慧世界是當位所修行智慧之因常住眼佛是當位知根見解之果也與根本智相應名常住眼佛第二慧林菩薩者明智慧如林廣多義故此是饒益行以智慧饒益一切眾生令不迷故行戒波羅蜜此位以智慧為戒體故如善財童子十行中善知識釋天主童子行戒波羅蜜以算法相法印法即安置村營城邑吉凶之地是智慧故十住之中以法身為戒體此十行之中以智慧為戒體故慧林菩薩是修行之人幢慧世界是所修行之因以慧為戒體於生死中不傾動故無勝眼佛是所行之果以慧眼知根餘無勝故第三勝林菩薩者此是無違逆之行主忍波羅蜜諸行之中忍行為最在行無忍不成行也故號勝林菩薩如善財童子於此位中善知識是優婆夷名為具足為忍波羅蜜總攝眾行慈悲喜捨總在其中明優婆夷者是表慈悲行也素服被髮是戒忍之相處其一室室開四門者表慈育眾生四攝法也十千侍女者萬行具也以一小器濟惠無窮者表離慢自高四攝無限故明一一波羅蜜互含容故勝林菩薩是行行之人寶慧世界是所修行之法明以忍為眾行之寶可貴重故無住眼佛即是忍中之佛果也明雖行忍行而不念所行也第四無畏林菩薩者明常行精進即於生死利人天之無畏也主無屈撓行為以智慧知時知法知根利物不撓其事不滯其功故如善財善知識明智居士是此位中善知識也為以明智利眾生即行無屈撓故住大興城是精進義故於市四衢道者明饒益廣多無限利益故須臾繫念作意方便故仰視虛空隨所須物惠利眾生皆從空下者明智如空應智念故空為智本智不異空故是故觀空總隨智現也是故空者眾法之本以此觀之明一切功德總從空智而有無畏林菩薩是此位行行之人勝慧世界是修行之法不動眼佛是此位中之佛果故明精進之位不隨物變故佛號不動眼故於境不動名為精進第五慚愧林菩薩者是無癡亂行主禪波羅蜜為具慚愧而行禪為禪定發慧即行無癡亂故如善財善知識寶髻長者是此位中善知識也在於市中明行中禪體閙而恒寂執善財手將詣所居之宅明引接也明於生死市中引接將詣所居智果故明觀果知因其宅寶嚴十層八門院有八門閣有十層八門明八正道十層之閣約十波羅蜜之報一如十度之行從下向上排之自具法則至文方明此約禪體總收萬行慚愧林菩薩是此位所修行之人燈慧世界是所行之法為定能起慧明照物故世界名燈也天眼佛者是此位佛果也為定能淨諸根故號天眼佛第六精進林菩薩者此是善現行主般若波羅蜜門為以般若善現眾行以益含生故號精進林如善財此位中善知識號普眼長者明初救身命次施飲食後與說法一一隨根明智慧成就故精進林是修行之人金剛慧世界是修行之法明智慧能破煩惱名金剛故解脫眼佛是此位之佛果第七力林菩薩者是無著行主方便波羅蜜明以方便處俗利生同其行流處世無著成大悲行是為力林也以真入俗處纏不污是故名為力林如善財此位善知識號無厭足王為行大悲自化現身作諸不善還自化其身追捉治罰或斷命根苦當治之令實眾生懼而斷惡救護眾生愛而不捨名無厭足力林菩薩是能修行之人安樂慧世界是所行之法審諦眼佛是此位果也為此位是成大慈悲門故名安樂世界約安樂眾生得名佛號審諦眼者審知眾生應以何法化故方始調伏第八行林菩薩者是難得行主願波羅蜜難得能得名為行林此智位難可昇故名難得行如善財童子此位善知識王名大光是第八智隨大願滿眾生意行大饒益普施眾生世間樂具一切智寶悉皆施之行林菩薩是能行之人日慧世界是所修之法此位智體增明世界名日慧明相眼佛是此位之果為此位智體增明佛果號明相眼第九覺林菩薩者是善法行主力波羅蜜如善財此位善知識號不動優婆夷是第九法師位何故為女身為明處法師位時貞潔慈悲柔軟以女表之此女發心已經閻浮提微塵劫自發心來心無一念五欲之想明貞潔堅固慈悲柔軟是法師之德也是故此菩薩號曰覺林主力波羅蜜覺林菩薩是行行之人淨慧世界是修行之法最上眼佛是所修行之果為智慧淨故佛號最上眼第十智林菩薩者是真實慧行故主智波羅蜜在此名位相似可知如善財此位善知識號出家外道名為遍行明得智自在能同邪見攝諸邪見云三千之境九十六種外道我皆為之智林菩薩是所修行之人梵慧世界是所修之法紺青眼佛是此位之果紺青是十行之智一終之滿明淨照燭之極故第二釋剎土遠近之意經云十方各有一大菩薩一一各與佛剎微塵數菩薩俱從十萬佛剎微塵數國土之外諸世界中而來集會者十住云百剎微塵此位云十萬者明昇進智慧之增廣迷心及諸境為塵之量迷執所居名之為國心隨境轉名之為諸國土之外執亡智契名之為來明智遍周境無不達同號菩薩一一菩薩例然總明達迷智遍第三釋菩薩各各同號遍周者明心迷諸境塵表無明廣多故心悟智通遐周剎海一切種智無不同其見故即各各名號遍周明迷時無境不惑悟已無境不智是諸菩薩已下頂禮佛足明致敬昇座化座摩尼藏表十行處生死而化眾生行常無垢故摩尼藏者離垢寶也藏者含藏義師子者無畏也此明凡夫行有染聖行無垢也師子依主立名故總明修行者智德所行之法爾時世尊從兩足上放百千億光明者十信足下輪中放光十住足指端放光此十行之中足趺上放光者明次第隨位昇進表法光從十千百千百千億妙色光明總明隨位昇進也凡足下足指端足趺上總不離所行之行也自此長行已下有十段頌文是十林菩薩各各自頌當位所修行之法以此十法共成一行如是一一行中皆具十行各各隨自行位中名目下義即是所讚之法如文具明已下如名之義各歎當位所行之法達名知法可知將釋此品約作三門分別一釋品名目二釋品來意三隨文釋義一釋品名目者此品正說十種行門名為十行品二釋品來意者此夜摩天宮本意說十行品為表此天蓮華開為晝合為夜為此天天光自相照及無有日月但看蓮華開合而辨晝夜名為時分天夜摩者梵語也如此位菩薩知眾生心欲開發時應時接引未應度者與作得度因緣以此處而表之故於此處說十種行門前之兩品且明至此天處而稱歎之此一品正說十行之門故是故此品須來明前之十住猶依須彌之頂此之十行依空所行表行無著也三隨文解釋者於中約分為二一長科經意二隨文解說第一長科經意者此之一品經約作十四段長科第一爾時已下至是為十有二十五行經明同號功德林佛共加持功德林菩薩正說十行分第二佛子已下至第一歡喜行有四十三行經明正說初歡喜行之法門第三佛子已下至第二饒益行有四十二行經明饒益行如是上下總一品通偈頌有十四段經末後兩段長行初一段動地興供分次一段功德林觀眾說頌分次二百二行經說頌歎法分一品上下總通為十四段如經自有分劑不煩科文如從初同號佛加持分中約有四門分別一明三昧名二明同號佛數三明同號諸佛所加四明諸佛所以共入定菩薩同號第一明三昧名者何以名善思惟三昧三昧者云離沈掉定之異名且約禪定中有四種禪一愚夫所行禪二觀察義禪三念真如禪四如來禪今云善思惟三昧者是觀察義禪為審定其法善須觀察正念思惟安立法門為後學者而作法則故第二同號佛數者舉萬佛剎微塵數佛皆號功德林與入定者而同其號明若迷其心境無明與無限剎塵不殊若了達心原智慧功德等十方而無盡以自一心洞曉與法界福智無差今此菩薩入此定門以與一切諸佛契同福慧遂得同號佛來加持明與十方諸佛智慧解行同故福德功德同故第三明同號佛來加者有六種加一以言加以言歎譽故二毘盧遮那願力加乘往願故三毘盧遮那神力加契佛神力故四諸菩薩眾善根加同善根故五諸佛與智加得十種無礙智故六諸佛以手摩頂加安慰許說法故已下明功德林菩薩即從定起正說十種行門如下十種行中以十波羅蜜為體第一歡喜行以檀波羅蜜為體有四十三行經分為五段第一佛子何等為歡喜行已下至令一切眾生歡喜愛樂有九行半經明行檀波羅蜜學佛所有修行分第二隨諸方土有貧乏處已下至不違一切眾生之心有十行半經明此位菩薩見貧乏之處誓願生彼富貴家悉捨資財及以身命饒益分第三又作是念已下至三藐三菩提有八行半經明菩薩於飢餓劫中作廣大身捨之濟乏分第四從菩薩如是已下至不見大果不見小果有六行半經明知真無想分補特伽羅想此曰數數取趣摩納婆想者此曰少年亦曰儒童意云不分別善惡老少悉皆施與第五從爾時菩薩觀去來今已下至第一歡喜行有七行半經明觀眾生不堅固身求堅固身令永安隱分第二饒益行以戒波羅蜜為體有四十二行經分為五段一佛子何等為菩薩饒益行已下至得佛所讚平等正法有六行經明於五塵境界不著分二菩薩如是持淨戒時已下至一切智心有八行經明魔將天女不能惑亂分三佛子已下至無餘涅槃有八行經明菩薩不以五欲惱眾生分四何以故已下至令他快樂有十三行經明善自調伏方能說法令他得樂分五佛子已下至饒益行有六行經明得離世間行入甚深智慧分第三無違逆行以忍波羅蜜為體有三十行經分為三段一佛子已下至忍辱柔和有五行半經明不害自他忍辱柔和分二佛子已下至令他心得清淨有十三行半經明菩薩身語加害堪忍分三菩薩爾時已下至無違逆行有十行半經明菩薩觀空成忍分第四無屈撓行以精進波羅蜜為體有三十七行半經分為三段一佛子已下至一切佛法句義故而行精進有二十二行半經明菩薩不求世利為求佛一切智故行精進分二佛子菩薩摩訶薩已下至答言我能有六行經明菩薩為眾生入地獄受苦無辭勞分三設復有人已下至無屈撓行有八行半經明菩薩為饒益眾生故多劫受苦不辭勞分第五離癡亂行以禪波羅蜜為體有四十九行經分為六段一佛子已下至修菩薩行心無癡亂有十行經明以正念於隨生死中利生無亂分二此菩薩已下至心常憶念無有間斷有九行半經明菩薩聞持正念不亂分三何以故已下至未曾一念心有散亂有七行半經明以正念於好惡音聲無散亂分四所謂正念不亂已下至而不能壞此菩薩心有八行半經明聞法及利生無餘障分五菩薩入三昧中已下至無差別有五行經明觀聲無體堪忍分六菩薩如是成就寂靜身語意行已下至離癡亂行有九行半經明身口意淨堪入諸法不離一性分第六善現行以般若波羅蜜為體有四十行半經分為四段一佛子已下至方便示現生相有十行半經明智性之無性示現方便現生分二佛子已下至與一切眾生作所依處有十行經明菩薩達心境一切法無性無依而教化眾生與作依處分三菩薩爾時已下至不行正道有十一行經明念度眾生分四菩薩如是觀諸眾生已下至善現行有九行經明度眾生未盡不取自證涅槃分第七無著行以方便波羅蜜為體有五十五行經分為六段一佛子已下至於諸佛法亦無所著有十二行半經明菩薩嚴淨佛剎供養諸佛心無所著分二此菩薩已下至能如是無著故有十五行經明菩薩供佛無厭處事法而常行中無所著分三於佛法中心無障礙已下至生諸善根而無所著有十一行經明觀眾生苦增長大悲分四菩薩爾時已下至何以故有九行半經明菩薩常住生死教化眾生無著分五菩薩作是念已下至心無疲厭有九行經明教化眾生觀法如幻分六無疲厭故已下至無著行有七行半經明菩薩見未調伏眾生而往彼生分第八難得行以願波羅蜜為體有七十行經分為六段一佛子已下至一性善根有四行經明此位中十善根分二此菩薩已下至得不退轉有八行半經明處苦無疲厭分三此菩薩雖了眾生非有已下至何以故有十行經明不捨不著眾生界分四菩薩深入眾生界已下至非得果有十四行經明菩薩入眾生界不著而亦不廢常在世間現身度眾生分五菩薩成就如是已下至不著世間有十九行半經明不說而說法自在分六菩薩如是已下至第八難得行有十四行半經明行菩薩行不求果報分第九善法行以力波羅蜜為體於此段中分為五段一佛子已下至旋陀羅尼辯無盡有十二行經明十無盡辯分二此菩薩已下至悉亦如是有九行半經明大千界現身成佛辯才無礙分三復次已下至而作佛事有十六行半經明於一毛端處道場無盡一切毛處及不可說三千界示身成佛分四佛子此菩薩已下至善能觀察法相故有六行半經明十種自在身分五菩薩成就如是十種身已下至一切佛法源故有九行經明與一切眾生所為依處分第十真實行以智波羅蜜為體於此段中分為三段一佛子已下至悉令清淨故有十行經明此位菩薩學三世諸佛誠實身語智得佛十種智分二此菩薩復生如是增上心已下至法界虛空界有十六行半經明以願力教化眾生不取菩提分三此菩薩已下至第十真實行可有十六行經明身含眾剎知根利生自在分已下動地興供分中有十五行經義分為三段第一爾時已下至天微妙音聲有五行半經明動地興供分二如此世界已下至悉亦如是有一行半經明都結十方同然分三復以佛神力故已下至十方世界悉亦如是有八行經明十方功德林菩薩來集作證分如十方各過十萬佛剎微塵數世界外有十萬佛剎微塵數菩薩皆名功德林者為明十行遍周故佛號普功德者為明此十行遍周即功德遍周即是此位之中所得之果以行遍周所招功德故佛號普功德舉十方各過十佛剎微塵數者亦明智所達法亦明行門之量廣大即佛果功德廣大如是已上十行約十波羅蜜為昇進於法自具分明不煩更釋如是十行總是一時一念無前後之行門莫作前後延促之見皆須約法界智體用成進修之門如說頌歎法中有七行經明十種種性不斷故以頌重申如暨于法界者暨者及也云及于法界也如下頌分中有二百二行頌兩行一頌如文具明將釋此品三門如前一釋品名目者為說此十種藏依法立名可知二釋品來意者此位已說十種行以此十無盡藏成前十行之法使令無盡成後十迴向之法使令進向令使行門不滯是故此品須來三長科經意者分為二門一長科經意二隨文釋義一長科經意者於此一品經中大段隨十藏名目總有十一段經其文如下第一從初爾時功德林菩薩已下至為眾生說皆令開悟有二十八行半經明正舉十無盡藏名并陳十種信法分於此分中復分為六第一爾時功德林已下至是為十有四行經明正說十藏之名分第二佛子已下至生淨信已有五行半經明初舉十種信法分第三聞諸佛法不可思議已下至何以故有七行半經明聞法生信已於法不怯分第四此菩薩已下至無知無捨有五行半經明知一切諸佛出世入涅槃無近遠取捨分第五此菩薩入佛智慧已下至一切諸佛方便有五行經明入此信生在佛家順諸佛善根方便分第六是名菩薩已下一行半經總明結信成能演法分此信是十行之中位內之信文殊師利覺首等是十信位中信心故第二佛子何等為菩薩戒藏已下至是名菩薩第二戒藏於中有二十八行半經於此段中復分為三第一佛子已下至無毀犯戒有三行半經明正舉十種戒名號分第二云何已下至具足受持十種善業有二十一行經明正說十種戒之持犯分第三菩薩已下至第二戒藏有正說四行半經明此十行菩薩持戒無毀犯分第三佛子已下至第三慚藏有十三行半經於此段中復分為二段第一佛子已下至應專心斷除有十二行經明斷無慚行具於慚行分第二一行半經明具足於慚善為眾生說法分第四佛子已下至是名菩薩愧藏於中有十二行經於中大意復分為三第一佛子已下至又作是念有三行半經明自念於五欲境無始長貪求分第二眾生無智已下至我今行於愧有七行半經明念眾生愚癡為於五欲互為怨讎菩薩知之應自斷分第三速成菩提已下一行半經善為眾生說真實法分第五佛子已下至多聞藏有三十四行半經明聞藏於此段中復分為三第一佛子已下至無記法有四行經明舉十事有無分第二何等為是事有已下至是名無記法有二十六行半經明正說十種事有無分初從十二緣說無明有故行有識無故名色無愛起故苦起有滅故生滅此上四事識之與愛皆從無明妄繫諸有生今達有本無即十二緣滅十二緣滅非智有生非智有滅但除其病其致無依無形無為而虛通萬有無思而現無作而成學之者以止觀兩門功終方會此之一辯後之十法總終聖教具陳識相對治異解已下如文具明第三菩薩已下四行經明菩薩念諸眾生無多聞慧我求多聞藏廣為說法分第六佛子已下至施藏有九十三行經於比段中復分為二第一佛子已下至究竟施有三行經明都舉十種施藏分第二佛子已下直至是名菩薩第六施藏總說前十種施藏分已上十種施理事盡含如文自具第七佛子已下至開悟一切眾生有三十行經於此段中復分為五第一佛子已下至涅槃如實知有十一行經明且舉如實知世間法出世法根本所集體分第二云何知已下至廣為宣說有三行經明都舉前法從緣所生本無所有分第三為說何等已下至不由他悟有六行經明正說前受想行等無體成壞分第四此慧藏已下至是為十有八行經明十不可盡分第五已下一行半經明得法善說分第八佛子已下至念藏有二十七行經於中大意復分為二段第一佛子已下至不可說三昧種種性有十八行經明得無限正念法分第二此念有十種已下至第八念藏有九行經明得十正念時於一切法無過失分第九佛子已下有十四行經於中大意復分為二第一佛子已下至不可說三昧種性有十一行半經明聞持一切諸法無限分第二佛子已下有兩行半經明此位菩薩所說法無限唯佛能了知分第十佛子已下一段有二十四行經於中其意復分為三第一佛子已下至何以故有十二行經明此位菩薩辯藏無盡分第二此菩薩成就十種無盡藏已下至第十辯藏有十行經明正說十種辯藏分第三有兩行經明辯藏無限分第十一段中有八行經明總舉前十藏成就迴向法門分如前十二部經名中祇夜此云應誦伽陀此云諷誦尼陀那此云因緣經優陀那此云無問自說此十種藏為成當位自分十行令成滿故亦成後十迴向法門故每位皆然已上釋十行法門竟十迴向如下此會中序分正說流通者從此初昇兜率天宮是序分已下兩品是正說分兩品中至下動地興供是流通分兜率天宮說十迴向法門於此位中有三品經共成此位第一從初昇兜率天宮品三義如前一釋品名目者以昇天所至立名也兜率天者此云樂知足天也二釋品來意者明前十住十行二位以彰出世已成如來智慧之業今於此天以明隨見道者成如來大悲處世利生之業會融世間出世間不一不二法門是故此品須來凡大悲門從初發心時以真智慧進修中悲有勝劣不同十住十行智悲兼修仍出世心多經望此位大悲是理智位出世心終迴入生死致慈之悲十地之中長養大悲更令深厚是故善財十地表法中從初地已去有九箇女天一箇瞿波是佛昔為大子之時妻表悲十地位以終法悅是妻義故問曰云何於此天處說迴向法答曰如須彌頂上說十住明初生佛家住佛智慧之頂而無退轉夜摩天上說十行法表行依空法一切無著至此兜率天宮表雖不離欲界處大悲門而於欲境常行知足無所染著但為饒益眾生處於世間又此天處於欲界自須彌已上五天之處中以會智悲令不偏故如四天王還依帝釋為主故是故而於此天說十迴向明和會真俗成大慈悲長處生死而不廢涅槃名為迴向從初發心住已來如是和會位終偏得其名故名迴向此為以處表法昇進亦即不曾身有上下去來智悲恒遍故無中邊故但明寄處表一生菩薩處此天中果行滿故以明發心初始始生如來智慧之家以佛智慧行大悲門即是圓滿如來果故果復常滿行復常行果行常嚴故號佛華嚴也十地十一地依此十住十行十迴向法三法成其功用更亦無別安立以是他化天中說十地時更不別作法事興供故但長養此位大智大慈大悲令深固圓滿故名十地三隨文解釋者於此義中復分為二此會中都會五位眾總在其中如下諸王菩薩等總是一長科經意二隨文解釋第一長科經意者從初爾時至經末約分為十一段第一爾時佛神力故已下至悉皆同等於中有九紙經明兜率天王遙見佛來與諸天眾敷座莊嚴分第二爾時兜率天王已下至音樂一時同奏此一段經明兜率天王為佛敷座已與諸天眾以淨心興供養雲及諸菩薩奉迎如來分第三爾時如來威神力故已下至讚歎如來無厭足一段經明諸天迎佛各各遙見佛來如對目前敬佛興供分第四爾時一切諸天及諸菩薩已下至阿僧祇眾生恭敬尊重此之一段經文明諸天菩薩見佛神變饒益眾生充滿十方遍周無限分第五爾時大眾咸見佛身已下至不可思議佛法門故此之一段明如來身光遍照無限分第六爾時如來大悲已下至稱揚讚說不可窮盡此之一段明如來示一切智所有莊嚴隨利生無限令增長分第七爾時兜率陀天王已下至一切世界悉亦如是此之一段明兜率天王辦供已畢請佛入宮殿如來受請分第八爾時一切寶莊嚴殿已下至而說頌言此之一段明如來入殿以佛殊勝德勳令殿莊嚴勝天所供分第九有二十行頌歎往昔十佛皆入此殿分第十兩行經都結十方同此稱歎往昔如來入此殿分第十一爾時世尊已下至悉亦如是此之一段明如來入殿昇座而坐以佛之德殿內殊好出勝過天及十方菩薩皆來集分第二隨文解釋者從第一段長科中爾時已下至如是渴仰悉皆同等復科為七段第一爾時已下至恒對於佛有三行經明智身恒圓滿分第二爾時世尊已下至妙寶莊嚴殿可兩行經明如來大智身遍周應感所見彼此無來去分第三時兜率天王遙見佛來已下至無能得究其妙好有七行經明天王殿上敷座分從此已下至第一段終有一百九十三行半經有一百七十七百萬億種諸莊嚴寶座及寶地虛空悉皆遍滿又有一百八箇百萬億種諸菩薩并諸天八部王眾入法及合掌思惟讚頌持幡等眾莊嚴寶地及虛空周遍圓滿又有十箇百萬億善根之所嚴潔第四有百萬億層級已下至克諧眾樂有一百一十一行半經有一百七十箇一百萬億色類莊嚴寶座及虛空分第五有百萬億初發心菩薩已下至百萬億菩薩善能教化一切眾生有七十六行經明菩薩入法諸天八部眾都有一百箇一百萬億大眾海莊嚴寶地及虛空中分第六百萬億善根所生已下至百萬億讚歎法而以讚歎有六行經明十種善根莊嚴宮殿及寶座分第七如此世界已下至悉皆同等有五行經明都結十方同然分問曰十住但有諸天眾來迎世尊十行徒眾即有諸天及菩薩眾此會何故八部王眾大眾廣博莊嚴色類甚多十地中不敘致天王及眾來迎入殿莊嚴高座等事何意其位高昇不陳廣供答曰十住有天無菩薩來迎如來所施供養者為十住位但明且初生佛智慧家未有先見道者但列諸天未有菩薩為初始從信位凡夫未得入聖位故以此初昇須彌頂品不列菩薩之眾但有諸天奉迎如來故明從此位方入聖流如昇夜摩天宮品即有諸天及菩薩眾稱揚讚歎者即明十住位已有見道入位故故十行位昇進中即有諸菩薩眾而迎佛會入十行法門以十住十行設行眾行出世心多處世大悲由未自在故所以眾不圓滿故是此兜率天宮諸天菩薩及莊嚴色類多者明此迴向之門會融悲智出世與世間一體成就大悲普育含識遍周利物不棄微生是故天王龍王八部諸王菩薩法王其眾無量莊嚴境界色相無邊表明悲位含弘濟生無限利物廣大獲益無窮是故此天莊嚴廣大如十地之位但約此十迴向大悲之際智育遐周之門長養大悲使令堅厚更無餘法別有進求設復智有奇途只是此位之中微細是故佛昇他化更亦不別作徒眾承迎座體進修不論別加層級可知隨文釋義者此昇兜率天宮品中云十方一切世界皆常對於佛者明圓智遍周不離菩提樹夜摩而昇兜率天者為菩提之智體本性無有依住遍往十方無去來今性不可得無有住處無有遷變不動不寂無所造作而隨根應十方世界於一切眾生前對現色身如應化度時兜率天王遙見佛來者明從前十行位向十迴向為遙見佛來殿敷寶座者契會也如十住為以方便三昧顯現如來智慧法流即座有安置十行之中為以法身無相而為行體座云化作寶蓮華藏者為表處行無染如蓮華故今此十迴向位中為成大悲赴俗座云敷座敷者開發義為表大悲赴俗開敷眾善之華至菩提之妙果故又敷者設義為表大悲赴俗設法以利生故不自求出世法故座體摩尼者明以大慈悲常在生死而無染污以表摩尼名離垢寶座云師子者依主義也為如來是無畏之主故諸天妙寶之所集成者明妙理智悲萬行報得是故經云過去修行善根所得一切如來神力所現者明一切諸佛福智萬行不異自佛神力故但自心理智中與一切諸佛同福故為智同行同故云無量百千億那由他阿僧祇善根所生者明迴向中福智大悲行周故報也總云此座嚴飾是不可數無限善根所生一切如來淨法所起者明以智起行無法不淨餘如文自具有百萬億層級周匝圍遶者十住云百千十行云百萬十迴向云百萬億明昇位階級也百萬億金網者為善施教網明淨故百萬億華帳者以萬行含攝義故百萬億寶帳者觀一切眾生智可貴故可含攝故百萬億鬘帳者大悲垂俗益眾生故百萬億香帳張施其上者明張施戒定慧解脫知見香之業報華鬘垂下香氣普熏者明忍嚴垂飾百萬億華蓋者萬行覆育含識義也百萬億鬘蓋者慈蔭義也百萬億寶蓋者以法寶蔭俗義也諸天侍立者明能行行人也四面行列者總云四攝四無量也百萬億寶衣以敷其上者明以大慈大悲之理智常處生死衣覆眾生無有休息之業報故百萬億樓閣綺煥莊嚴者明觀樓智閣差別觀智分明名綺煥莊嚴也百萬億摩尼網者明施教網漉諸垢故百萬億寶網者明教能護育眾生故百萬億寶瓔珞網四面垂下者明以萬行為瓔珞四攝眾生報名四面垂下飾故大要言之凡隨智隨行隨慈隨悲隨波羅蜜隨觀照隨助道法隨大願所有報境因果相似今將此業果將法表之網表理智行教樓閣表觀智殿表正智利生宮表含育無限座表普印法空悲智萬行帳表隨根含攝眾生鈴表法音和悅華表道眼開敷亦表行華資果十百千萬億都該大數無限但隨法准而知之可見不煩更釋如梵云頻婆帳者此云身影也謂此帳光明能現一切影像於中現故頻婆羅香明此香光潔能現一切影像故亦以赤色光淨如頻婆果阿樓那香其色如日赫奕光明拘蘇摩華此有總別義總云一切草木花也又有別者其華白色大小如錢似此白菊也樓閣延袤言寶閣相連長遠也寶悉底伽此云佛胸前臆德之相具云佉阿悉底伽佉者樂也阿悉底迦者此云有也明有此相者有大樂故以座上莊嚴有此相樂寶天牟陀羅天鼓中之別名也因此撫擊方能出聲阿迦尼吒天此云色究竟天言其色界此天最極上際已下四十眾菩薩明見座莊嚴觀法倍倍入法昇進以為莊嚴之境四十眾者明十住十行十迴向十地位也明此天蘊修此四位法成普賢行自具故已下從百萬億天王已下至百萬億摩醯首羅天王有十六王總該已上欲色二界主且總明此十迴向法門遍於三界以智隨悲遍於六道利生自在如王故都舉十六種王名者明彰此位總遍攝人天六道以智如王教化眾生自在無礙故初總舉百萬億天王者明天王最自在故然別舉龍王諦觀者明知根雨法自在夜叉王頂上合掌者明守護自在乾闥婆王起信淨心者明以法樂樂悅眾生自在百萬億阿脩羅王斷憍慢者明以大悲入生死海謙下同事自在百萬億迦樓羅王口銜繒帶者明大悲垂俗引接自在義故百萬億緊那羅王歡喜踊躍者明能以法歌樂悅眾生令歡喜自在故百萬億摩睺羅伽王歡喜瞻仰者明是腹行表恭敬義自在故百萬億世主稽首作禮者明四天王主導眾生軌則義故此是主人及神龍鬼等乃至地獄總攝在位百萬億忉利天王瞻仰不瞬者十住之位修方便進求之定義百萬億夜摩天王歡喜讚歎者如世間樂以歌誦之法樂以讚歎之明此天以十行法樂故百萬億兜率天王布身作禮者明此天大慈悲心布身如地荷有無倦義故百萬億化樂天王頭頂禮敬者明下心徹到大悲屈智至悲之極義故百萬億他化自在天王恭敬合掌者明會智悲生死涅槃無一異故百萬億梵天王一心觀察者明除細習義故百萬億摩醯首羅天王恭敬供養者明智慧法身大悲圓滿可恭敬供養故此已上十六天王龍王等明智悲圓滿三界六道自在如王義故皆百萬億者表大願智悲行具足也百萬億菩薩發聲讚歎者明已上十六王總攝菩薩行遍皆可讚歎故百萬億天女專心供養者明前十六王等行無染大悲大慈遍三界故百萬億同願天踊躍歡喜者明此欲界中天往昔同願亦明此位之中總同佛願行百萬億往昔同住天妙聲稱讚者明此十迴向位菩薩皆同一切諸佛大悲願行住百萬億梵身天布身敬禮已下至阿迦尼吒天恭敬頂禮明色界初禪已下行遍總有二十眾天總收色界諸眾初十六王等一時包含今次第別列無色界天定沈未堪現世發心化儀不及其境如此一段可十六行經自梵身天已下至阿迦尼吒天有二十眾天阿迦尼吒天是色究竟天此天是色界頂此已上二十眾天表此十迴向中大悲之行天者淨也明以大悲大智常處生死教化眾生如天自在而無垢染如梵身天布身敬禮者有二義一恭敬如來二表法大悲謙下如地百萬億梵輔天合掌於頂亦有二義一敬佛二表法忻進百萬億梵眾天圍遶侍衛亦有二義一敬順於佛二表順正念度眾生故百萬億大梵天讚歎稱揚無量功德亦有二義一敬歎於佛二表法歎眾生有佛功德百萬億光天五體投地亦有二義一敬佛二表法望此位以大悲為地明以戒定慧解脫解脫知見投於生死慈悲之地百萬億少光天宣揚讚歎佛世難值亦有二義一敬世尊難值二表法嘆眾生菩提心難發百萬億無量光天遙向佛作禮亦有二義一敬佛二表法教化一切眾生使令信解故稱為遙見百萬億光音天讚歎如來甚難得見亦有二義一難遇難見二表法嘆自心難知正法百萬億淨居天與宮殿俱而來詣佛所此亦二義如前一敬佛二表法明悲智宮殿圓滿含攝眾生百萬億少淨天以清淨心稽首作禮二義如前一敬佛二表法明理事恭敬百萬億無量淨天願欲見佛投身而下二義如前一敬佛二表法明垂慈救俗已下准義知之而以行行之如百萬億種種天皆歡喜者此天眾是色界欲界中雜類天故故云種種也是都稱表眾行具足言種種行饒益眾生故百萬億諸天各善思惟者總言色界欲界天內天也都稱百萬億菩薩天護持佛座莊嚴不絕者此但兜率天故亦是表法以法界為座體萬行為莊嚴此已上三眾通前有二十三眾從百萬億華手菩薩已下至百萬億諸天子以淨信心并宮殿俱有十眾菩薩四眾諸天子通為十四眾初百萬億華手菩薩雨一切華有三義一處空雨華供佛二以空起行三明往世造華為因百萬億香手菩薩雨一切香亦有三義一雨香供佛二明五分法身香三明往因之行以香供養百萬億鬘手菩薩亦有三義一雨鬘供佛二以忍為鬘體三明往因造鬘供佛已下准義知之如百萬億諸天子從天宮出至於座所此有二義一出宮供佛二明以智會悲百萬億諸天子以淨信心并宮殿俱亦有二義一并宮殿供佛二表悲智圓融百萬億生貴天子以身持座亦有二義一持座供佛二表法此生貴住主第四波羅蜜以精進是持座義百萬億灌頂天子舉身持座亦有二義一舉身持座供佛二表十住中灌頂智悲力用增強此四種天子者即是欲界兜率天中說諸天子以經言略計次第十住合是亦明子者慈名為表修慈故彌勒號慈也以次百萬億思惟菩薩已下至善能教化一切眾生者此一段有十箇菩薩以淨三業或入住地莊嚴法會皆名義可解自百萬億善根所生已下至而以讚歎有十百萬億眾善行所嚴如經具明如此世界已下至悉皆同等有四行半經都結十方同此已上徒眾有一百種百萬億眾已上莊嚴有一百八十七種百萬億為已上此段都數已上莊嚴及菩薩神天女色類間雜或次或不次者意表此十迴向位是以智從悲成大悲海於人天六道中以無限遍周法界行門一時等化逐根與法或次或超或但成信或位階十地或人天善根無有一向次第安立以此莊嚴及菩薩神天表法間雜不依次第或菩薩眾中有諸天或諸天眾中有龍神如是准義思之可見經意第二興供迎佛分中與十萬億阿僧祇兜率天子奉迎如來有二義一請佛入宮殿二表法以解脫無依住之大智處一切生死饒益眾生即迎佛義又一釋如創入聖位以方便三昧而入真門如此十迴向以取十住十行中無垢正智入大悲方便為迎佛入宮殿如三乘中地前三十心為方便十地見道如此經十信心為方便資糧十住初心為見道成佛十行十迴向十地十一地為資糧十住初心見道成佛令慣習自在故為三乘教於三僧祇劫方成佛故設十地菩薩得三種意生身非是得佛智生身故以是十地向前三賢菩薩是資糧位十地見道為加行位十一地等覺位中普賢行方終十二地是妙覺佛果此佛華嚴其義先佛而後行以先覺佛果方以悲願之行用資覺體使悲智齊均以此義故號佛華嚴也是故今此兜率天王以將大悲之方便用資十住十行之中大智佛果為迎佛義故今此位教表法大體將以大悲之海用資十住十行之中佛智慧正覺故故號之為迎佛故夫法無始終一念齊等萬行悲智當體圓終設教名言不可並立名詮序致似有前後義生體名者名無始末達教者境智不移此教意明混今古之為一際破情塵於當即也終不可作延促解始終見總不出無時之理和會一多差別之門也凡以前位向後位為遙見正契為佛來入宮以清淨心雨阿僧祇色華雲有二義一供佛二表法門大悲萬行遍周其雲具十種明法行圓滿皆從天身出者明智身興萬行也大眾天子天女歡喜頂禮者明以軌度法則利生令得樂故明菩薩大悲令眾生得樂是菩薩樂故如世人母其子樂者其母亦樂也兜率宮中不可說諸菩薩住虛空中精勤一心供養出過天者明以法空成行出勝世間有為行也此一段有十三種眾第三諸天迎佛各各遙見如來敬佛興供分中分為五段云遙見佛來者明從前十行發起迴向大悲大願故如對目前者明不離根本智常相應故下文云見如來具一切智是也於法無礙正等覺者明與佛智正覺合故如是思惟已下四句是正入位故各以天衣盛供已下十種供養者明前由以身化供明起願也此段明以衣盛供表身行周也於此興供一段六十五行經約作五門分別一爾時如來威神力故已下至同時奉迎如來有五行半經明諸天以佛神力自善根力遙見佛來自契智奉迎分二各以天衣已下至供養於佛有四行經明諸天以衣盛香華散佛供養分此有十種供養眾三百千億那由他已下至雨一切瓔珞雲無有斷絕有十六行經明諸天各各以心所興供雲供養分此一段十種供養眾四百千億那由他已下至天樂出妙音聲供養如來寶幡供養如來有十二行經明并陳所興十種持散供養供佛分五百千億那由他已下至無厭足有二十五行經舊住兜率天宮中菩薩以諸波羅蜜行興其依果以為供養此一段十七種供養雲者舊住本位位新來者加行入位此十七種供中先舉蓋為先者為此位迴入大悲菩薩行故以大悲為首以諸波羅蜜一時資助華是智慧開敷義帳是含容義衣為忍義鈴網是說教義如幻心是堅固義為無體可成壞故餘准例約名義知之此第三段有三十種百萬億供養眾末後有先住天宮菩薩眾有十七種供從波羅蜜諸行生從法身智慧解脫知見生如文具明所以勝天之供為非有為所報得故是法身無作門所起超情作故第四爾時一切諸天及諸菩薩已下至阿僧祇眾恭敬尊重此之一段有一百五行經總大眾見佛饒益眾生無限自在分於中文義如經自具第五身光照曜無限分中有十二行經約分七分一爾時大眾咸見佛身已下至無邊法界有兩行半經明見佛光明境界分二以佛神力已下至出世善根之所成就可兩行經明如來神力出妙音聲說頌分三復現百千億那由他已下至自在之所出生有兩行經明如來現自報相莊嚴分四又現不可說已下至甚深義可一行半經明現無盡諸佛出興分五又現不可說已下至平等清淨一行半經明如來神力通變遍周分六如是已下至不思議勝德生有一行經明前所現是如來勝智德所生分七復現百千億那由他已下至佛法門故有八行經明如來現不思議妙寶焰現自善根集大眾分此七段經中文義自具此段意如來自現境界令迴向者加行契入第六爾時如來大悲已下至稱揚讚說不可窮盡一段有二十六行半經分為兩段一爾時如來大悲所覆已下至生三世諸如來家有十二行經明如來示現莊嚴及神力令不可說世界眾生獲益分二世尊所現已下至此段末有十三行半經明如來所現之德顯佛自在令一切眾生發諸菩薩入佛所行酬本願分第七爾時兜率天王已下至一切世界悉亦如是有十三行經明兜率天王辦供請佛如來為欲益眾生故受請并結十方同此分第八爾時一切寶莊嚴殿已下至而說頌言有十三行半經約分為兩段一爾時一切寶莊嚴殿已下至悉過諸天供養之上有八行經明如來受請入殿以佛自己善根依果出勝諸天無比對分此明加行會勝位德如佛故二時兜率天宮中已下至而說頌言有五行半經明諸天妓樂熾然不息諸天歡喜說頌分此明入法悅樂故第九有二十行頌明稱歎往昔如來來入此殿分云吉祥者眾善所集名吉眾福所加名祥云金色殿者殿有金色光明亦名法身無垢云蓮華殿者殿有眾色蓮華莊嚴亦表法無染是蓮華義山王殿者明積德如山王非殿有山如經云寶者貴德為寶非關寶王餘義可知所以須歎往昔如來者有三義一兜率天王念昔自分善根力合古二明古今諸佛道跡普周三明如來道跡依古不異非天魔梵所改今為眾生生信入故此十佛亦以加行隨行成名第十兩行經明兜率天王歎佛并結十方同此第十一品末有十三行半經約分為二段一爾時世尊已下至為眾說法有六行半經明如來處座為眾說法分二不可說諸菩薩眾已下有七行經明十方菩薩來集處座殿內莊嚴妙好勝諸天一切十方兜率天悉同此雲集莊嚴分座體前已釋訖師子座上結跏趺坐者有二義一世間威儀二會此十迴向中理事交徹如來座體以法界緣起不思議智無所依住大慈大悲以為座體以無依住智性自遍周與虛空等不去不來而對現色身與眾生數等任根差別隨應調伏而化度之而無所造作如經云法身清淨妙用自在者是也與三世佛同一境界住一切智者以智體無內外中邊諸佛同住境界亦爾與一切佛同入一性者為無性之性無出入也諸佛同此也佛眼明了者覺一切法非有無而能以智遍知一切諸法也有大威德普遊法界未甞休息者以無作無依之理智破一切執著皆悉消亡名之為威力以智無表裏性遍如虛空應感現形而無來去名之為遊無俗不真名為法界一念三世古今情盡教化眾生無始無終名未甞休息明時不遷也具大神通者大智無依無形性無生滅名之為神智無不達名之為通隨有可化悉能遍往者明智無去來中邊表裏十方眾生應感皆見皆悉不同名為遍往以一切諸佛無礙莊嚴而嚴其身者此無礙莊嚴有二義一四無礙智莊嚴二佛依報正報二福莊嚴一切相好及隨好是以如來身是正報國土蓮華藏世界是依報智自善業而嚴自身及境為智法爾自具無邊功德如九十七種大人之相是只為無明所覆以慈悲喜捨饒益眾生報得依果者即隨好光明功德是如佛大人相有十華藏世界微塵數隨好無限如經且約舉一種隨好功德名圓滿王所有利益具在經說又如無依住智體無自他內外所執所有依報正報莊嚴身及國土一切境界互相含入猶如百千明鏡影像互相容入重重無盡重重無盡身土眾境互入無盡猶如帝釋所居寶網諸天眷屬寶內重重眾像相入身境無礙身出剎土剎土出身雲俱現佛事一種自在諸法總然於智境界不說有情無情之法經云善知其時為眾說法者了根生熟如應化度問曰何為諸佛知眾生心時與非時答曰以如來心與一切眾生心本不異故是一心一智慧故以此知時與非時諸佛了悟而與眾生共之眾生迷惑自謂為隔一切諸佛以一切眾生心智慧而成正覺一切眾生迷諸佛智慧而作眾生及至成佛時還成眾生迷理之佛所說法門還解眾生心裏迷佛眾生以此不異故知眾生心經云不可說諸菩薩各從他方種種國土而共來集者約萬行差別名為他方以法隨根應物調伏名種種國土不出如來大圓明智名為而共來集眾會清淨者無情識也法身無二者與佛同一體性等無性也無所依止者無得無證也而能自在起佛身行者無作之智同佛用也坐此座已者會此十迴向法界本也殿出殊好者以智所感也出過諸天者以智報感非有情為也解云菩薩所報相約行所生論主頌曰菩薩以忍為垂鬘慚愧恒為衣服飾戒品塗香及末香慈悲普覆為其蓋正心不動禪定幢智慧幡破諸邪見方便常住生死海饒益眾生為妓樂總持演暢妙法音聞者解脫為歌樂已上如文可知此段有不可說他方菩薩眾此一段諸天住兜率宮菩薩眾總有一百五十箇百萬億眾若他方所來菩薩有不可說諸天莊嚴高座及宮殿色類有一百八十種差別一類有百萬億如來及菩薩自福莊嚴無有限數此會所將如是大悲如是智慧如是萬行但為長養初發心住初生佛家之智慧大悲令慣習自在故時亦不改法亦不異智亦不遷猶如竹𥯤依舊而成初生與終無有麁細亦如小兒長初生而為大無異大也此直以十行十迴向十地十一地為養道之方便佛果在於初發心又十住中一住具十住之功用故及十住十行十迴向十地總十住中總具足故猶如神龍馬王所生其神駒生在其地與父遲速相似唯力用未如其母如初發心菩薩以乘如來一切智乘初生佛家與佛同智唯神通道力未如以待大悲萬行長養故雖長養功終法不異也時不遷也終不出初發心時力用功畢如龍女不出剎那際三生成佛是如善財一生得佛果亦爾一生義者得無生也今且約立無生有十一諸蘊自體無生二諸見自體無生三空無生四性無生五時劫不遷無生六涅槃生死無生七說法音聲寂默無生八智慧分別無生九神通力性自周遍無生十不出剎那際對現三世盡古今劫一切眾生前身無生有此十種無生義故是名一生當得菩提是此經意以十行十向十地十一地法方便用資初發心佛果絕前後之情所望故以資糧與佛果同時互為體用相資故故號為覺行互嚴此經以果資行令行無著以行資果大用得辦如三乘以意生身菩薩未說乘佛一切智乘者推佛果在十一地後三祇之劫終也即地前三賢為資糧十地為見道佛果在十一地後三祇之劫也如此教與三乘中五位行相一倍顛倒行相不同後當更明將釋此品三門如前第一釋品名目者明以金剛幢等十菩薩各從異佛剎來處兜率天宮至如來所各化作妙寶藏師子之座已各以十迴向法門因果而偈讚之故名偈讚品異佛剎者從十行中來入十迴向第二釋品來意者此品為欲成十迴向中因果法門故此品須來也第三隨文解釋中義分為二第一長科經意第二隨文釋義一長科經意者於此一品大意前後總作十一段長科一從爾時佛神力故已下至而說頌言有五十二行經明金剛幢等十菩薩眾十方來集彰因示果不二分二如來不出世已下有十行頌明佛以實示權分三爾時堅固幢菩薩已下有十行頌明歎佛身性相無比要常親近供養無疲大願成滿方能履佛所行道分四爾時勇猛幢菩薩已下有十行頌明佛及法要以淨心淨行方了見佛有為不堪分五光明幢菩薩已下有十行頌明一佛身而生多佛身如幻而生起分六爾時智幢菩薩已下有十行頌明佛智無依無作不造不內不外而能現形普遍分七爾時寶幢菩薩已下有十行頌明如來所有應現非情所為任智無功眾生自業應見分此段約自修行之行智現相應故非時分智立時分者是情故多時少時俱是情故八爾時精進幢菩薩已下有十行頌明佛身非內外十方佛同等無有內外身對眾生業現分九爾時離垢幢菩薩已下有十行頌明如來以無心無思無依之智性無表裏對現十方隨根普應分十爾時星宿幢菩薩已下有十行頌明如來無心意識可名為佛眾生以有心意識及住寂滅心者總不能見佛分十一爾時法幢菩薩已下有十行頌明寧受眾苦不捨如來分已上各說一法共成十迴向心或但說有眾生著有或但說無眾生著無如經星宿幢菩薩頌云眾生有分別是佛是世界了達法性者無佛無世界如下文法幢頌云寧可恒具受一切世間苦終不遠如來不覩自在力此二頌皆相成就有無恐墮邊見餘例知如觀十方何意為觀眾意之同別亦觀十方世界諸佛法同不二二隨文釋義中從第一初五十二行經義分為十段一爾時佛神力故已下至來詣佛所是諸眾來集分二其名曰已下至法幢菩薩舉所來十菩薩名號分三所從來國已下至妙香世界是諸菩薩所從來國土分四各於佛所淨修梵行已下至觀察幢佛舉本所事佛之號分五其諸菩薩已下至無量功德有八行經明諸來菩薩化座而坐放光顯德饒益分六所謂已下至猶若虛空有七行經明諸來菩薩見無依止清淨法身智慧遍遊十方事佛自在無礙分七如此世界已下至無有差別明都結十方同此來集分八爾時世尊已下至神變之相明如來放光所在普照十方彼此大眾皆相見分九如是菩薩已下至皆來集會有十六行經明諸來菩薩往因同佛善根至法究竟自在分十在於佛所因光所見已下至頌有兩行經明都結十方同此世界菩薩集會分二隨文釋義者於此五十行經約立十門一明十方菩薩所來之法二釋菩薩名下之義三釋十世界之所表四釋十佛名號之因果五釋十菩薩來至佛所所化之座體六釋菩薩身光之因七明菩薩所得何法而能自在化滿十方八釋如來放光處所表法九明諸來菩薩眾海從誰發心十明隨位進修因果一明菩薩所來法者經云一一各與萬佛剎微塵為數者明進昇之法智之知見勝前位故十住云百十行云千十向云萬俱從萬佛剎微塵數國土外諸世界中來詣佛所者明迷法云外世界智達名來詣佛所云萬佛剎微塵者是迷悟之數也二釋菩薩名下之義者其名曰金剛幢菩薩者菩薩前已釋訖金剛幢者明堅固不動義前十行位菩薩名林表行覆蔭廣多義故此位菩薩以幢為稱者明大悲之行處生死大海能摧破一切眾生煩惱自智無傾動故十行明以行自卑和怨義十迴向明大智堅強隨悲破怨自在義此約檀度行堅固幢菩薩者此大悲為戒體故勇猛幢菩薩者此約大悲為忍是勇猛義光明幢菩薩者此約大悲為精進之體長處生死之夜以智發明故智幢菩薩者此位大智於生死之中恒明常破闇故以為定體寶幢菩薩者明以大悲大智慧善施教網名為寶幢明教可貴故非世寶也精進幢菩薩者此位是第七方便行善能知根同事處俗不迷同塵不污是精進幢義故無垢幢菩薩者是此第八願波羅蜜自無生死以智隨願利生故常無垢也星宿幢菩薩者此力波羅蜜法王位成差別智明善知眾根猶如星宿大小皆明法幢菩薩者此位是智波羅蜜善安立諸法無能摧破者是法幢義故此已上是能行行之人三釋世界名者所從來國謂妙寶世界明以妙法普施含生是可貴義世界名妙樂者明大悲為戒處生死利眾生令得大樂妙銀世界者明以法身理智以成忍體猶如白銀柔軟明淨妙金世界者明精進利俗無有勞倦不虧真理黃中致福悉皆金色也妙摩尼世界者明法性白淨用而無垢自在以為定體故妙金剛世界者明無性妙慧能破虛妄不自壞故妙波頭摩世界者是赤蓮華也明此以大悲方能同色香而無染故妙優鉢羅華世界者青蓮華色也明第八以智隨悲之行清潔不污以青蓮華色處泥不污以用表之也妙旃檀世界者以此法師位成說法香也妙香世界者明此位大智大悲隨位功德終以無依無作之微妙智而滿十方無來去智法音隨遍無有形故但云妙香不云形類表勝前有跡故此十世界已上名是此十迴向位行中之法故言妙香世界者是隨生死教化眾生理智妙用也世間以土地山河為世界智人以智德妙用為世界四釋十佛名號因果者經云各於佛所淨修梵行者明隨位進修加行佛果即如下十箇佛是所謂無盡幢佛者明此十向大悲之位所施無盡以成佛果之號其施如下迴向品自明風幢佛者明巽為風為白淨為言說為赤為日為明為白淨即如風無形色而香臭悉吹皆令淨故又巽為雞知時而鳴故像此知根而垂教也上值天門開眾善也巽為已盛陽之始也定是非之時也時齋戒法則之時故巽為言說為口為面門談眾善也能治辛丑丑為小男以眾言說化童蒙也以此言之風幢佛是此戒波羅蜜之風化果號也解脫幢佛者忍位中果也忍力已成無不解脫也是西方兌為卑下義威儀幢佛此主北方佛果共信位中北方威儀智佛同號此主北方師範位也以威儀庠序以接童蒙故以約行為果號明相幢佛此與十信位東北方明相智佛同號故明約坎為所治丑為信心寅為契理始明借方表法也主丑為山山為不動不動即淨淨能發明明禪之始也入定之始正慧開敷以十向之位不離十信所信之法於彼法上以為安立此明十向之定體能發大悲利俗之明慧故如常幢佛與十信中第六究竟智佛亦相似總約隨位昇進波羅蜜上立佛果號之名總不離十信所信果一如善財至彌勒佛果還指善財見文殊者是也明文殊是啟蒙信果之位發行進修不離舊跡今文殊菩薩住清涼山是此閻浮一境之東北主艮位表啟蒙發明之首故故為童子菩薩以實言之本是十方諸佛無性理之妙慧成佛莫不由之此門即一切眾生盡有迷理自惑而不見若悟理者現行分別是也以定照之方明故艮為止也自餘准例隨名會位知之五釋諸菩薩來所化之座體者經云化作妙寶藏師子之座以法寶利生教行網故以寶網彌覆座上十信位中座體約果成名以寶蓮華藏為體十住位中約得如來智慧大悲而成體即以毘盧遮那藏為體即師子座號毘盧遮那藏十行位中以淨行離垢師子座即以蓮華藏為體十迴向位明大悲處生死設教行普該萬法不拘一法故座體直以寶為名不限色類以教行遍周而漉眾生故座有寶網彌覆其上六釋菩薩身光者明此位菩薩以大悲行處世利物任智慧而照眾生即淨光恒照七明菩薩得何法而自在者經云見無依止清淨法身以智身現無量故是明見法無依止性一切無明便為妙用智慧即能通化無方八釋如來放光處所表法者明十信足下輪中放光以信為初如十住足指端明入聖位之初十行足趺明依聖性法身起行十迴向即於膝上放光者明表法光明以膝者人之坐起迴旋卷舒自在之所由也明此迴向位法門是迴俗處真解脫無染之大智以悲願利生處生死而恒涅槃處涅槃與生死無礙自在以放光處表之十地眉間表中道果光也九明諸菩薩從誰發心者皆於自心無始分別無明為發心之始達此無始無明為大圓鏡智故即與十方毘盧遮那如來同善根故若離此智無成佛期無見佛日是故經云如是菩薩皆與毘盧遮那往昔同善根故明達自無明成大智體諸佛共此智也十明隨位進修因果者明金剛幢菩薩是所修行之人妙寶世界是所修之行無盡幢佛是所行之果餘九例知倣此已下有十段頌一頌十行一行一頌所頌之法是此當位十迴向位中都調治綱紀之門如文自具更加文釋文煩義沈表法難知方可約釋餘如文自具書將釋此品三門如前一釋品名目者此品何故名為十迴向答曰以十住初生諸佛智慧家雖有第七方便波羅蜜成大悲行然為創始應真修理智出世心多行悲行劣故於初發心住於妙峯山頂見比丘名為德雲得憶念諸佛智慧光明門雖知以後次第十善知識以十波羅蜜互相參入和融諸行早已具足然當隨本位行門勝劣全異此明同中別令昇進故如十行位中為行之首即以三眼國比丘名善見即以林中經行用表其十行以智眼慧眼法眼觀根利生化令出世故以比丘所表為十行廣大覆蔭眾多以林所表如此十迴向位中明前二位出俗心多大悲行劣以將十住初心所得諸佛之智慧十行之中出世之行門處俗利生故名迴向迴真入俗利生故名迴向是故此位表法善知識即以鬻香長者名號青蓮華表之明此十迴向法門如合和香法以將諸眾香合為一丸互相資益以成遍熏十迴向者亦復如是以戒定慧解脫解脫知見五分法身之香和合大慈大悲諸波羅蜜四攝四無量涅槃生死諸塵勞門共成一箇法界之真香皆從大願為首是故此位名為迴向長者名青蓮華者表此位行不染垢淨生死涅槃也又長者明處俗流智長於世人名之為長者青蓮華者明諸色華之中此華色香第一以表五位行門此十迴向法門第一何以然者為此十迴向法門以大願力會融悲智生死涅槃成一法界之真自在法故能資前位佛果使具普賢行門圓滿故亦成後位十地十一地行門使慣習自在故明前後十住十行十地十一地總是此十迴向位中理智大願大智大悲所圓融故故以此十迴向位通前徹後總通收故表青蓮華眾華之中色香最為殊勝出過餘華也又以表兜率天宮於諸三界此天殊勝何以故為世間三世諸佛皆在此天長菩提心滿化世間故向上化樂天他化天樂放逸故又向上色界無色界是樂淨心多故已下夜摩忉利是著樂之處天非知足故四天王天四面而居非正位故是故此天處欲界之天上下處中故又此天要修三福德人之共生處故何者為三一修施二持戒三修定自餘諸天不修三福令均平故皆偏多也修戒施二福是故餘天或多放逸或多樂淨是故上生經云樂欲長菩提心者來生此天是故此天說此十迴向門於此表法勝故又向下忉利夜摩向上他化化樂此天於此五天處中故故說十迴向和會智悲均平令處中故故於此天說十迴向故故將此處表所說法門又將鬻香長者號青蓮華所表法位以此之義可解是故名十迴向以表十波羅蜜行參和一多同別之門故為十種迴向以表無盡故以大願風吹智慈雲令普雨故二釋品來意者大意如前所述可知三隨文釋義者義分為二一長科經意二隨文釋義一長科經意者從爾時已下至第三十三卷末總作十五段長科第一從品初爾時已下至去來現在一切諸佛迴向有三十三行經是十方諸佛如金剛幢菩薩令說十迴向分第二佛子菩薩摩訶薩已下至過去未來現在諸佛已說當說今說有九行半經是正舉十迴向之名目分自此已下佛子云何為菩薩摩訶薩已下至第三十三卷內至皆得清淨到於彼岸總有十卷經明正說十迴向隨十波羅蜜進修行門分已上十箇迴向一箇是一箇波羅蜜行都共為十段科第十三佛神力故已下至一切世界兜率天宮悉亦如是有十六行經是動地興供分第十四爾時復以佛神力已下至亦復如是有十行經明同號菩薩來集作證分第十五爾時已下有六行半經明金剛幢菩薩說頌分從初第一段諸佛加金剛幢分中復分為四段一爾時金剛幢菩薩已下至演說諸菩薩十迴向有十八行半經明金剛幢菩薩入定諸佛與同號加持分二佛子汝當承佛威神之力已下至無障礙法光故有四行半經明諸佛勸說十迴向法門分三爾時已下至善根力故有六行經明諸佛與金剛幢十種法力加持分四爾時已下至去來現在一切諸佛迴向有四行經明諸佛以手摩頂令金剛幢菩薩出定說法分二隨文釋義者約立十門一釋入三昧因緣二釋三昧之名三明諸來佛剎遠近四明諸佛之數五明諸佛同號所緣六明佛來現前稱讚七明諸佛共加入定八明諸佛摩頂因緣九明出定告眾歎法十明正說十迴向一釋入三昧因緣者為欲令後學菩薩知軌則故為知三昧方便現智令明淨故為知三昧之力能令說法智慧簡擇自在分明故三世諸佛法則合如是故故須入定二釋三昧之名者何故名為智光三昧為以成就大悲之門非大智而不顯如十住中顯佛智慧與自心同合即以方便三昧無作無思如淨水澄明日月萬像自然現徹如十行之內三昧即名號善思惟則明理隨事法差別名善思惟如此十迴向所入三昧名智光者明以智行悲明處俗無染以此智光照俗無俗不真是以鬻香長者青蓮華表之用明處俗無染十住十行比丘以為標首以明出俗之功一依善財知識表之是故此位圓悲智之自在故故三昧名為智光三明諸來佛剎遠近者明隨位勝進智慧增廣十行云萬佛剎微塵此位云十萬佛剎微塵表勝進過前四明諸佛之數者經云十方各十萬佛剎微塵數明進修智業廣大與十方如來智體功用合故五明諸佛同號所緣者何故十方諸佛與入定菩薩同號為金剛幢而現其前者有二義一如前所釋進修智會二以佛名號及如來身而現入定菩薩前明處位不惑斷自他之疑故成法印故又智既合同身亦無二故六明諸佛來現稱讚金剛幢者明以言加令入定者印法不惑亦令當學之徒斷餘疑惑故又身智既同說法亦等故七明諸佛共加入定者所云共加者有二義一自智所會合佛德故二諸佛隨智與力二緣會故名之為加又為自雖不疑斷他惑故諸佛與加成法則故又說佛加持有六一同名號加與同名故二現身加而現其前故三言讚加以言讚歎故四毘盧遮那往昔願力加五與十種法加如文自明六以十方諸佛手摩其頂加八明諸佛手摩其頂因緣者何故手摩其頂明右手作用之便明諸佛以右手引接令出定說法又自作用與諸佛作用相及故又諸佛許可到法際故以當位有自位際法也九明出定告眾歎法者經文自具十明正說十種迴向者如經下文此釋初段三十三行竟第二佛子菩薩摩訶薩已下至過去未來現在諸佛已說當說今說有九行半經正舉十迴向之名目分至後隨當位分中方釋第三正說十迴向隨十波羅蜜進修分中從佛子是為菩薩摩訶薩十種迴向已下云何為菩薩摩訶薩救護一切眾生離眾生相迴向於此段中有二義一科其當段經意二隨文解釋此十箇迴向中長科有一百八十段經文一科其當段經意者於此救護一切眾生離眾生相迴向段中長科為十段一佛子云何為菩薩摩訶薩救護一切眾生離眾生相迴向已下至如是等無量善根可有五行經明修六波羅蜜四無量心成就初迴向分二修善根時已下至皆令得一切智有十四行半經明起大願念度眾生分三佛子菩薩摩訶薩已下至阿耨多羅三藐三菩提有三十三行半經明親疎善惡平等分四佛子菩薩摩訶薩已下至住佛所住有二十行經明以諸佛法而為勝緣深植自善根願與眾生分五佛子菩薩摩訶薩已下至令得解脫有三十八行經明菩薩入於惡道代諸眾生受苦令諸眾生得樂分六佛子菩薩摩訶薩復作是念已下至使到彼岸有七行經明菩薩以自善根令諸眾生得十種究竟樂分七佛子菩薩摩訶薩已下至無量善根有五行經明菩薩隨宜救護眾生得出生死供養諸佛親近善友分八佛子已下至令一切眾生斷疑故有十一行半經明菩薩大願眾生雖多不假多聖唯我一人獨能度盡分九佛子已下至救護一切眾生離眾生相迴向有三十一行經明菩薩如日普照不求恩報不著眾生法迴向分十爾時已下至說頌有六行半經明金剛幢菩薩觀眾說頌分二隨文解釋者何故名為救護一切眾生離眾生相迴向釋此名目有二義一明隨位修行次第之法二方明本位名號一明隨位修行次第之法者如十住中於初發心住求一切智此菩薩所緣十種難得法而發於心所謂處非處等十種如來智力而發於心生於佛家為佛真子如十行之中行歡喜行為大施主凡所有物悉能惠施無有悔悋行菩薩行以為所緣如此十迴向中初迴向名救護一切眾生離眾生相者即以六波羅蜜四無量心以為所緣即以十住十行所得大智法身無著淨行起廣大願行處於生死以六波羅蜜以為行首慈悲喜捨以為處生死利物之緣是故即名為救護眾生離眾生相迴向即以慈悲喜捨為救護以六波羅蜜出世間法為離眾生相故為六度行門是出世行故是故如是安立次第總在十住初發心位一時總具只為紙素竹帛名言次第遂生分段非是法有前後義故如十住位中善財童子表法之中海門國觀大海具有阿脩羅等十王供養等是迴向義然教門次第昇進不可不存若不如斯使後學之流行沈淪而不進二明本位之名者又以大智法身以為離體十波羅蜜四無量心以為處生死救護眾生所緣是故名救護眾生離眾生相迴向心以智體無依所救護者無住眾生無相正為救護而無作者故故眾生自真無出沒故名救護眾生離眾生相迴向成此初迴向法門具足五緣一具自了法身本自清淨解脫緣二得大智慧解脫緣三具大願力奉事諸佛利眾生緣四十波羅蜜具足勝行緣五慈悲喜捨不捨一切眾生緣具此五法方能成就此初迴向云何行檀波羅蜜淨戒波羅蜜以能捨惡法戒體自淨故云何修忍波羅蜜施戒已成當修忍力時為施體能捨故與戒體淨因忍體須加行修學為忍防他凌辱非由己自捨故故須加行學忍云何起精進波羅蜜以忍體是自息其忿恨非是忻修利物之行故須起利物之行是此位精進義云何起精進波羅蜜入禪波羅蜜以精進勤利物之行恐多散動相應故須入禪波羅蜜云何住般若波羅蜜以禪能發生淨慧故云何大慈大悲大喜大捨為六波羅蜜是出世心多故加以慈悲喜捨利眾生法均調諸行故此已上六度四無量心使令均平智悲得所成此初迴向門此迴向法門從十信十住十行總具有之至此本位方令齊等若以解行門中有此差降若以理智門中總無前後始終之法已下當位有十度調治之法如下文中具明不煩更釋但如文以行行之云何但以六波羅蜜為利生行為明大悲門中但令眾生出世間故然後方令入生死中已下頌中有五十六行頌頌此救護眾生離眾生相迴向此一段中明菩薩所行之行調均得所兩行一頌如文自具得意以行行之此之一段以檀波羅蜜為主九波羅蜜為伴以善財鬻香長者號青蓮華表行行之人以名下義思之可解於中所行法則鬻香者賣香人也能辦諸香和合諸香賣鬻與人用表此位之行前已釋竟第二不壞迴向以戒波羅蜜為體餘九伴善財以舡師號婆施羅為表行行之人此云自在住樓閣城門外海岸上住修大悲幢行法門明此迴向位中以大悲為戒體視一切生死之海令得一切大智之海居生死海而得自在故名自在廣說如經文又表戒體如海性淨不宿死屍明法身本淨不宿煩惱染污死屍也廣義如文經云佛子云何為菩薩摩訶薩不壞迴向者於此一段經文義分為二段一長科此一段經意二隨文解說第一長科此一段經意者自佛子已下至說頌已來總科為六段一佛子已下至無量無數行境界故有十三行半經明菩薩得信不壞分二佛子已下至大願悉使滿足有十一行經明菩薩住持教化眾生分三菩薩如是已下至阿僧祇衣敷布其地有三十三行經明舉依果報莊嚴分四佛子已下至最上信解心迴向有二十一行半經明菩薩以如上依果所有莊嚴供養諸佛皆為度脫眾生分五佛子已下至第二不壞迴向有二十四行經明菩薩能隨生死度脫眾生同諸事業求一切智白淨等法恒不捨分六菩薩摩訶薩已下至說頌有七行經明菩薩得於諸佛妙法斷疑如聞自達能隨想力入一切剎普照眾生分已下頌有五十行兩行一頌皆頌當位之中迴向所行之行如文自具不煩更釋如文行之第二隨文解說者云何為不壞迴向雖隨生死海而不壞法身雖隨分別而不壞無作雖隨諸見而不壞法眼雖隨諸行而不壞菩提心雖教化成就眾生皆至佛果不壞身心無依住門雖隨一切眾生知根同事而不壞戒體恒自白淨是故名為不壞迴向又一切世間出世間法無成壞體如是阿僧祇寶者是本行中以法利生依報果也阿僧祇華者是以行能利自他開敷眾善之依果阿僧祇鬘者是忍所報也阿僧祇衣者從慚愧生也阿僧祇蓋者大慈悲所生也阿僧祇幡者迴向心所生也阿僧祇幢者是隨行不退力所生也阿僧祇莊嚴具者諸助道法所生也阿僧祇給侍者從謙敬離慢所生也阿僧祇塗飾地者從戒品生也阿僧祇塗香者以戒遍諸法生阿僧祇末香者以往昔散華香報所生大約以行知果如影隨形一一相似准物類以義解之可解亦以昔曾以如是物供養佛法僧獲得如斯果故餘准此知之此迴向體如經云如實法印印諸業門得法無生住佛所住觀無生性印諸境界諸佛護念發心迴向與諸法性相應迴向入無作法成就所作方便迴向此是不壞迴向之大體也智不壞生死不壞大願不壞大悲不壞皆如實故如十住位以離染大悲為戒體即以海門國海雲比丘為所表十行位中即以工巧算術以為戒體即以釋天童子於河渚中算印法以為所表為明行為河流而歸海故十迴向中以處俗大悲為戒體即以海舡師自在為所表第三等一切諸佛迴向者以忍波羅蜜為體餘九為伴表法中以善財童子所見可樂城東大莊嚴幢無憂林中無上勝長者是也為城名可樂依主所行之行立其名故為明得法成忍人見可樂住城東者為明忍為覺行之首為表東方角亢氐房之位主眾善之首房為青龍主吉慶位故以東方為陽為生萬物之首明忍為萬行之首生眾福故故名城東也大莊嚴幢者忍隨違境不動也是幢義無憂林者明忍成行滿如林廣蔭也號無上勝者眾行之中不勝忍也眾行之中無忍不成行故餘廣如經說二義如前第一長科當段經意者從此一段經中約科為十段一佛子云何菩薩摩訶薩等一切諸佛迴向已下至諸根清涼有五行半經明學佛迴向心得自在清涼分二佛子已下至不變異樂有七行半經是菩薩迴向佛樂分三佛子已下證薩婆若此云一切智有七行經明迴向菩薩行願分四佛子已下證一切智有十行經明迴向一切眾生令得離苦分五佛子已下至具足充滿有兩行經明菩薩行由願廣大充滿分六佛子已下至迴向諸佛無上菩提有十八行半經明菩薩以本大悲處俗無染著分七佛子已下至如來究竟之地有二十五行經明與畜生食願永離眾苦得樂分八佛子已下至第三等一切諸佛迴向有十四行經明菩薩等一切諸佛迴向分九菩薩摩訶薩已下至心無所著有六行經明菩薩入佛功德深入法界善知菩薩修行次第分十爾時已下一行經明金剛幢菩薩觀眾說頌分第二隨文釋義者何故名為等一切諸佛迴向為此第三迴向成其忍門無貪嗔癡三業如佛佛所行願皆悉願為故名等一切諸佛迴向令願行一如佛故又前云不壞迴向以次等一切諸佛迴向明次第合然已下有四十八行頌兩行一頌所頌前法如文具明不煩更解第四至一切處迴向者以精進波羅蜜為體餘九為伴以善財見比丘尼名師子頻申住輸那國此曰勇猛城名迦陵迦林此云鬪諍時也明此比丘尼能和斷鬪諍此表第四迴向行精進業利物之相表比丘者明離染清潔尼者慈音明此精進行門離染慈悲以為行體號師子頻申者明已得四無礙智已得四種無畏故師子者明智無畏也頻申者卷舒自在也明以清淨大智勇猛自在卷舒說法利生善和斷鬪諍皆悉從伏無量諸眾見聞不同廣如經說意表此第四迴向中行精進之行智悲相故無染慈悲說法自在表悲常隨苦流智常無所染是尼義故四無礙智者一義無礙智二法無礙智三辭無礙智四樂說無礙智四無畏者一一切智無畏二漏盡無畏三說障道無畏四說盡苦道無畏二義如前第一長科此段經意義分為八段一佛子云何為菩薩摩訶薩至一切處迴向已下至無邊世界有十二行經明菩薩所修善根如實際遍三世供養分二佛子已下至廣大威德種性中有十二行經明諸佛興世如法身遍往無差別廣大利益分三佛子已下至護持一切諸佛教故有六十四行經明菩薩以眾多無盡如法性供養雲供養如法性無邊眾多如來普攝諸善根分四佛子已下至以善方便修迴向道有十六行半經明菩薩修迴向以無所得而為方便修一切善根分五佛子已下至具足一切功德有六行經總結已上供養功德分六佛子已下至第四至一切處迴向有六行經明都結已上遍一切處迴向所作令佛種不斷廣嚴淨佛剎分七菩薩摩訶薩已下至能以善根如是迴向有十二行經明住此迴向時得身語意業遍十方一切處分八爾時已下有一行經明金剛幢菩薩觀眾說頌分第二隨文解義者云何至一切處迴向約位有十一一法身至一切處二智身至一切處三大願至一切處四供養諸佛至一切處五見聞聽受諸法至一切處六遍現色身至一切處七開悟眾生至一切處八不出毛孔至一切處九遍滿十方等于法界而無去來至一切處十入一眾生身心等一切眾生身心至一切處十一入一佛身毛孔等一切佛身毛孔至一切處迴向又迴向者有十法一以無作法迴向有作法二以有作法迴向無作法三以一法迴向多法四以多法迴向一法五於諸有法迴向無法六於無法迴向有法七以世間法迴向出世間法八以出世間法迴向世間法九以一切自性無迴向以為方便迴向法十以一切有迴向法以為自性無迴向法為令滯有無者得自在故生死涅槃無障礙得大神通無物拘留故供養諸佛教化眾生一多同別皆得自在故以誠實心起大願雲周覆法界虛空界興種種供具供養三世一切諸佛皆願自他福德圓滿故是故名為至一切處迴向如世界種即如華藏世界種是也約先德云數三千大千世界至一恒河沙數為一世界海又數海世界數至一恒河沙為世界性又數世界性至一恒河沙為一世界種如種種世界云眾雜多也如轉世界者或圓形轉或流轉如江河是日月亦是皆無住心名轉側世界如四天王天在須彌山側住仰世界可知覆世界如蜂窠等是亦如世界成就品說已下如經自具大意以修得十住十行之中法身理智即依此法起大願大悲依無作理智起神通行使不滯染淨不為染淨二法所拘留神通諸法性自離故已下有二十二行頌兩行一頌如文自具第五無盡功德藏迴向者以禪波羅蜜為體以善財童子所見婆須蜜女以為所行之人所住國土名為險難城名寶莊嚴以歎德中心無分別普知諸法一身端坐充滿法界於自身現一切剎所明禪體遍周自在為明禪與智悲會融無二體用自在故以國名險難者以真智會俗城名寶莊嚴者會俗體自真明定亂兩融智悲不礙隨塵不染故號名寶莊嚴婆須蜜女者此云世友能與世人為師友故亦曰天友能與諸天作師友或曰易寶以此女善巧方便易取眾生一切智寶此女身金色目髮紺青若聞說法若暫見若執手若坐座總得三昧為明禪體遍周與智會故道合見者總皆是禪體智慈相會之流若也別見之流常對面不覩其容也但為定與智會智與悲冥隨根接俗號之為女非即但為女也十住中第五主禪門即俗士長者號為解脫明俗體本真眾生身本來佛國故長者身含佛國明眾生身亦然但禪觀相應即見十行中即以寶髻長者明禪門以本自居宅十層之閣宅有八門市上接俗引來宅內即以所行俗事用彰智隨悲行處世染而不污若也未悟俗塵為業所留要須戒定慧求出世之智若也達智業亡要須處纏不污方便利生皆令解脫一須知根接引不得惑亂眾生要須依根受藥二義如前一長科當經意者於此段長科為十三段一佛子已下至悉皆具足有六十一行經明菩薩凡所隨喜迴向悉皆具足圓滿分二佛子已下至一切佛剎悉亦如是有三十行經明菩薩以大願願菩薩眾海圓滿十方莊嚴國剎分三佛子已下至轉無障礙不退法輪有七行經明方便迴向分四佛子已下至超然出現有五行經明願清淨佛剎至一切眾生界佛常超然出現分五佛子已下至入一切法界有三行半經明菩薩達一切智知業果寂滅分六佛子已下至無有少法與法同止有六行經明不分別不著取分七佛子已下得無盡善根有十行經是菩薩得無盡善根分八佛子已下至一切境界悉無所有有六行經明菩薩了眾生界無眾生於法無得證分九佛子已下至令諸善根悉充足故有五行經是菩薩無智入法無法入智分十佛子已下至修治諸行有六行半經是菩薩成就功德藏堪為眾生福田分十一佛子已下至第五無盡功德藏迴向有七行經是菩薩福相處世無倫分十二從菩薩摩訶薩已下至十種無盡藏有十五行經是菩薩得十無盡藏分十二爾時已下有一行經明金剛幢菩薩說頌分第二隨文釋義者云何名無盡功德藏迴向此位明禪與智冥智與悲會以無盡虛空為一道場以無盡眾生無明行相而為佛事身恒承事無盡諸佛而遍周法界化無盡眾生總成佛身表裏相亡始終情盡遍知諸法不壞無心名無盡功德藏經云於一毛孔見阿僧祇諸佛出興於世得入法無盡藏者明心性本無大小繫盡身為智影國土亦然智淨影明大小相入如因陀羅網境界喻是也經云以佛智力觀一切法悉入一法者明萬境雖多皆一心而起心亡境滅萬境皆虛如淨水中眾影也水亡影滅此約破有成無說又以境約智生智虛境幻多幻相入不離一虛幻不異虛處不異幻幻虛無二一異總虛此約以智幻處自在無礙門說此皆借法況說如實所知唯亡思者智會其智會者方可用而真不惑心境以大願力隨智幻生等眾生數身如應攝化故名無盡功德藏自餘如文自具不煩更解已下有五十行頌如文自具但如說修行第六隨順堅固一切善根迴向者此明般若波羅蜜為體以善財知識名鞞瑟胝羅住善度城常供養旃檀座佛塔以為表法名鞞瑟胝羅此云包攝以身含佛剎為名爾住善度國者約化行為名故以此住智慧善度眾生故供養旃檀座佛塔者明戒定慧解脫法身為座體得佛不涅槃際者明戒定慧體無滅沒也廣如經說其座不安形像者明無相理會是佛義故見座入法故城名善度身與空合名為佛國亦名包攝也以明無相智慧是佛不滅度法門以智無生滅故第一長科經意者於此一段長科約作六十四段如下此段迴向長行中有六十一段經總明行施於段段中皆有三義一明行施心成就二明施已迴向菩提三明各發十種願皆願自他成佛已下三段是總結所施之功及金剛幢觀眾說頌一捨身肉手足國城妻子悉捨行二施食三施飲四施味五施車乘六施衣七施華八施鬘九施塗香十施床座十一施房舍十二施燈明十三施湯藥十四施器十五施種種寶嚴飾車十六施象寶十七施師子座十八施寶等十九施寶蓋二十施寶幡二十一施寶幢二十二施寶藏二十三施種種妙莊嚴具二十四施冠及髻中珠二十五施財寶妻子救眾生牢獄二十六捨身代命二十七施蓮膚頂髻二十八施眼二十九施鼻三十施耳三十一施牙齒三十二施舌三十三施頭三十四施手足三十五施血三十六施髓肉三十七施心三十八施肝肺三十九施身四十施支節骨四十一施皮四十二施手足指四十三施連肉爪甲四十四為求法故投身火坑四十五為求法乃至一字一句捨其王位國城妻子一切所有四十六菩薩為自捨屠殺業四十七見殘忍損諸人畜慈心救之所謂去男形也四十八菩薩見佛出興普告眾生捨我慢戲論四十九捨大地五十捨僮僕五十一捨身施與一切眾生謙下離慢五十二施身給侍諸佛五十三施土地一切諸物及捨世事五十四捨都城關防輸稅五十五捨妓女五十六施所愛妻子五十七施舍宅五十八施園林臺榭五十九施廣大施會六十施一切資生物六十一隨諸眾生所須一切阿僧祇物施已上此一段迴向中總有六十一種施一一施中十種大願六十一願中有十種迴向以表捨一切所著成一切無所著諸性無作供養諸佛教化眾生行無盡行故從佛子是為菩薩摩訶薩第六隨順堅固一切善根迴向已下至於諸法中而得自在有六行經都結已下迴向之功自爾時金剛幢菩薩已下有六行經明金剛幢菩薩觀眾說頌歎法分今上下長行及八十二行頌於中文義自具不煩更釋且略釋迴向名目云何隨順堅固一切善根迴向經云佛子如是迴向時即為隨順佛住隨順法住隨順智住隨順菩提住總明行檀波羅蜜遍周剎海不壞法身智身成就通化長大慈悲等佛所行故為名也又釋以理順行以行順理以智順悲以悲順智以方便願力引生智海成就悲門均調自在名為隨順堅固善根迴向論主頌曰法身理智無體性平等清淨無造作方便以願力莊嚴神通變化行充滿法無自性從緣生緣生不失無作性設興迴向大願雲周遍無邊一切行不離緣體性無生智如影響充法界智體如願如普賢迴向大願皆無實雖復無實不廢緣雖復從緣性無作菩薩所興諸行雲智無來去如影現假使教化諸群生猶如化人度幻眾大約如世造立宮室要以功成論其現自施功功體各無自性及至成功事畢還以無功而益人設宮室有覆養之功亦復不云養育此迴向大願亦復如是為理智雖有淨煩惱之功不興迴向大願無覆育饒益大慈悲之功此之迴向從初發心住具足有之但約昇進勝劣言之亦約說文廣狹言爾亦以時不遷論也總五位一時說也古今無前後義也第七等隨順一切眾生迴向者以方便波羅蜜為體主大悲門前六波羅蜜是修出生死心此第七已後四波羅蜜是方便智入生死中教化眾生是故表法中善財知識觀世音菩薩以為此第七隨順一切眾生大悲迴向中行故此新經翻為觀自在菩薩不可依也舊經名觀世音菩薩者是為十方世界共為一佛國無別西方別有阿彌陀是如來權設引有為小蒙方便隨心專念攝餘惡心隨心念處得見化佛稱自心量諸德謬解謂此娑婆世界無觀世音此改舊經本作觀自在云觀自在者但約名彰行中但彰觀照世間出世間無相理智自在非明慈悲之行也觀世音菩薩文殊普賢此三法是古今三世一切佛之共行十方共同文殊主法身妙慧之理普賢明智身知根成萬行之門觀世音明大慈悲處生死三人之法成一人之德號毘盧遮那一切眾生總依此三法號之為佛少一不成今此一位依舊不依新翻又依梵云光世音菩薩明以教光行光大慈悲之光等眾生而利物即一切處文殊一切處普賢亦得名一切處光世音今言觀世音者取正念心成依心應現而立名也不可以為觀自在所表法也觀自在者約名表法義中是表第六般若波羅蜜位也非是方便波羅蜜入生死同眾生行以四攝四無量不斷煩惱之名此由翻譯者誤也觀世音住居補怛洛迦此云小白華樹山觀世音菩薩居之為諸菩薩說慈悲經此山多有小白華樹其華甚香經云住山西阿者西為金為白虎主殺位明於殺位以主慈悲門正趣菩薩東來以明智位至文方釋經云佛子云何為菩薩摩訶薩等隨順一切眾生迴向已下至說頌長科為二十段一從初佛子已下至一切世間善根有十四行經明菩薩自集已上三十二種無邊善根分二佛子已下至修習一切善根有十四行經明菩薩如上所修三十二種無限福田善根迴向為一切眾生功德之藏分三佛子已下至永不退轉有六行經明菩薩念如上善根不離無作無依菩提心所積集憐愍一切眾生分四佛子已下至亦復如是有十一行半經明菩薩發願願如上所修無限善根所有果報盡未來劫所修如上善根悉以迴向一切眾生令十方世界眾寶充滿惠施無限眾生分五佛子已下至常行惠施住一切智智心有五行經明菩薩無五種心常行惠施成五種心分如經自具無虛偽心為首已上五段結前三十二種善根竟六佛子已下至皆如是施有十八行半經明菩薩以如是等何僧祇象馬王妓女及自身等十種不可數物盡不可數劫而常施分七佛子已下至無有一彈指頃生疲倦心有六行經明菩薩以如上十種施滿足無限眾生盡無限劫無一念疲勞分八佛子已下至入一切智智心有六行經明菩薩以如上布施以十種無著解脫心為施者分九佛子已下至得一切智有八行半經明菩薩以如上十種無限施起十種無限願願一切眾生得一切智分十佛子已下至於諸有中最尊勝故有一百一十六行半經明菩薩以如上兩段無限布施業普為一切無限種種眾生起一百一十種廣大無限所為眾生等所緣事業而行如上等施願迴向故此已下總結已前三十二種無限善根以次象馬等十種施等及大願迴向及為眾生等境界竟十一佛子已下至具足十力調伏眾生有二十四行經明菩薩為慈愍眾生入苦同行以大願接生分十二佛子已下至不著無一切法有三行經明菩薩雖以施願迴向入苦利益眾生其心有十種不著分十三佛子已下至增長成就三世佛種有三行經明菩薩以如上一切善根願一切眾生得智種分云何得入佛智種有四法一得清淨心二智慧明了三內心寂靜四外緣不動如是修治能增長三世諸佛智種故十四佛子已下至與諸菩薩等同一見有十七行半經明菩薩修行如上迴向之時神通智力陀羅尼門出過世所稱歎分十五佛子已下至神通境界平等清淨有八行經明菩薩如是修行菩薩行時功德出過思量何況得成無上菩提此段明功德作法報生猶尚無限出過思量何況無作自在菩提之理智豈可不能成也言功過也十六佛子已下至不違菩薩行有十五行經明菩薩見法三世體相平等分十七佛子已下至第七等隨順一切眾生迴向有十行經明菩薩如是迴向時得法業剎三世平等已得承事一切諸佛入一切清淨眾會道場分十八菩薩摩訶薩已下至等隨願一切眾生如是迴向有九行經明總歎如上迴向施願所得之德業用成就分十九爾時已下一行經明金剛幢菩薩觀眾說頌分二十其頌總有四十二行文義自具不煩更釋第二隨文釋義者何故名為等隨順一切眾生迴向為明第七方便波羅蜜主大悲門以波羅蜜中所修智慧之力入於生死海隨一切眾生根品同行利生故故名等隨順如十住中第七住大悲位休捨優婆夷云我有同行眷屬八萬四千那由他常居此園者是大意云同一切眾生八萬四千及不可說煩惱悉同行故是此義也亦是此位第七迴向與善財所見觀音是此位也可知如此一段迴向總有二十段經文餘十九段文義自具顯現不煩更釋如第十六段得知法業平等三世互不相違約作略釋經云一切佛剎平等清淨一切眾生平等清淨此約理智說一切善根平等清淨乃至四行經總明約理智說如第十七段中眾生不違一切剎者明依報相似剎從心業起故眾生心差別如世界成就品具明思不違心者以思從心生即思是心餘心倣此知業不違報者報從業生報是業果餘倣此知如業不違業道者明來生受生與現世作業相似餘倣此法性不違相為無性為相無相為相無性中實相即如來身色及妙境是眾生不了無性妄計之相即天人龍鬼畜等是各隨心自心所生業相稱餘倣此生不違性明以生是無生無生為生故剎平等不違眾生平等此約理無淨穢已下例然一切眾生安住平等不違離欲際平等者明眾生報居之境與解脫涅槃際無二理性同時無二性故過去不違未來總明三世性故三世無體可相違故餘例知佛平等不違菩薩平等者明以佛理智及菩薩體用不離無性菩薩摩訶薩如是迴向時得業平等得報平等如是十平等法明以迴向發願力莊嚴自報得此十平等果故表法中如善財知識十住第七以優婆夷休捨表慈悲位十行第七位表慈悲以滿足王自化其身作諸罪逆自化其身捉來殺罰以息眾生惡逆此十迴向第七即以觀世音表慈悲位也夫大教玄悠芳文義廣法門名句明白宛然十十之數相從萬萬千千次第不可以將小池而添巨海未足以致其深炷微燈而益日光焉能資其遠照此經義弘言修理具詞豐且略釋其大意密智幽潛聊申少趣不可加餘經之法相滯此妙章若得意修行者理由定發智以理明悲藉願興行成願發理弘智博願廣悲寬佛種因此而生法界以斯緣濟都結如此餘義後文第八真如相迴向者以願波羅蜜為體明此位同第八地智增勝以願引生智業成大悲故以願防智為智體淨故利化不弘表法中如善財童子見東方正趣菩薩是其行也從空中來至娑婆世界者明法空智應現普周亦無來去觀世音指東方正趣及至見時與觀世音同會而見表以願會悲智令悲智圓滿故東方表智西方表悲日出照明春陽發生青龍吉祥表智日入昏迷秋霜凋零白虎殺害明以智入悲處苦流濟益眾生故第八願波羅蜜明防智體性淨以願會悲成普賢行昇進隨其行位和會知之二義如前第一長科經意者自初佛子已下至頌已來長科為十段一佛子已下至普能往詣一切佛土有三十五行經明菩薩入此真如相迴向位中以自所得善根更加迴向發願所緣成位昇進分二佛子已下至顯示安隱住處有十行經明菩薩觀眾生惡道苦如身願速出離分三佛子已下至心不動搖無障礙故有十行經明菩薩以如上迴向有十為令眾生得十種大利分四佛子已下至普於世間現成正覺有四十六行半經明菩薩見勝妙國土及一切妙境以無量大願願一切眾生皆盡普得生在其中并獲眾益分五佛子已下至廣大善根有五行經明菩薩已上迴向善根自增善根分六佛子已下至圓滿一切清淨智慧有一百八十九行半經明以如上迴向皆以無性無著真如為迴向分上一百八十九行半經明約以真如為迴向體以真如遍世間一切法迴向還遍世間出世間一切法何以然者為以迴向為方便興起無作真如中大智大悲大陀羅尼門大神通道力令稱真如無作大自在作用恒寂故若不如是以大願大悲大智慧無限迴向但依無作真如用淨煩惱即同二乘樂寂及三乘六通菩薩但生一方淨國不入法界之真門居門外之權乘且止草菴之位當知滿十方之差別種智皆由大願力而發生圓法界之行門藉迴向而興起故立斯教網用接有緣明知軌度而踐其蹤使學者省功而不錯謬者也七佛子已下至第八真如相迴向有十二行半經明以如上真如相迴向自獲義利分八菩薩摩訶薩已下至善根隨順真如相迴向有十三行半經明如上迴向已得同如來成道分九爾時已下一行經明金剛幢菩薩說頌歎法分十已下有五十八行頌明以頌重頌前法分第二隨文釋義者於自餘文義經文自足如此一段經云一身充遍一切世間得佛無量音聲於一毛孔中普能容納一切國土得佛無量神通置諸眾生於一毛孔此約十住初心見道之後入實知見然為凡夫有信士略釋少分以開心目非入禪定觀智會融方親見爾論主頌曰了知毛孔大小性十方國土無表裏智境含容十方剎剎土體相本皆幻智身體淨相無礙毛孔微塵亦復然國土因心虛妄生無妄智境恒相納眾生心淨無表裏乃了自身毛亦然心無分別自他情一切塵毛含佛剎是故如來說迴向廣興願行融自他願他得樂與己同心淨佛國恒相入以廣大願興大智同體智悲充法界無功理智起身雲隨類現形聲亦爾能以自他同體智眾生身中現佛國以眾生智轉法輪眾生心迷不知覺以眾生智是佛智佛智本是眾生智迷者佛智作眾生悟者眾生是佛智如是了達體同別堪與眾生作依止約釋第八真如相迴向竟第九無著無縛解脫迴向者以力波羅蜜為體以善財所見天神為所表此位之行也所居之城名墮羅鉢底神號大天城名墮羅鉢底者此曰有門城此是此界乾神以乾為天門以後次第見地神以此二位明和會此十迴向位之智極悲終天神表法空妙智之極地神表大慈悲王極厚載萬物育含生故像如父母位也天神無量種眾寶積聚如山地神放光地震嚴地為淨剎眾多寶藏自然踊現明天地神隨業養育濟物之德廣大至文方明略舉會通表法之意令後學者易見其意不迷教行不迂修行表法中明智淨稱天之性即法財充滿功德寶出現如山若純淨大悲育載萬物如地無勞故地體本唯淨土此唯智悲之淨極故即佛國莊嚴淨也此明神智應真德會天地濟育物也亦是天地之神靈是菩薩約位所堪治真俗之行此位天神表之明昇進理智幽微像天靈而不測神功萬有以不作而為之二義如前第一從佛子至說頌已來長科為七段一佛子云何為菩薩摩訶薩無著無縛解脫迴向已下至隨順忍可有八行經明因中種善根生十種尊重分二佛子已下至生無所依智生一切佛法智已上可十五紙經明修初十種善根修十種尊重行無著無縛解脫迴向得入普賢微細智境分三佛子已下至不分別若法若智有七行經明得無別分四佛子已下至第九無著無縛解脫迴向有十五行半經明修此迴向得三業無著無縛同三世佛迴向自在分五菩薩摩訶薩已下至成就菩薩自在神通有九行經明此修迴向得善根不壞所生值佛得自在神通分六爾時金剛幢菩薩已下一行經明金剛幢菩薩觀眾說頌分七已下有一百二行頌文義自具兩行一頌第二隨文釋義者云何為無著無縛解脫迴向為無性理智無依即一切無著一切無縛是故經云甚微細智修菩薩行住普賢道若文若義皆如實智生如影智生如夢如幻如響如化如空乃至無所依等智生也經云菩薩摩訶薩於一切善根心生尊重者舉十種意在無盡所謂者欲論及所陳之法謂於出生死心生尊重者三乘中出分段生死得變易生死為有厭生死忻寂靜故得入變易生死不同一乘以智生身遍周剎海任根應現非生死性乃至同於世法非生死性諸見道者應如是知若論自報智合行同方能覩也如是出生死性生尊重故經云於攝取一切善根心生尊重者即攝善法戒於希求一切善根心生尊重者十信有漏所求十住已去無漏希求總須心生尊重於悔諸過業心生尊重者是悔往業也已下隨文義可知如是令尊其因故果便不退如十層之閣下固而上存已上一段以尊重因竟自佛子菩薩摩訶薩於彼善根皆生尊重隨時忍可至生無所依智生一切法智有十五紙經總明成就三世諸佛果德及普賢果行諸微細法如是微細法門約立十種微細略以示之餘皆倣此一佛身微細如佛報身中於一佛身中及一眾生身中有不可說不可量佛身一切佛身一切眾生身總爾二佛智微細於一智慧中遍虛空界眾生隨樂之法皆差別知三佛受生微細盡十方一切佛剎皆末為塵於一一塵中一時受胎一時初生一時趣道場一時轉法輪等而亦不壞起隨類身對現故四攝世一切眾生微細於一切佛剎塵中具普賢行一一眾生前隨類現形說法教化各各差別重重無礙五國土微細於一一塵中皆有無量等虛空廣大國土一一國土互相參入重重無礙如華藏海是六菩薩眾海微細於如上佛剎塵中一一佛所有如虛空量等廣大道場菩薩眾海皆悉充滿如是一切剎塵之內總皆如是如是道場如是眾海皆相參入重重無礙如光如影七菩薩見佛微細隨其十住十行十迴向十地皆見如來如對目前說隨自位法見隨自位身八佛音聲微細如來音聲不從心出不從身出常有音聲恒遍十方隨聞之者皆使得聞九時劫微細以三世不可說劫一切諸佛不出一念普在如今如今現前諸佛還居未來過去一時三世參入劫劫重重無礙十神通道力微細以法性遍故智身亦爾以無依住智對現色身十方響應而無往來亦無變化造作之心以智隨本願法應如是及一切塵中境界亦復如是重重無盡如是已上安立十種法門釋此位中迴向之法大況如是明此無著無縛迴向位中菩薩堪如是入故餘文可知大意以無作法身無住智以十迴向大願調和令得成就大慈悲利眾生之行海令使一切思分別便為智用令使一切知見總為禪門本來不動令使理性本寂定門起差別智身慧身變易令使一毛孔中安立一切佛剎眾生剎悉皆無礙令使有為無為為一法界自在故如是迴向第十等法界無量迴向者以智波羅蜜為體表法以善財童子所見安住地神是女神如此坤神分位在西南方又處中宮而治四季明處智行悲圓滿故其地神住摩竭國者是如來成道之國明此位昇進至中道同如來智悲圓滿位故摩竭國是此閻浮之中心是中宮位若隨當方有帝王所居處即是若隨位昇進修行中智悲圓滿行是若望迴向表位會融中前天神表智此地神表悲二位會融以成一位養含生之道成德化之門如百萬地神放大光明遍三千大千世界者以智行悲百萬行門慈光照燭遍也大地震吼者悲心感應也種種寶物處處莊嚴者明大悲行滿現業果報舉本位因果報得所嚴也廣釋至位方明又表智悲成滿可以說教利生須當其智如神其心如地載育萬物不以為勞如地能生能養能載終始不移焉二義如前第一長科當位者從初佛子已下至三十三卷中說頌已來長科為二十六段一佛子已下至令其善根增長成就有十一行經明此位菩薩智悲圓滿堪為法師施法利生分二佛子已下至無恚梵行有二十一行經明菩薩以法利生自餘修梵行分三佛子已下至亦令眾生安住正法有二十五行經明菩薩自在梵行分四佛子已下至悉得成就一切智故有二十二行經明如上法施所生善根迴向願得為一切眾生演說三世佛法入無礙辯及音聲無礙分五佛子已下至得如我無異有十一行經明菩薩令諸清淨以如上法施及迴向發願善根又迴向願見等法界如來出興於世調伏等世界無盡眾生分六佛子已下至不失壞諸清淨行有十五行經明菩薩迴向善根如法界無量分七佛子已下至於一切法永不忘失有十六行經明以法界等無量善根迴向願令一切眾生得見佛心清淨分八佛子已下至無差別性迴向有六行經明如法界性無起無遷迴向分九佛子已下至成就菩薩說法願力有二十七行經明菩薩願如上法施迴向善根又願一切眾生得入佛法師位分十佛子已下至不以取著利益眾生故迴向有六行經明以無取著以為迴向分十一佛子已下至無礙光明恒不斷故迴向有二十二行經明不為世法不為二乘法但令一切眾生入佛智故迴向分十二佛子已下至入佛廣大門故迴向有三十行經明一切善根但令一切眾生離苦得樂成大菩提分十三佛子已下至自在神通無有休息有二十三行經明以如上等善根迴向為一切眾生住大悲大喜大捨及永離二種著成滿佛智慧分二著者著有著無是非自他彼此內外能所都為二十四佛子已下至應以修習善根迴向有六行經明菩薩如是迴向時於三有五欲境界不應貪著以無貪瞋癡善根故修習善根分十五佛子已下至設大施會有四行經明菩薩捨惡成善離眾魔業設法施會分十六佛子已下至覺悟一切眾生長夜睡眠音有二十五行經明菩薩自得無礙音聲普遍願令一切眾生音聲圓滿分十七佛子已下至正念智慧辯才有十行半經明願一切眾生得離過惡得清淨分十八佛子已下至一切智身有十四行半經明菩薩以如上善根迴向願得浮智身分十九佛子已下至安住修菩薩行有十四行經明菩薩法施善根如是迴向願隨住一切剎無有休息見者獲益分已上十九段明法施迴向善根饒益自他行門分已下三十三卷中明莊嚴佛剎迴向分此等法界無量迴向中通有此三十二三十三兩卷經二十佛子已下至廣大智寶究竟圓滿有三紙半經明以如上法施功德寶迴向莊嚴無量佛剎皆令清淨分二十一佛子已下至如是廣說有十一行經明菩薩願以菩薩身遍諸佛剎及寶莊嚴位過前百千倍分二十二佛子已下至佛子菩薩摩訶薩以諸善根普為一切眾生如是迴向有二十八行經明菩薩總為眾生如是迴向分二十三復以此善根已下至咸令歡喜故迴向有十九行經明菩薩以如上迴向但欲令說法及行安樂一切眾生令圓滿如法界分二十四佛子已下至如來眾會道場平等迴向有二十二行經明菩薩以如上法施及大願莊嚴廣願化眾生總令住法界平等故迴向分二十五佛子已下至第十等法界無量迴向有十一行半經明以如上迴向一切善根時得如是身口心業及十種安住法界清淨分二十六菩薩摩訶薩已下至到於彼岸有二十四行經明菩薩以如上法施等善根迴向皆願一切眾生得見佛入佛知見同佛所得分此已上是正釋十箇迴向門竟長科第十三段中佛神力故已下復分為五段一佛威動地分二諸天興供分天興供中有二義一香華幡蓋供二諸天歌讚禮敬放光等供三從如於此兜率天已下至悉亦如是是都結十方同然分四十方同號金剛幢菩薩俱來證法分五明金剛幢菩薩觀眾說頌分第二隨文解釋者云何為等法界無量迴向釋曰如法界無中邊迴向心亦無中邊如法界無作者迴向心無作者法界無去來遠近迴向心無去來遠近法界如虛空迴向智如虛空法界不思議迴向智不思議法界無所依迴向智無所依法界一切諸佛之所共住迴向智一切佛之所共住法界非三世及一切生滅時分所攝迴向之智非三世時分所攝法界圓滿三世事業在於現前迴向之智圓滿三世事業在於現前法界有無自在迴向之智有無自在為令自他皆如法界無礙自在如諸佛故以是名為等法界無量迴向大意令一切發菩提心者一如法界諸德用自在圓滿廣大無限離大小性不屬一二三百千萬等有限量故等無限量法世間出世間大智大悲喜捨等法界眾生界故若不如是迴向設求菩提但得二乘住寂菩提菩薩樂生淨土皆住門外三車露地白牛不當其分此十迴向諸三乘皆得出世心者令達世間生死之性自性法界令起大悲與一切眾生皆得令見眾生性是法界智故得平等悲門入普光明圓智之宅故不令久住草庵化城即如維摩居士所說一期法門是令三乘迴向之小分法華露地白牛之乘略陳一分之寶所總興法界門普光明大智佛果普賢行海是普終畢也如此當部經中十迴向門為迴十住十行中大悲大智法身萬行功德莊嚴自他滯障悲敬不真知見不廣悲心不普心不廣大不稱無限法界將此迴向均治令等稱法界無礙無限自在住故若不如是以無限迴向發願普為無限法界眾生即自住真門偏生淨土不依法界無礙垢淨平等無限同體大悲不成佛果故如是十迴向均十信十住十行及十地十一地行門總在其中此義十地位中更不別配佛果但取此位十箇佛果上名總同同名為妙菩薩名號十地位中菩薩上名與此十迴向位菩薩總名金剛但幢與藏別明妙用之佛果及所行之法與此無殊但蘊積功終大悲功滿名之為藏非是異此迴向位外別法也是故善財十迴向中善友即長者天神地神所表十地知識九箇夜天總是女眾一箇如來為大子時妻以表純修大悲之位明十住十行智位十迴向以願力均融令智悲等進十地蘊修令大智大悲深廣成備故以十箇女眾表之十一地悲智滿成普賢行門即明以悲興智即以佛母摩耶為十一地初善知識能生一切諸佛為表母是悲位佛是智故以悲生智故云摩耶生佛故得幻生法門此明悲智德成普賢行滿故明其進修次第如是安立若以修行一時同進即如善財十住位中第二海門國海雲比丘是成就初發心住悲智門以此義故於中有阿脩羅王等十王是表入生死之行故又海雲是此迴向位中能入生死大海故又生死海即佛海故故云有佛出現說普眼經著十王等表萬行自在也乃至十住第七住休捨優婆夷等亦是但以成熟慣習增降處論之又此五位法門總不出一剎那際始終成故總無前後之義故如第二十段以法施善根迴向莊嚴佛剎中此是願力莊嚴有義隱者釋之可知者如文如延袤言樓閣相連延長無限寶窓牖者大曰窓小曰牖寶多羅形如半月者是西域樹名如此葼櫚樹以寶為體以半月寶用嚴其樹不可言樹形如半月無非如來善根所起者以願力如佛善根所起莊嚴而用莊嚴佛國故阿僧祇寶海法水盈滿者言水說法阿僧祇寶芬陀利華常出妙法芬陀利聲者此是百葉白蓮華也還能出百種音聲說百種法故阿僧祇寶須彌山智慧山王秀出清淨者明以願智慧業超勝報得出過餘法名秀出能清眾業名清淨須彌云妙高山名為止以艮為山為止王者自在也明以止其心心即淨故若心淨即智慧妙用自在故故報得其山亦如是故因果相似故阿僧祇八楞妙寶寶線貫穿嚴淨無比者明八正道之報得寶線者教也以名言竹帛而貫穿之令法無散失故以成果報也菩薩寶者如菩薩形約行報得阿僧祇寶旋示現菩薩智眼者約無礙智報得為以一智中智無盡法門以深幽無極名之為旋阿僧祇宮殿者悲宮智殿報相莊嚴也鑒者照徹也寶山為垣牆者以止為防護報得故阿僧祇寶化事者此寶能化作種種事法此約以一智行萬行報得也寶藏現示一切正法者是一切種種之智藏報得故如來幢相逈然高出者寶似佛形像而立莊嚴國土明真如智幢不傾動報得也阿僧祇寶賢大智賢像具足者其寶似賢人形形狀有賢人之相約自賢而報生也寶園生諸菩薩三昧快樂者明以三昧為園林之報得故寶音者以音聲為寶非有形質也寶形者以種種寶作種種形故寶相者以寶為相好故寶威儀者以寶作菩薩威儀庠序故寶聚者見者皆生智慧聚明以智慧聚報得故寶住者以智境界現作菩薩十住之位寶修習者以寶為修習法門次第見者知一切寶皆是業此是識業報也寶無礙知見者以寶為無礙知見見者得清淨法眼約淨智無礙所生也寶多羅樹者此樹似葼櫚堅如鐵葉長稠密設多時大雨如屋常乾如此經所說約以寶為體非如西域人間木樹也其樹無枝處為身身直上者為幹幹上傍生者為枝枝上細者為條王都及聚落者總是約大願行化作莊嚴佛剎跋陀羅樹者此名賢以樹下有賢人居又樹出賢才其上有帝釋寶網莊嚴也寶吹者能出音寶如螺唄之形其聲清亮者清亮也寶鼓妙音克諧窮劫者克者能也諧者和也言音韻和雅曲調無比阿僧祇寶生者以寶能生種種法寶亦云眾生能發心為寶也寶身者明以寶為種種之身也寶口者以寶為口形能演法音故寶心者以寶為心之形具足意業及大智願寶大意已下如上以因果相似解之其中可解之事如文自具大綱以果知所因如上莊嚴皆大願興行所成如華藏世界皆由普賢願力起明因願起行故寶身業語業意業者以寶為三業從自三業起行立詮思惟去就以心寶為之第二十三段中明願以菩薩身莊嚴佛剎充滿其中下文都結如上莊嚴復過百倍以此善根以將迴向第二十四段中佛子已下舉十種迴向所有如文具悉如地振動段中動有三義一說教威感動二大眾聞法悅樂動三推佛神德致令動諸天興供有二義一說佛教法門門招感供二諸天聞法歡喜興供如供養色數如經可知如一切佛剎現無量阿僧祇諸佛境界如來化身出過諸天者此是說法現德法境相稱故現非由天供也一切世界兜率天宮悉亦如是都結十方同此爾時佛神力故十方各舉過百萬佛剎微塵數者十住百十行百千此位百萬明昇進知見知之增廣之量如是百萬世界微塵數之外而來者處迷不及云外昇進悟解入位云來百萬佛剎微塵數菩薩同名金剛幢來嘆善哉稱歎金剛幢菩薩者明智會道同名亦同故亦明今時之智會與古今合故亦是達如是等剎塵之境總是金剛智無迷惑故世界名金剛光亦如是爾時已下有六行經明歎金剛幢菩薩說頌之德如文可知已下有九十四行頌兩行一頌如文自具其中隨位授記作佛漸漸經劫廣者明隨位昇進智慧大悲廣故非是有時日歲月劫量延促廣也皆是約修行之位安立佛果之名約釋此品以四門分別一釋品名目二釋品來意三敘其昇進次第四隨文解釋第一釋品名目者何故名為十地品釋曰以明如來普光明智以成地體如經如是菩薩已踐如來普光明地即大圓鏡智是所說四智及一切種智一切智之差別以此智為體以諸菩薩雖蹬十住十行十迴向不離此體道力未充更以十波羅蜜十重進修令其道力圓滿名為十地又以一波羅蜜中而自具十法名為十地十十之中具百百不移十故名為十地乃至十百十千十萬十億乃至十不可說明十數該含一多無盡故云十地此十地之法通因十即通十信所信十箇佛果即以普光明殿所說十箇佛果不動智佛為初信故乃至無礙智佛解脫智佛乃至通十箇智佛為所信之果進修之中經十住十行十迴向還將十信之中十箇智果以成此十地之體十箇智佛以不動智佛為本不動智佛以普光明智為本普光明智以無依住智為本又無依住智以一切眾生為本如善財見彌勒菩薩彌勒菩薩還令善財却見初善知識文殊師利是其義也乃至於五位終滿不離初信之佛果也以此十地之法通初徹末一際法門是故號名十地品者均分一多次第昇進同別層級義故此乃是無昇進中進修無層級中級且略言之十地之體若無十信能信自心初佛果者十地亦不成故十信之初心無十地十一地之佛果亦無成信心故始終總全是不動智之果故能信心者亦佛果故所信佛果亦佛果故修行之身亦佛果故如是信心方得成信其所修因果終始不異不動智佛故是故此經十住十行十迴向皆有隨位進修因果十佛號故十地十一地以取十迴向中佛果通號更不別立佛名號故為此後十地十一地但取十迴向中理智大悲妙用蘊積使德行功熟更無異法以此義故十迴向中十箇佛果總同名號之為妙為明十迴向已和會理事悲智妙用法成故以此如來亦不云昇天他化天王亦不云遙見亦無迎佛及以興供古人云十地無迎佛及敷座者以經來文未足者此非為得經之意也但為法則如十迴向中大願及智悲修令圓滿如彼故無敷座等事為明法則依地前舊法不更別有加行進修以十地法門但依十信十住中法則以不動智為體以十住中十箇月佛十行中十箇眼佛十迴向中十箇妙佛以為十信中不動智佛上加行進修之名十地同此准知不移初法第二釋品來意者為明已說地前三十心竟以十迴向方法和會理智大悲及廣興大願竟此十地但依前法則以積行蘊修令使功成滿前智願令使大悲深厚功畢以是此品須來是故善財以九箇夜神皆是女天以表慈悲故一箇佛為太子時妻號曰瞿波以表十地慈悲法喜以悅一切眾生以此十地是蘊積慈悲滿前智願故以此十地之初歡喜地得願求一切佛法心故如後地中所說故又以三十七箇菩薩俱名為藏亦表此十地俱依地前之法以三十七助菩提分法助成地前志樂智悲大願令行滿故含容眾德成滿無功諸佛德門名之為藏故一箇菩薩獨名解脫月是三十七箇助菩提行中得法清涼之果故一一皆有所表思之可解是故以此十地品成就地前志樂智悲大願令功畢故此品須來第三敘其昇進次第者約立三門一明三乘一乘十地同異二明隨位進修次第三明重敘說法之處及座體一明三乘一乘十地同異者有二義一三乘十地二一乘十地一三乘十地者如仁王經雖安立內凡外凡菩薩修六波羅蜜作六種人王若修檀波羅蜜得作小國王并修戒波羅蜜作粟散王并修忍波羅蜜得作鐵輪王王一閻浮提并修精進波羅蜜作銅輪王王二天下并修禪波羅蜜作銀輪王王三天下并修般若波羅蜜得作金輪王王四天下具足千子自檀戒忍三度是外凡夫菩薩信心位自進定慧三種度門是內凡位是十住十行十迴向中位也十地中名十聖位修十波羅蜜得作十種天王該管已上天位自忉利為首若約斷惑見道之中三乘中地前修六波羅蜜以空觀折伏現行及五見及五鈍使且令伏息所有煩惱如呪毒蛇不能害物伏而不起空觀心成達心境本性無生名為見道若約修道小乘以空觀滅情入寂身智總亡地上菩薩得三種意生身而不隨空而滅智故為不了根本無明住地是如來根本智故受三界外變易生死故已捨分段生死三種意生身初二三地得三摩跋提樂意生身明從定發正慧念用故四五六地得覺法自性意生身明覺法自性任性生故七八九十地得種類俱生無行無作意生身明無功用任運生無作意故五見者一身見二邊見三見取四戒取五邪見此已上五見名利使能障見道作煩惱小乘修空滅智菩薩達法是空有智慧有慈悲之行或生淨土或處世因生隨意而樂自在也五鈍使者一貪二嗔三癡四慢五疑通前為十使此能障修道上隨事之行不能稱理如是十使煩惱小乘先斷見道上煩惱後斷修道中煩惱大乘菩薩於諸煩惱以諸波羅蜜如理通融無斷無證如上總明權教大乘中菩薩約簡斷惑地位得果如是十地菩薩修法空無生菩提得十種意生身於三界業外受變易生死是生死無明住地未能了知如是菩薩猶於一乘佛果華嚴經未聞設聞不信不順不證不入猶有厭苦心多一向樂求出世淨土猶欣淨土在於他方佛果在三祇之後華嚴經云設有菩薩經無量劫行六波羅蜜得六神通及修種種菩提分法為不聞此大方廣佛華嚴經猶名假名菩薩不真菩薩設復聞時不信不順不證不入如法華經不退諸菩薩亦復不能知總其例也又云若持八萬四千法藏十二部經為人演說令諸聽者得六神通亦未為難聽受此經是則為難或為一分劣解眾生發菩提心者三祇之劫方成佛故三乘不退菩薩是十真如觀或是觀空不退不是以無明為根本智發心不退此以前明時劫定實淨土及穢土全隔在於他方忻厭之徒安立諸地故二一乘十地者從十信之心即信自心根本無明具分別見便為不動智佛即文殊師利覺首目首等菩薩是其位也以自信自心無始無明為不動智佛文殊師利即為自心理智妙慧用也法界大智大悲門普賢行海即是自己所行之行如是信己以為信心是故從經之初以列如來成道之果及十普賢及海月光大明菩薩及神天等五十眾以為現果成信門諸菩薩神天等眾示現入法獲益所有入法皆同佛所得故明信從自心無明上見不動智佛故信亦是佛悟亦是佛以不異佛智體用為進修故作此信時普見一切眾生所有心量皆從如來大智而有凡聖一體同一智慧無有二性如金光明經天女發願此語不虛者願三千大千世界眾生悉皆金色具大人相當時稱願一切眾生悉皆金色具大人相具如彼經廣明又如此經如來出現品云眾生種種樂及諸方便智皆依佛智起又云應信自心中常有諸佛出興於世轉正法輪從如是信已以方便三昧發出悟入現本智慧與佛契同名生如來智慧家為真佛子從此初住住佛所住種如來性名清淨智慧從此慧已經十住十行十迴向位位之中配十箇所修行之人十箇修行之法十箇修行行下之佛果如前釋十信十住十行十迴向位中所配當者是今此十地位修行之人即金剛藏等三十八箇菩薩是三十七箇是三十七助道法助前十迴向中悲智妙用功終不立自位佛果為明十迴向中以大願力已圓理智大悲事畢十地但以助道行力成之使熟乃至十一地佛果總如十迴向位也解脫月菩薩一人表是能請法之人亦表三十七助道之中解脫清涼之法樂也故有此三十八菩薩三十七同名為藏唯一人名解脫月即是表三十七助道之中無煩惱之果故此四十心中位位成佛果及普賢行非論人王梵王之位但論位位之中以如來智生身等法界眾生界對現一切眾生前身非論意生身隨意所往也但以根本無明成一切智海一切世界一切處現形隨類應現不論於此三界外別受變易生死又於此同金色總是信位之福以信心廣大願行廣大自信與佛果智齊起願修行此福不難即得如隨好光明功德品天鼓所說悔除法以盡法界眾生數等善身口意舌悔除所有業障諸天問言云何悔除天鼓云觀業不從東西南北四維上下來而共積集身心乃至十方推求悉不可得乃至廣說如經天鼓如是為諸天眾說法之時百千萬億那由他佛剎微塵數世界兜率天子得無生法忍得十地位如上諸天子總是過去修十信中十勝解業為中有作惡業墮地獄中蒙毘盧遮那光照其身得生兜率天上得天鼓說法一時得十地離垢三昧此為三生得十地果若信解無作惡業者一生成佛如善財是也云一生者言見道無生性總是入法界無時之生故如三乘之教刊削屈曲理滯難成尚能信而為之此一乘法理智端直不剋不削達自根本無明便為不動智佛萬事自止以智利生即是佛故又將十迴向廣大無限悲願會融令行廣大稱法界智用而無作者具行而無依者即普賢行具故世士大迷易成而功廣者即不信多劫曲修刊削難成功劣者反存其情畢竟多生還須歸此教如此經中少起信樂獲得無邊廣大饒益且如隨好光明功德品中說約有六門第一說修十信中十種勝解力故其中有造惡業墮地獄中為有信解之種毘盧遮那菩薩處兜率天時放光名幢王光明照地獄眾生離苦生天天鼓說法得十地位入離垢三昧此是三生得果三生者一修十勝解是第一生二作惡入地獄是第二生三蒙光照燭生兜率天得十地果是第三生此是第一功少獲益廣多門第二諸天得果毛孔興華雲供佛所有香氣若有眾生身蒙香者一切業障皆悉消滅得成就香幢雲自在光明清淨善根此是第二功少益多門第三若有眾生見其蓋者種清淨金網轉輪王位得一恒河沙善根此轉輪王位於百千億那由他佛剎微塵數世界中教化眾生此是第三功少益多門第四如是清淨金網轉輪王位放摩尼髻清淨光明若有眾生遇斯光者皆得菩薩第十地位成就無量智慧光明得十種清淨眼乃至十種清淨意等此是第四功少益多門第五經云佛子假使有人以億那由他佛剎碎為微塵一塵為一佛剎以如是等微塵數佛剎又碎為微塵如是微塵悉置右手持以東行過爾許微塵數世界乃下一塵如是東行盡此微塵南西北方四維上下亦復如是如是十方所有世界若著微塵乃至可思議不普手答言不也若有眾生聞此譬喻能生信解當知更為希有奇特佛言寶手如是如汝所說若有善男子善女人聞此譬喻而生信者我授彼記決定當得阿耨多羅三藐三菩提當獲如來無上智慧此是第五功少獲益廣多門第六經云寶手設使有人以千億佛剎微塵數如上所說廣大佛土末為微塵以此微塵依前譬喻一一下盡乃至集成一佛國土復末為塵如是次第展轉乃至八十返如是一切廣大佛土所有微塵數菩薩以業報清淨肉眼於一念中悉能明見亦見百億廣大佛剎微塵數佛如頗梨鏡清淨光明照曜十佛剎微塵數世界寶手如是皆是清淨金網轉輪王甚深三昧福德善根之所成就此是第六功少獲益廣多門如是此經法門廣大無限一念信解心無限其心清淨無限供養諸佛饒益一切眾生心無限一念相應獲無限廣大之益為明以根本無明便為根本智所起善根皆廣大無限為智無依等法界故所作善根等法界故如是一念聞法便獲廣大利益者皆是於此教門生信樂種故大綱如見如來處胎現生娑婆穢土出生滅度之佛為劣解眾生權施接引之教即三乘之教是也如此經云為劣解眾生母胎出現為上根眾生蓮華化生如此華嚴經教門是法界普光明大智報佛所說非是出生滅度穢國之身故是為上上根所說學三乘教者雖引此教門和會三乘法相行位然心想不廣不稱教知將此教門同三乘三祇之教只可迴權就實是乃契會聖心何得迴實就權反虧聖說乖迷昇進成佛何期設致百萬億三大僧祇終違聖旨如三乘教中分分有此教在只為學者不能了知佛開無上正詮迷者反生遮截如金剛般若云此經為大乘者說為最上乘者說即三乘權教是大乘故最上乘者一乘教是如法華經是迴三乘向一乘之教舉龍女彰法界實理智之無時即於一剎那之際示三生而成佛為破三乘情塵劫執反稱是化就三乘三祇之劫為真只為情翳多生反頗梨妙寶鏡而歸如銅鐵之明以閻浮檀明淨真金令同瓦礫之價非是寶之咎也只為別寶賄者無功此以已上一段明一乘三乘十地竟修行者但以簡教修行遲速須去世情大小彼我之言但稱根即用第二立隨位進修次第者約立十門一明十種信中信果成因門者即十箇佛果以不動智佛為首以文殊師利覺首等十箇菩薩為表修行之人金色世界等十箇色世界為所修之法金色表法身餘九是隨用為十信是凡夫有為心修行是色心起信故是第二會普光明殿光明覺品所集之眾是如善財見文殊師利是表信心位明自妙慧之理遍周因果終始故二從信創昇佛果智慧門者即第三昇須彌山上說十住位中十箇佛果下名同號號之為月是此位之果法慧等十箇菩薩是表入位修行之人十箇世界同名為華是表入位開發慧華心開敷故此表如善財童子於妙峯山得憶念諸佛智慧光明門表初會佛智慧住佛所住故此為十住妙峯山者是止中之妙慧也為艮為山為止為門闕為童蒙為初明昇須彌山者亦同此三明已居佛慧修行門者即第四會夜摩天宮說十行法門是也其中有十箇佛果皆下名同號號之為眼是此位修行之果功德林等十箇同名為林菩薩是表修行之人十箇世界皆名為慧是此位中智慧方便之法故如善財表法中於三眼國見比丘林下經行表行廣多覆育如林經行表行無住故三眼者表智眼慧眼法眼等三眼此兩位佛號十住位同名為月十行同名為眼十迴向十箇佛號上名悉同號之為妙為表妙用智圓昇進功德妙在其先一一是有所表不浪施名四大願理事悲智參融無盡門者即第五會兜率天宮說十迴向以無盡大願會融理智大悲令普賢行滿十箇佛果上名號之為妙是此位之果十箇菩薩下名同號之為幢是表此位修行之人十箇世界號之為妙是此位修行之法明理智悲願萬行妙用為世界故如善財表法中見鬻香長者號青蓮華者是明此位法以將理智慈悲願行一切無盡差別智慧差別願行以將迴向之蜜合為一丸戒定慧之香以無依住智遍周法界對現色身隨病調伏而與五分法身之香而無所著如青蓮華色香第一而無所著和合願智悲法身十波羅蜜四攝四無量三十七助道之分世間出世間法共為一法猶如合香以將眾香合為一丸五蘊修成德門者第六會他化自在天宮說十地法但修前迴向法令使德行功德滿其十迴向願行更無別路佛果世界但取十迴向中妙用同功不別安立亦無他化天王遙見佛來敷座及迎佛等事為明十地中法則如十迴向和會以終但生熟不等更無有異途故但將十地十一地行門觀智反資前果猶如菔菜長葉資根如善財表法中善財見摩竭提國迦毘羅城主夜神名婆珊婆演底此云春時主當明此神春時主當苗稼亦名依止無畏謂與一切眾生作依止無畏身出星宿照曜眾生於身一一毛孔現行化度無數惡道眾生迦毘羅城者此云黃色也為明此城在閻浮提之處中明中宮土為黃色表十地契中道應真不偏故此是如來示成道處國夜神總是女神以明凡得智成悲故以女神表之神者應真其智則神故其智不為不思而遍資萬有此神表初歡喜地自第九迴向已來直至第九地總入神位明昇進智通祐物無限不為不思而智自遍故且略言爾廣在後文凡是善財問善知識發心久近在世多少者皆是明成就長養大悲之行住劫久遠明大悲深厚在智久劫是一剎那故如觀世音菩薩以名號及所說法號慈悲經又是十迴向中第七迴向中善知識與第八迴向位中正趣菩薩共成七八迴向悲智二門皆須如是前後和會方了其經意不可見一法而能了佛心明此十地但如十迴向法蘊修成悲智滿前願故是故初歡喜地得願求成滿心以依前十迴向願心成滿故六德滿行圓利生自在無限門者在第三禪是第七會經梵本未至有百萬億偈依菩薩瓔珞本業經說此經是如來化三乘人却領三乘之眾至菩提樹下說往昔初成正覺時說華嚴經一一排次重敘其會至第三禪如瓔珞本業經說十一地等覺位為一生補處菩薩位為此地普賢行滿十二地為妙覺如來故以此為一生主也如善財以行表法中見佛母摩耶夫人是其行故明十地以智從悲成行門即以夜天女神及如來為太子時妻號瞿波此云守護地此十箇女眾成長大悲守護大慈悲地也如十一等覺位中行悲行滿即從悲生智廣利益眾生即以見佛母表之母是慈悲之義出生大智化利眾生即等覺位中十箇善知識是也故云摩耶生佛佛是智故七德行圓滿成佛果終門者即如第八會普光明殿說十一品經以十定品為初次十通十忍阿僧祇如來壽量菩薩住處佛不思議如來十身相海如來隨好光明功德普賢行如來出現等品准初會中問處并有十頂未有說處亦是來文未具總是如善財表法中見彌勒菩薩是其行也明是同其善財一生成佛果故遂於樓閣之內現三生之行總在如今三生者一過去久遠見道修行生二現在得果圓滿生三當來示現成正覺生總在樓閣之內如今現前無古今去來現在不可得故然亦不廢三生之相現在其中但以智知為隨俗利人故即三生也若約真論無發菩提心時無修行見道時無現生得果時無當來示成正覺時以三世及心量無性體故無安立故無處無依住故名之成佛之時也若見自心有能發菩提心時當來成正覺時即為情識生滅不名發心時故以是義故信心及佛果總不離普光明殿乃至常行普賢無始終之行離世間品總不離普光明殿明因果同本不動普光明大智以為昇進功終故時復無體智復無依故彌勒令善財却見初友文殊師利即明至果不移因善財念見文殊便聞普賢菩薩名及自見其身入普賢身者明表正覺之因不移行果總明圓會因果行總一時滿故為智境界上能含一切眾生情量多劫是一時故明智無情有故但不離十信中不動智佛無前中後際故此如文殊師利十信中說偈云一念普觀無量劫無去無來無住處如是了知三世事超諸方便成十力八普賢行海常行門者即如第九會中說離世間品是常在世間無限利生不與情合作業相應即如善財所表行中憶念文殊初友便聞普賢名及見自身入普賢身是也此是自成佛果竟常行普賢無始終行此普賢行亦明不移本普光明無依住智古人釋云重會普光法堂三會普光法堂總非重及三故大體明但以一箇普光明無依住大智圓會初發心因及佛果并行行滿此三事總不離此智時亦不遷為明依智發心始終無情見之跡故九如來不出不沒佛智恒果門者即如第十會中說法界一品經是以法界佛之恒果故十表通信六位人法所進求門者即如覺城東會大塔廟處善財見文殊菩薩并已下入位中五位善知識是也此已上十門從普光明殿說十信以來總重敘使令學者易解經意故并以略舉善財知識表法次第和會令易解故第三重敘佛所說法處及座體者其義有三一敘說法之處及意趣二敘放光之處及意趣三敘座體及意趣一敘說法處及意趣者其處有十其意趣有十二第一菩提場菩提樹下一會在熙連河邊去優樓頻螺迦葉聚落五里是一牛吼地是阿蘭若處得道依世間法如此是化眾生法則佛無此也乃至昇天總是所表法則若望如來以智體遍周十方恒遍而無來去對現色身故此明與世成法有可倣學也此一段是如來舉自果法勸眾生修行門第二會於普光明殿此承上古德說云去菩提樹三里又云龍造此將未可也普光明殿者約所顯得普光明智所報居之殿智體廣大無限重重也所報之境無限重重等同法界如經初所陳其地堅固金剛所成寶樹行列宮殿樓閣等是皆煥曜光明遍周法界此明智體報居之宅遍一切處一切處總在纖毫之內不可拘其處所以智遍觀其宅亦復遍周十方總是無限之境也於此普光明殿說十信法門明以舉果成信還將智果報得宅中說本不動智佛以為信位明信自心是不動智佛約此以為信體心外有法不成信心故即如來根本智宅還信自心所有分別是如來根本普光明大智本無動故只為迷本妄為動故第三會於須彌山頂說十住表入理契智非生滅心所得至故如須彌山在大海中高八萬四千由旬非手足攀攬所及明八萬四千塵勞山住煩惱大海於一切法無思無為即煩惱海枯竭塵勞山便成一切智山煩惱海便成性海若起心思慮所有攀緣塵勞山逾高煩惱海逾深不可至其智頂明以定為方便是故法慧菩薩入方便三昧方說此法門當知亡思即智現在想即迷存滯寂智潛情虛智發此乃見道之初生佛智慧家之始約表出凡超世同天自在得智慧山之頂又以方便定止心不亂為山體故以艮為山為止此為十住位也初生佛智慧家住佛所住明依定發慧像須彌山故第四會夜摩天宮說十行已上空居表約智慧法空而為行體即處世無染又明此天名時分明菩薩處行知根生熟時非時不妄利生又知何惑增多何惑減少隨惑增減而成熟之表知根利生名為時分法空隨行名為空居也第五會兜率天宮說十迴向此天於欲界處中又名樂知足天明迴向法門不貪涅槃不貪生死常處生死常處涅槃無二性故處中道故餘四天皆放逸如色界無色界天樂淨不可和會中道義故雖他化自在天說十地法還以此位中道之法成十地蘊修成功故說十迴向法以膝上放光表卷舒自在莫不由膝故明理智大願大悲滿周十方會融無礙莫不皆由十迴向位如十地依此而行蘊積令熟故無別法故第六會他化自在天宮說十地表至欲際之頂又表依眾生而應化故無自化也故借此天處以表化他之智故又此天處是魔波旬所居明十地位智伏心魔也成大慈悲之行令成熟故第七會在第三禪表普賢行滿法悅利生表此天唯禪悅喜動故第八會普光明殿說十定及如來出現品明佛出現進修道極不離本處明不離一箇普光明智以為進修云昇天上者表法昇進元來不離一箇普光明大智本定之宅明雖修昇進行滿元不移本不動智中普光大用第九會又在普光明殿說離世間法明以普光明智遍周十方普利眾生不染眾法名離世間以普光明智具普賢行恒在世間不出不入名之離世間故以智體恒用而無依故名為離非厭離故如此三會總在普光明殿者明行因與果并普賢行滿總是一箇普光明無始終依住自在大智故若眾生發菩提心者不見此智不名發心見此智者方名發心若心外見佛者及取相求真者皆且作善未名發一切智心故經云乘一切智乘直至道場以乘普光明大智之乘還不出普光明大智道場名之為至此名發心畢竟二不別如是二心先心難是故發心難明此智難信信得即能入故夫證發心易先起信發心難信極即入位故但須方便三昧現之即智境便現此三會總在普光明殿者明定體用始終因果萬行同一智也如前所述第十會在給孤獨園說法界品明法界不離世間給養之義故表世間生死園林即法界體用是故如來所居重閣講堂包含法界師子之座暨乎十方唯應度者知之處迷者不覺即五百聲聞及餘眾生是也第十一會在覺城東文殊師利為諸大眾說普照法界修多羅門及善財童子善知識等明文殊是引蒙之首十方諸佛及一切眾生總依此法為師首故為無性妙慧之首故即以普賢為行首故二首同發無前後也已上敘會處所及所表意竟但約如來自身表法放光有十度第二敘放光之處及意趣者約敘表昇進修行光明約有其十第一會中如來現相品兩度放光一放齒間光十方告眾知佛成道令眾咸集說佛因果之法二眉間毫中放光普照十方名一切菩薩力智光明照曜十方藏照十方已其光來入佛足下輪中明舉果成因入信光又於毫中出佛剎微塵數菩薩勝音為首明如來自所行之行遍周明佛自覺行遍周之果用成信故此光入佛足下輪中明此光與說十地放眉間光相似此是所信之佛果彼是自己修行昇進所得之果光也第二會如來兩足下輪中放光此是普光明殿成信位之光是初會中放入足下輪中之光今放出以成十信果故明說十信光以足下表之輪表圓滿故明說佛果德用成信心表信心之中信佛果圓滿故第三會如來足指端放光明入內位之始蹬聖道之初生佛家之首行聖行之初故此光表之此明說十住位光發足入聖之始第四會如來兩足趺上放光表依法空行故此明說十行位光以明依空起行故第五會如來膝上放光明表十迴向大願理事互參智悲同濟猶如人膝是卷舒所由也此是說十迴向光表起願興悲生死涅槃智悲自在第六會眉間放光名菩薩力焰明此光是初會中眉間所放之光名菩薩力智光明此因果相似初名力智表根本智此名力焰明表自功達本即能照俗故名力焰明如三乘中號名根本智及緣俗名後得智此明達根本智即能照俗無二體先後雖立昇進之位階級智不異大悲不異時劫不異普賢行不異總無遷法故乃說無量智慧皆隨用言之不移本也以智照之可見以情見之即迷以大悲門中引俗即時劫及法各分若大智約真時劫元無依止長短以總別六相言之第八會如來放眉間光灌文殊頂放口中光灌普賢口表令理智萬行共相參以說佛果德故意明文殊理及妙慧普賢是智萬行之用意表理智妙慧寂用交徹相參問答佛果之門文殊是如來法身無相善決正邪妙慧之果普賢是如來大智遍周對現色身知根利俗之行果一切諸佛用此二法而成佛故此教之中如來出現品還令此二法會融參徹方成佛果理智萬行法界無礙圓融之門故放光照之令相問答令後學者見法易明此二人因果從初發信直至果終參融交徹思之以理智照自心體用可見初會佛果是佛自成故此十地十一地後佛果是修行者自力所成以將此文殊普賢二行參徹明理智萬行滿故第九隨好光明功德品於手中放光照惡道苦明道滿大悲接俗光也此已上自第二會以來是自修行者昇進之終是此一終之教未付囑流通亦在此出現品內如前所明第十法界品還於眉間放光名普照三世法界明三世總一時故總以法界為果體從信住行迴向十地十一地及佛果總以法界為果體文殊為法界理普賢為法界智理智妙用為一佛門以此一門為化群蒙分為二法若也逐根隨俗法門無盡若論實理不離無性之中一法一多無礙名為普賢始接童蒙達無性理中妙簡正邪入無生慧名號文殊亦名童子菩薩能同苦際興行利生治佛家法名為普賢二人參體名之為佛本來自在名為法界從初徹後總此法界為體更無別法此品為一切諸佛因果之大都亦是眾聖賢所行之大路無出此也亦是自心一切智王之所遊觀之大宅也亦是一切眾生之所依故名法界第三敘座體及意趣者其義有十種同異意趣一初會座體以摩尼為臺者約本體以法身性自無垢為摩尼名離垢寶故意以佛果菩提約法身無垢為體報得佛身及化身為智用故明依體起智用故以摩尼為座體故第二會座體蓮華為藏者意表第二會約化利眾生令成信種處信之中表行在世無染表以利物無染為功即蓮華為藏第三會在帝釋妙勝殿上安置普光明藏師子之座百千層級意表從信入位以方便無念無作寂靜三昧名為安置以三昧力顯得如來根本智慧創生佛家得無畏慧明普光明藏師子之座藏者表此位入如來智慧之藏師子者明智慧無畏普光明者表契如來本普光明法界大智慧也百千層級者表十住進修階級出世越百千情繫無明故破百千業障故如佛果座總不云層級以無進修昇降覺惑淺深智慧勝劣故如十住中初且百千層級為明入位進修超業障之分齊也第四會夜摩天宮化作寶蓮華藏師子之座為表說十行位約行處世無著以蓮華所表師子如前依主釋也百萬層級者昇進過前超業勝故云化作座不云安置者表以入如來智慧以智隨行所行行業以智化為故猶如變化故不云安置明行從理化故第五會兜率天宮即殿上敷摩尼藏師子之座百萬億層級表十迴向其中以出世之理智依本法身處世無垢依本佛果座體為昇進還歸本故設以迴向方便願力成其悲智不易法身自體無垢為迴向悲願會融令體用均平故云敷座不云安置及化作故百萬億層級者昇進過前故除染淨二障成無礙法界大悲智雖十住十行五位齊修然以教辨病明前二位出俗心勝大悲心劣此十迴向位以願力會融智悲得所故第六會他化自在天王宮但云摩尼藏殿不云座體者意表座不易兜率天摩尼座但舉法性無垢大智成大悲門覆育含生故故但云殿不云座以明依前迴向之法長養大悲之殿覆育眾生故無別昇進故第七會在第三禪其會法則教行未來且以普賢行品略舉其普賢行品在三十六品是且其略舉大本未來有百萬億頌第八第九會第二會同在普光明殿明十信心與昇進修行所至佛果及離世間品普賢常行及十定十通等總不離普光明一箇智體故以成五位十信等進修故總不出此智此普光明智十方諸佛及一切眾生同共有之諸佛已達眾生迷之故然體用是一迷悟不同望此教中發心之者一悟即知見如佛如法華經以佛知見示悟眾生欲令眾生入佛知見乃至乘一切智乘直至道場又此經云乘如來乘不思議乘最勝乘無上乘等是如初卷中歎諸菩薩德中善知一切佛平等法已踐如來普光明地此普光明智眾生迷智為迷悟者悟迷成普光明智為悟是故初會神天示現入法獲益入即同佛所入同佛知見與眾生作入法之樣令後學倣之是故此三會總在普光明殿意者明五位昇進信亦不離此智悟入修行亦不離此智時劫無體可轉智復不異此普光明智以十迴向法門和融悲願即自在神通總在其內如一生修有漏十善尚得生於天上得業報神通十念成就尚得往生淨土何況依智發心又復更加悲願諸波羅蜜之行豈此一生之後不得智體自在神通望以智境會實而論設無盡劫元來不出一念今言一生者時終不延智終不異生終無生必不可逐情見生滅之生但以真智知即萬迷不惑也如西方淨土十六觀門總是作想想成由自報得神通何況達理智無依明淨遍照了身心無體內外見亡者但任理智廓然興大願海會融悲智一剎那際對現色身供養諸佛教化眾生復無作者性皆平等無心無主無性無相凡聖一如無所依住以無住法隨無住智供佛利生如是修行何慮不獲大力神通一依十迴向品修學即得第十法界品但云其座普周法界不云層級但明佛果座體摩尼為體從初會至第五會座體同是摩尼為體會佛果體同故大意以智行悲不異一箇普光明智處世無垢不異一箇妙理法身智與法身同為一箇自在無體用而無作不往而至任物而應以理智會融方可知之已上表意但令眾生見事知法令易解故起進修行無疑惑故更廣云云約知所趣論主頌曰普光明智等虛空虛空但空智自在從初發心依此生究竟還依此處滿是故三會光明殿和會因果無別體隨位進修行差別智隨生別報境殊不離本智無生滅是故佛坐摩尼座此意明五位佛果中昇進皆以法界本普光明智為體用故是故始終因果不離普光明殿中第四隨文釋義者於此品經中長科為四段一序分二正說分三動地興供分四說頌嘆法分一序分者從初爾時世尊已下至法界智印善印故於中有四段經名為序分二正說分者從爾時十方諸佛各伸右手已下至三十九卷中受持修習然後至於一切智地此一段是正說分三動地興供分者從爾時佛神力故已下至而說頌言是四說頌歎法分者從其心寂滅恒調順已下至三十九卷經末是第一序分中復分四段一爾時世尊在他化自在天已下至說不可盡有十八行經歎諸來菩薩志德分二其名曰已下至而為上首有十八行經是菩薩列名分三爾時金剛藏菩薩已下至滿足一切智智故有二十五行經明金剛藏菩薩入定同號諸佛皆來現前勸念令說十地法門分四爾時十方諸佛已下至法界智印善印故有九行經明十方諸佛與金剛藏菩薩十種力令說法自在分隨文釋義者從爾時世尊在他化自在天王宮者明如來智身應位而現故託處表法明此菩薩十地道終至欲界頂故又為眾生故而修行十地非為己自有所求故名為他化又為十地道終降心境魔得自在故入離垢三昧白淨清潔法合然故處欲界頂常處三昧不住淨心不居禪界故為明此十地功終法雲普潤不拘垢淨對現色身故於此天說此十地故如故初會中自在天王獲益頌曰佛身周遍等法界普應眾生悉現前種種教門常化誘於法自在能開悟問曰何故如來降此他化天中何故不云天王遙見佛來及敷座迎送莊嚴偈讚等事答曰此位但依前兜率天宮法門迴向願行悲智之法行之更無異法以此不陳餘事但積德依前願海功終智極不假更須法事表其昇進和會但依前法故又問何故不次第至化樂天因何越昇他化天說其十地答曰明十地向前須依次第和會理智悲願昇降會融得所十迴向和融悲願理智齊均廣狹稱周法界等眾生量表法處於中道還於處中處說中道之義說十迴向和會悲願理智即於欲界處中以兜率天是上下俱有二天故說十地處中即於欲界上際色界下際欲明不拘染淨即理智大悲自在故又說十一地等覺法門於第三禪說表利眾生之行滿法樂利生似彼三禪禪悅為樂第四禪表佛果周妙用圓滿故又十地超化樂十一地超二禪又明倍倍智高越次第故摩尼寶藏殿者表無垢大悲能含覆育物故明此位一無情取自安樂心但饒益眾生長大悲故故處摩尼無垢寶藏殿表之與大菩薩眾俱即是金剛藏等三十七表三十七助道法眾解脫月一人明一一助道下當體皆是解脫清涼樂故明即助即正道為地前見道正見已終十地助顯成熟不同三乘十地見道地前資糧為此一乘教從初依如來根本智發信心修薩婆若智故不依空觀折伏現行煩惱十地方得意生身故此教雖說如來無量色受想行識及心意者明不壞俗境以達成差別智故非同伏惑留生往生淨土故或云三千之境為佛境故望此教中初信心之中但約無限佛境塵含十方毛容法界為信進修行不云三千大千為佛報境一如賢首品是所信忻修之門發心功德品是十住悟入之德經云其諸菩薩皆於無上正等菩提得不退轉者菩提有五一小乘菩提二二乘菩提三空觀行六波羅蜜菩薩菩提四修十種相似真如觀修十波羅蜜有十真如障十一種麁重二十二種愚癡菩提五依十種如來智修十波羅蜜以無盡劫為一剎那際契無盡多生為一生一念迷解即佛智慧菩提此明依根本智發菩提心如起信論亦有此文依本覺故而有不覺又云覺心源故名究竟覺明知依如來智上而有不覺依無明上而有覺者於此覺者隨根種性有此五種覺法差別如此經菩提並一乘佛果根本智上不退菩提如起信論說或言超劫成佛或云我於無量劫修行成佛道者皆為懈慢眾生作無數方便或云要經三僧祇方得成佛者此皆逐世情說為三乘不依根本智發心此教依智發心若以智論之不隨迷情直以不可數阿僧祇劫以為無時以此無時假施設一剎那際攝無限三世劫無限三世劫總不出一剎那際經云智入三世而無來往如是三僧祇劫情有智無以智收情情居智內無量劫情有在剎那際智中若取情虛智實元來總無時體始終無時可遷二事校量只可從實不從虛也經云悉從他方世界來集者以從十迴向法來成十地名之他方故法界性中無別他方以未至位處名他方故乃至諸位例然住一切菩薩智所住境者但五位菩薩智境總同至此十地中佛智境故入如來智所入處者為依如來根本智發心入行差別智成大悲故善入一切菩薩禪定者一如十定品說三摩鉢底神通明智明三昧能起智印神通三之云正此云正慧以三摩者三昧鉢底者慧於一念頃無所動作悉能往詣一切道場者以三昧智印性自遍故無表裏故明常與智俱無散動故其名曰金剛藏菩薩者以智慧為金剛能破諸惑故藏者明智德遍周名之為藏寶藏菩薩者法寶遍周名之寶藏蓮華藏菩薩者明於眾行及涅槃生死無所染著故德藏菩薩者明眾德圓滿故蓮華德藏菩薩者明無染眾行莊嚴智德故日藏菩薩者明大智照用也蘇利耶藏菩薩者此云日之照用也無垢月藏菩薩者明大慈悲心照俗破煩惱焰故於一切國土普現莊嚴藏菩薩者明福智二事遍周故毘盧遮那藏菩薩者云光明遍照之智如是諸菩薩以名下義解之可見此一段有三十八箇菩薩如三十七箇菩薩同名為藏者即表三十七助道行門如解脫月一人即表三十七助道行中助菩提分清涼之果故與諸菩薩作請法之主故令諸大眾聞法修行得清見者悅意如華故名悅意華也優鉢羅德藏菩薩者取青蓮華為喻以義取之可知星宿王者明自在無礙差別智分明故第三入定分中有二十五行經義分為四段一爾時金剛藏菩薩有一行半經總有三句經文明金剛藏菩薩入定分二入是三昧已下至而現其前有兩行經明同號諸佛來現前分三作如是言已下至能遍至一切處決定開悟故有十六行經明以二十六事因緣入此三昧分四善男子已下有五行經明十方諸佛勸金剛藏菩薩令說法分經云金剛藏菩薩承佛神力入菩薩大智慧光明三昧者以如來智慧以為信進修行所作一切佛事總是佛神力無我自作故三昧名菩薩大智慧光明者即是如來眉間所放十地智慧中道之光明名菩薩力焰明亦是初會中如來放眉間光明名一切菩薩力智光明總是十地道終佛智慧光明今入三昧還是此之智慧三昧說十地道之智慧名菩薩大智慧光明以根本智成菩薩大悲行故十方各過十億佛剎微塵數世界外各有十億佛剎微塵數諸佛同號金剛藏者十億表數之圓滿無盡故云世界外者從十住十行十迴向中佛果為外今成此十地智德佛果名來現其前故所以與入定菩薩同名者明入定者智慧會及與本位佛智合故言十億佛剎微塵為數者明無作智用體遍周故言十億佛剎微塵數佛共加者明位至會源自力與佛力會故故下文亦是汝勝智力故汝以毘盧遮那如來應正等覺本願力故威神力故者明昇此十地法門皆以十迴向中一切諸佛本願發起若無十大願迴向此位不能自成故威神力者由初發心皆乘如來一切智乘威神之力而昇此十地故不離如來所作一切智用故若不由乘如來一切智乘云何至此十地之位此智通因徹果同智地故是故於此教中十信十住十行十迴向位位有佛果故此十地十一地中佛果取十迴向中佛果同妙用也通十信并五位進修中有六十重佛果若但取入位有五十重佛果通修行因共有一百重因果以佛本位中十波羅蜜自具十重因果明修行者皆依此佛本因果上起五位修行昇進以依本起名一百一十城之法門總通取十迴向中佛果同名為妙以此十地十一地不更別立佛果之號以十地十一地法同十迴向法故如佛本位十波羅蜜者如初會舉果勸修中如來是佛果次十箇菩薩上名同號為普者明佛果位中普賢菩薩修十波羅蜜隨行名殊此是佛本因果行門故四十眾神天倣此而起隨十住十行十迴向十地位進修行別十波羅蜜亦隨昇進行上亦名別通十普賢四十眾神天有五十以十波羅蜜隨行五位上昇進即有五十箇菩薩行因五十箇佛果通為一百常不離本佛果本十箇普賢行名十十通四十眾神天為五十箇波羅蜜行一中攝十即有五百種差別智門方成萬行圓滿佛也即安立一剎那際為昇進始終之時例如龍女是剎那不出三生成佛亦取十定品中以剎那際降神初生及入涅槃以為時體本來如是見時日遷者情隨妄想也已上釋汝以毘盧遮那如來應正等覺本願力故威神力故竟此一段識本發心及成果之因緣皆乘初會中毘盧遮那智力十普賢行四十眾神天所行行力倣此而修名乘佛神力是如來願力亦是汝勝智力故已下十二行經都舉入三昧之所為有二十四因緣文義可知第四段善男子有五行經是勸說分有十事因緣如文自明云滿一切智智故者一滿根本智二滿差別智第四諸佛與力加持中義分為三一明諸佛十種加持二明十種因緣法入是三昧三明諸菩薩請說法一爾時已下至具足莊嚴有五行半經明十方諸佛與金剛藏菩薩十種力加持分二何以故已下有四行經明舉十種因緣法合入是三昧分於此欲說十地法時諸佛加持有六一十方諸佛同名現前加二毘盧遮那本願威神加三諸佛與金剛藏十種法力加四諸佛以言讚歎加五諸佛各申右手摩頂加六如來放光灌頂加三如來菩薩請說有四一如來放光光臺勸說二解脫月三請三諸菩薩同請四通諸佛放光勸說總有六種加持四重請二勸說第二正說分中從爾時十方諸佛各申右手已下至動地興供以來正說十地且從初第一歡喜地中長科為十段一爾時十方諸佛各申右手已下一段有十六行半經明十方諸佛手摩金剛藏菩薩頂令起正說十種地名分二爾時金剛藏菩薩已下長行有五行通偈頌有十行經明金剛藏菩薩默然不說法解脫月菩薩知眾之心為眾請說十地法門分三爾時大智無所畏金剛藏菩薩已下長行通偈頌有七行經明金剛藏菩薩以申默然不說之意四爾時解脫月菩薩已下通頌有九行經明解脫月菩薩重請說法分五爾時金剛藏菩薩已下長行及頌有九行經明金剛藏菩薩恐劣解隨識者不能生信分六爾時解脫月菩薩已下一段通頌有十四行經明解脫月三請此眾堪聞若有得聞佛所護念願說無疑分七爾時諸大菩薩眾已下并頌有六行半經明大眾同請分八爾時世尊已下并頌有二十一行經明十方世界如來各放眉間光灌金剛藏菩薩頂互相照燭光作成臺光臺出音聲勸說十地分九爾時金剛藏菩薩已下長行并頌有十三行經明金剛藏菩薩歎十地法門甚深出過情意識唯智所知非言所及承諸佛威神略說少許分十佛子若有眾生已下至卷末已來是正說第一歡喜地行門分此十段門中大意有十文自具足不煩更釋其十事者一諸佛摩頂明印可許說二總舉十種地名三默止待請方宣明法可貴不輕授物四解脫月知時而三請五金剛藏菩薩恐器劣而三止六大眾咸同請七明堪聞者諸佛所加不堪者元自不聞八明光臺出音勸說九明佛光灌頂十明金剛藏菩薩辭近法深略說少分大意明此十地體與十信十住十行十迴向十一地互作依止故是故從十信十住十行十迴向總有十地行門次第為以一箇如來自在無礙大智同行一箇十波羅蜜以為方便進修故總是初會十普賢法故是故解脫月菩薩言以字母等喻一切書字及數說無離字母一切佛法皆以十地為本明此十地為本明此十地法通因徹果不離如來根本智依十普賢行修差別智滿薩婆若海故是故從初舉果勸修中放眉間光名菩薩力智光明入佛足下輪中用成十信今還於如來眉間放光名菩薩力焰明灌金剛藏菩薩頂用說十地足下光明以果成因生信此光明說十地是所信之果終是故今還放初信之十地智果之光用灌加持金剛藏菩薩頂令說此十地之行從頂入者明十地是一切菩薩中道之智果頂故至一切智之盡處故是故如來出現品法界品總於如來眉間放光總明果體智光圓滿處故又光從頂入者明以從智頂處世行悲稱十迴向中所發大願令行滿故明此十地長養大慈悲門赴所願滿足故是以善財知識以十女天表之十一地明悲滿從智遍利眾生以佛母摩耶生佛表之須妙得其意方可知真成信解之門昇進之路不窮大教無可以指南從第十正說歡喜地行相門中又分二義一長科此位二隨文釋義第一長科此位者於此歡喜地中長科為十二段一佛子若有眾生深種善根已下有十七行經明初從凡夫地起三十種廣大志樂深心入菩薩位生如來家分二佛子菩薩住歡喜地已下一段有二十三行經明菩薩初入地位多歡喜分三佛子此菩薩以大悲為首已下一段有十六行經明入初地已又生三十四種廣大志樂分四佛子菩薩住此歡喜地已下有五十八行經明住歡喜地興發十種無盡廣大誓願分五佛子此大願已下有七行半經明前十無盡願以十無盡句而能成就分六佛子菩薩發如是大願已下有八行經明發十無盡願已得十種利益心十種信功用分七佛子此菩薩復作是念已下有十八行經明菩薩知真愍俗隨迷緣生起大慈悲分八菩薩摩訶薩已下有二十一行半經明入初地菩薩隨順大慈大悲行施分九佛子菩薩住此歡喜地已下有十八行半經明以大願力得見多百千萬億佛及行四攝攝眾生分十佛子菩薩摩訶薩已下有二十八行半經明菩薩入初地時善問地地次第進修對治障礙分十一佛子菩薩摩訶薩已下有二十行半經明菩薩入位受職分十二若人集眾善已下有四十六行頌頌前之法分第二隨文釋義者從初段中經云佛子若有眾生深種善根者即如此段中生三十種志樂廣大是也善修諸行善集助道者即十波羅蜜三十七助菩提行觀是也從四念觀常念觀身空無性相觀受不在內外中間觀心無住觀法無我勤行此觀名四正懃心稱所觀得法無我名四如意足以得法無我故獲得五根以觀達真不退名五根五根者信進念定慧以不退生死正信根成故隨行不染不與情俱名之為力力者如前五根隨境不退不與情合但與智俱名之為力即便獲得七菩提分法七覺者念覺支擇法覺支精進覺支喜覺支捨覺支猗覺支此心稱理為猗定覺支以得此七種覺支分獲得八種正道分八正道者正見正思惟正精進正念正定正語正業正命是也解云以入佛智名為正見以智觀法名正思惟依五位法而行修名正精進常與智合不與情俱名為正念心無生滅而能發起諸佛智慧及起無量大神通力名為正定善能分別人天外道三乘一乘邪見正見邪定正定邪行正行名為正語善簡自他一切邪業善顯佛智慧等一切眾生同共有之名為正業令一切眾生人天外道世間生死及三乘出世解脫法門皆令迴向如來根本一切智心本無情動名為正命如三十種廣大志樂如經具明從佛子菩薩始發如是心已下有五行經都結菩薩能發此三十種廣大志樂始發如是心即超凡夫地入菩薩位生如來家此一段通收前十住中初發心住同此十地中初歡喜地生如來家為真佛子為明同乘一如來智慧為體故明五位中差別行及差別智無前後始終一時同進故非同三乘逐情法故法行雖廣是一佛智印諸法非前後故故此十地法返成前十住十行十迴向法非是此十地別有法來猶如蘿菔從根生葉復以葉滋根亦如種穀以果生苗苗熟果成還初果也如善財見慈氏如來慈氏如來還令却見文殊明果不離因中果也又如人初生至三十而長終但以長初生為大故非別有大來又初生至老大時無先後也以智為先導非情所收無先後異也此一乘五位法門智為先導無先後故五位之行教辯昇進同異差別雖立昇降差別但明一法界智中階級非如情見階級故以智照之可見亦如龍女一剎那際三生具行成佛是也三乘之種不體會法華經會權就實之意反云是化要經三祇劫方得成佛此是法界大智宅外門前之見也猶住草庵且免三界麁苦之樂得三種意生身住火宅門外權設三車是以机案有憑據之乘以淨土穢土有二別故未入法界大智生死涅槃無依住故智悲無限佛本報居華藏海宅故以眾生海即佛海故眾生智是如來智於一毛孔以智所觀一切剎海凡聖同在其中於剎那中普見無限三世劫海無有始終不同權教定時劫淨穢全作差別法故此經十地之法門莫以三乘留惑或以願力不取淨土留身穢境以悲化眾生等解皆不稱此之法界普光明大智本宅之門須改三乘之見網眇目者令圓滅存留惑及淨穢土之漏身始可稱智身之廣大入此不動廣大智身方名歡喜地不動相應也亦是十信中不動智佛為體十住十行十迴向隨昇進立名至此位歸本名故論主乃為頌曰無限智悲成佛德佛以智悲成十地還將十地成諸位前後五位加行門不離十地智悲起是故十地初發心發心即入十地智雖然五位方便殊只為成熟十地智猶如迅鳥飛虛空不廢遊行無所至亦如魚龍遊水中不廢常遊不離水如是五位行差別不廢差別不離智所有日月歲差別以智法印無別異智體不成亦不壞以明諸位除習氣了習無習悲行成萬行常興無作智如是無礙智是觀達無礙因觀所成皆以自然無作智為體亦名不動智無依無可動故如是安立五位昇進之門有十一事因緣何者為十一一令發菩提心者不滯一法而生懈慢二令發菩提心者得智修行諸行三令發菩提心者以願起智從悲四令行慈悲者堅固圓滿五令發菩提心者自治隨俗習氣以諸波羅蜜令昇進智悲之境六令發菩提心者從位知行對治習惑進修智門七為發菩提心者簡辨三乘一乘及人天等差別諸行八令發菩提心者自知自行所至之緣九令發菩提心者明三乘一乘攝化廣狹福智減增十明古今諸佛化儀常爾十一如鍊真金不離金體十度鍊冶轉更明淨且略釋歡喜地十二門中初門十七行經竟自餘如下更明第三次釋第二段中二十五行經分為五段一佛子菩薩住歡喜地已下至多無瞋恨有兩行半經此一段明菩薩入初歡喜地多歡喜分二佛子已下至復作是念有五行半經明正說此位菩薩歡喜地意有十種歡喜如此一段明見聞念諸佛法故生歡喜分三我轉離一切世間境界故已下至何以故有六行半經有十種歡喜明自知得佛智慧永離苦源此一段入法故生歡喜分四此菩薩得歡喜地已下至何以故可有兩行半經明入此歡喜地已能離五種怖畏分五此菩薩已下至毛竪等事有七行經正說離五怖畏所緣分此之已上二十五行經如文自具不煩更釋第三段從佛子已下有十五行半經分為三段一從佛子已下修一切善根而得成就有一行半經此一段更勸勤修信進助菩提行無疲懈分二所謂信增上故已下至上上殊勝道故有十二行半經此一段明以三十種法增上進修淨治此地法分三佛子已下有一行半經此一段明都結勸修住地分如上十五行半經經文自具不煩更釋第四段五十七行半經分為十二段一佛子已下至如是大作用有一行半經是都舉此地所堪為十大願分二所謂已下至無有休息可三行半經明願以一切供養具供養一切諸佛如法界虛空界無休息分三又發大願已下至無有休息有三行經明願一切佛法護持無休息分四又發大願已下至無休息有四行半經明願一切世界佛出興世皆往詣供養為上首受行正法無休息分五又發大願已下至無有休息可四行半經明菩薩廣大行不離諸波羅蜜淨治諸地有總別同異成壞等六相如實說教化眾生無休息分此一段如五位昇進隨位安立十波羅蜜十菩薩行十佛世界十佛名號總是一波羅蜜中隨行成名於五位中俱有五百為一波羅蜜中具十十中具百隨五位上加行同異上有五百即如初會中菩薩神天等眾一眾有十十眾有百五十眾上有五百各各位中隨當位菩薩神天名下義是波羅蜜行又善財四眾各具五百者是為一中具足十義名之為總其行殊途名之為別一智無二名之為同隨行報殊名之為異能成別報名之為成因果本虛名之為壞為行行無體故且如波羅蜜一中有此六門一能破慳貪等十煩惱結名之為壞二能成善果名之為成三眾惑雖多捨通多法名之為總四殊招別果名之為別五終歸一智名之為同六隨惑對治名之為異此之六相之法於一切法中總具此六門一一人法行門中以智觀之可見若一一法門中無此六義皆偏見也又一波羅蜜上見十波羅蜜即捨義通該無法不遍餘准例知六又發大願已下至無有休息有五行半經明願化一切三界四生眾生皆安住一切智智廣大無休息分此一段明教化三界四生法欲界心多者勸令觀諸法苦空無常對治欲惡修諸善法樂清淨定淨治心垢離貪嗔癡慢破欲界業得寂淨樂色界心多者住息想禪生有漏善界方便勸修十波羅蜜慈悲喜捨令方便成就自體無作大寂定門離息伏想現一切智成就無量巧方便智教化眾生若無色界心多者方便教化修廣多聞慧分別世間一切事業令無迷滯無定亂體起大願力成就神通供佛法僧修一切種一切智智教化一切無盡眾生皆成佛故如是依根發起調伏使令皆至一切智智者根本智中修差別智也如根本智依無作定顯差別智依根本智加行起觀方成或自力不終佛菩薩先達之者學而方得七又發大願已下至無有休息可有四行經明願以智明了麁細世界廣多無限分有形世界名麁無形世界名細亂住者多類雜居如此閻浮提諸雜居世界是也側住如四天王居處是倒住者如胡蜂巢等是正住可知若入者如土居眾生只若入不欲出若行者如人等身中八萬四千戶虫居而人或行住坐立者是也若去者如流水居眾生其一向流去是也帝網差別者如天帝網重重光影互相容也如是世界重重共住即華藏莊嚴世界是與眾生世界海共住業不相妨猶如帝網互相容而住各依自業相見如經云一切種一切智智者明菩薩大慈悲種由大願力助成一切智由定方現差別智由觀助成總以此知之皆依根本智起無限智門總由此也八又發大願已下至無有休息有六行經明願佛國互相參入莊嚴分此一段明入智境界佛剎如光影互相參現故九又發大願已下至無有休息有七行經明願諸菩薩同志行無怨嫉分十又發大願已下至無有休息有五行半經明願乘不退輪行菩薩行身語意業見聞者無空過分十一又發大願已下至無有休息可十行經明願於一切世界隨眾生欲示現成佛入涅槃分十二佛子已下可有兩行經明都結十種大願滿無盡願分第五佛子已下有七行半經於此段中分為兩段一從佛子已下至眾生界盡我願乃盡有五行半經明十盡句分二而眾生界不可盡已下至無有窮盡可有兩行經明願不盡分言世間轉法轉智轉界者明眾生三界流轉法流轉智流轉眾生界盡菩薩願行方盡如是不盡願行不盡第六佛子已下一段有八行經分為三段一明發十盡大願已得十種柔軟心二得十種信三舉要言之已後一行都結如文可解第七一段十七行半經分為五段此一段是當歡喜地中第七地相觀苦成悲門一佛子已下至如是廣大有三行經先舉佛正法甚廣大分二而凡夫心墮邪見已下至於三界田中復生苦芽有六行經明凡夫心墮邪見而生苦趣相續不斷分三所謂已下至如是眾生生長苦聚有四行經明十二因緣有支為生因分四是中皆空已下至不覺不知可有兩行經明眾生不知身空無我分五菩薩已下至大慈光明智可有三行經明見眾生苦發悲愍分此一段十七行經約立四門分別一舉體示迷門二凡夫迷體成苦門三不了緣生無體流轉門四菩薩達真愍苦接生門第一舉體示迷門者即如初三行是舉諸佛正法如是甚深如是寂靜如是寂滅如是無相等愍念凡夫不悟邪見無明長夜覆翳輪轉苦流問曰一切眾生體自真理智等如來何故從迷成諸苦業答曰為真如理智體皆無性無性理智不能自知若也自知不名無性但有眾生緣隨境流轉不如善惡為隨境變業有差殊或因佛菩薩為說苦因或自因苦生厭方求正見不苦之道若也未厭苦果終不信聖言未可自知是真是假是苦是樂但受得其生都無厭患驚怖熱惱都不覺知若不深自勤修責躬匪懈作諸定觀入法界之真門者終未可盡其苦源也第二凡夫迷體成苦門者如後凡夫心墮邪見已下於三界田中復生苦芽有六行經是於此段中所受苦生有十八種煩惱皆依二種煩惱起故云何為二一根本無明為長夜所覆二邪見逐境常流轉不息此二種無明非達得成根本智方成智用非三乘空觀能斷得故是故勝鬘經云聲聞緣覺及淨土菩薩但能折伏現行煩惱不名為斷煩惱為折伏故得變易生死菩薩得隨意樂生身皆有忻厭自他佛剎皆未得法界普光明智未得與十方諸佛同一智海永絕邪見自他取捨一切見流為迷前二種無明妄生厭捨別證真如及空相迷大智故是故淨名經云一切煩惱諸塵勞門以為佛種此無明邪見一乘菩薩達而成智三乘折伏現行亦云留惑潤生此乃皆非稱智而說不同一乘依不動智上自有無邊大自在用門如十信位中十箇智佛是以不動智佛為首如此無明及邪見與一切煩惱而作根本自餘已下一切諸煩惱皆從此生總名隨煩惱為依根本而有故如無明通總名邪見因境起識為因六根中見名色等為名色對六根作境因境識種取著名之邪見為迷真理智號曰無明以名色識種起邪見三種對於六根根根之上皆具有三且如耳根聞聲知如是聲皆有名色識起邪見等三種如眼根鼻舌身意總具此三名色識及六根以名色為境根為主識為取思之可見是故此經云不離此名色增長生六處聚落於中相對生觸觸生受受生愛愛生取取生有有生老死等是也如憍慢二種為增長無明能成增長苦種令不摧壞是故經云立憍慢幢入渴愛網中如愛為津潤無明能潤生死常流轉故為非愛不受身如諂誑是稠林無明為自迷覆廣多故為凡夫常所行無暫間斷故此非修定業不可制之如慳嫉二種是常計無明與惡道生死更加勝因是故經云心與慳嫉相應不捨恒造諸趣受生因緣如貪恚愚癡是集業無明是故經云貪恚愚癡積集諸業日夜增長如忿恨無明與嗔作因是故經云以忿恨風吹心識火熾然不息欲流有流無明流見流此是常流無明恒流轉不息明是四流大河常流不息成大苦海若心無念諸流頓竭若也智現便成法流如是十二有支互為主伴則一支上有十二支總一百四十四有支以成無邊生死已上十八種煩惱無明皆依十二有支以為根本十二有支依名色邪見為本若以無作定門印之八萬四千塵勞總為法流智海如是無明名色對五根有觸受想行總以心生意取為主如是九緣同起了境名識以此十事總名無明總名邪見作一切煩惱迷心及境名曰無明境者名色是也六根對境邪見隨生第三不了緣生無體流轉門者此之一段明迷真逐妄所生之因從所謂已下至生長苦聚四行經是所謂因依名色對六根所緣生觸以觸故六根取受因受生愛因愛生取因取生有有生故有老死憂悲苦惱以名中具色色中具名名色二存聲香味觸總在其內以有有表色無表色故但心意眼耳鼻舌身意所緣擊發成惑者皆為觸唯如來無為純與智俱無法觸也眾生觸受成三界之煩惱聲聞有厭生死證涅槃觸受淨土菩薩有淨穢二種觸一乘菩薩有圓和智悲未自在觸如是諸觸以智明觀以成智用是故淨名經云受諸觸如智證又法本不生今則不滅是明緣生體自性無性非生滅法凡夫不了號曰無明但知心境本無即起唯法起常是智境非生滅緣以定慧觀照即自然開解第四菩薩達真愍苦接生門者即從是中皆空離我我所至大慈光明智五行經是如是十二有支一切眾生從此而起前十八種煩惱而流轉生死無苦不受聲聞緣覺淨土菩薩厭而伏之現行不起一乘菩薩以此十二有支而成根本智起差別智教化眾生住持善法及成菩提心意明迷悟不同非十二有支與智異故如勝鬘經亦同此說如上十八種煩惱如邪見無明十住初發心住上初生如來智慧家時正使能作惡道邪見以除故習氣微薄未盡憍慢等十八種總爾以十種故十行十迴向法中有十法加行治之漸漸微薄至十地以正智增明唯有見道隨行法執無隨三界現行習氣不善之業如慳嫉忿恨嗔五種入十地中習氣已無自餘至七地悲終智滿方成隨願智用只可名為達煩惱而成智用不可名為斷煩惱故法執現行至七地故法執習氣十地方無如算數廣大愚隨好功德愚此二愚至佛果行終方見盡如阿僧祇品隨好光明功德品是是故如來自說二品明經佛果二愚是故明十二有支微習直至佛果方盡以此安立五位十度十十治之皆十住十行十迴向十地十一地法則皆體相似以明治習階級不同如是五位十波羅蜜皆初三波羅蜜以治從纏出世之道如善財十住中初及二三知識以三比丘表之次後三波羅蜜以治出世間世間之惑即以彌伽長者解脫長者海幢比丘表之次以方便波羅蜜以下願力等三波羅蜜門以治入世間中出世間令悲智自在即以休捨優婆夷仙人苦行婆羅門表之次以世間出世間智悲自在故即以智波羅蜜以智生悲得自在故即以師子幢王女名曰慈行表之智自在如王也以七住中以修悲生智以此第十住中以智生悲故為王女也明以智波羅蜜以智成悲而自在故此明五位進修位位有此四種勢分差別同異至善財知識一一差別同異重明方得了其五位解行同異從此十地法門亦如上有此四種治惑差別同異一從初地至第三地是治世間中染成出世間習四五六地是治出世間中世間智慧不自在習七八九地是治入世間中悲智不自在習是故八地位中諸佛以作三加七種勸發以用防之如八地位中具明第九第十地智波羅蜜治世間悲智得自在故是故以如來為太子時第三夫人瞿波表之明大慈大悲已滿是表慈悲法悅義如善財於十地中表法有九箇女天一箇佛妻為明此十地法門長養大慈悲門令圓滿自在故故以女天表之至彼位具明仍普賢利他行未自在大略約敘五位昇進大意有六一十住明創生佛家且除正使煩惱二明十行治隨世現行習惑三明十迴向起大願力和融智悲使世間出世間無礙利物四明十地長養蘊習悲智功圓五明十一地普賢行滿即普賢行品是及十定品已後是六明成佛位終即如來出現品是如離世間品明進修佛果以後普賢恒行法界品即前後一部之經皆是以法界為體如是以法界大智圓通總無一法一時有前後差別以智照之可見如是五位中差別行位總在初發心住中以願行智悲普印令圓滿故教雖前後願行悲智法是一時時亦不異法亦不差是故發心之士應如是修如是圓滿不離如來不動智之體圓滿故於一佛果智悲始終徹故普見一切眾生是佛國土無出入故教化迷如來智中眾生令依本故令諸眾生於自智中普見諸佛同一智故不於自智生別有佛想故令一切眾生不於自身起內外遠近見故以一智印印之破情有大小長短量故如是修行即是令諸眾生佛種不斷故為諸眾生說如斯法是故能令法種不斷普令一切眾生普見自身同佛智海入佛知見是故能令僧種不斷一一如是觀察而令心境如是相應第八一段二十一行半經分為三段此是初地中第八地相第一佛子已下至凡是所有一切能施有兩行半經明一切能捨分所謂已下至是名菩薩住於初地大施成就有六行經明此位中為求佛智故於身命財無悋惜分於此段中其施有三一財寶施二象馬妻子施三頭目眼耳身肉施第二佛子菩薩以此慈悲已下至於佛教法能說能行有十行經明此位菩薩成前施已得十種利益分一明大慈悲大施所緣二明所施為求正法所為救眾生故三求出世智無疲勞心四於一切經論無怯弱心五善籌量上中下眾生隨力而行成世間智分六慚愧莊嚴修自利利他之道七勤修無退八成堅固力九供養諸佛十於佛教法隨說能行第三佛子已下至依教修行有兩行半經明總結成就十種淨諸地法分具如經說如此段中已如上信慈悲喜捨無有疲厭知諸經論善解世法慚愧堅固力供養諸佛以教修行以為法門淨治行地以檀度為體餘九為伴第九段中十八行半經約分為三段一從佛子已下至迴向無上菩提有七行半經明以願力得見多百千佛并及悉承事供養分二佛子已下至隨意堪用有七行經明因供養佛獲勝益分三佛子已下至隨意堪用有四行經明金師鍊金數數入火喻菩薩修行轉增上分此一段如文自具第十段有二十八行經約分為三段一佛子已下至成於如來智慧光明有十四行經明菩薩入初地已更求此地及十地入如來地相因果分二佛子已下至悉免憂患有六行半經明以商主所往大城喻菩薩問於諸地行相安危一時齊備所資具分三佛子已下至百千阿僧祇差別事有七行半經明菩薩修行善知地相安危主道眾生令得無礙解脫如商主分第十一段中有二十行半經是正答前所問佛菩薩善知識初地及十地因果分於此段中復分為二段第一從初佛子已下至一切智智有八行經於中大意有五一正舉初地之果二明能護持正法三明所行四攝之行四明一切所作不離念佛法僧五明不離念具一切智智如一切種者是以加行大願助成大悲種故一切智智如前已明又起大志樂修一切智及差別智廣行大悲種由熏修所生如一切智由定顯發故差別智由依師教先達者修學方成皆依根本智而有或因自根力上上觀達得明解之徒必藉師教第二復作是念已下至而說頌曰有十二行經明此位菩薩能捨家妻子修出家法得見百佛境界法門分於此十二行半經中大意有八一堪與眾生為首二堪與求一切智及差別智者為依止三明難捨能捨四明出家勤行精進五明所得三昧有百六明依報見佛之數七明以願力見佛增廣八明重說其頌如上見多百佛者即是華藏智境一佛剎海融十方諸佛剎海互參遍徹之多百非如三千大千世界佛境限之百佛故乃至身塵毛孔等周法界虛空界之百也不可如情所知之百佛故此是智境無限中多百但以定安立隨位昇進之法明其昇進然其一一佛境不可存其中邊量見但如自觀身智境無中邊見何得論佛境有邊量見此初地中間十地及如來地法為一地通修十地及佛地法故此中因果依十迴向中佛果名妙以十地但成就十迴向中大願海令滿彼大願行故亦不離初信心中金色世界不動智佛文殊師利普賢等行如經頌曰佛子始發生如是妙寶心則超凡夫位入佛所行處第十二說頌中有四十六行半頌明重頌前法如文自具夫驗經所說入此初地法乃至是創始具足凡夫能發廣大願行能趣入故非是由因地前行解而來者意明設教備明修行滯障節級安危然發心者一時總頓修居一時一行之內非是要從節級次第來修以總別同異成壞六相法圓融可見於此六字三對法中一字有六且如人類之餘可准知如一人身具足是六相頭身手足眼耳鼻舌等用各別是別相全是一身一四大是總相一空無體是名同相不廢如是同無異性頭身手足眼耳鼻舌等用有殊是為異相頭身手足眼耳鼻舌等共成一身名為成相但隨無作緣有各無自性無體無相無生無滅無成無壞名為壞相又一切眾生名為總相愚智區分名為別相皆同佛智而有名為同相隨執業異名為異相所因作業受報得生名為成相心無所依業體無生名為壞相又十方報佛名為總相眾寶所嚴身土差別名為別相同一法身理智無二名為同相智隨行異名為異相成就眾生名為成相能所皆無無得無證名為壞相又以一智慧該收五位名為總相行解昇進名為別相同佛根本智名為同相修差別智名為異相成大菩提具普賢行名為成相智體無依用而不作名為壞相又三世久劫差別名為別相以智普觀在一剎那名為總相隨業長短名為異相情亡見盡長短時無名為同相智無依住名為壞相應根與法名為成相約舉五翻六相同異自餘一切法准此例知又明一字中有六相義互為主伴十玄義亦在此通一同時具足相應門二一多相容不同門三諸法相即自在門是其義也六相義此一字中有六相一切字一切法皆有此六相若善見者得智無礙總持門於諸法不滯有無斷常等障可以離情照之可見此六字義闕一即理智不圓是此初地中觀通世間一切法門故將釋此地約作五門分別一釋地名目二明此地修何行門三明善財表法四明此地於三界中得何界解脫五隨文釋義一釋地名目者何故名為離垢地為此位治上上十善戒上上十善戒即法身性戒能自體無垢故故名離垢地也二明此地修何行門者以戒波羅蜜為主餘九波羅蜜為伴三明善財表法者善財此位中知識號普德淨光夜神此是女天在菩提場內善財得菩薩寂靜禪定樂普遊步解脫門凡是夜神河神海神地神總是女神表慈悲位明此十地蘊積大悲滿淨光夜神者為滿普賢願行故夜神者常居生死大夜破一切眾生長迷暗故神者其智應真號之為神此女天在菩提場內者明以法身妙理為戒體故善財得菩薩寂靜禪定樂普遊步解脫門者明以性戒遍周行齊法界不為而用對現色身常處世間不染塵垢故為名也以體用恒寂故以禪定是體遊步是用樂是法樂此神住菩提場內者為上上十善是全體菩提法身妙理又是初歡喜地婆珊婆演底夜神本發心之師明一切發心以菩提妙理為體故四明此地於三界中得何界解脫者若以菩提無作之體即三界六道總通解脫是總相義若也別相論之善知三界法差別者即以戒體能治欲界煩惱以菩提妙理現前且能觀欲界煩惱行相以菩提妙理且治欲界惑習故色無色二界三地位中修八禪定方明此色無色界行門若不如是別別修行但以菩提無作用不能簡知三界所染行法即於三界法不能了達便同聲聞外道無大智故是故此地修戒治欲界煩惱三地修八禪治色無色界煩惱初地明凡夫發心但有大志樂忻求大法故三地修八禪者明上界禪皆息想安定心而住禪菩薩不息任體自寂禪捨彼息心住理自寂稱菩提故凡上二界禪隨其淺深皆有息心想伏隨寂靜住第四禪中無出入息唯白淨妙色現前水火風三災不至為念亡想滅無此業故唯有色界業在五隨文釋義者於中復分為二一長科經意二隨文釋義一長科經意者於此第二地中長科為六段一諸菩薩聞此已下有五行頌明諸菩薩聞法歡喜分二爾時已下一段有四十三行經明已修初地欲向第二地捨惡從善分三佛子已下一段有三十九行半經明第二地中善持上上十善分四佛子已下有三十九行半經明第二地中起慈悲眾生分五佛子已下一段有三十一行半經明正入第二離垢地得見多佛分六說頌已下有四十二行頌明重頌前法及請說第三地分二隨文釋義中從初五行頌中大意有三一菩薩聞說初地法歡喜二散華稱讚三解脫月知眾心請說第二地其義如文自具第二於捨惡從善段中四十三行經復分為兩段一從爾時金剛藏已下至以此十心得入離垢地有四行半經以十心修第二地向二佛子菩薩住離垢地已下至令他修者無有是處有三十八行經明第二地菩薩種性自身口意業調善順十善心具慈悲分十善者身無殺盜婬意無貪嗔癡口無妄言綺語惡口兩舌如欲界十善散善修色界無色界十善并修定業以息想方至第三佛子已下三十九行半經明善持上十善分中復分為三段一佛子已下至如是方便菩薩當學有十四行經明此位菩薩持十善道分於此段其意有六一念十不善是地獄畜生二念十善業道得生三界至有頂天此十善通修非想頂總名有頂三上品十善畏苦修真得聲聞乘得出三界有為心伏盡三界煩惱入變化生死有入滅定經劫不覺四上品十善自覺緣生不具慈悲成獨覺乘亦得變化生死為根利故迴向大菩提易經十千劫五上品十善修廣大願不捨眾生求佛大智成菩薩行六上上十善修一切種智清淨故成十力四無畏故名為最上乘以上生天及出世有此五種十善業道二佛子此菩薩摩訶薩已下至無邊大苦聚有二十三行經明行十不善業各有二種因果如經具明又十不善中亦有上中下三品因緣受苦不同如經自具三是故菩薩作如是念已下至令住其中有兩行經明菩薩自行十善亦教化他行十善業分如上上十善者明依智發心自餘三品雖皆離三界業得出三界果皆依空發心漸求佛智方入普賢願行為三乘中菩薩願行雖廣為未盡佛智故皆有限量如三千大千國土為佛報境者以是義故與佛智中行普賢行者全別三乘以觀空及五位行門忻理至理方忻如來種智之門然更須入普賢願行即佛果在十信五位後云滿三祇方至若不迴心者俱在門外草庵上上十善一乘之門即以如來一切處不動智佛以為信心十住位中即入如來智慧之果十信五位皆以佛果大智以成行門即以如來普光明智以成十住十行十迴向十地十一地為體即佛果與普賢行同資以智體圓明出情見故非三世攝是以法華經為迴三乘令歸智海即以龍女表之此經頓示佛門即如善財所表善財雖遍巡諸友然不動足於覺海之前慈氏雖受一生成佛之功然不離一念無前後無生智海此是乘一切智乘古今見盡情存前後不入佛智之門且住草庵止於門外論主頌曰一切眾生金色界白淨無垢智無壞智珠自在內衣中只欲長貧住門外廣大寶乘住四衢文殊引導普賢扶肥壯白牛甚多力一念遍遊無卷舒如是寶乘不能入但樂勤苦門前立不覺自身常住中遣上恒言我不及第四段中四十行經明第二地中起慈悲分復分為十段一佛子已下有四十行經總有十種慈念眾生心十種念眾生苦道令安在十種樂中如經自具次第作十種復作是念是如身邊二見見取戒取總依邪見起故標在其首六道三界無明總依名色見惡慧惡欲生離佛意者明根隨境變迷自佛智故我拔出如是險難令住無畏一切智城明念苦興悲令達本智故又作是念一切眾生為大瀑水波浪所沒者明因愛水所沒故入欲流有流無明流見流生死迴澓者明總因愛河漩流漂轉故湍馳奔激不暇觀察者明前四流峻速逐境從見起諸妄業無暇起觀而調伏之故為欲覺恚覺害覺隨逐不捨者明此三種惡作流依身見羅剎於中執將永入愛欲稠林故明因身等五見俱生五見俱生六十二見齊起六十二見者依毘婆沙說五蘊中各起四見四五二十三世各二十通為六十通身即是神身異神二見總為六十二見且於色蘊中即色是我離色是我我中有色色中有我乘自佛智經五位見諦漸明復有五因有五箇果此約本五上立通為十都有百一十法門皆有迷障愚癡等法一如善財童子舉行所障待至彼位具明如是名為隨位進修未得自在愚癡直至佛果所謂算數廣大愚隨好光明功德分量廣大愚唯佛窮果方始了知如阿僧祇品隨好光明功德品如來自說者是如是隨地位中進修迷障至善財表法知識一一對行具明令易解故隨逐邪道故又一切眾生人天魔梵聲聞緣覺淨土菩薩皆是邪見但為苦樂不同皆非正見行顛倒行者四倒八顛倒等是猶如盲人無有導師者明菩薩觀迷起悲求出要道慧濟群品已下可知入魔境界者五蘊魔煩惱魔死魔天魔是也惡賊所攝者六根逐境起諸邪見是也隨順魔心遠生迷真妄取名色身見邊見戒取見取邪見常自籠網輪轉苦流愚癡稠林所迷者如一切眾生愚癡稠林所迷大要約有八萬四千大體總論一迷等虛空迷為迷自身如來普光明本智慧海即等法界虛空界總迷如是愚癡廣多蔽障本智故號稠林如入位菩薩迷道愚癡隨五位上進修因果有一百以五位中各有十種波羅蜜以為昇進之行體如十住中從十信以後修方便三昧是修十住中初發心住向正入初發心住果所謂得憶念諸佛智慧光明是入海門國觀修治地住向觀察一切眾生海是清淨法界海得普眼法門是正入治地住果如是五位五十箇法門皆有二種因果都有一百箇昇進法門又從初發心生死稠林故標之為首若明此諸見無體諸見即是法界緣生起唯法起見唯法見隨智而轉所緣三界六道諸不善道總由此五種生若了即入佛知見已後諸煩惱總無有生如是五見相破壞者是離世間業因此五見而生鬪諍嗔恨如因貪便起邪命如三毒因起貪嗔癡業惡業增盛名為熾然清涼涅槃者業亡智現即樂又舉愚癡重闇妄見膜者總明多迷障業為迷名色以障正智又舉墮地獄畜生餓鬼者明由前迷障妄墮地獄此謂十八地獄十八者鑊湯鑪炭刀山劍樹黑闇寒氷火車火輪鐵網銅柱沸屎拔舌釘身吐火飲銅愚癡火城灰河等已上十八種地獄約心所作惡業處即受之入惡見網中者明眾我五蘊中各具有此四如是諸見皆依身所起是故此經云無身亦無見得佛無上身將入愛欲稠林者明一切生死皆從愛欲所生故為生死多故如稠林一剎那間八百生滅心齊起流注不絕剎那時盡生滅齊生於所貪愛深生染著者明深作生死業轉轉不休故所慢原阜者慢有七慢慢慢憍慢過慢卑慢我慢增上慢邪慢原阜者明慢上更加慢及過慢等名之曰阜如世平地更有高地其上平坦曰原原上更高為堆堆上更高為阜明我慢上加六重慢此為阜也安六處聚落者憍慢原阜上更加眼耳鼻舌身意取著名色境增長苦因已下十四行經如文可解此十段經明此地中觀苦起悲救護分第五佛子已下有三十一行半經明此地菩薩以願力得見多百千佛分於此段中復分為十段一佛子已下至那由他佛有三行半經明此位菩薩以願力得見多佛分二於諸佛所已下至亦以供養一切眾僧有兩行半經明以二心五事之供佛及僧分此中佛法僧者以毘盧遮那為佛寶文殊師利為法寶以普賢行為僧寶總攝三乘人天六道三寶總在此三寶中皆從普賢隨行教成故三善根已下至布施持戒清淨滿足有四行經明重受十善戒分此明初地亦受上上十善此更重明鍊磨四譬如真金已下至持戒清淨滿足有三行半經明舉鍊真金更加礬石更明淨喻五佛子已下至但隨力隨分有兩行半經明此位菩薩所行之行分六佛子已下至一切智智有六行半經明此位菩薩受職分七又作是念已下至一切智智依止者有兩行半經明此位菩薩自知道德殊勝分八是菩薩已下至以為眷屬有四行半經明此菩薩亦能捨家妻子出家得千三昧得見佛分九若以菩薩殊勝願力已下至不能數知明以勝願力見佛過前依報業力分十爾時已下明金剛藏說頌分第六說頌已下有四十二行頌復分為五段一質直柔軟及堪能已下至為諸佛子已開演有三十行頌明頌前十段法門兩行一頌如文自具二佛子已下至第二地中之行相有四行頌明大眾聞法興供分三是諸菩薩已下至願為演說第三地有三行頌明諸菩薩聞第二地又請說第三地法分四與法相應諸智業已下至佛清淨行願皆說有三行頌明諸菩薩同請說分五時解脫月復請言已下有兩行頌明解脫月重請說第三地分如上云一切種者以加行熏修種一切智即是根本智又智者明以根本智加行成差別智如根本智因三昧現故差別智由以根本智觀察加行力修成若不一一以加行觀察力大願力即根本智即滯寂聲聞同乘故無有用也將釋此地作五門如前地一釋地名目者何故名為發光地明此地修色無色界八禪定善達色無色界世間禪體識相對治明達三界障惑分明益令智慧明淨故故名發光地為從初地二地以善達欲界中隨纏法於三地善達色無色界四禪八定法門得出三界智慧光明現前故故名發光地若但修治欲界煩惱不修八定達色無色界由有上二界障在不名發光為此地修三界業障盡故故名發光地以定能發慧光故二明此地修何行門者以忍波羅蜜為體餘八為伴此明三界業障盡故以此忍名為順無生忍若也初發心住得佛智慧現前名初生諸佛智慧家已十住十行十迴向總得無生忍是總義若也麁細進修言之地前三賢名為以佛智慧調伏名為伏忍初地二地三地名順無生忍自四五六地得出三界及世間障亡方名得無生忍七八九地方名無功用寂滅忍十地悲智圓該位同諸佛三明善財表法者善財於此位中得見喜目觀察眾生夜天神在去菩提場不遠坐蓮華藏師子之座善財得大勢力普喜幢解脫門表初地初入地位初發心第二離垢地是初會菩提之體為戒體第三地是依菩提之理修忍忍是行首故故去菩提場不遠以菩提成忍行故坐蓮華藏師子之座蓮華表在行無染師子明依主義也號喜目觀察眾生者明法忍行慈也夜天神者如前釋也善財得大勢力普喜幢解脫者明出三界障盡法忍成滿貪嗔忿恨惑不能生故法忍現前有大勢力故普喜幢解脫者明能摧壞自他煩惱故於諸境界不傾動故於諸違順成法樂故四明此地於三界中得何界解脫者此得三界解脫為前二地對治欲界此三地次對治上二界八禪總是三界障盡故以四地修三十七助道觀五地修十諦觀六地修十二緣生觀學出世中世間智慧故五隨文釋義中二義如前第一長科經意者於此段發光地中長科為七段第一爾時金剛藏菩薩已下至得第三地有五行經明從二地修第三地向起十種心分第一佛子已下非但口言而可清淨有五十二行半經明正住第三地觀諸有為法及於一切眾生起慈悲并貴法重人能入火坑受苦樂聞法分第三佛子已下至而無所樂著有十行半經明住發光地修色無色界四禪八定隨順法性而行無所著分第四佛子已下至亦復如是有兩行經明此位修慈悲喜捨四無量心分第五佛子已下至明以願力而生其中有三十三行經明住此地以修禪定獲通力六根清淨分第六佛子已下至而說頌言有三十行經明此位菩薩見佛廣狹及受職分第七而說頌言是說頌分於此七段經中第一爾時金剛藏菩薩已下有五行經明從第二地修第三地向起十種心如經自具第二佛子已下有五十二行半經於中復分五段一從佛子菩薩摩訶薩住第三地已下至是為十有十九行經明觀有為苦無常以十種哀愍眾生分二菩薩如是見眾生界已下至究竟涅槃之樂有七行半經明菩薩念度眾生以何方便安置何處令得究竟涅槃之樂分三便作是念已下至如是觀察了知已可有五行經明菩薩所念知安置眾生之究竟處分四倍於正法已下至觀察修行可有十九行經明菩薩欲度眾生倍勤修求法身命能捨入大火坑無苦分五此菩薩已下有兩行經明決定修行非但口言分隨文釋義者餘文自具如欲度眾生令住涅槃樂不離無障礙解脫智此是根本智乃至如實覺無行無生慧光禪善巧決定觀察智善巧多聞如此五法總是一根本智之隨用修行者修方便定顯之可見如倍於正法懃求修習日夜唯願聞法者喜法者明智現無憂故樂法者無生死故依法者依如來智故隨法者隨順正解脫故解法者解第一義故順法者順正智故到法者自到涅槃能到入生死度眾生故亦令到涅槃故如得一偈法勝得大千世界寶及輪王位者明世法不免生死故已下准知第三佛子已下有十行半經是四禪八定隨順法性無著分中復分為九段一佛子已下至離生喜樂一行半經是住初禪分二滅覺觀已下至定生喜樂一行經是住第二禪分三離喜住捨已下至捨有念受樂有兩行經是住第三禪分四斷樂已下至住第四禪有一行經是住第四禪分五超一切色想已下至住無邊虛空處有一行經是空處定分六超一切虛空無邊處至住識無邊處有一行經是識處定分七超一切識無邊處已下至無所有處一行經是無所有處定分八超無所有處已下至非有想非無想處一行經是非有想定分此三界頂九但隨順法故而無所著是心無依定此是法界定體隨文釋義者明此發光地得出三界心入法界自體無作大三昧門雖修四禪八定恒隨法性而無所依但為鍊磨三界習氣令智明淨應如是進修故如善鍊金不失銖兩喻如是重重以戒定慧鍊磨不失法界大圓明智銖兩以此八種禪定鍊磨令智慧轉更明淨以法身智體本無增減故名發光地權教菩薩得出八禪超三界苦生於淨土有慈悲者留惑潤生住於世間聲聞羅漢出八禪之後入第九定依空智滅身智總無如一乘菩薩修習八禪善知世法無有體性成一切智之妙用故達三界體自無生滅故發超大智知世法故故名發光地初地修檀住世間第二地修戒明能淨世間第三地修八定明得出世間四五六地明修出世間中世間之智七八九地明修入世間成悲智圓融第十地明修智悲圓滿成佛位故計其理智無有地體層級為治慣習及會融悲智生熟及修世間出世間差別智有淺深安立諸地設有軌度令使倣之第四佛子已下有兩行半經明修四無量心以大慈為首分第五佛子已下至以願力而生其中有三十三行經明神通自在分於此段中復分為六段一佛子此菩薩得無量神通力已下至梵世有六行經明神通分二此菩薩已下至亦悉能聞有兩行經明天耳通分三此菩薩已下至以他心智知眾生心有七行經明得他心智分四此菩薩已下至皆能憶念有八行經明得宿命分五此菩薩已下至皆如實知有七行半經明得天眼分此已上明菩薩五通自在為智悲未滿本願故具普賢行故異淨土菩薩故異二乘故不證漏盡通以智於生死隨行自在故如淨土經云雖證六通而不盡漏者是也六此菩薩已下至以意願力而生其中有兩行經明不隨三昧力受生分第六佛子已下至而說頌曰有三十行半經於此段復分為六段一佛子已下至隨力修行有六行半經明此菩薩以願力得見多佛及供養聞法分二此菩薩已下至轉更明淨有四行半經明觀法解縛分三佛子已下至轉更明淨有三行經明喻鍊金金比菩薩地加行智慧明淨分四此菩薩已下至皆轉清淨有三行經明忍辱柔和十三種心轉更明淨分五此菩薩已下至隨力隨分有一行半經明此位菩薩所行之法分六佛子已下至不能數知有十行半經明此位菩薩受職依定見佛數量分第七爾時已下明金剛藏說頌分於頌中有三十六行頌兩行一頌重頌前法如文自具將釋此地作五門如前一釋地名目者何故名為焰慧地前地修上界八禪得出三界智慧故名發光地此地修三十七助道觀門觀身受心法轉加明淨故名為焰慧地前地因定發故名發光地此地以三十七助道觀門觀身受心法自性無依慧加明淨故名焰慧二明此地修何行門者以精進波羅蜜為首餘九為伴三明善財表法者善財於此位中見普救一切眾生妙德夜神得菩薩普現一切世間調伏眾生解脫門此神住在此眾會中者即明與前喜目神同會為表前離垢地是以法身無作性戒是菩提體故忍波羅蜜精進波羅蜜是菩提行故普德淨光住道場之內喜目神住處去道場不遠此第四地中普救眾生夜天在此眾會中明以忍精進二位不離萬行故又明三十七助道行門是助菩提行故故言在此眾會此位明以菩提體却觀身受心法成世間智慧故前之三地已求出世菩提心此四五六地以菩提心返修世間智慧此云在此眾會此位中見普救眾生夜天神者明三十七道品四念處觀是三世諸佛教化一切眾生助道方便一切諸佛從初發心至究竟智皆依此方便而增明諸智慧故是故此神名普救一切眾生妙德妙德者明三十七助道觀能顯自他妙慧故也明前三地修戒定忍得出世心此地重以三十七道觀再更治之故名焰慧地得普現世間調伏一切眾生解脫門者為明此位三十七道品通三乘一乘共所修行調伏之大路故名普現調伏一切眾生解脫一一依善財表行中類之可見其意若不如是不可了知地位行門後至入法界品具明四明此地於三界中得何界解脫者若以總相得三界一相解脫若別相昇進明此位中以修三十七道品觀得欲界中智慧解脫心多大意明重治前第三地中出三界餘習為明第五地禪波羅蜜修十諦觀得上二界并欲界中出世間中解脫皆須總別同異成壞論之如初歡喜地表法神明初生佛家以檀波羅蜜能資生聖道故神名主當春生如第二離垢地戒波羅蜜以法身無作以為戒體故神名普德淨光明戒光也即住居道場之內表法身是道場體故身是菩提體故第三發光地以忍波羅蜜為體神名喜目觀察眾生以忍故無事不悅去道場不遠者明忍以法身無作為體故第四焰慧地以精進波羅蜜為體神名普救眾生以精進波羅蜜是普救義故又為普治前三地出三界習氣住在此眾會者明不離法身及性戒忍行中行精進行故如是總約名及住處所表地位次第令易見故思之可見又入地中多以神為表法者明入地以聖智從行祐生名神故又以總別同異成壞之義六相法門思之方無有惑五隨文釋義者有二義一長科經意二隨文釋義一長科經意者於此焰慧地中長科為七段第一佛子已下有十二行頌明大眾聞前地歡喜復請後地法分第二爾時金剛藏已下一段六行半經明以十法修入第四地向分第三佛子菩薩住此焰慧地已下一段三十七行半經明修三十七道品分第四佛子已下五行半經明對治身見分第五佛子此菩薩已下一段十五行經明以前觀智方便獲大利益柔和分第六佛子菩薩住此焰慧地已下有三十行經明此地見佛增廣分第七菩薩已淨第二地已下有五十三行頌明重頌前法分第一從初十二行頌中復分為兩段一佛子聞此廣大行已下至菩薩勝行妙法音有八行頌明大眾聞第三地法歡喜興供稱歎分二從願更演說聰慧者有四行頌明更請第四地法門分已上文義如文自具不煩更釋如自在天王大忻慶者為此天是說十地處非餘天不悅但舉說法處主故第二爾時金剛藏菩薩已下修四地向中有六行半經分為兩段一爾時已下至當修十法明門有兩行半經明欲入第四地勸修十法分二何等為十已下三行經是正舉十法名目觀察分何故舉此十法重令觀者明於前三地得出世間智慧今重觀此十法明將出世間智慧返達世間同出世間故第三佛子已下三十七行半經分為九段一佛子已下至生如來家有一行半經明以十種智得生佛家分如十住初發心住亦名生如來家至初地中亦名生如來智慧家此四地亦名生如來家有何差別答計其總相生如來智慧家即一體無二若論別相昇進即有淺深如十住之中於妙峯之頂明創啟凡情始開佛智慧但啟迷解得一分煩惱清涼故佛果名月如十住位中十箇月佛是如善財表法中妙峯山上見比丘且彰佛慧解脫未明智慧神通如初地生如來家雖有智德神通但且得出三界之神智所教化眾生亦以如己所知未得達世間智慧與出世間智慧自在無礙此第四地生在佛家明達世間中出世間智慧故與初地中雖入神性共同然出世間世間智慧淺深差別明前三位但修上二界禪得出三界一單之理此位觀身受心法故經云得彼內法生如來家內法者明智慧返觀達俗智無俗不真故二何等為十已下至是為十有四行半經明以十法成此地之智慧分從所謂深心不退於三寶中淨信畢竟不壞故者此三寶是通三界及三世一切法總三寶攝非如世情三寶故云深心也觀三界法性自無性是名佛寶了三界法同異總別成壞是名法寶以自行門和眾生心意方便引接令得應真及人天樂是名僧寶觀世間成壞故者下文云因業故有生還因業故滅約本法界無成壞故明不成壞中眾生妄見成壞觀生死涅槃故者明生死本涅槃總無體故觀眾生土業故者明國由業起故是本無今有故觀前際後際故觀無所有盡故者明三世本無無有盡相故不言多劫而有不盡但言三世本無本無可盡是為十總結前十法故三佛子菩薩住此第四地已下至除世間貪愛有六行經明觀身受心法四念處觀門分四念處觀者一身念處觀者循者順也明善順觀內身腸胃肝膽心肺脾腎五藏六府都無我人主宰體相勤勇者明勤觀不惓念知者不忘念也除世貪憂者勤觀內身善知無主除世貪欲煩惱故觀外身循身觀循身者巡身亦云順亦云善意者周巡觀察外身皮肉筋骨髮毛爪齒眼耳鼻舌手足腰臗都無主宰我人體相皆從虛妄繫著業生無有實法有業即有無業即無當觀業體本無依止達身無體受者亡遺有大智圓明都無我人受者動寂任智內外無依勤勇念知如前除世貪憂者除身見邊見見取戒取邪見上貪憂觀內外身周巡遍觀者內外身如前別觀此令總觀其身內外無主猶如虛空無有一法而可得者此是身念處觀已下觀內外受周巡內外觀能受所受內外中間性無依止已下觀內心外心能知所知都無住處已下觀內法外法無有我人此已上是四念處觀四復次已下至迴向於捨有八行半經是修四正勤分復次此菩薩修行欲定斷行者明勤觀前四念處不亂是欲定為有覺有觀故斷行者勤觀前四念法斷身見邊見邪見等及色受想行識等行此位重治練欲界惑上二界惑以五地禪波羅蜜重更治之前二地以戒體治麁此四念觀治細成就神足者以欲界諸天等神足是下品十善業報此約一分法性智通殊勝即不可比於三界及二乘三乘有限之通且望後位即此位不如雖作觀行皆以理智為體為成差別智更令微細故觀眾法起滿本願成大慈悲故依止厭者對治不取世惡法依止離者性自無著故依止滅者滅諸惡法令不生故迴向於捨者至無依處故此明是非總捨至露地智故修行精進普救一切眾生故勤定心定觀定斷行者一心專作無錯失故已下如前五復次已下至迴向於捨有兩行半經明修信進念定慧五根分依止厭離滅迴向於捨總四法為對治之體故如文可知六復次已下至迴向於捨有兩行半經是修五力分還以依止厭離滅捨為體即於境不動名之為力七復次已下至迴向於捨有三行半經明修七覺分還依止厭離滅捨為體明簡正邪名擇法覺分自利勸他恒無疲倦名精進覺分法樂現前見來求者歡喜無厭名喜覺分猗者依也悅也以無依住之理智恒現前故法悅熙怡世無憂恨之所傷故名猗覺分內外觀終受心隨智不隨境轉名之為定覺分身邊見亡自他境滅身受心法都無所依名為捨覺分心境見亡起唯智起無雜亂故名為念覺分已下如前八復次已下至迴向於捨有三行經明八正道分依止厭離滅捨為體以八邪為八正道九菩薩修行如是功德已下至善巧方便故有五行半經明作如是觀行之意為十法故以不捨一切眾生為首如文具明如十力處非處為首如前已明無畏者四無畏也一一切智無畏二漏盡無畏三說障道無畏四說盡苦道無畏如是四種人天外道無能難其過失者不共佛法者十八不共法也一佛身無失身行善故二口無失口業善故三念無失無雜念故四意無異怨親平等故五心無不定不異法界無作智故六無不知以一切無不明了故七欲無減滿眾生心作所欲隨順利生故八精進無失自雖道滿建法利生無休息故九念無減者善知一切眾生根時非時故十者定無退本無動故十一者慧無減善簡諸法無生滅故十二者解脫知見無減光明智無不達故十三者身業隨智慧行四威儀中無不成益一切眾生故十四者口業隨智慧行無雜談論故十五者意業隨智慧行永無邪思相故十六者智慧知過去世無礙事十七者智慧知現在世無礙事十八者智慧知未來世無礙事此十八種唯佛獨有不通下果相好者有九十七大人之相隨好者如隨好光明功德品但舉一箇手中隨好名圓滿王出光明為熾盛七百萬阿僧祇光明而為眷屬但舉其一隨好無盡又有十華藏世界海微塵數大人相一一身相眾寶如相以為莊嚴此明無盡相無盡隨好等法界虛空量故音聲悉具足者約總言之有六十種梵音若隨差別經云廣大微妙之音遍一切剎住無量劫求於上上殊勝道故即以佛果法門餘法不過故隨順所聞甚深佛解脫者乘如來一切智乘故思惟大智善巧方便者巧能隨逐一切眾生根所宜令度苦故第四段中有五行半經分為二段一佛子住此焰慧地已下至一切皆離有三行經明此地以四念處所觀對治身見為首自餘我人眾生等遍觀身受心法皆能離著處故二此菩薩已下至皆悉修行有兩行經明此菩薩見業是如來所訶所讚分明一切眾生所作業道恒流轉生死此是如來所訶應可以觀治之若也以觀自治無業當可以智方便隨生死同眾生事業濟度眾生是順菩薩道如來所讚皆悉能修故第五有十五行經於中義分為四段一佛子此菩薩隨所起方便已下至皆善修行心有四行半經明此位如上修集於道及助道得十種利益心分二此菩薩已下至得說法者意可有兩行經又得十種心得說法者意分無稠林行者明無迷滯障所覆蔭故三此菩薩已下至道非道精進有五行半經明此位菩薩得十種精進分此十精進以成當地令堅固故亦成後地令相應故四是菩薩心界清淨已下至皆悉成就有三行經明此位菩薩心界清淨得佛護念分已上明已作四念觀於法深細悟解明利明斷具足故第六佛子已下有三十行經於此段中義分為八一佛子菩薩住此焰慧地已下至一切眾僧有四行半經明以願力見多佛并供養分二以此善根已下至轉更明淨有四行經明見佛承事住多劫中深心信解更增明分三佛子譬如金師已下至悉不能壞有六行經明以金師鍊真金作莊嚴具轉明淨喻四此菩薩已下至第四焰慧地有兩行半經明此位中所行之行分五菩薩住此地已下至具足一切種一切智智可有四行經明此位菩薩受職分如一切種者明加行成種一切智智者明入根本智及差別智皆可以求六復作是念已下至一切智依止者可有兩行經明此位堪為一切眾生師首分七是菩薩已下至以為眷屬有三行經是依自報業入三昧見佛及威動廣狹分八若以願力已下有兩行經明以願力見佛甚多不能數知分第七五十三行頌中分為兩段一切兩行頌歎菩薩已淨第三地法方能趣入第四地分二始登焰地增勢力已下至過於此數無能知有三十行頌明重頌前法分如身見為首六十二見者明有身見即六十二見俱生以是義故循觀身受心法以用治之得無身受心法即諸見總無唯智所見也名悟佛知見入佛知見生佛家故六十二見者於五陰上各有三世於三世上橫計有四句一如去二不如去三亦如去亦不如去四非如去非不如去於未來五陰上各計四句一者邊二者無邊三者亦邊亦無邊四者非邊非無邊於現在五陰上各計四句一者常二者無常三者亦常亦無常四者非常非無常於五陰上有三世三世上各有四見一世有二十三世各有二十通為六十總斷常二見為本共為六十二見又為色受想行識各有四見一世上有二十三世為六十斷常為二見共為六十二若以四念觀門諸見總為佛事為身見無總是佛知見故將釋此地五門如前一釋地名目者此地何故名為難勝地為以禪波羅蜜發起善根慈悲喜捨通達世法下地不如故名難勝地二明此地修何行門者此地以禪波羅蜜為體餘九為伴三明善財表法者云去此地不遠有夜神名寂靜音海坐摩尼幢莊嚴蓮華座善財得菩薩念念出生廣大喜莊嚴解脫門云不遠者不離菩提體而有禪波羅蜜行故號寂靜音海者明禪是寂靜故音海是表定能發慧用故坐摩尼幢莊嚴蓮華座者表摩尼名離垢寶明禪定離垢故幢者明法性定體不隨境動明境界與心當體自定為無自性故莊嚴者以無作性禪用嚴萬行故蓮華者表行無染故明行性不異無作禪俱無性故得菩薩念念出生廣大喜莊嚴解脫門者表無作性禪體同法界故云廣大常居生死常行萬行禪悅無憂名之為喜以定嚴慧名曰莊嚴不迷靜亂名為解脫此名難勝地者為明以定體善知世法無定亂性勝於定亂故名難勝地為過三界惑復不證涅槃三界及涅槃總不能壞其無依住之智慧故名難勝地夜神者表無依住中智慧處生死之長夜破一切眾生迷故此夜神所將名目及所坐之座表法大意明不壞無依無作無性自體之禪用彰萬行以寂起用故善財問言此解脫門為何事業行何境界起何方便作何觀察夜神答言我發起清淨平等樂欲心我發起離一切世間塵垢清淨堅固莊嚴不可壞樂欲心我發起攀緣不退轉位永不退轉心已下如是無量發起心具如經說意明住欲界心多者便令使修寂靜定至色界無色界禪多者令入法性禪發起攀緣於後上上位中智慧方便廣度眾生等空無限大用故不令守淨住禪樂故此寂靜音海主夜神坐摩尼幢莊嚴蓮華座百萬阿僧祇主夜神前後圍繞表法性無作體遍周無盡行體亦遍周故言百萬者大數之長也阿僧祇者不可數也此明寂用圓滿以名座及同住之眾及住處近遠及法門名目思之可解此地之意四明此地於三界中得何界解脫者若以總相三界同一解脫若以別相此地以禪波羅蜜為體得上色無色解脫為四地重治欲界細惑此地重治色無色界細惑既上界解脫下界自然同一解脫以此一乘法門常以根本智以為進修以無作智為禪體以過上二界中息想禪故得任理智法界自在隨緣無作禪此明昇進漸妙智體不離本智此明前四地以三十七觀重治前位欲界之習知此地重以將定體用治上界之細惑五隨文釋義者二義如前第一長科經意者於此第五地長科為十四段第一從菩薩聞此勝地行已下有十九行頌明大眾聞說第四地法門稱歎歡喜興供及請說後地分第二爾時金剛藏菩薩已下至得入菩薩第五地有十行經明十平等心入第五地向第三佛子已下至得不退轉心有六行經以十二種法住第五地分第四佛子已下有十四行半經明善知十諦法門分第五佛子已下至生大慈光明有兩行經明知諦智於諸眾生生大慈悲分第六佛子已下至皆如實知有六行半經明以智觀眾生起真隨妄分第七佛子已下至波濤之所漂溺有八行經明菩薩念眾生愚癡隨苦漂流分第八佛子已下一段有五行半經明念一切眾生窮苦獨勵發心不求伴侶以己功德普令一切眾生得至如來十力智分第九佛子已下一段有五行半經明菩薩以智慧觀察善根救護一切眾生令入涅槃分第十佛子已下一段有十七行經明菩薩住第五地能善知諸法分第十一佛子已下一段有八行半經明此位菩薩以布施愛語同行善能教化眾生及自求勝法分第十二佛子已下一段有十一行半經明此地菩薩為眾生善解世間諸雜技藝分第十三佛子已下一段有三十二行半經明此地菩薩見佛廣狹及受職分第十四菩薩四地已清淨已下一段有四十四行頌頌前法分第二隨文釋義者於初一段十九行頌復分為兩段一從菩薩聞此勝地行已下至瞻仰如來默然住十七行頌明大眾聞法歡喜興供稱讚分二是時已下兩行頌明解脫月為諸大眾請第五地法門分於頌中文義隨文自具可知第二爾時金剛藏已下至入第五地有十行經明以十種平等心入第五地分如道非道智明此地治見道疑修行任運八地方終十地始自在大意三地治上界禪麁惑此五地重治上二界禪細惑以此能除見道是非疑第六地明得出世間中世間智慧自在如十住中第六住海幢比丘是其樣式同此第六地出世間中世間智慧自在故以比丘表之此十地第六地位中即以守護一切城夜天神表以明出世間中世間智慧心城無有邪思惡賊所入一切邪念總成智慧城故此明第五地得難勝名者為出世間無作本寂用定以終故第六現前地世出世法皆悉了知智慧現前已終故以此十地以智成悲故以夜神表之是故此五地除見道疑六地除世間出世間智慧疑第三佛子已下一段有五行半經明住第五地法善修十二種法如文可知第四佛子已下一段有十四行半經復分為兩段一佛子已下至善知如來智成就諦有六行經此位菩薩善知十種諦法門分二此菩薩隨眾生心樂已下八行半經明便述知諦之所由經自釋訖如第一段中善知此苦聖諦者不同三乘厭苦忻淨方求聖諦故但達此世間諸苦體無故即苦無滅性道無生性當知苦體即不生不滅即與聖道無二性故故云善知苦聖諦已下三聖諦總如之已下諸諦義如經自具第五此菩薩已下一段有兩行半經明善知諸諦智已如實知有為虛妄誑惑愚夫轉增大慈光明分如文自具諦者實也真也如實知見不虛名之為諦第六佛子此菩薩摩訶薩已下一段有六行半經明此位菩薩觀諸諦無有諦相根栽本末無我無人之智然不捨一切眾生善知一切眾生皆從十二緣有生居五蘊宅中復知緣體離我我所分此一段如經自具但以說法者以大慈悲心如文稱歎善知苦縛體性自無為第七佛子已下至波濤之所漂溺有八行經明菩薩念眾生愚癡隨苦漂流分如文自具第八佛子已下一段有五行半經明此位菩薩愍苦發獨立志愍接眾生不待伴侶分如文自具第九佛子已下一段有五行半經明所修一切善根皆救護一切眾生令入涅槃不為自求己樂分如文可知第十佛子已下一段有十七行經明此難勝地於世間出世間自利利他法具足及成就莊嚴佛身語意分第十一佛子已下一段有八行半經復分為兩段一佛子已下至以種種方便行教化眾生有六行半經明以布施四攝等十種方便教化眾生分布施一四攝二後有八通為十如文自具二佛子已下至常勤修學殊勝行法有兩行半經明教化眾生恒相續分如文自具第十二佛子已下一段有十一行半經明為利眾生修學世間一切諸技藝分經云印璽者明玄既未萌及如呪中結手印等准王用玉為璽銅鐵木為印此明如龍樹等符印也地水火風明五行陰陽覺鳥情等云種種餘如文自具足也第十三佛子已下一段有三十二行半經於中大意有十一種事一明此地以願力故見佛廣多二明供養三明恭敬聽法隨力修行四明出家聞法總持五明住地多積修眾善六明如真金以硨磲磨瑩轉更明淨七明下地善不能得及八明受職為兜率天王九明入千億三昧現身千億事千億佛十明以願力故其數甚過十一明金剛藏說頌歎法如文自具第十四說頌中有四十四行頌明重頌前法如文自具意明難勝地以其禪體治三界中寂亂障契菩提根本無造作禪理不出三界不在三界無有欣求淨穢等障任理恒寂用自在以定觀察為世技之妙能將釋此地五門如前一釋地名目者何故名為現前地為明此地世間出世間一切智慧皆悉現前為善觀十二緣生故為得十三昧故二明此地修何行者修般若波羅蜜為體餘九為伴三明善財表法者善財於此位中見夜天號守護一切城增長威力在菩提場如來會中坐一切寶摩尼王師子之座無數夜神所共圍繞現一切眾生色相身現普對一切眾生身等得甚深自在妙音解脫名守護一切城增長威力者經云善男子我於生死夜無明昏寐諸眾生中而獨覺悟令諸眾生守護心城捨三界住一切智無上法城明此第六地是所修之法門此主夜神是此六地所行之地行恐修行者不解其事以此法行二俱表之住在菩提場佛眾會者明行以菩提為體故坐一切寶摩尼王師子座者明以一切差別智慧為座體故還依果亦爾摩尼表智慧離染自他垢故王者明智慧自在故師子者依主釋皆須觀知因果故無數夜神圍繞者表行遍周也現一切眾生色相身者對現色身隨根接俗故得甚深自在妙音解脫者明此位智慧自在善說教故當以名義思之可見大意此位說教由恐眾生不解其行故以是聖者舉教及行總彰令易解故修行不錯謬故十住第六住且明出世間中世間智慧即以比丘表之以十住且求出世心故此十地中明長養慈悲即第六地及餘地以女天表之准此例隨位昇進以知其意四明此地於三界中得何界解脫者此通三界及三乘出三界中世間出世間智慧解脫為明善能分別三界中染淨等智慧自在故得入明淨隨順無生忍如稱理契無生忍即七地以出世間智慧善能入世間智慧隨一切眾生塵勞諸行不異世間不壞無生七地創修八地畢功九地方能說法自在十地始悲智圓成自在若也取隨分無生十住創心即分分有之若也論始終不易雖同眾生無量劫積修元不移毫念還依六相義總別思之若也但逐昇進即便乖其本體故無虧本智了積修昇降不遷即理事非虧即同異俱濟即智愚全別即因果無二五隨文釋義者二義如前一長科經意者於此第六地一段中義分為九段第一從初一段有十八行經約分為兩段一有十七行頌明聞第五地法門大眾歡喜興供稱讚分二最下一行明解脫月更請後地分經文自具第二爾時已下一段有九行經明觀十平等法修六地之向第三有十段經明逆順觀十二緣生觀第四段有七行半經明觀達十二緣生無體得空解脫分第五一段有十行半經觀十二緣大悲轉增精勤修習分第六一段有六行半經明此現前地得十空無相無願三昧分第七一段有九行半經明住此現前地復更修習不可壞心入佛智地分第八一段有二十七行半經明入此位中見佛廣狹分第九一段有四十四行頌明重頌前法二隨文釋義者於逆順觀十二緣生法有十段經具如下列一如觀十二緣法中義第一段從佛子此菩薩摩訶薩如是觀已大悲為首已下有十四行半經明觀世間受生皆由著我若離此者則無生處又明由有我故常求有無一切諸惡業邪道皆由此生邪道者九十五種邪道也罪行者三惡趣也福行者人中及第六天已來散善福也不動行者色無色界八禪是也及小乘三果分段生死乃至四果淨土菩薩變易生死雖免麁苦分段生死及變易生死皆名邪道亦名不動行積集增長者三惡道積集增長惡業欲界積集增長有為善業上二界積集增長有漏八禪聲聞緣覺淨土菩薩積集增長淨業成變易生死之身一乘菩薩積集增長具佛悲智雖總十二緣生乘緣各有差別若於三界中具縛凡夫以十二緣成諸惡業二乘觀十二緣空無體折伏現行煩惱得有為無漏淨上菩薩以修四諦十二緣行六度門生於淨土一乘菩薩以如來知見修十波羅蜜四攝四無量三十七品助菩提行成一切種一切智智廣大如法界究竟如虛空無限圓滿佛大悲大慈大智佛果法門及成法界無作自性緣起大圓明普光明智恒以一切眾生生死海便為一箇道場恒以十方佛剎眾生剎住居毛孔夫緣生之法性自本無眾生橫計諸聖嗟嘆枉流生死無自覺知故勞聖嘆大悲示護是故諸仁應當順理善觀離諸慢業便得識種業謝智果開敷三界報亡等悲垂俗任性緣起不沒死流對現色身應根利物經云於諸行中植心種子植者種也於業田中種識種子為有取有漏其漏有七一見二諸根三妄四惡五親近六愛七念復起後有生來世生老病已下如文自具無明闇覆者覆謂覆蓋自己如如之本智故為智自無性逐境緣迷故隨迷苦極自覺迷除故以覺無我智無明即無故迷我成妄覺我成智覺之與迷各無自性皆從緣而有迷悟故為根本智自性無性故不自了知非智但隨境起逐境情生起於我見非至苦極厭苦求真若自未厭苦源設聖者化時不信從斯發起有二種發心一有久從生死苦厭苦發心有得三乘一乘之果名自覺聖智亦名佛智自然智無師智二依先覺者勸令知苦本方能發心夫發心者有此二種若言要依先佛發心者即有常過即同外道常見即先覺者以誰為師轉轉相承不離常見若有古時常佛為展轉之師即古佛自體自真不隨妄者即不可踐其古跡為真自常真不可以真隨生死故即生死是常生死佛自是常佛故若也眾生定有生死者生死自常生死不可得成真故此是斷見此二種俱非不離斷常也為一切眾生生死無性本無生死橫計生死本非生死一切諸佛本無自性故實無菩提亦無涅槃而眾生妄謂諸佛有菩提涅槃若有眾生能如是知者名為發心名為諸佛名為見道而能開悟一切眾生是名達無明者無明本無諸佛亦無名為覺者但以無依住無體無性妙智能隨響應對現色身能以此理教化眾生名為大悲故不可得有證有忻有厭有取有捨有古有今有真有假發菩提心也如是發菩提心不為長夜無明之所覆故經云愛水為潤者因愛有生故我慢溉灌者有八種慢一慢二大慢三慢慢四我慢五增上慢六不如慢七邪慢八慠慢見網增長者五見及六十二見等是生名色牙者由於諸見起貪與名色俱起名色增長生五根者由名色故以眼耳鼻舌身對名色生觸觸對生受其身觸體有十二種澁滑輕重冷熱飢渴堅濕煖動眼色觸有二十五青黃赤白長短方圓高下正不正光影明闇煙雲塵霧麁細逈表空顯色故耳聞聲有十一種觸可意不可意俱相違因受大種因不受大種因俱大種世所共成所引遍計所執聖言所攝非聖言所攝聲也鼻有六種香觸好惡平等和合俱生變異味有十二種觸苦酢甘辛醎淡可意不可意俱相違和合俱生變異於前五根上所得隨意思量名之為六十六種意法以心起意意識隨五根中所現名觸意根隨取名受受之不捨名愛愛增長取取增長有有生已將前六根上六十六種意識所緣於諸趣中成五蘊身為生生已衰變名老終歿為死於死時生諸熱惱乃至憂愁悲嘆眾苦皆集故從此因緣故集已後一行半經明緣生無體妄謂生死隨順緣體應如是觀明十二緣體眾生情有而實理無善達理無緣性便即生死為不生死此上一段明由著我因有十二有支若作無我觀得離我所諸虛妄緣便為法界大智無作自性緣生故第二段中有十行半經明菩薩念一切眾生分迷第一義諦號曰無明所作業果是行行依止初心是識者以明迷第一義故名為無明真之為妄皆有依報以有依報便有名色為迷真相情識取境與受想行識及以六根同時而取名之為蘊蘊不壞故名之為業識心為主六根及境三事和合而為所緣共生四取者情為名色為境情識為能緣受隨之名為行尋思煩憂迷其淨智名之為蘊六根境識三事和合名之為觸因此五蘊對於六根情識之上有十二支同時而有已下十二有支具如經文說如是已上一段明迷第一義而生五蘊從五蘊上共生十二有支第三段中有七行半經明三界所有唯是一心明十二有支從一心起以隨事貪欲迷真心故妄心生為想想心乖智妄辨為識妄心所辨是識緣境是行於行迷惑者所緣之境謂實有故名曰無明以心無明故便生名色從名色六根妄心三事和合生觸正觸相應分別取著是受餘如經自具此已上心境六根觸受愛取有生老死一時無前後體妄作前後迷如來之理智本來無作者故橫生諸苦波浪苦流不息故第四一段有十五行半經明無明及十二有支皆有二種業者一由無明故令一切眾生迷於無作智自性法界二由無明緣生便作思想行緣故故云與行作生起因行亦有二種業者一由迷法界智執成來世報二由妄行心想識種便生是故經云與識作生起因識亦有二種業者一由迷根本智種妄生識種令諸業有相續不斷二由迷根本普光明智所有無名相之微妙功德之名色生識種所成生死業報之麁名色也名色亦有二種業者一由識成名色由名色成識故云互相助成二由名色故對六根中現相能令六根中情識取之六根亦有二種業者一由迷無相體一相之理智各隨別境別取境界色聲等異二為六根現境識心相對妄情便起故云與觸作生起因觸亦有二種業者一由觸能迷所緣便能受現世塵成諸喜怒二由受現世塵故成當來有苦果故受亦有二種業者一由迷一切法空能領受愛憎等事二與愛作生起因已下如文自具此一段緣生皆從無明迷理智為首第五段有四行半經分為兩段一佛子此中無明緣行已下至助成故有兩行經明無明等十一有支皆總由迷本智以妄心成識更相助成分於一一緣中皆有十二以互體更相助成有一百四十四於三世上各有一百四十四總共為四百三十二總由迷本真智號曰無明於無明中因境六根識三事而生五蘊以五蘊對六根緣生一切觸總以意識為主而隨根境識能作種種生死業緣乃至八萬四千一切塵勞從此而起八萬四千煩惱者其名數至隨好光明功德品中具明但自了識心根境三事一性一性者所謂無性達無性理以普光明智普印諸境妙用恒寂無明成智一切名為種智海二無明滅已下兩行半經明達無明成解脫緣如文自具第六段有三行半經明無明愛取三事不斷是煩惱道行有二事不斷是業道餘分者所謂名色觸受生老病死憂悲等是苦道前後際及現在三世上前三段煩惱斷即無三世及三段煩惱離我我所但有生滅猶如束蘆者明雖有分別相似生滅了中虛無也如束蘆葦其相雖有一一中虛明六根及境雖有法眼常虛此明觀達也第七一段有兩行半經云復次無明緣行者有三世無明無明緣行是當念中過去是所緣前境故經云是觀過去識乃至受是觀現在為識受是當念中現在為明識受分別領受現在事故愛乃至有是觀未來為愛有二事是當念中未來故為是當念中識受後方計實有成愛染故於是以後展轉相續者以此無明緣行識受愛有成三世業苦果相續不斷但無明滅即行滅即識受愛有并十二有支總滅是觀待斷者明十二緣待觀方斷故此以六相義該通第八一段有兩行半經總明十二有支共成三苦一無明行及六根是行苦是迷境攀緣不息故是行苦二觸受是苦苦明受諸觸有愛憎生苦以受觸時即有苦更加貪戀及以憎嫌苦更加苦餘是壞苦者於十二有支中從名色識取愛有生老病死七是壞苦但觀無明滅即行滅即三苦滅十二有支滅第九一段有五行經明有三段斷滅生起十二有支之緣一明無明緣行是生起義無無明諸行亦無餘亦如之二無明緣行者是繫縛義無明滅行滅者繫縛滅是斷煩惱義是解脫故為大智慧相應故三無明緣行者是隨順無所有觀是生起觀行力隨緣觀十二緣自體無所有故無明滅行滅者以觀十二有支無體故餘亦如是通總十二緣但無明無即十二緣無故第十段有四行半經明以十種逆順觀十二有支緣起相續皆一心所攝但以自業苦樂不同而有差別不離十二有支但如前三道不斷者所謂心境無明此三無者餘皆自無若不斷者三苦聚集即行苦苦苦壞苦聚也言其斷者以無明即成不苦之妙用理智故已上是長科第三段中十種逆順觀十二有支分長科第四段中有七行半經明作前十種逆順觀十二有支已達諸緣起性自無生便得三解脫門現前三解脫門者一觀十二緣自性空無作皆自性滅畢竟解脫得空解脫門二無有少法可得即得無相解脫門三得前空及無相二門更無餘願求唯有大悲教化一切眾生皆令畢竟解脫得無願解脫門餘如文自具第五段中有十行半經明此位菩薩得三空解脫轉增大悲分於此段中復分為二一佛子此菩薩已下至亦不畢竟滅於諸行有五行半經明觀一切有為法皆是無常甚可厭患為成就眾生亦不永滅諸行分二佛子菩薩如是已下至未圓滿故有六行半經明菩薩觀有為法多諸過惡無有自性而恒起大悲得般若波羅蜜分如經云為未滿菩提分法者明此六地已得空無相無作出世菩提未得入俗大悲圓滿隨普賢行海自在菩提復作是念一切有為有和合則轉者明迷情緣即諸法無常轉變情稱理即一切諸法性自無生此心生即法生也已下准知如緣集即轉不集即不轉者若無明緣行則轉若無明滅即行隨智起則起唯法起非無常遷戀故已下准知有為法多諸過患者有情識所為皆生老病死苦痛患若以智悲所行皆普賢行也已下准知即得般若波羅蜜現前者已超聞思修慧此一乘智慧是佛智慧是究竟無作普光明智慧也此稱智遍周應根利物不為而用不思而應自餘如經自具以菩提分法未圓滿故者言正覺菩提初心以成隨行菩提十一地始滿第六段中有六行半經明得十空三昧現前分自性空三昧者不由修作任理無功而自現故此云正定三者正也昧者定也何故以三為正凡為作法以三度為正昧者情識不現名之為昧正智現前名之為三又三者正也何以故以三為陽故正也如十一月一陽生十二月二陽生正月三陽生為正月以寅為木為日為火也以火生於寅又以日為智以十二月正月為艮為山為止為門闕為小男為童蒙是故聖者取之為法表正月三陽已生以從艮止而生火也明從定為止發起無作正智慧明是入道啟蒙之門闕故艮為童蒙以明童蒙心止能啟大智慧日光明故云三者正也昧者定也以五蘊冥昧即正智便現又一止是正字以一心止其道正故故止一處無事不辦第一義空三昧者過一切有為無常法故第一空三昧者明創過上二界息想定亦過聲聞緣覺淨土三乘淨穢之定又十方萬像一性名第一空三昧大空三昧者過世情所識空過三乘住無作空也得意生身故合空三昧者明與十方凡聖有情無情合故起空三昧者明寂用自在故如實不分別空三昧者明無情識故示現根所見故不捨離空三昧者示現遠離過惡故離不離空三昧者處世界如蓮華居水故以此十二昧為首皆不離空無作無願三三昧門為體百千二昧總從此起第七段有九行半經分為三段一佛子已下至皆悉圓滿有三行半經明修十種無限心分二佛子已下至常行不捨有四行經明隨順佛菩提不懼異論入佛智地分三佛子已下至隨順無違故有兩行半經明住此位菩薩般若波羅蜜行得隨順忍分經云不懼異論者人天外道及三乘異論入佛智地者明從根本智入差別智地故離二乘道者二乘斷煩惱而證空菩薩達煩惱而成智海故云趣於佛智諸煩惱魔無能沮壞者明煩惱魔是生死因也陰魔死魔是生死果也天魔生死緣住於菩薩智者一切隨世差別智也佛子菩薩住此現前地中得般若波羅蜜行增上者明此地菩薩於三界中一切諸緣生法逆順觀徹得世間中出世間智慧滿故故名增上第三明利順忍者准五忍中是第三順忍若准十忍中是第二順忍如三乘中五忍者一伏忍二信忍三順忍四無生忍五寂滅忍如三乘中地前三賢菩薩得伏忍五地得信忍六地順忍八地無生忍十地寂滅忍十忍者經文自具如此一乘教中以十波羅蜜以五位十住十行十迴向十地十一地通修習位位中以十波羅蜜互為主伴五位之上有五百箇行門分分微薄以六相總別之義言之時日歲月皆如是猶如帝網重重參映一多同異皆不轉變第八一段中有二十七行半經約分為六段一從初佛子已下至轉更明淨有九行經明以願力見佛廣多及供養佛法僧分二譬如真金已下至四種魔道所不能壞有六行經明舉喻顯法分三此菩薩十波羅蜜已下至第六現前地有兩行半經明此地菩薩所修法門分四菩薩住此地已下至為一切智智依止者可有六行經明此位菩薩授職堪能教化一切眾生分五此菩薩已下至說頌有四行經明此位菩薩以三昧見佛廣多分六從初一行頌至我為佛子已宣說有四十四行頌重頌前法如文自明已上八段已釋第六現前地此地是善達緣生成世間出世間智慧第七遠行地以方便波羅蜜成就入世間中出世間智慈之慧將釋此地五門如前一釋地名目者何故名為遠行地以此地行方便波羅蜜以六地之中三空三昧現無量無作智慧門能入無量眾生界入無量教化眾生業入無量世界網以無作智慧入一切世間等眾生行普令遍周故名遠行地為入世間行遍周廣大故名遠行地二明此地修何行門者此地修方便波羅蜜以出生死空無相無願解脫門能入世間同眾生之萬行然不離世間不隨生死長大慈悲故名方便波羅蜜三明善財表法者善財於此位所見知識在於佛會中者明不離菩提體行眾行故名開敷樹華者表於無相妙慧之樹開敷普賢行華亦是開敷一切眾生無明行樹華令成普賢行華故為表第七地成世間行成慈悲門令圓滿故其身在眾寶樹樓閣之內妙寶所成師子之座者表眾寶樹是眾行明依報以寶樹成樓閣形明隨行之智也妙寶師子座者表妙用無畏行也善財得菩薩廣大歡喜解脫者明此地菩薩成就大慈悲行普能方便教化眾生歡喜無厭故不居染淨故名為解脫第七地是所施之教此是七地中所行之行故名自住處以表之也四明此地於三界中得何界解脫者此地明處一切世間行方便利生不染世法解脫門亦以善財所得菩薩廣大歡喜解脫門是如經云此七地功用行滿得入智慧自在行又云初地中緣一切佛法願求滿故第二地離心垢故第三地願轉增長得法光明法故第四地入道故第五地順世所作故第六地入甚深法門故第七地起一切佛法故皆亦滿足菩提分法故又明從初地乃至第七地成就智功用故第八地乃至十地成就無功用行故明第七地已前皆有功用八地已去得無功用五隨文釋義者二義如前第一長科經意者於此七地中長科為十段從是時大眾心歡喜已下有二十四行頌分為兩段第一是時大眾心歡喜已下至瞻仰人尊願聞法有二十二行頌明大眾聞六地歡喜興供分第二時解脫月已下兩行頌明更請後地法門分其義如文第三爾時金剛藏菩薩已下一段有五十行半經明以十法修第七地向并初住第七地法分第四爾時已下一段有四十四行半經明十種地中昇進同異分第五佛子已下一段有七行半經明十種善擇三昧分第六菩薩已下一段有十二行半經明從初地已來有三業勝二乘分第七段有九行半經明此地遠離有無常行身語意業常入滅定而不作證分第八段有十一行經明以方便示入生死一切諸道而住佛法分第九段有二十九行半經明此位菩薩以願力見佛廣多及授職分第十段中有四十二行頌重頌前法分第二隨文釋義者於初長行第一段有五十行半經約分為三段一爾時金剛藏菩薩已下至住第七遠行地有十八行經明修十法入第七地向二佛子菩薩摩訶薩已下至以無功用心成就圓滿有十五行經明菩薩住第七地有二十種入眾生界及一切法門教化眾生分三佛子菩薩以深智慧已下至皆悉圓滿有十七行半經明此位菩薩行十波羅蜜四攝四無量三十七道品一切菩提法分如初段中經云修空無相無願三昧慈悲不捨一切眾生者明二乘修空自惑已滅無悲利生淨土菩薩修三空門自惑已滅隨願生於淨土聞佛教化自力成已方還穢國方便利生然有穢土淨土二障往來彼此如三乘經中餘方菩薩來此娑婆聞法已還歸本土者是如此一乘教中菩薩明從迷入法名為他方佛剎而來集會悟已不云還歸本土明身土無二性故此一段十八行經意不離三空體以為萬行故意明六地已前三空成就出世圓滿於七地中以三空成行滿足世間慈悲行故經云雖行諸佛平等而樂常供養佛者明以法身無性平等而崇敬行遍周無限明寂用不礙也雖入觀空智門而勤集福德者明以觀空之智而行十波羅蜜門雖遠離三界而莊嚴三界者明無三界業而常生三界善行教化眾生雖畢竟寂滅諸煩惱焰而能為一切眾生起滅貪瞋癡煩惱焰者明十使煩惱也十使者一貪二瞋三癡四慢五疑六身見七邊見八見取九戒禁取十邪見三界十使煩惱迷四諦及修道上煩惱成一百二十八種煩惱欲界四諦上各有十種煩惱四諦上各有四十以修道根本煩惱有六一貪二瞋三癡四慢五身見六邊見以為根本欲界煩惱有四十六自餘見取戒取邪見疑此四從六上起非根本故上二界各除瞋餘如欲界從色界四諦上各有九共有四十一無色界四諦上各有九共有四十一合有一百二十八種乃至八萬四千煩惱至隨好品自明如三乘中斷煩惱以身邊邪見戒取見取以此五見為利使貪瞋癡慢疑五種為鈍使五利使為見諦煩惱五鈍使為修道煩惱五利使障見道為有諸見不亡理不現前故五鈍使障修行者隨行事上數數習生雖入見道貪瞋癡等猶有習氣為慣習未成故須陀洹人斷見諦煩惱盡斯陀含阿那含斷修道煩惱未盡阿羅漢斷三界見諦修道二種煩惱盡故不生三界三乘菩薩以空觀折伏三界十使十纏煩惱以修六波羅蜜生於淨土亦云色界上別有十地菩薩報生之天名摩醯首羅亦說十地菩薩唯有無明住地未斷盡故十纏者一無慚二無愧三睡四悔五慳六嫉七姤八眠九忿十覆此十纏隨十使起亦與十使作生起因如一乘菩薩從十信信自分別心從如來智起十住初心上即同初地至第六住即同第六地得入寂滅定神通即如十住中第六海幢比丘是也大意前之十住十行十迴向三位總同十地昇進次第為體總一切如來不動智為體所有煩惱以禪定力起無作智力一時普印同智體過現未來三世一際無有短長延促之相下文更明大意於一念之際若見自心有成佛有未成佛作延促時分限量者當知此人不成正見如來智體未現前故已上明斷煩惱竟經云雖知諸法如幻如夢如文自具而隨心作業無量差別者明以無體之智幻作諸行應眾生心無量差別雖知一切國土猶如虛空而能以清淨妙行莊嚴佛土者明業空境寂悲智報嚴悲智無依報相如影雖知諸佛法身本性無身而以相好莊嚴其身者明法身無相以淨妄業妄亡業謝智境依正福相如淨光影不屬有無之執如華藏世界也雖隨諸佛了知三世唯是一念而隨眾生意解分別以種種相種種時種種劫數而修諸行者明法身智體無時無劫無三世體為隨一切眾生業差別有一切時劫差別而為眾生分別時劫差別而修行諸行即如說三祇劫及三生一生一念及六十劫等是菩薩如是十種方便慧起殊勝行從第六地入第七地明已前十法是入第七地向已下名為住第七地有二十種所入法門如文自具此菩薩作是念已下依前料文義如經自具第二一段長行有四十四行經約分為七段一爾時解脫月已下至亦能滿足有兩行半經明解脫月所問諸地滿足一切菩提分法分二金剛藏菩薩言已下至第十無功用行可有十行經明答前所問十地已來諸地解行差別分三佛子譬如有二世界已下至乃能得過有五行半經明此地菩薩以願力故入染淨二行不住其中分四解脫月菩薩言已下至超過人位有八行半經明舉喻況說此地所行染淨二行非淨非染分五佛子菩薩亦復如是已下至得一切盡超過故可有六行經明七地有功用行八地無功用行分六佛子此第七地已下至不名無者有三行半經明此地不名有煩惱不名無煩惱分七佛子菩薩住此第七地已下至轉勝圓滿有九行半經明拔世悉達為大明師分於此四十四行半經中從初爾時解脫月問金剛藏菩薩言佛子菩薩但於此第七地中滿足一切菩提分法為諸地中亦能滿足者若以同相門中總是一箇如來根本普光明大智寂用無礙自體菩提若望修行者進勝即異相門中總有五十種菩提隨行差別大體總相但約此十地差別菩提以為昇進之大體從此十種地中菩提總以五種菩提以為大體五種菩提者一空無相菩提二普光明無依住智菩提三大願能起大智大悲廣利眾生菩提四以其大悲能隨染淨不染淨菩提五智悲萬行圓滿無作菩提夫菩提者此云覺也覺者普通眾法無過也云無上者但一乘非三乘也一空無相菩提者三乘及一乘共得但以有大悲願行無大悲願行及廣狹寂用不同大體同歸無相二普光明無依住智菩提者唯一乘非三乘也一乘菩薩十住之心初住此智名住佛所住生如來智慧家故以此智地進修諸行隨差別智隨差別行慣習淺深安立十波羅蜜五十重昇進階級不離初心所得普光明無依住之智地以智無體時亦無遷依本如是故非情橫有故此明發心畢竟二不別如是二心先心難者得此地難故如此經云以踐如來普光明地此經法門以此智為發心修行之地體故一切種種智海及萬行海生在其中三大願能起大智大悲廣利眾生菩提者明諸法不自生者即藉大願而起智成悲故亦不從他生者明智之及願無自性故不共生者法無和合故不無因者要因願起智行慈悲故故云佛種從緣起是故說一乘以是三乘或滯寂或但生淨土為無廣大願起智成滿法界虛空界等眾生大悲故或云以願留惑住於娑婆者但得法空無相菩提非得普光明智故如三乘菩薩雖有願行皆忻多劫成佛不因此教剎那無時又此八地菩薩無功之智現前猶恐滯寂以第八波羅蜜防之又令億念本願故又十方諸佛以三加七勸發令智不滯寂故又十迴向中有十種起智大願門故四以其大悲能隨染淨不染淨菩提者明前六地行六波羅蜜得出世間及世間並出菩提至此第七地以出世間及世間並出菩提用入世間同一切凡夫事業成大慈悲行使普賢行得圓滿故雖同俗染以智無染性處世無著故如蓮華處水恒生水中不濕故又以本願處世利生以於智體無自貪世樂故不樂愛慢憍世所榮奢故又明智體無依無性能隨大願處於俗流不屬染淨而自在故此之第七地法門非二乘所及亦非行六波羅蜜忻厭煩惱菩薩所知如下文六通菩薩所不能知為證漏盡通故不能隨於生死具普賢行滿大悲故為於生死有忻厭有疲勞樂生淨土故五智悲萬行圓滿無作菩提者若以總相同相門中智體不異時不異即十住初心即總具若以別相門中十住十行十迴向得一分如來同體大智得一分如來同體之行得一分如來迴向大願和融悲智圓滿之門從初地至第六地依前三賢位中之法長養成就令得出纏雖有慈悲是願令一切眾生出世之悲如第七地之悲恒處世間如蓮華處水不濕即明生死恒寂即從初發心已來依教而生得信順非自分法爾而然故今至此第七地將前出世解脫之心方始處纏不污為以創居同俗隨悲願力受生從三空無作之門始入世間同纏方便之行猶有無作有作二種習氣仍在行有開發是故善財表法善知識號開敷樹華為開敷智樹萬行之華令如普賢行海故從茲入纏行華開發至第八地第十地悲智圓滿任物利生無作方終至第十一地所利眾生等同法界隨根隨時現色身無生不利不為而用不作而應以普光明智不屬方所同眾生心任物現形無往來故為普光明智與一切眾生虛妄心是一性體故故能知一切眾生所作業行隨而應現故經云初地中一切佛法願求故者明初地是緣地前三賢位中所安立佛果樣式願成彼故非自行滿故是願求菩提如因滿故三乘佛果樣式在十地之後此經佛果行樣在十地之前乃至初會神天等眾總是第二地離心垢故者明以上十善法身性戒以淨諸妄故第三地願轉增長得法光明者明修上二界四禪八定得稱理智淨明故得過三界心障礙故入第九定故第四地入道故者明以修三十七品助菩提觀令智眼淨故第五地順世所作故者明以法界自體無作定門能順達世間技藝悉能了故第六地入甚深法門故者明入智慧方便世間出世間法無不明故第七地起一切佛法故者明第七地能入世間學普賢行故已前諸地雖以普光明智為體皆有學有解有行有忻上位法門從第八地乃至第十地無功用行皆悉成就第八地初得智慧無功用第九地明無功用智說教自在第十地明無功用中智悲總圓滿故同佛位故第七地最為殊勝者下文云功用行滿故明從六地無功用之智慧成有功之萬行故成普賢之行圓滿至十地是此位中之果故明因行難發果行易成故如水入流任運至海故何況此行不出海中此第七遠行地同十住中第七住休捨優婆夷行八萬四千那由他眾生之行我皆同之亦如十行中第七行滿足王以自化身示行殺害亦如十迴向中第七迴向金剛山西見觀世音菩薩此第七地中行門一一倣地前之解行樣式地前三位解脫行已周十地之中蘊功成德一如地前之果法也地前果地上行因倣地前之果故不同三乘立佛果在三祇之後也若修行者善知教意勿妄解佛心如正修十住之因時即十住十行十迴向十地十一地五位一時總踐為於智境智不異時不移以一法界智印印之古今絕矣還依六相之義即但了因圓果無不備故若望起智達纏即以初發心住功高若以大悲先首即第七住第七行第七迴向第七地為勝餘皆任運滿故如經云佛子譬如有二世界一處雜染一處純淨是二中間難可得過者明六地純淨第七地純染於此二位滯於染淨難可得過下文云唯除菩薩有大方便神通願力已下如文自明意明以大悲大智不離此二行教化一切眾生而令究竟成大菩提具一切智智以加行智顯發根本智以根本智觀照力成差別智解脫月菩薩言佛子此七地菩薩為是染行為是淨行金剛藏菩薩言佛子從初地至第七地所行諸行皆捨離煩惱業分得平等未名超煩惱行如輪王喻不離人位非有貧窮困苦所患舉喻如文具明大意為得第六地中三空妙慧及根本智又加大願力故智自在故不離人位不染世法能同世事不垢不淨故以智無依恒不受垢以垢無依不能染淨染淨但為大悲緣起方便利生八地會融功終無功之行一分自在十地方終若無七地有行有功無盡大智普賢大悲不可成辦是故淨名經對三乘出纏之種說塵勞之稠是如來種故亦說火中生蓮華實可為希有此為已得第六地已前出纏者說也具縛之徒未可全登此跡餘文如經自具諸禪者定也三昧者無沈掉三摩鉢底者正受諸法智相應故神通解脫者以正受諸法智相應即得神通自在名為解脫第三一段長行有七行半經分為四段一佛子菩薩住此地已下至淨治此地有五行半經明得十種三昧分二是菩薩得此三昧已下有一行半經明得十大三昧超過二乘地分此應云超過三乘地為此學三乘人等共譯此經不善知教意但云超過二乘不云超過三乘若也但過二乘者如此經云一切世間群生類尠有欲求聲聞道求緣覺者轉復少求大乘者甚希有求大乘者猶為易能信此法為甚難若此地但超過二乘者此四乘義若為安置何得一部經義前後義意不相貫通只為三乘之種智迷誤顯聖旨後有善達君子無依此言應云超過三乘不可云二乘也經云菩薩住此地入菩薩善觀擇三昧者明此位菩薩入觀擇諸三昧次第是色界定是無色界是聲聞是緣覺是三乘定一乘定善擇義三昧者明善簡擇世間義出世間義是正義是邪義最勝慧三昧者是一乘佛慧故分別義藏三昧者是小乘藏是大乘藏是一乘藏如實分別義三昧者如實知諸法不妄解故善住堅固根三昧者無退轉故智慧神通門三昧者以此智慧能起種種神通法門故法界業三昧者心境動止無不真故如來勝利三昧者無心無思智隨三世教化眾生而無往來之相故種種義藏三昧者都含萬法無不達也生死涅槃三昧者明以涅槃常寂滅法而有生死常以生死以為涅槃二俱無體性故寂用一真故無我無人智能隨俗利群生故已下總結如文自具第四段中有十二行半經約分為五段一佛子菩薩住此地已下至法忍光明有兩行半經明此地菩薩無量身語意業皆無相行分二解脫月已下至超過三乘耶可有兩行經是解脫月起問分三金剛藏菩薩已下至一切三乘所不能及有二行半經是金剛藏菩薩答所問分四譬如已下至自力超過有二行半經明舉喻況說分五一切菩薩已下出過一切三乘之上可有三行經明此地菩薩是自力過三乘非是初地以來求大法超過故已上十二行半經意明此地菩薩無量身語意業自力超過三乘智外修空但行六度菩薩及聲聞緣覺折伏煩惱現行不生得變易生死生於他方或云上方別有十地菩薩淨土如是三乘皆是如來權時且免麁苦方便安立非如此教依智發心即此娑婆便為淨國華藏世界等遍虛空淨穢含容一塵多剎無有彼此往來等見翻經之眾未詳佛意誤顯聖旨云超二乘後有學徒勿從此失又明從初地已來至第六地是志求大法及願力超過非是自力超三乘故如文自明第五一段有九行半經約分為五段一佛子菩薩住此地已下至雖行實際而不作證有兩行半經明不住無行常行三業不證涅槃分二解脫月已下至能入滅定有一行經是解脫月起問分三金剛藏菩薩言已下而不作證故可有兩行經明此位及第六地菩薩能入滅定而不作證分四此菩薩名為成就不可思議已下至行於實際而不作證有兩行經明此位菩薩三業不思議不取證寂滅分五譬如有人已下兩行經舉乘船入海不遭水難喻自第六地已來及七地菩薩入滅定者非如上界四禪四空息想證滅亦非如羅漢厭苦修空隨空性滅悲智不生如大虛空更無所作乃至經劫不覺頭上繫鼓不復聞亦有化火自焚入變易生死亦非如緣覺觀十二緣空順空想滅悲智不生亦非如權教菩薩修六度麁識已無細識猶在隨願力故生於淨土或云報土在於色界已上出過三界之身為心有依止淨業為緣所有生處還有依止如此一乘中十住第六住中心如海幢比丘於經行道側結跏趺坐離出入息隨其身分對現色身起化如雲遍周剎海此約根本普光明智自體寂用無限法界之門不同三乘皆有業果報生依止處所設為化事皆有分限如此十地第六地即以守護一切增長威力明已能守護心城非定亂所攝所行世事是同事所須非自業有故七地是有用有開發如前三空而起行故是故善財此位中知識號開敷樹華明三空恒開發行華也是故從第六地已來能入滅定即十住第六住以海幢比丘為樣自十行十迴向十地十一地每第六心總例然設不入定者即但明十住海幢為體餘後是海幢中大用餘意如經自明已上一段明不證涅槃門第六佛子此菩薩得如是三昧已下一段有十一行經以滅定方便起十種示現出過於世不捨樂法之心分如經云雖隨順佛智而示現入聲聞辟支佛地者明二乘人得果之後厭患其所受父母分段胎生之身自化其火自焚其身入變易生死身餘如文自明下文天者已上欲界色界無色界天龍者是世間諸龍夜叉者此云苦活或曰祠察或云捷疾乾闥婆者此曰食香或曰尋香神設樂求食阿修羅者此是天趣所攝此云無天妙樂迦樓羅者此云悲苦聲以食龍在嗉中由活有悲苦聲亦為寶翅鳥緊那羅者此曰疑神頭上有角人見生疑為人耶為非人耶摩睺羅者此云胸腹行此是諸畜是同龍輩古云大蟒神人及非人非人是鬼類帝釋此云能主梵天王是初禪王梵者淨也以過欲界名為淨王明此位菩薩能遍同其類引之修學菩提福智而無樂著故云不捨樂法之心餘如文自具又明自忻後地未滿須當勤心樂法也第七一段有二十九行半經約分為六段一佛子菩薩成就如是已下至餘莊嚴具所不能及有十二行經明此遠行地得見多佛及供養聞法轉增勝分二菩薩住此第七地已下至一切眾生諸惑泥潦有五行半經明三乘之所不及分三此菩薩十波羅蜜中已下至第七遠行地有兩行半經明此地所修行門分四菩薩住此地已下至一切智依止者有四行半經明此位菩薩受職堪為眾生依止求智分五此菩薩若發勤精進已下有四行半經明此菩薩以自精進力及願所得法門三昧眷屬之量分六說頌中一段有四十二行頌重明前法如文自具如鍊真金轉明淨喻第六地已前但明鍊冶磨瑩轉令轉明淨者為加戒定慧四念觀十二緣觀等淨治智地今此地善入世間方便示現種種眾生行皆能同事教化眾生故明以種種眾妙寶間錯莊嚴明以淨妙之智嚴種種眾行而莊嚴智地互相顯發更增明淨意明此地以普光明智用嚴萬行以世間利益眾生之行起智用自在彰智更明故智不對萬行而行者智無大用即三乘是也萬行不得智而行者即有限礙即人天外道善行故餘文如經自具將釋此地五門如前一釋地名目者此地何故名不動地明此位菩薩於處世間智不須功用用神思量不思不為而智隨萬有通化無方名為不動地二明此地行門者此地行願波羅蜜為此地智增以智體本淨以願興行轉更自在若不以願起智恐同二乘以願防之不令滯淨至此地已法合得諸佛三加七種勸令念本願起生智用任運能起廣大慈悲便能成無作智悲任用圓滿前第七地成入世間中有行有開發此地成有行有開發中無行無開發任智用滿大悲故仍於後善慧未自在故又以任運智慧增明非待作意故三明善財表法者善財於此行中所見善知識在此道場中者明八地稱理入真智稱無作契會中義故云在此道場中明智契中道名之為中理無彼此我人自他名之為道場此善知識號大願精進力救護一切眾生者明此位中方能赴其本願救生無眼為表第七地隨悲行智者難成故此位隨智行悲濟物廣大易成故為智體遍周十方對現隨眾生廣狹故如響應無心而與一切眾音合故其智無思等虛空界法界一切眾生所樂心合而以利之而無成所而無作者是故以夜天號大願精進力救護一切眾生坐普現一切宮殿摩尼王藏師子之座者明大慈悲普覆一切眾生為宮以智對現利生為殿智無染淨為摩尼隨居染淨而無功廣救眾生名為王故普現法界國土摩尼寶網彌覆其上者表智境普含隨根設教名之為網以智無體能現眾法而無作者名曰摩尼此明約智用利生所報依果觀因知果舉果勸因故乃至廣如經說明此八地教門是所修行之法夜天名大願精進力是行之人四明此地於三界中得何界解脫者明得智用利物遍周恒無功而解脫明從初地已來至於七地有為無為皆有修學此八地二行已終如菩薩行中此地功畢諸佛十力十八不共自在十地方終五隨文釋義者二義如前一長科經意者於此八地約分十一段長科一是時天王及眾已下至一心瞻仰欲聽法有二十二行頌明諸天聞法興供歎佛神德分二時解脫月已下兩行頌明請說八地分三爾時已下一段長行有十行經明修第八地向入無生忍分四佛子菩薩成就此忍已下有十七行經明此位菩薩入無功用分五佛子此地菩薩已下一段有四十行半經明此位入無功用已諸佛以七種勸發加持分六佛子已下一段有五十九行經明此位菩薩以自智德善知眾法差別成壞同事攝生廣大自在分七佛子已下有十行經明此位菩薩於身命財十自在無過失分八佛子已下一段有六行半經明不動地隨德用具十種名分九佛子菩薩已下一段有十行半經明此位菩薩入佛境界得佛護念梵釋四王力士隨侍普伏魔道住不動地分十佛子已下一段有三十二行半經明此位菩薩知見廣多及受職分十一七地修治方便慧已下至經於億劫不能盡有四十四行頌重頌前法如文自具二隨文釋義者第一如初一段長行十行經云入一切法如虛空性是名得無生忍者明初地已來至七地是順無生忍八地方名得無生忍八地已前有為無為皆有覺觀修學至此八為二行方終自餘文義如文自明第二段長行者有十七行經分為四段一佛子菩薩成就此忍已下至皆悉止息有五行半經明入第八不動地離一切想寂滅現前二乘滅定所不及分二菩薩摩訶薩已下至二行相行悉不現前可有八行經明自初地已來方便功終無功二行不現前分三佛子已下至皆不現前可有兩行經明舉生梵世欲界煩惱不現前喻分四此菩薩摩訶薩已下一行半經明菩薩心佛心菩提心涅槃心尚不現前分經云一切聲聞辟支佛所不能及者為二乘是厭有證無不同有無二行滿任無作功離諸諠諍寂滅現前有無二行功以滿故無有諍故五地拔世悉達六地三空智慧終七地大悲諸行滿八地任運無功智自在大化利生故無作者故經云譬如比丘具足神通得心自在者約小況大如比丘得出三界定無三界心但隨淨定力以出三界妙淨意化現神通其通有六一身通二天耳通三天眼通四宿命通五他心通六漏盡通如是二乘六通與淨土菩薩名數相似但通用廣狹不同二乘神通變化不得遍他方佛土菩薩神通得往他方淨土一乘菩薩神通十方佛剎眾生剎總納於毛孔三乘以漏盡通為證一乘菩薩離諸欲不以漏盡通為證三乘六通皆有限量一乘十通無限如下十通品自明如淨名經云雖行六通而不盡漏以智自在不同小果三乘神通皆有往來如三乘經云我欲還歸本土等是一乘菩薩所有神通依理智印自遍周等虛空界應物布施為無有去來中邊之性所以一乘菩薩不證漏盡通者以為明處智境界不見漏性及以無漏有取有捨萬法性自法界故以智自在故攝生行遍故不同三乘有忻厭取捨故是故今此以小況大喻如下以夢況法喻者明初地至七地有學有修如夢所作未寤八地如夢已覺故萬事總無任用從智以智自在號智為王自餘如文自明第三佛子已下一段有四十行半經約分為十二段一佛子此菩薩本願力故已下至於此忍門是十方諸佛現如勸修諸如來十八不共法分二又善男子已下至汝當愍念如是眾生是諸佛勸歎得無生忍念度煩惱惡覺眾生分三又善男子汝當憶念已下至智慧之門有兩行經諸佛勸念本所誓願普大饒益一切眾生分四又善男子已下至一切二乘亦能得無分別法有兩行半經明諸佛勸住法性分五又善男子汝觀我等身相已下至宜應成就此事有兩行半經是諸佛加勸令修福德智慧說法音聲分六又善男子已下至汝應修行成就此法有三行半經明諸佛勸修無量法明分七又善男子已下至通達其事有一行半經明諸佛勸修種種差別如實通達其事分如上二十行半經總有三加七勸三加者一諸佛現身二與智三讚言善哉善哉及與摩頂七勸者如上科文作七段是也八佛世尊與此菩薩無量起智門總有可兩行經明諸佛以七勸三加令起差別業分九佛子已下至優婆尼沙陀分亦不及一可有七行經明以得起智門起前初發心不可比對分十何以故已下至以不動法故可五行經明得無量身語意業分十一佛子已下至設經百歲亦不能及有三行經明舉喻況乘船至海速疾超過百歲分十二佛子已下至不能及有四行經明乘船至此無功行海分如是勸加從十住十行十迴向十地一一位初首皆諸佛勸歎加持說法者令說法故至此八地三加七勸明自修行者自行無功所得及故於此地中法爾智現諸佛加持法相應故堪領受一切諸佛廣大法故如世帝王德備即鳳祥麟應是德所感也明此八地無功智現即十方諸佛咸應是法爾合然故經云善男子此忍第一順諸佛法者明此地得無生忍非如第六七地已前順忍故此忍第一順諸佛法者明此無生忍是諸佛本體智性故善男子我等所有十力無畏者即處非處力等及四無畏是十八不共諸佛之法汝今未得者明勸昇進如來自在不令住在無功用中十八不共法者一無有誤失二無卒暴音三無忘失念四無不定心五無種種想六無不擇捨志欲七無退精進八無退念九無退定十無退慧十一無退解十二無退一切業十三隨智而轉智為前導十四一切諸語業智為前導隨智而轉十五一切意業智為前導隨智而轉十六知過去世無著十七知未來世無著十八知現在世無著四無畏者一一切智無畏二漏盡無畏三說障道無畏四說盡苦道無畏十力如先已明如汝雖得是寂滅解脫已下勸令念未得眾生令念本願普大饒益已下通有三加七勸如文自明以此七勸令起無量差別智業如歌羅分者此云竪析人身上一毛為百分中一分或曰為十六分之一分以西域十六分為一升所謂此地起智昇進不可以前地法能比對少分故優波尼沙陀分者優波此云近也沙陀云對明此地起智利物之廣大前地設經百千億不可數劫所作利益亦不比並此之少許微毫之益故為明前地以益劣故以此地起無限化身之益故餘如文自具已上一段以明三加七勸安立法則十住十行十迴向十地等第八位中大勢共同總明十住初心一念入道生如來智慧家時一切法總具然法須安立次第昇進不滯諸行故令諸始發心者知軌度故從初發心興大願故令大悲智而與法身齊昇進故設教前却學者一時智有迷悟淺深自路以智境界非有前後第四段有五十九行經約分為八段一佛子菩薩住此第八地已下至皆如實知有四行經明以善巧智觀世間成壞由何業因分二又知地界小相大相已下至差別相有兩行經明地水火風大小差別相分三知微塵細相已下至知微塵差別智有七行經明知微塵差別相四又知欲界色界成壞已下至觀三界差別智有兩行半經明知三界成壞相分五佛子此菩薩復起智明已下至悉現其身有七行半經明觀眾生身差別隨應現身分六佛子已下至而為現身有十二行經明現身同事分七佛子已下至於此身現如是形有十行半經明此位菩薩住於無心相中現身同別自在分八此菩薩知眾生集已下至顯現色身相有十二行半經明業報身及相差別分隨文釋義者如觀一切智者是根本智所行境者差別智也從根本智所分別故觀世間成相者如世界初成及四時人天地獄畜生餓鬼等成相及以壞相皆由業成皆由業壞皆同類相應非常總爾於不遷不變無時之中見長壽見短壽延促萬類不同自成他壞或復同時皆隨業然非真有故如是成壞劫住延促時分增減此八地菩薩悉知地界小相大相者明知小相一塵是也大相一塵無體即廣狹悉等又如一毛孔中安立廣大世界及小世界淨穢差別咸住其中微細無限重重無礙如因陀羅網十方互參如是悉見如水火風界大小之相者且如此世界約俱舍論云安立器世界風輪最居下其量廣無數厚十六億由旬次上水輪深厚十一億二萬三千四百半由旬下八由旬水餘結凝成金如是金剛際已上積塵成世界如楞伽經云津潤妄想能生內外水界堪能妄想能生內外火界斷截妄想能生內外地界飄動妄想能生內外風界所謂愛生水界我所堪能生於火界能所二執能生地界思想彼此能生風界愛心亡水災不及我能我所亡火災不及思想亡風災不及二禪水災不及三禪火災不及四禪風災不及為思想絕故內無出入息外無風災內無能所外無火災內無欲愛外無水災一如色界四禪次第又以增上欲愛故能生火界即如蓮華寶女地獄以愛心取故欲愛增上便成熱銅柱等苦以熱燒󰢥悶絕便死而復生如是一日千生萬死苦無窮極皆由愛戀如增上業火成融銅猛火業風等一如說地獄等經如是業壞此位菩薩悉能如實知見經云隨何世界中所有地水火風界各若干微塵者如以積小成大者即以隣虛塵透金塵透銅塵透鐵塵隙中兔毫羊毛蟣虱草子穬麥皆七七比之以成分寸尺肘弓等量知之者是凡情所知如俱舍論所說及此閻浮提洲地南北東西廣狹之量亦如彼說如人畜身以身長短以積塵之法七七比之而知人畜身之塵數者此是凡情之量見也此位菩薩世界國土人畜等身皆智眼見之知三界成壞智者三界所有成時乃至大相小相此位菩薩皆智力知見婆羅門眾者淨種也剎利眾者王種也毘舍眾者商估種也首陀眾者農夫種也經云此菩薩知眾生身者是業報身也國土身者或以眾生身為國土如人身於中有八萬四千戶虫居等是已下十身悉能同別自在此菩薩知眾生集業身者集何業果增上而報得身悉知之煩惱身者通三界身色身者色界身也無色身者無色界也如是等身大小相以智能知如來身有十種菩提身願身者以菩提心起願成身故化身者隨眾生所現故力持身者十力所持故相好身者福智萬行所莊嚴故威勢身者示現摧伏諸我慢故意生身者逐眾生情所欲故福德身者具莊嚴故法身者如虛空故智身者知無邊法故知智身者覺自智及他智故善思量相者任智所知無情識故如實決擇相者以根本智起差別智善決擇義相故果行所攝相者即一乘從根本智果起普賢願行故世間出世間差別相者真俗二智悉現前故三乘差別相者二乘趣寂菩薩生於淨土或云留惑潤生等事共相者三乘共一體無生相不共相者具慈悲無慈悲名不共相又共相者凡聖一體具如來智又不共相者有迷悟不同故出離相者三乘是也非出離相者一切凡夫具煩惱者是一乘非此二事有學相者七地已前菩薩是無學相者八地已後菩薩是知法身平等相者萬法無自性故不壞相者如智所報得境界故隨時隨俗假名差別相者即化身隨樂欲心故眾生非眾生法差別相者有情無情差別相故佛法聖僧法差別相者聲聞僧緣覺僧淨土菩薩僧一乘菩薩僧差別相故佛亦隨類知之知處空身無量相者以法身起智隨行所感無量色別故周遍相者為法身智身周遍行亦周遍故其色相亦遍無形相無異相者悉同體故無邊相者以法身智境非情限故顯現色身相者明色身無體無依智自在顯現故已上如前科文中有八段經文深隱處解之文自具處如文自明大意明此地菩薩無功之智所及之用故第五段有十行半經約分為三段一佛子已下至法自在有兩行半經明此位已成就如上身智已得十自在分二得此十自在故已下至無能壞智者有一行半經得四種智自在分三此菩薩已下至積集一切佛法有六行半經明此位菩薩以無過失身口意業隨般若波羅蜜能集一切佛法分經云命自在者於不生不滅大智體上同一切眾生受生死自在故心自在者隨無念智所作能辦故餘如文自具第六一段有九行半經總為一段佛子菩薩住此地已下至於諸事中無有過咎明此位菩薩得住十種力分如經自具云一切種一切智者一切種者明加行具修多種智故一切智者是根本智或云一切智智者明從根本智起差別智故意明以根本無功用智作種種多功用智無二故智現前故者明如上自在智現前故此菩薩已下明得無功之智力故能現一切諸所作事於諸事中無有過咎以智無能所故第七一段有六行半經明不動地具有十種地名分其地名義如經自明一切世間無能測故名童真地明七地已前有行有開發是世間智此八地無功之智現前故是初童蒙入真智故號曰童真地無過失故名為生地明有覺有觀已絕無覺觀刺之所傷故云生地以生在無功用智中故餘如文自具第八一段有十行半經於此段中約分為兩段一佛子菩薩成就如是智慧已下至示成正覺有五行半經明此位菩薩入佛境界自力所持感招梵釋王等常隨侍奉分二佛子菩薩如是入一乘會中已下至住不動地有五行經明入一乘無功用會獲神通隨意自在分常為如來之護念者明諸佛非不護念一切眾生斷善根之輩其護念有三義一護念苦道眾生未發心者二護念已發心者有學有開發者三護念入無功用菩薩令得佛自在故梵釋四王金剛力士常隨侍衛亦有三義一侍衛一切眾生二侍衛已發心之者三侍衛已至無功用智及一切諸佛故侍衛亦有二義一大悲覆育侍衛二入位菩薩以尊敬彼法侍衛於一一身有大勢力報得神通者七地已前是修生報業神通未能自在此地無功之智報業神通廣大自在七地已前報業神通依禪定願力生此地報業神通無作智生無修作故放大光明者所作障亡故光明自應入無礙法界者諸作已亡故任智無有礙餘如文自具第九一段有三十二行經約分為四段一佛子已下至善能開闡智慧門故有十三行半經明此位菩薩見佛廣多及舉真金治作寶莊嚴喻分二佛子已下至不可窮盡有六行半經明此位菩薩普放光明及所行之行願波羅蜜增上分三佛子已下至一切智智依止者可有七行經明此位菩薩授職及行諸波羅蜜四攝四無量不離三寶分四此菩薩已下有五行半經明此位菩薩以無功用智起精進力所得三昧及願力所求示現菩薩眷屬廣多分第十段中有四十二行頌重頌前法如文自具將釋此地五門如前一釋地名目者此地何故名為善慧地為此第九地行同十住中第九法王子住每與五位中第九位並同法師位善知眾法故名善慧地二明此地修何行門者此地修力波羅蜜為主餘九為伴三明善財表法者善財於閻浮提有一林名嵐毘尼見有神名妙德圓滿此閻浮提者是此洲林名此洲因林而得名故以明此位智慧設教如林廣多覆蔭故又言其中有園林者明智慧重重無盡故名嵐毘尼或曰流彌尼尼者女音流彌尼者樂勝圓光也明此善慧地智慧法樂無垢圓光明以善慧圓光破煩惱令得樂故神名妙德圓滿明法師位妙慧圓滿故住寶樹莊嚴樓閣寶樹者是法師之行也樓閣者明智慧高遠重重逈照無礙故明以眾行莊嚴智慧善說諸教令眾生信伏故是法師解行具足四明此地於三界中得何界解脫者得智慧圓滿解脫五明隨文釋義者二義如前一長科經意者於此善慧地長科為七段第一說此菩薩八地時已下有二十六行頌明聞前地之法大眾興供稱歎及請說第九地法門分第二段長行有六十二行半經明修入九地向正住九地心知諸法差別分第三段長行有三十六行半經明此位菩薩為大法師以四無礙智說一切法門分第四段長行有二十八行半經明此位菩薩為大法師得百萬億不可說總持門隨意自在分第五段長行有十六行半經明此位菩薩以一音聲而為無限眾生說法問難隨彼所欲皆令歡喜分第六一段長行有二十九行半經明此位菩薩見佛廣多及以供養承事并自授職分第七一段有四十八行頌重頌前法分二隨文釋義者第一二十六行頌中復有兩段一二十五行頌是聞前地大眾歡喜興供歎法分二末後有一行頌是請後地分此兩段頌於中文義如頌自明第二段長行有六十二行半經義分為十四段一爾時下至第九善慧地有六行半經是趣入第九地向分二佛子已下至無為法行可有四行經明住第九地知一切眾生十種所行法分三此菩薩以是智慧已下至三聚稠林可有三行經明此位菩薩知一切眾生十一種稠林分四此菩薩如實知已下至皆如實知有四行經明此位菩薩通達十種相差別分五又知諸煩惱種種相已下至八萬四千如實知有四行半經明此位菩薩如實知八萬四千煩惱相分六又知諸業種種相已下至八萬四千皆如實知可有五行經明此位菩薩知業種種相乃至八萬四千分七又知諸根軟中勝相已下至乃至八萬四千皆如實知可有四行半經明此位菩薩知諸根差別相分八又知諸解有一行半經明此位菩薩知諸解差別乃至八萬四千分九又知諸隨眠種種相已下至唯以聖道拔出相可有六行經明此位菩薩知隨眠種種相分十又知受生種種相已下至妄謂出三界貪求相可有五行經明此位菩薩知受生種種相分十一又知習氣種種相已下至如來熏習相可有五行經明此位菩薩知習氣種種相分十二又知眾生正定已下至二俱捨不定相可有四行經明此位菩薩知定正邪分十三佛子已下至令得解脫有兩行經明都結上十二段知差別諸法分十四佛子此菩薩已下有四行半經明以四乘法隨根獲益從第二段長行有六十二行經中分為十四段又從初一段六行半經經云爾時金剛藏菩薩告解脫月菩薩已下六行半經是修第九地向以如是無量智慧思量觀察欲更求轉勝寂滅解脫者明第八地入理智無功趣入昇進如來佛果十力四無畏大用寂滅無功用故復修習如來智慧者明修八九地於佛功用未自在故入如來祕密法者過思量修習所知而不作念普應萬有無休息故觀察不思議大智性者是根本普光明大智也性者明智體也性無依住對根物而成大用故淨諸陀羅尼三昧門者以無依住智普應物而成大用是正受總持義故具大神通者智隨根應名之為神不往而體遍十方名之為通又智無住與自他而齊知見名之為通又智性具大功而無形名之為神無自性而具眾知名之為通又具知見而無生死名之為神等法界而同一多名之為通已下如文自明已上六行半經是修第九地向二一段可四行經住第九地分經云佛子菩薩摩訶薩住此善慧地如實知善不善無記法行者明此位大法師善知一切眾生心之所行若善若不善及不作善不善名無記皆悉知之如不善有四種自性相應引發勝義善有一十三種自性相應隨逐發起第一義生得方便現前供養饒益引攝對治靜等流寂靜無記有二如八種識中眼耳等五識無覆無記第六意識有覆無記第七執識有覆無記第八種子名為藏識無覆無記但與執識成有漏善種子作來世生因故如器盛物種子故文有四種無記威儀工巧變化異熟如世人有威儀無威儀及工巧皆忘失正念如學世間變化亦爾與正念不應如今世造業成來世異熟身與死相應一念不覺受生又四種無記自性相應引發勝義此四無記是出世道如是等行法此位菩薩悉知有漏無漏法行者三界是有漏出三界法是無漏三乘出三界法是有漏一佛乘普光明智是無漏世間出世間法行者三乘是出世間法行凡夫是世間法行一乘是非世間非出世間能隨世間具普賢行法故思議不思議法者一切三界是思議法又三乘出世皆是思議皆有所得故一乘智境是不思議無所得故是寂用無邊大自在故定不定法者色界四禪無色界四禪是定法是不定法非真定故有生滅故三乘出世寂滅定是定法是不定法皆有取捨法故一乘法界禪是定法是不定法是寂用自在故一切凡夫法是不定法一切諸佛是定法故一切凡聖皆無定法性無依止故聲聞獨覺法者厭苦集修滅道了緣生入無生性捨離悲智超世緣縛故菩薩行法行者行六波羅蜜留惑及生淨土法行如來地法行者普光明智是而與一切眾生及二乘一而作地故有為法行者三界人天及三乘修生無漏總屬有為行故淨穢心自在故無為法行者唯如來智地故已上一段四行經明知十種法行分竟三此菩薩知一切眾生十種稠林分中經云此菩薩以如是智慧如實知眾生心稠林者總舉煩惱廣多如稠林皆由心起無心即諸行稠林滅大智如林能普覆護一切眾生故煩惱稠林者迷法界自性緣生成等虛空界世界微塵數一切煩惱稠林明煩惱廣多翳障如稠林一達智境便為萬行功德稠林故業根解種性樂欲並可知隨眠稠林者有七一欲受二瞋三有恚四愛五慢六無明七見疑是見道疑此七種常相迷覆號曰隨眠能迷無邊心境障菩提智故號稠林受生稠林者一剎那際八百生滅同時而起習氣稠林者如經安立十住十行十迴向十地皆為現前一分生如來智慧家頓斷三界麁惑地上漸治習氣如初地明觀世法二地以戒波羅蜜以治欲界惑習三地修四禪八定治上二界惑習四地生如來家五地修世間眾技之門六地出纏智慧已滿七地入利生之方便八地無功智現前九地行成任運十地功圓佛用皆是治習氣方便三聚差別稠林者從三不善根中約有十六種稠林名廣乃八萬四千及無盡三不善根三毒三株杌三垢三燒害三箭三惡行三遺三縛三所有二熱三惱三不淨三熾然三稠林三拘礙總以貪瞋癡為體作種種煩惱名已上三行經明稠林煩惱分四此菩薩如實知眾生心種種相者都言之也所謂雜起相者心所緣雜境界速轉相者生滅無常剎那不住壞不壞相者世間無常是名為壞相世間相無成即無有壞此即世間出世間平等相無形質相者如心念空作空無相見無邊際相者作無邊際念想清淨相者如是清淨相者如是染淨縛不縛悉如實知乃至無量皆如實知已上明此位菩薩如實知種種心想相以智能知五有四行半經又知諸煩惱種種相者都言之也所謂久遠隨行相者言諸煩惱無有始終恒隨無明所緣行故無邊引起相者由名色以心所緣名色名之為行其心緣境受乃同時心想繫纏識種便熟五蘊十一緣濤波不息名色為境心為主受想行為使末那執識起貪愛嗔癡於本業田中種識種子生諸苗稼約有八萬四千俱生不捨者如前已釋眠起一義者眠煩惱者如前七種是起煩惱者現作業十使十纏等是如十使中身見邊見邪見戒見疑見等六是障見道貪嗔癡慢四是障修道行為雖見道在行數起修道煩惱至三地除見道煩惱六地除七地十地會佛悲智利眾生行為初地二地已上上十善治欲界惑三地修四禪八定治上二界惑得出三界心故六地三空現前出世智慧悉皆具足故無見道惑七地已去一向處世學佛智悲利生之門如是安立明分法則須當如是初發心者一時具修經云眠起一義相者明體無二相故迷一真智而作多妄者還一體收故與心相應不相應相者心與境合為相應相不與境合而妄緣之是心不相應相隨趣受生而住相者因如是煩惱生如是住處悉皆知之三界差別相者欲界色界無色界受生執境於中定亂心想所緣皆如實知愛見癡慢如箭深入過患相者明三界受生皆由是四種煩惱作種種煩惱乃至八萬四千者如十使煩惱以五蘊所成一蘊中有百五蘊中有五百以五蘊成五塵五塵中還有五蘊十使以為一百五塵中有五百以蘊為內以塵為外皆意為主意為能緣塵為所緣以此內外各有五百共成一千配七識七千分三世三七二十一二萬一千瞋行多者貪行多者癡行多者等分行者各二萬一千共為八萬四千以約造煩惱業但七識故餘不能為如隨好光明功德品云於色聲香味觸其內具有五百煩惱其外亦有五百煩惱瞋行多者二萬一千貪行多者二萬一千癡行多者二萬一千等分行者二萬一千但有此言亦不配當已上四行半經明此位菩薩如實知種種諸煩惱相分六可有五行經明此位菩薩知業種種相分如經云又知諸業種種相者都言之也所謂善不善無記相善不善可知無記者有二種無記一不記善不善及昏沈睡眠是不善無記二三昧正受心境俱亡正智現前但為眾生轉正法輪於其自他無法正記故云無記相有表示無表示相明有表業者或有業因有表示生即因有前境可見聞覺知由心取彼以成業種或有業種外無表示由心橫念自計成業相與心同生不離相者明業由心起心即是業如境中像業所報果是心影像心亡境寂因自性剎那壞而次第集果不失相者明作業由迷自性雖作妄業忽起還亡雖不常繫在前所集果報一一不失自非正智現前諸業便為智用始可脫也有報無報相者三界眾生及二乘并淨土菩薩皆是有報相一乘佛果染淨心亡不依果報但為隨眾生樂欲隨物現形似如意摩尼與物同色無自性無他性為本來與一切眾生同其一心任彼心所見達者法自如是非作用往來故受黑黑等眾報相者明無明業中重重作黑業故以智為白以識為黑如田無量相者舉喻明業如田中生種種草木如業田中生種種識種苗芽甚繁稠林故凡聖差別相者明是人業是畜生業是地獄是餓鬼是天業是聲聞是緣覺是淨土菩薩是一乘佛果大悲智業此位菩薩悉能了知現受生受後受相明懸知三世受生業故乘非乘定不定相者外道所乘及定并三乘出世妄謂出世非出世道業故乃至八萬四千皆如實知及佛果已來差別業皆如實知已上明知業差別相七知諸根耎中上勝相者耎者下根中者中根上者上根如是先際後際差別無差別上中下相者知三世根行差別同異悉知故煩惱俱生不相離相者修生煩惱俱生煩惱不相離相皆悉知之乘非乘定不定相如前隨根網輕轉壞相者隨根設教網隨輕重煩惱轉壞相悉能知之增上無能壞相者言根品上上而無退動故遠隨共生不同相者如一切眾生無始共生不離一性而隨分別根性差別不同悉皆知之乃至八萬四千如實知之皆無錯謬八知諸根已上知根差別解中知諸解下中上性樂欲乃至八萬四千如文自具已上知解性欲樂差別八萬四千者迷成八萬四千煩惱悟成八萬四千解脫智慧九知諸隨眠種種相者都言之也隨眠者明恒與惑染相應而無一念了覺之想名之為隨眠所謂與染心共生相者明因名色與心共生迷斯名色從自心起執為外有遂生染心共名色俱起故言與心共生心相應不相應差別相者明一切眾生心與境相應不相應差別相悉能知之久遠隨行相無始不拔相者明無始恒與五蘊十二緣未曾一念覺心而以觀拔之與一切禪定解脫三昧三摩鉢底神通相違相者心境無性無可動移名之為禪心亡即諸繫滅名之解脫三昧者無沈掉也三摩鉢底者正智慧也神通者正定不亂相應正智神通無礙自相應故明隨眠煩惱與此相違三界相續受生繫縛相皆悉知見令無邊心相續現起相者以隨眠故開諸處門相者以隨眠故開三界六道受生之門堅實難治相者為執深無明重故迷根本智地處成就不成就相者明十種中成與不成相唯以聖道拔出相者明如上隨眠煩惱非以聖道無能濟拔已上明此位菩薩知隨眠煩惱相十又如受生種種相者都言之也所謂隨業受生相此段有十三種隨業受生因緣相明六趣差別相者天人阿修羅畜生餓鬼地獄等差別相有色無色差別相者是欲界色界無色界相有想無想差別相者有想通欲界色界無想都舉無色界天於中受生差別相悉皆知見業為田愛為潤無明所覆識為種子皆與名色俱生總不相離如是迷一心之境生後有身轉轉為因無有斷絕實無有性妄作多生如是悉知癡愛希求相續有相者為迷自心無性無生之智於諸善惡常有希求以此有生相續欲受欲生者於一切名色常有欲受故即有生也愛為生根故照心無體即境無所起心境總無業體便謝唯普光智無闇無明即無明滅十二虛妄緣滅唯法界自在無礙智悲自在緣成也性無能所自他同體隨計示迷如是等緣生如實知見無始樂著妄謂出三界者明以有所希求妄謂出三界乃至三乘解脫但於三界外受麁塵化生死身如微塵細變化身於一塵之內咸該剎海一切佛事悉在其中此唯一乘智身所辦已上知受生種種相十一又知習氣種種相行不行差別相者明此位菩薩知習氣行不行差別相隨趣熏習相者明隨天人六道受生隨趣習氣相謂不依境得隨眾生行熏習相者明見他所作之行隨事起染善惡例知隨業煩惱熏習相者謂不依他境而自起故如是熏習悉皆知之善不善無記熏習相者雖行善雖行不善不記善不記不善是無記熏習相隨入後有熏習相者如是無記還成後生所熏種子亦皆知之次第熏習相者如有三界業何業種子勝依所勝業次第熏習又如十住十行十迴向十地一一次第熏習相故不斷煩惱遠行不捨熏習相者即是第七具足方便住第七遠行地八萬四千煩惱悉皆同事故實非實熏習相者若實若虛悉皆知見見聞親近聲聞獨覺菩薩如來熏習相者親近二乘厭苦修空捨大悲習親近菩薩修空破我成大慈悲習親近如來成就根本普光明智圓該法界具普賢行習已上知諸習氣相十二又知眾生邪定正定不定相所謂正見正定邪見邪定相者但正見即有正定正見者思亡智現正邪見盡定亂總無無得無證無生無滅名為正見心稱此理名為正定返此有作有為即為邪定二俱不定相者如欲界眾生未修定業者二俱不定五逆邪定相者如二乘教無明貪愛能所覺心諸結使名為五逆以無名為父貪愛以為母覺境識為佛諸使為羅漢陰集名為僧無間次第斷如楞伽所說五根正定相者信根進根念根定根慧根如是五根所修名為正定相二俱不定相者以正邪二事總無性故八邪邪定相者邪語邪業邪念邪精進邪定邪思惟邪命邪見此依意識及末那所作依正智所行動用俱定為正定相正性正定相者一切法無思無相無分別為正性即此正性為正定相更不作二俱離不定相者正邪俱捨無有定亂方至真也深著邪法邪定相者明取相眾生樂求諸見設入定中還取諸相名為邪法邪定相習行聖道正定相者明修諸法空無相無性無作者名為聖道其心不與生滅和合名為正定又修四聖諦名為聖道修於八禪入九次第定名為正定九次第者名滅定此滅定者有四種滅定一聲聞滅定以四諦觀識心滅現行煩惱及智亦滅二緣覺滅定觀十二緣滅現行煩惱及智亦滅三權教菩薩觀十二緣四諦明苦空無常無我人無眾生壽者性相空寂都無所縛行六波羅蜜生於淨土或以隨意生身住於娑婆或言以慈悲留惑住世設入寂定但隨無相理滅不得法界大用滅故四如一乘菩薩依如來普光明智發心但達根本無明是一切諸佛根本普光明智以此大智以為進修之體所有寂用皆隨智門一身寂多身用多身寂一身用同身寂別身用別身寂同身用如是同別寂用自在等空法界無礙自在重重如海幢比丘是也不同三乘以一切法空為進修十地之體或以無性之理為十地之體是三乘極果故二俱捨不定相者正邪俱捨無定無亂方是應真已上知正定邪定相十三佛子菩薩隨順如是智慧名住善慧地有兩行經是都結此地所知文自具也十四佛子此菩薩善能演說四乘法及能隨眾生諸趣受生如文自具第三段四智門中長行三十六行經分為三段一從佛子已下至而演說法有兩行半經明善巧智起四無礙智分二此菩薩常隨四無解智至樂說無礙智可有兩行經明是正舉四無礙智之名分三菩薩以此四無礙智已下有三十一行半經明四無礙智隨用差別無限分此一段明此位為大法師之智用自在云善能守護如來法藏者三乘一乘三藏及仁義禮智信並是菩薩善安立故三藏者戒定慧通一切法藏故用菩薩言詞而演說法者明佛為正覺之體無分別故明如來所有出生滅度度眾生及轉法輪總是菩薩道故以下如文自明各依四智所轉法輪皆有所歸以法無礙智總辯法身平等自性之理以義無礙智能辯諸法總別同異以詞無礙智所說無錯謬以樂說無礙智所說諸法無有斷盡以如是四智轉一切法輪不離此也如阿耨池流出四河潤諸世間生諸草木各有差別而體不離一水四河思之可見第四一段十陀羅尼門中二十八行半經分為五段一佛子菩薩住第九地已下至而演說法有六行半經明此位中得法師位以四無礙善巧智得十種百萬不可說陀羅尼門分二此菩薩已下至為他演說可有三行半經明自於佛所以百萬不可說總持門聽聞諸法門已不忘為他演說分三此菩薩初見於佛已下至所能領受有兩行經明此菩薩初於佛所得法門非聲聞百千劫而能領受分四此菩薩得如是陀羅尼已下至無能與比可有三行半經明此位菩薩處座說法滿大千界隨眾生心樂分五菩薩處法座已下可有十三行經明一音中隨心所念令諸眾生悉令開解及以無情亦令說法分云陀羅尼者是總持義得如來妙法藏者明與佛合智所說如十住中名為法王子位得義陀羅尼者明法總別同異無礙門法陀羅尼者明法身無性無作自性之理智陀羅尼者明善了根性隨根授法光照陀羅尼者以教光及放光照燭令一切眾生解脫善慧陀羅尼者得總持諸善慧故眾財陀羅尼者明法財世財悉具足故威德陀羅尼者總持一切三千威儀八萬細行悉具足令眾生見者悉解脫故無礙門陀羅尼者智無礙詞無礙義無礙樂說無礙神通無礙故無邊際陀羅尼門者所作利生無限故種種義陀羅尼門者能安立一切種法門故言百萬阿僧祇善巧者明百萬不可說智門善巧能令眾根皆令稱當已下如文自具第五段十六行半經義分為兩段一佛子此菩薩已下至普為一切作所依怙有十行半經明此位菩薩假使三千大千世界乃至無量世界眾一時皆以無量言音問難一時領受亦以一音為其解釋令其歡喜分二佛子已下至無有忘失可有六行經明此位菩薩能受十方無量處皆有不可說微塵數諸佛眾會一一佛皆隨無量不可說微塵數諸眾生性欲不同所說不可說法門此位菩薩皆能領受分已上如文自具第六二十九行半經義分為五段一佛子菩薩住此第九地已下至諸莊嚴具無與等者有八行經明此位菩薩親近諸佛承事供養廣多及比真金作輪王寶冠小王不如喻分二此九地菩薩已下至但隨力隨分可有六行經明此位菩薩二乘及下地菩薩不如并舉力波羅蜜為所修行分三佛子已下至亦不能盡可有兩行經明略說此位菩薩志德廣大分四佛子已下至智智依止者有七行經明此位菩薩受職統化廣大分五此菩薩已下至說頌有五行半經明此位菩薩加精進業及殊勝願力眷屬倍加廣大自在分第七一段四十八行頌重頌前法如文自具此已上大綱明但隨智境約智德見佛供養及攝生乃至眷屬廣大非有往來自他所為但以智境對現故如一切智智之依止者明修真俗二智者之所依止故明六地真俗二智現前七地唯在利物八九二地行圓任運十地佛力方終云如來無上兩足尊者明此真俗二智滿故明如是修二智者所依止故將釋此地五門如前一釋地名目者明此地何故名為法雲地者明此菩薩登法王位智滿行周以大慈悲雲於諸生死海普降法雨灌一切眾生田令一切眾生發善心菩提之芽無有休息以此名為法雲地明此地從初發心入此智地而生佛家昇進修行至此地大悲願力功終行滿故常雨法雨故二明此地修行門者此地所修智波羅蜜為主餘九為伴三明善財表法者善財於此位中於菩薩集會普現法界光明講堂中見無憂德神并一萬主宮殿神俱來迎善財及稱歎供養至菩薩集會普現法界光明講堂者明此地菩薩集智悲行滿故其神等隨逐善財入普現法界光明講堂中見釋氏女瞿波坐寶蓮華師子之座八萬四千婇女所共圍遶者明菩薩集會普現法界光明講堂此是依二智報得是智境界而作堂體釋氏女而處其中者明女為悲體表智中行悲七住七地悲中修智八地智中行悲婇女有八萬四千所共圍遶者明以普光明之大智行等一切眾生八萬四千煩惱皆具同行是慈悲之極故以女表之也如是一切眾生八萬四千煩惱樂欲不同菩薩以大慈悲心皆同其行方便引之以慈悲心育養眾生以女表之非獨直為女也瞿波者此云守護地明此法雲地願力智悲皆悉已滿但常守護一切眾生心地以為地體故名守護地神號無憂德者是此地慈悲法悅行滿之智與一萬主宮殿神來迎善財者表是智中之慈悲引接眾生之萬行故主宮殿神者明慈悲為宮智慧為殿表常以智悲為主主導一切眾生皆令悟入故此瞿波女自說本因從久遠以來常為佛妻者表智悲不獨有也明以表智悲常不相捨離為佛妻義又表十地大智慈悲法悅如妻義也此託世間事表法但取其意況以智悲濟養含生之行非即實如凡夫有欲之妻故託事表法令易解故如毘盧遮那是法界主非如化佛引俗出纏如是諸女皆從王種中生者明此位悲從智生以智為王生死法中而得自在名之為王故故悲從智生也明從第七地至第八地從悲修智以滿入無功之智用從八地至九地十地從智隨本願力修無功之悲滿故至十一地以無功之大悲幻生大智佛遍周剎海普利眾生即以摩耶為母遍生諸佛教化眾生以表之如是逆順進修發菩提心者悉須明解使得進修不謬四明此地於三界中得何法者此地於十方三界得法界普光明大智大慈大悲任運圓滿大法雲普雨智雨受佛職門如善財所入瞿波女講堂者是為明智能常與等虛空界一切眾生八萬四千煩惱諸根欲以法對治解脫故五明隨文釋義者二義如前一長科經意者從此十地一段經中長科為十六段從初一段有三十二行頌長科為兩段一從淨居天眾已下有二十八行頌明淨居天眾聞法興供及見佛德廣大無邊分淨居天是九地菩薩眾是第三禪天眾後十地是四禪位從初地多作閻浮提王二地忉利王以次排之即可知也以表昇進自在如天亦不獨作天王一一位明行遍周自在如天此總明第一義天一切智天非如是諸天下品十善業果報生天也二即時解脫月菩薩已下有四行頌明請第十地行門分於中文義如經自具第三一段長行有六十八行半經明此位菩薩坐蓮花座為大法師受十地佛大職位分第四一段長行有二十二行半經明十方諸佛咸放智光灌頂許可同佛職位分第五一段有三十六行半經明此位菩薩廣大微細差別智善知諸集諦分第六一段有七行半經明此位菩薩得十大解脫分第七段有四十五行半經明此地菩薩於一念頃能受十方所有諸佛法明皆能領受及能於十方雨法雨自在分第八段有三十五行經明此位菩薩隨念廣大微細大小一多相入通化自在分第九一段有十八行半經明此大眾聞十地菩薩神通生疑時金剛藏菩薩入體性三昧現菩薩神通為眾除疑分第十段有二十七行經明此地菩薩智慧神通力下地不如不可比如來神力智慧分第十一段有三十五行半經明此位菩薩不異如來身語意業不捨菩薩諸三昧承事供養一切諸佛分第十二段有四十二行半經明舉十大山王喻十種地次第方便所行之智慧分第十三段有十四行經明舉大海有十種德喻十種地昇進分第十四段有二十行半經明摩尼珠有十種性出過眾寶喻十種地出過眾聖分第十五段有二十二行半經明說此十地法門所感大地六種十八相動及興供并十方金剛藏菩薩咸來證法分第十六段有八十三行頌明重頌前法分二隨文釋義者第一從初一段長行六十八行半經明此位菩薩受十地佛位之職於此一段中復分為十段一從初爾時金剛藏菩薩已下至受職位有七行經明此位菩薩從初地至第九地修大福智大慈悲行滿入眾生界入如來所行分二佛子已下至受一切智勝職位有八行半經明此位菩薩得十三昧及一切諸三昧現前分三此三昧現在前時已下至以為眷屬有七行半經明此位菩薩以三昧力福德感報蓮華出興分四爾時已下至一心瞻仰可有三行經明此位菩薩并諸眷屬菩薩身處華座與華量等分五佛子已下至諸佛眾會悉皆顯現可有五行經明此位菩薩坐華座已言音普充滿十方世界自然震動一切樂音自鳴及以不思議供養之具供養佛分六佛子已下至得不退轉有二十四行半經明此位菩薩處座放光教化眾生及供佛分七佛子已下至從諸如來足下而入有兩行半經明此位菩薩所放光明遶十方界入佛足下分八爾時已下至到受職位可有兩行經明十方諸佛菩薩皆悉咸知此位菩薩受職分九佛子已下至即各獲得十千三昧可有兩行半經明九地菩薩皆來恭敬獲益分十當爾之時已下有五行半經明此十方同受職菩薩放臆德光明普照十方來入此菩薩臆德令勢力增長過百千倍分第一段七行經明從初地至第九地以分分白淨法修助道行觀察眾法修習福德智慧廣行大悲並為成就此十地根本智悲之地至此地滿故明元將一切諸佛智悲之地以作五位修行從初發心住已能至此諸佛智地故從初發心有五種發心不離一念五種初發心者一十住初發心二十行初發心三十迴向初發心四十地初發心五十一地初發心如是五位初發心皆不異如來根本智而起初發心故為智體無始終此五位初發心皆無始終為非情識能所見故非時日歲月所攝故如是五位皆一時發故一如十住初發心即以其止心不亂開發如來根本智慧即以妙峯山德雲比丘得憶念諸佛智慧光明門山者止也即初從凡夫地止心不亂即佛智慧現入如來智慧地名初發心住二如十行初發心即明於諸佛智慧中行無染即以三眼國善見比丘林中經行表行無染林中經行表行無住三眼表佛眼法眼智眼此明自得如來智慧三眼復利一切眾生即行無所著故三十迴向初發心即以鬻香長者青蓮華即明和合諸香賣鬻香而居即明以十迴向門起無限大願門和融悲智法身使令均平等進故青蓮華者明於諸妙香無染也四十地初發心修長養大慈大悲增勝即以夜神婆珊婆演底此云主當春生神以表大悲主當眾生發生菩提芽故五第十一地以無作任運大悲初發心即以摩耶夫人生諸佛為首即明從悲生智教化眾生故如上初發心有此五種逆順不同總在初心之中一時具足無前後際皆以法界大智為體故不可說前後古今之解此一段有七行經明成無前後古今之大智大悲法界眾生界佛行滿故至大法王職處入眾生生死稠林分第二段中有八行半經明此位菩薩入此識位之中即得十種三昧及一切三昧其初離垢三昧者云正定也明此地悉離染淨涅槃悲智功用不均平垢故名離垢三昧不同三乘離生死取涅槃及淨土垢故亦不同下地菩薩調治智悲生死涅槃萬行未自在垢故此地菩薩離如是垢故名為離垢三昧明以法界無作智印諸境界無非智境更無能所生死涅槃染淨等障故名離垢三昧又三之言正者明一止即是正字故明此地菩薩以一大普光明智性自無依曰止恒以此智常照諸境名之曰正昧之云定者以智利生不迷諸見名之為定明從初修諸方便助菩提分至此地所作功行無功習氣亦無故名離垢三昧又云三昧者正受以明此位以無依住無功智任自遍周故名離垢三昧故此名無功之智任自遍周故入法界差別三昧者是無功用智任運隨用應事施設為是差別智故明用不離體不離無作根本智故莊嚴道場三昧者有諸佛成道轉法輪處遍至其中身行及以眾寶莊嚴故一切種華光三昧者放光照燭一切眾生故海藏三昧者明含藏眾法故如海具十德喻等海印三昧者以大智海印性自圓明清淨無垢印三世諸境界咸現其中虛空界廣大三昧者明法空智體所照自體無限邊故觀一切法自性三昧者明以智觀照諸法無自性無他性自在故知一切眾生心行三昧者以智知根隨根濟度故一切佛皆現前三昧者明此離垢三昧與體性三昧並與一切諸佛同一體相故如是等已下總舉無數三昧皆現在前菩薩於此一切三昧若入若起皆得善巧者明一身入多身起多身入一身起又起中入入中起又於一三昧中分別多眾生心行所行多三昧境界教多眾生而不失時最後三昧名受一切勝職位者此是十地智滿行周平等無作大悲任運處世利眾生定如是眾多三昧皆從體性無作法身法界普光明智寂用無礙三昧起故如是三昧非是三乘修寂靜者求出三界者樂生淨土者之境界是達一切無明便成大智是便以一切眾生身土微塵總含佛國者之境界此寂用無依大智三昧是一切諸佛根本智體無盡藏王能隨一切眾生無限情意化不失時然無作者故第三此三昧現在前時已下有七行半經明受職菩薩約報華生經云此三昧現在前時有大蓮華忽然出生此是受職菩薩自悲智行滿法合等周法界利益眾生之報得是十地之中最後三昧身也其華量等百萬三千大千世界千箇百億四天下為一小千千箇小千為一中千千箇中千為一大千今云量等百萬三千大千世界者意明無限量之大稱已下莊嚴如經自具經云出世善根之所生起者非是超過三界淨土菩薩及二乘變易生死諸善根之所生起故知諸法如幻性眾行所成恒放光明普照法界此配善根因果如蓮華以毘瑠璃摩尼寶為莖者毘之云光明瑠璃表法身智身明淨故故其摩尼寶光淨無垢以似瑠璃非瑠璃所成但以摩尼為蓮華莖莖者以法身智身性無垢之報果以法身智體與一切諸行作根本故今依果報生蓮華還以法身智體性自清淨以成報故是故光淨摩尼以為其莖旃檀王為臺者明戒定慧解脫知見五分法身之香善根之所生起以法身能成戒定慧等五分法身之香今依果報得以次相資碼碯為鬚者是助菩提之分萬行善根之報得此是赤色寶表萬行顯發菩提理智及莊嚴五分法身故互相資發以次而陳閻浮檀金為葉者此金明淨柔軟是慈悲善根所生為慈悲是覆蔭義故其華常有無量光明著智慧法光利生善根所起眾寶為藏者都結此地含藏眾善所生寶網彌覆者善設教網漉諸眾生善根所生十三千大千世界微塵數蓮華以為眷屬者是一行遍一切行一切行遍一行善根所起是主伴萬行自在善根所起如上之華是於普光明殿中初說十信於如來前所現之華諸眷屬眾是如來眉間毫中之眾前是舉果勸修此是行終之果第四爾時已下三行經明此位菩薩處座大小相稱所坐華王之上者是根本智眷屬菩薩坐諸華座者是差別智明此位菩薩智悲萬行遍周如文自具第五佛子已下可有五行經明此位菩薩及眷屬處座之時感動興供如文自具第六佛子已下有二十四行半經明此位菩薩處座放光濟苦一依身分而作次第以足下光照大地獄苦明足下是所履之行極以濟苦故次兩膝放光照畜生苦明在所履之次由於膝之勞苦次臍輪中放光照閻羅王界苦如大地獄無王所攝以極增上惡業猶如電擊直往苦趣小地獄有王所攝臍者眾穢積中之分生死之際迷真之極生死之源如戌亥兩辰配於乾卦是萬像生死在中放光所照也左右兩脇放光照人中苦脇者攝受扶持之處明人處可攝受故兩手放光照諸天修羅者可引接故兩肩放光照聲聞乘者明能樂聞法敵煩惱故為兩肩近耳明因聞法得果故項背放光照辟支佛者明不樂聞法背佛知見故面門放光是受教故眉間放光是十地中道果故頂上放光是佛極果故餘如文自具第七佛子已下有兩行半經明此位菩薩如上所放光明供養及所作事畢繞十方一切世界一一諸佛道場眾會十匝從諸如來足下而入者十匝者明十法圓滿故光入佛足下者明反果還因故明從普光明殿中起十信心如來於兩足下輪中放光成其十信次十住佛足指端放光次十行佛足趺上放光次十迴向膝上放光次十地佛眉間中放光今至此十地道滿果終不異初信之法時不移法不異因果不異是故十地道滿之光還從佛足下而入明果同因故不異所信之法故明如來示果即因菩薩進修以因即果是故此十地之位返果從因是故光入諸佛足下也亦明行滿故入佛足輪下故已下三段可有十行經如文自具第四長科段中有二十二行半經於中復分為四段一爾時十方一切諸佛已下至墮在佛數有十二行經明此位菩薩受職蒙十方諸佛放光灌頂分二佛子如轉輪聖王已下至亦得名轉輪聖王有六行經明舉轉輪王受大子識四大海水而灌其頂喻分三菩薩受職亦復如是已下至墮在佛數可有兩行經明菩薩受職以一切諸佛四智之水而灌其頂即墮佛數四佛子已下可有三行經都結受職智光灌頂德行倍增分已上四段經明十地智滿法合諸佛放光灌頂為智齊諸佛故以佛果智相印合又發起增長十一地及佛妙智令成熟故此十地創現佛智十一地方自在故餘如文自具第五一段有三十六行經明此位法雲地菩薩善知諸集諦分中復分為八一佛子已下至以一切智知一切集有八行經明此法雲地知一切集諦分二佛子已下至如是皆如實知有三行半經明此位菩薩如實知十種化法分三又如實知已下有兩行經明此位菩薩如實知十種持法分四又如實知已下至如是等皆如實知可有四行經明此位菩薩知如來十種微細智分五又入如來祕密處已下至皆如實知有四行經明此位菩薩知如來十種祕密分六又知已下至皆如實知可有七行經明此位菩薩知如來逆順劫相入分七又知已下至菩薩行如來智有六行半經明此位菩薩知如來十三種智分八佛子已下有一行半經明此位菩薩能入如來廣大智慧分第一佛子已下從初段中有八行經明此法雲地知諸集諦經云如實知欲界集者以五蘊是三界同迷以十使煩惱隨於四諦上迷諦無明一諦上具十即欲界集有四十箇苦集以此苦集滅道上二界除嗔各有三十六是有為禪界善集此上二界禪皆從作意息伏而得是故三界有漏攝故禪消想起三界往來此三界共通一百二十八種煩惱集是三界六道之大體約以五蘊配五塵與十使無明相因總有八萬四千及不可數集如八九地前並已配訖如前知之色界無色界如上可知法界集者明一念稱真智現如上八萬四千及不可說諸塵勞門總法界大智慧解脫知見集總積集智慧之海名為一切種種智海有為界集者三界所有煩惱是亦通三乘折伏現行煩惱得變易生死隨意生身皆是出身三界有為集故無為界集者唯如來一切種種諸差別智也自餘皆有為故眾生界集及虛空涅槃界集者為善分別從一切智起眾生界虛空界涅槃界各差別智集此菩薩如實知諸見煩惱行集者身邊等五見及六十二見前地已釋訖知世界成壞集者知三千大千世界及十方一切世界若干劫成若干劫住若干劫壞皆悉知之聲聞行集者以四諦觀厭三界苦忻涅槃樂又觀諸世間苦空無常不淨無有可樂皆磨滅法虛積諸業果苦無有斷絕猶如波浪集不善法增長生老病死三十六物共成其身修二百五十戒淨欲界業皆是無常入第九定出三界想入滅盡定身智俱盡寂滅無知如此經下文譬如比丘入寂滅定頭上繫鼓不復聞聲又有聲聞得出三界心厭患分段身化火焚身入變易生死如勝鬘及涅槃經並同此說聲聞二乘淨土菩薩以觀折伏現行煩惱得變易生死非是斷煩惱為不了無明成根本智故妄為無明實有妄生厭離以厭患心成出過三界分段生死得變易生死住無漏界不受後有三界之身有如化火焚身如涅槃經自有文說皆是厭生死住涅槃集辟支佛行集者十二緣行是此四諦十二緣三乘參互以為九乘如前已述一乘菩薩亦修如此四諦十二緣此十地位內次第而說所修之法是一種修四諦十二緣心量見道各自不同菩薩行集者出纏菩薩六波羅蜜分修慈悲生於淨土道滿方來處世教化眾生大悲菩薩依無相觀四念處七菩提分四攝四無量心十波羅蜜修大慈悲不著三界教化眾生此是依空無相無願無作解脫門而建諸行亦是三乘菩薩所修方便加行所忻行門境界但以三千大千世界為一佛土如此一乘經但約如來根本普光明智境發心所修十波羅蜜四諦十二緣四念處三十七品四攝四無量一切助道皆以自心根本智為體用以智無依無限所作行門報果皆無依無限自他身土重重玄玄互相參現以智無限無礙故所有身土自他如幻如影皆無障礙故所修諸行皆以自心根本智為體是三乘一乘菩薩行集如此經十住十行十迴向十地十一地如是所行方便是一乘菩薩行集如來力無所畏色身法身集者力無所畏者十力四無畏是也色身者九十七大人之相隨好無盡是法身集者理無得證無縛無解無生無滅不垢不淨是也一切種者是五位加行成勳習種者一切眾生而隨五蘊加行即成無明諸業種故菩薩五位加行以成一切智智之種一切智智者明根本無依住無作智而生差別智三乘名後得智一乘中智直以根本圓明三世一時不分前後示得菩提轉法輪集者所說十二分教是入一切法分別決定智集者以金剛無礙智慧善分別出世法無不明了無不決定皆無錯謬舉要言之者總陳大綱以一切智知一切集者明無不盡知也此是總結已上知一切集竟此已下仍釋法雲地二佛子已下一段三行半經明此位菩薩如實知十種化法經云以如是上上覺慧如實知眾生業化者明一切眾生以自煩惱所造業自化其形及所居境土一一自成自形及所居境土所有受用除業更無餘物能與因慳因貪因嗔因愛因憎多者先受皆一一眾生乘諸業化皆如實知煩惱化者乘何煩惱合墮何道因果相稱皆悉知之諸見化者由五見及六十二見緣名色便生執取化生種種諸煩惱身世界化者由自心諸業化生種種諸世界形復於所化世界上復更取之化生諸業法界化者皆從自體清淨智而化生諸境界等聲聞化者隨無漏定起正念力起十八變化等緣覺亦然總明二乘正解脫力隨意念力變化通用菩薩化者隨諸波羅蜜力大悲願力自己解脫知見隨如念力得意生身力而變化種種身種種行如來化者從無化大智普應群物恒自遍故分別無分別化者以未悟者分別無分別法令一切眾生而開解故又正分別時無分別化故已下總結已上知一切化竟三又如實知已下一段兩行半經知十種持法明此位菩薩常能憶持此十無量法憶持一一不亂失故佛持知佛所持一切法故法持知法次第故僧持知諸念散性體無離隔故業持知眾生業同異故煩惱持識煩惱相故時持知無始及三世劫時同異總別不遷故已下例知已上知諸持竟四又如實知如來十微細智此一段有四行半經明如來於一無依無住無作智任運遍知盡一切法故修行命終受生出家現神通力成正覺轉法輪住壽命般涅槃教法住如是十事不作念而恒遍知不移時而極三世事故已上知微細智竟五又入如來祕密處可有四行經入如來十無盡祕密處所謂身祕密處於身塵毛孔中現無量土無量身無量示現成佛無量示現涅槃如是十事一時同異自在十方咸然總是如來普光明智猶如圓鏡等虛空界一時普應任物所為皆能對現無所造作已上知祕密處竟六又知諸佛所入劫智有七行經一劫入阿僧祇劫阿僧祇劫入一劫已下如經文自具如是長短多少劫相入法者理智無故為眾生根延促即劫延促如來以智方便一時頓現諸業境界於一同之智各自現見自業時分同異不同破迷情定時劫長短之執若無情計智等一時無延促相無劫歲月日時分限已上知劫相入竟七又知如來諸所入智有六行半經明此位菩薩知如來十三種入智所謂入毛道智者入不定性眾生起方便智令得正信智入微塵智者入微細眾生道中與之同生引生智慧令得人天住佛善根入國土身正覺智者於佛身中及毛孔之內示現成佛入般涅槃智故入眾生行正覺智者方便行四攝行覺悟眾生是也入眾生心正覺智者以眾生心與如來心同一體性以此如來知一切眾生而隨業接之故入隨順一切處正覺智者一切六道遍生其中隨根覺悟故入示現遍行智者一切眾生行及九十五種外道盡同事智故入示現逆行智者示作惡魔惱惑行者或行於非道無不利生如示作阿闍世王殺害父母等事令信得業道除入示現思議不思議世間了知不了知行智者或令世間令知是不思議聖行或令世間不能了知是凡聖餘可准知如經自具已上知如來諸所入智竟八佛子已下一段總結此位菩薩總能入一切諸佛廣大無量智第六佛子已下有七行半經得十大不思議不可說解脫門此一段中都舉四法一先舉十種不思議解脫二總舉百千阿僧祇解脫三并舉所得三昧之數四并舉無量百千神通皆如文自具第七段中有四十五行半經明此位菩薩於一念中能領受十方一切佛法明分中復分為八段一佛子已下至不能持有八行半經明此地菩薩堪持一切諸佛大法明大法照餘二乘及九地菩薩而不堪持并舉娑伽羅龍降雨喻分二佛子已下至名為法雲地可有六行半經明舉大海能受諸大龍王所雨喻并舉此位菩薩堪受一切諸法明一念之間皆能一時演說分三有兩行經解脫月問此位菩薩一念間能受能持幾如來法明分四金剛藏菩薩言佛子已下可有一行半經明此位菩薩所受幾許說諸法以算數難量分五佛子譬如十方各有十不可說已下至乃至譬喻亦不能及有十一行半經是第一譬喻廣大不可及此位菩薩所領幾如來法明廣多喻分六如一佛所已下至名為法雲地可有四行經明此位菩薩所受諸佛法雨倍過前喻分七此地菩薩已下至名為法雲地有七行經明此位菩薩以自願力慈悲廣大饒益分八佛子此菩薩已下至名為法雲地有四行半經明此地菩薩能於十方世界從兜率天宮下生倍過前微塵喻分如此初段中云大法明者十方世界出世法無不總知總解盡故大法照者明能以智日所照十方一切眾生及業常如目前一切眾生若好若惡無有不見大法雨者明能隨十方一切眾生根一時等雨法雨故一切諸有如是廣大佛事此位菩薩能安能受如娑伽羅龍王所雨大海喻娑伽羅者因所雨大海得名能雨大海此龍所雨唯海能受如十方諸佛法雨唯此位菩薩一念能受已下如文自具第八一段有三十五行經明此法雲地菩薩隨心念力廣大微細自他相入一多大小互參神通德用自在皆隨自心念所成故如一切眾生作用境界皆是自心報業所成人天地獄畜生餓鬼善惡等報果一依心造如此十地菩薩以無作法身大智之力隨所心念莫不十方一時自在皆悉知見為以普光明智為體為智體無依稱性遍周法界與虛空量等周滿十方世界以無性智大用隨念以不忘失智隨念皆成以具總別智總別成壞同異俱作以廣狹大小自在智化通無礙以與一切眾生同體智能變一切眾生境界純為淨土之剎以自他無二智一身而作多身多身而作一身以法身無大小離量之智能以毛孔廣容佛剎以等虛空無邊無方之智而一念現生滿十方而無來去以如響智而能響應對現等眾生應形以具足圓滿福德智而恒居妙剎常與一切眾生同居若非聖所加持力而眾生不見如是十地菩薩智力神通雖言性等虛空然虛空廣大無用如是十地之智智滿虛空智無體性無造作者一如虛空然隨念力周滿虛空依果重重通化無盡如隨意摩尼珠雖性無能所造作而與一切眾意境同色餘如文自具第九一段有十八行半經明此大眾聞十地菩薩神通生疑時金剛藏菩薩入體性三昧現菩薩神通為眾除疑分於此段約有十事一大眾懷疑二解脫月為請三金剛藏入定四定所現境界五大眾皆自見身在金剛藏身內六現菩提樹殊特高顯七樹下有佛坐師子座號一切智通王八大眾見佛九金剛藏菩薩罷其神通十大眾還自見身各在本處得未曾有如一切佛國土體性三昧者即是無作法性身也菩提樹約以法性身行報得故樹下佛號一切智通王者即法性中無作之大智自在故名王此三法一切眾生體常如是只為不自加行顯發故餘如文自具第十有二十七行經明此位菩薩智慧神通下地不如不可比如來神力智慧分於此段中約有十法一解脫月問三昧之名二金剛藏菩薩正答三昧之號三又問三昧之境界四金剛藏正答五正說法雲地得三昧之總相六明法雲地菩薩三業神通下地不如七明略說法雲地境界廣說無量百千劫難量八解脫月問佛神力如何九金剛藏舉一塊土況四天下土多少難比金剛藏正說十地道力猶故難宣況如來神力可說十舉喻約明其中意趣如文自具第十一段中有三十五行半經明此地菩薩不異如來身語意業不捨菩薩諸三昧力於無數劫承事供養一切諸佛分中約有二十法門一不異如來身語意業二不捨菩薩諸三昧力三於無數劫承事供養一切諸佛四一切諸佛神力所加智慧增勝五於法界中所有問難善能解釋六喻真金以摩尼寶鈿廁其間成天寶冠七自在天王服戴餘天不如八正說此地菩薩下地不如九如摩醯首羅天能令眾生心得清涼喻明此地菩薩能令一切眾生得一切智智十二乘及九地菩薩皆不能及十一此地菩薩諸佛世尊更為演說十種智門十二明此地菩薩所行智波羅蜜為主餘九為伴十三明且略說此地大綱廣說難盡十四舉此地菩薩受職作摩醯首羅天王十五明此位菩薩於四攝法善能廣行十六不離念佛法一切種一切智智十七自念堪為一切眾生所依十八自更懃修十九一念得十不可說百千億那由他三昧二十若加以殊勝願力倍過前數文義如經自具如摩醯首羅者此云大自在是色界上極於大千界得大自在神通道力智無過者第十二段中有四十二行半經明舉阿耨達池十大山王喻十地次第智慧方便分此一段總有十二段經如經自節不煩更科文初舉阿耨達池喻菩薩從十住初心從菩提心流出善根大願之水以四攝法充滿眾生無有窮盡復更增長乃至入於一切智海明從初發心住生在如來智慧大願水中以四攝行成就眾生滿一切智海不離初時智慧大願水體成漸廣多又舉大地有十山王喻明從如來智地起十種進修不離智地體漸高勝故如五位五重十法不離如來普光明一切智地起五重十十進修如是五重五位十十進修總是一時一際一念無前後三世之勝進以如來智為體故還如阿耨達池中水流成大海如閻浮提地而出十大山王不離地體以定慧照之可見初發心便成佛者此為可表倣此知之以此說十信心於普光明殿中此殿約普光明智報生明果中說因修滿不離此智故十山王者雪山王喻初地如經文義自具以次准知以次香山王以次鞞陀梨山王者鞞者此云種種陀梨者此云持此山能持種種眾寶華果故喻三地如經文義自具如禪定解脫三昧三摩鉢底者如何如禪定但云稱體三昧以明識相不行為日未出為昧字為識想冥昧正智方現三云正以十一月至正月三陽生故以三為正三陽生方智明以智為正故以五蘊不生世情頓止名之為昧從此能現正智名之三昧又一止為正字三摩鉢底者明五蘊昧能現正慧故云三摩鉢底是正慧故為五蘊昧正智慧現名為解脫禪定都云大體三昧別舉其行神仙山王表四地文義如經乾陀羅山者乾者此云雙也陀羅此云持明此山夜叉及大神共持此山明五地得出世間及世間二智慧神通諸明總能博達持故馬耳山王表六地位如經自具尼民陀羅山王名曰持邊山表遠行地而能持一切眾生諸邊見行故乃至三界六道總能持故斫迦羅山此云輪圍圍大千界明八地無功行自滿故計都末底山者計都云幢末底云慧明善慧地須彌盧山處閻浮四洲內處大海中明十地法雲中道之智滿總攝一切諸三昧故佛子已下一行半經都結十地差別因一切智中差別得名明根本智從初發心住乃至十地及佛地無二由智差別得名故已上十二段一一如經文中其所表地意次第經自明說第十三段中有十四行經明舉大海有十種德喻十種地昇進次第於中義意分為兩段一先舉海之十德二託海之十德表法舉十地之智慧差別進修其中文義如文具足各各十法具足不煩科文第十四段有二十行半經舉摩尼珠有十種性出過眾寶喻十種地過眾聖分中於此段約分為六段一佛子已下至如眾生心充滿其願有六行經明舉摩尼珠有十種性分二佛子已下至能為眾生廣作佛事有七行半經明正舉十地之加行次第分如第六地善知十二因緣法善知生老病死因緣根末體相一如第六地中所說以善巧觀生死緣生至底喻鑽第七地由以種種方便智為縷能隨生死不受諸垢第八地萬行任用遍諸眾生界智恒無體不動如幢自餘如文自具三佛子已下至不可得聞有兩行經歎此地難聞四解脫月已下可有一行經是解脫月問聞此法得幾所福分五以次可有一行半經金剛藏菩薩答言如一切智所集之福德明所聞法者如佛福德六何以故已下有三行半經明如聞此法得福廣大生疑分如一切智是佛所得根本智若聞法者其福德如佛何為以明因聞此法方有信解故為初聞是一切智之首故以初信因之福與果同體明非因不果故如非果不苗非苗不果故為明信心信果成因故即如說十信位於如來普光明法界大智殿中說十箇智佛以不動智佛為首以為信心以不動智佛及十箇智佛是自心之智果故畢竟成滿不移此智餘義如文自具意如種子種果成其生因其根本智喻種子差別智是加行喻苗上之果以此二智各具無邊功德第十五段有二十二行半經明說此十地法門所感大地六種十八相動於此段中復分為三一爾時佛神力故已下至一切世界悉亦如是有八行經明法威動地天雨供養分二爾時復以佛神力故已下至悉亦如是而往作證有九行經明十方同名金剛藏菩薩咸來作證分三爾時金剛藏已下可有六行經明觀眾生及所緣法欲說頌分云十方各十億佛剎微塵數世界外有十億佛剎微塵數菩薩而來此會者明以本體十地之法廣大甚多以十億剎塵為遠近及多數之量會此一切創初入十地菩薩因果本末法智無疑明將本十地果法會同創入此十地菩薩智無二故會前九地之劣入十地之廣大智故以陳遠近法之多少故亦明金剛藏所說之法與十方諸佛同會不二故世界外者即下地位也來此會者即昇進入此十地智也歎善哉者明所說法契當不異也同名者明法藏智同故世界各各差別者明差別智差別行故悉名金剛德者明差別智及行不離金剛德故佛號金剛幢者明金剛智能破一切妄業自無體可動故餘義如文自具如一切智根本智又智是差別智從一切智中用故以重言第十六段有八十三行頌明都歎從初地發心已來通此十地一時次第十地悉皆重頌文義如經自具十定品十通品十忍品阿僧祇品如來壽量品菩薩住處品此品佛自說十定之名普賢說十定之用以明佛根本智是體普賢差別智是用故明一切施為不離根本智之大定體故以是義故還於根本智普光明殿中說寂用之門將釋此十定品約作五門分別第一釋會來意第二釋欲說此會重敘摩竭提國初成佛之所由第三明何因緣故在此普光明殿中說此十一品經第四明次第釋十一品之大意第五明依品釋文第一釋會來意者以從此普光明大智殿中起信以不動智為昇進修行至十地十一地道滿行周至於佛果不離本智是故此會須來明不移因也為時不移智不移行不移因果一體故還如善財見慈氏慈氏還令却見文殊及入普賢身是也第二釋欲說此會重敘摩竭提國初成佛之所由者經云爾時世尊在摩竭提國阿蘭若法菩提場中始成正覺於普光明殿入剎那際三昧者明從初成佛及四十年中所轉法輪并從大下降總不出一剎那時不移不遷故恐後眾生失其根本意妄生遷移故須重敘明始末無時可遷故此明三世諸佛一切眾生總同一箇不遷之體從初信進修行經過五位總不移初時歲月日時及佛根本智法故第三明何因緣故在此普光明殿中說此十一品經者釋曰為明初會菩提場始成正覺是佛舉自始成之果勸修第二會普光明殿明是如來大智自果所居之報宅說十箇智佛以不動智佛為首以為信進修行之門令初發菩提心者從此普光明大智宅起信進修行畢竟不離如來本智本行本時還成本佛萬事依舊故於此十地後在於本信心處說此十一品經用明因果依本時日歲月總依本故故於此處說十一品此十一品經總明成佛之際所有境界故即是明能發菩提心者自成佛故無異初會中毘盧遮那佛故依樣倣修一如本故為約智無時十方一切古今諸佛總與如今始發心者一時成佛故以智照之可見情識聞之即迷是故表依本如是故還於本處說佛果始終之門故以表法界體中始末同際說也此乃約實論之不順凡情之教說多劫也第四明次第釋十一品之大意者一明十定品是古今一切諸佛寂用遍周無時之大體也二明十通品是古今諸佛普光明智利生自在及業報之神通遍周三十忍品是十方古今諸佛自體無作法身一切法無生隨行之忍門四阿僧祇品五隨好光明功德品是明佛果所迷二愚之法以此二品經是如來自說六如來壽量品是一切諸佛隨眾生根性長短所現不同之壽而自報命與虛空之齊年七菩薩住處品是佛果攝眾生之分界明菩薩行門常不斷故八佛不思議品明一切古今諸佛智德難思非情識之測度九如來十身相海品明佛報身依正二果難量十普賢行品明十方一切古今諸佛共所行自利利他之行周故十一如來出現品明五位修行者昇進位滿自佛出興出世入纏二行圓滿文殊是主出纏智慧普賢是主入俗行周於此品中二行圓滿故令二人自相問答說此出現之門已上十一品經大意如是一一隨文別釋更當重明大綱總明十一地以後佛果位中所行法則亦是一切菩薩一切眾生總不離此之體而無遷易此時分故明時不遷也第五明依品釋文者將釋此十定一品約作五門分別一釋品來意二釋品名目三何故此處三會重重四釋此一處三度重敘初成正覺在摩竭提國五隨文釋義一釋品來意者明此十一地已說進修行行及智用差別已滿此佛果普光明智位明法界自體寂用重重無礙又明昇進因果修行始終明時法不遷故此品須來又明一多純雜同別自在故此品須來又明十地菩薩自知未具普賢行不見普賢身故此品須來如此品自具明也二釋品名目者明此品如來自說十種定名故因說法而立其名此定乃是古今一切諸佛常恒之法令諸五位菩薩皆同得之一切眾生亦同此體普賢說用明佛是體普賢是用三何故此處三會重重者明信心及定體并離世間品普賢常行此等三事總是如來普光明智一體因果并普賢菩薩佛果後恒行總是普光明一箇智用始終因果時日歲月總無時體以此三會重重總一時有也非是如世情所見去已更來故如是三會重重一時一會有此三種之法事故或以三世遠近劫作九世相入重重不礙故為不離普光明之智無始無終無不印故無終不徹故三世劫海總一時故五位因果亦不出此之定體也四釋此一處三度重敘初成正覺在摩竭提國者明此一部經有五重因果其五者何一如佛初成道在菩提樹下示成正覺所集神天等眾是一重佛因果也二於普光明殿中說佛自成因果令諸後學信進修行即出毫中之光及眾是也三說此十定品等十一品經明諸菩薩信進修行經過信住行迴向十地十一地等六位自行滿周所成之佛果此十一品經是四離世間品是一切諸佛皆成佛果恒以自己果行常行利生亦名為利世間品不可作遠離之離此品名目恐將誤矣譯經之士或可妄詳佛意於中取意亦有義通如此四段經文品初皆云爾時世尊在摩竭提國阿蘭若法菩提場中始成正覺者明說一部之經以菩提智無前後際一時說故非如情量見有前後古人云重會三會普光明殿者意非然也非但不移剎那際說此一部之經亦乃從兜率天降神入涅槃亦如之也乃至三世無盡劫佛亦一時不出此一剎那際齊成佛故一切眾生於本無時之內妄生多劫延促之相覺已元無故今此段經文意明菩提智上無延促時日往來之相故總云在摩竭提國始成正覺以智照之可見凡情思之即迷乃至昇天諸會皆云不離菩提樹下普光明殿而昇忉利夜摩天等故以菩提根本智體性自遍周無表裏中間長短延促大小去來等見故五法界品是一切諸佛之所共果凡聖共同不離法界大智慧無限德用圓滿之果一切諸佛以此法界大智慧而成正覺亦名普光明大智慧殿故以此五段經總明一真無礙大智無終始之無限經卷量等十方一切境界於一剎那際誦持悉遍亦名普眼經也意明說此一部經及出世涅槃不出此一剎那際法界之果此法界品是菩提智境究竟之果也此乃都該一部也五隨文釋義者約分二義一長科經意二隨文釋義一長科經意者於此品中長科為十一段第一爾時世尊已下至所謂無相有六行經明當十一品經之序分第二與十佛剎微塵數菩薩摩訶薩已下至同修菩薩諸善根行有三十六行半經明列菩薩大眾分第三爾時普眼已下至三昧自在解脫有十六行半經明普眼菩薩白佛問普賢道德諸菩薩修幾三昧神通變化而德自在及如來教令請普賢菩薩演說三昧自在分第四爾時會中諸菩薩眾已下至神通自在使其然耳有八行半經明諸菩薩眾聞普賢菩薩名得不可思議無量三昧分第五爾時普眼已下至是故汝等不能見耳有十一行經明諸菩薩入三昧力欲見普賢遍求不見如來為說普賢志德甚深汝等不能得見分何故不見普賢為明十地菩薩得出世智慈增上所有三昧皆出世智慈以是不見普賢是十一地行門常在世間出世心亡寂用自在以出世三昧不相應故以是不見第六爾時普眼菩薩聞如來說普賢菩薩已下至求請得見普賢大士有三十二行經明菩薩大眾三稱普賢菩薩名慇懃求請欲得見普賢菩薩分第七爾時已下至成阿耨多羅三藐三菩提有十九行半經是普賢菩薩為眾現身分何故得見普賢菩薩為存想念是以見之以迴體從用故是普賢身也以明想念皆為佛用故普見一切眾生亦佛用也第八爾時普眼菩薩已下至歎不可盡功德有九行半經明普眼菩薩以十種住法歎普賢菩薩十種廣大所住之法分第九爾時如來告普賢菩薩已下至咸皆樂聞有四十五行經明令普賢菩薩演說十種三昧分第十爾時已下有十段經正說十種三昧作用之功分第十一爾時普眼菩薩白普賢菩薩已下一段直至第四十三卷末明普眼菩薩問普賢菩薩如是菩薩何故不名佛不名十力分一長科第一段中六行經明此十一品之序分從爾時世尊在摩竭提國者此云不害國亦名聰慧為依此國人聰慧故以人得名又云摩者云不竭提云至為此國將謀兵勇隣國敵不至以主將立名又云摩者大也竭提體也此國最大為五印土之大體故以此國是閻浮提之處中以是如來示成正覺明處中道義故又明大悲無害義故又表大悲普利不偏化故皆如初會中說阿蘭若法如初會已釋始成正覺者明於兜率天下降神受生說法入涅槃總不離始成正覺一剎那際三昧之時故此經四品之內皆共同有此言明普光明大智體無時分明其殿體是智報境以智成名以境智無二所居之殿體皆含三世多劫不屬時收無古今去來之體所有眾生自業現量三世之事皆現其中不屬遷變移時之相如來所現一切眾生三世無限業報及心所緣以此普光明智恒現在前十方世界纖毫之事無不知見為普光明大智與一切眾生及等虛空無限境界同一體性故能一切無不知也以智淨無障故又剎那際諸佛三昧者明三世古今同一時故一剎那者會無三世生滅時也此剎那之時為教化眾生設法會古今之名言以智實論猶無此體故以無此剎那之時能含三世古今一切劫時總同一故以六相門觀之可見諸佛三昧者明一切如來久已情塵見亡恒無智俱以一切智自在神通力現如來身清淨無礙無所依止者以一切智是根本智無功用也自在神通者明根本智恒無體性而能普現隨根之身設一切法而無失時名為神通力也亦名現如來清淨之身一時總釋總明從根本智隨一切眾生起無礙廣大用故無所依止者明根本智無體性故為根本智無體性故方能圓照十方成大力用故無有攀緣者明以智境寂用非是虛妄攀緣故住奢摩他最極寂靜者明根本智寂用自在境智俱真萬用俱寂起唯法起寂唯法寂十方萬法無事不真故云最極寂靜奢摩他者此云定也明此定是佛根本智無作大體應根本用之寂用故是諸佛根本智體用大自在定故明此會總是諸佛果中根本智中作用也具大威德者明佛十力四無畏十八不共法悉自在若有見聞如來皆念敬發心悉歸伏故餘如文自具隨宜出興不失於時者宜堪見聞應時不失故恒住一相所謂無相此已上六行經明歎佛成道智德竟已下列眾如下更明第二段中有三十六行半經明列眾分於此分中約分三段一從與十佛剎微塵數菩薩摩訶薩俱已下至住於菩薩無住解脫有五行經明歎諸菩薩志德分二其名曰已下至無邊慧菩薩有九行經有三十箇菩薩同名為慧明三空禪定解脫門中所生智慧同名為慧分此已上明三空解脫禪定中一解脫門中具生十種慧三空中有三十種慧知見差別三空者無相無願無作空也如是三空門任運發生此三十種慧以表無盡故今三十箇菩薩同名為慧者是三念莊嚴菩薩已下至同修菩薩諸善根有二十二行半經有七十箇菩薩各各隨行別名列眾分已上七十箇菩薩明前三空解脫已終以七覺行華常處生死善能覺悟一切眾生故此明十地道終常入生死方便行周今欲成普賢行門故故以十佛剎微塵為數量者明一一菩薩皆具如是十遍周行是故前歎德中無不皆入灌頂之位即十地位也又云獲諸菩薩普見三昧者明以其十地智眼普見眾生根欲差別故大悲安隱一切眾生者以自十地道滿不離方便三空七覺方便行華引接含識是入普賢行故於此品以三昧力三求推覓不見普賢者明三昧雖有慈悲是出世心多以此不見十一地之位普賢入俗利生之門三求推覓方見普賢者明從十地昇進入普賢行果之位成普賢寂用自在門故是故下文以如意摩尼珠王能隨所求及與物同色不失自珠之德明常以如來自果一切智王不壞菩薩種種方便之行隨諸眾生種種樂欲皆隨引之使令得樂又明雖成八地已後乃至十地十一地及佛位而常不壞七地以前三空七覺諸方便行故是故列眾之內以菩薩名數表之使易解故都舉十佛剎塵為數量者明一一菩薩總具如是行遍周故是故淨名經云雖成正覺轉於法輪不捨菩薩之道是菩薩行此十定列眾之位總是已成十地出世智悲之眾不捨七地已前諸助道門以利眾生故亦是一切菩薩從初發心不離此定體信進修行至於果滿不遷時故此品之初以敘如來初成正覺之意明說此四十品經及出生滅度時日總不遷始終一際故法本如是故非是如來神通使然約智境實論不隨妄情所說多劫以智照之可見所列前後五位之法及眾各以隨位菩薩一時頓彰明智法界無始末也總以此十定為體此品初一段敘分及列眾歎德略舉大意和會始終於中文義隨行隨法立菩薩名約此法行之名如前略舉十佛剎塵所表以實而論無有盡極但以根本智為佛自果餘差別智中一切法總是菩薩行故故以十佛剎塵為數量第三段中有十六行半經普眼白佛問普賢道分中約分四段一爾時普眼已下至願垂哀許有三行經明普眼菩薩起問普賢菩薩道德所行法門分二佛言普眼已下至令汝心喜有一行經明佛許問分三普眼言已下至無有休息有四行半經明正問普賢及大眾三昧行門多少分四佛言善哉已下至說其三昧自在解脫可有八行經明如來歎普眼所問及示普賢所在并歎普賢之行及勸普眼令請普賢說十三昧分餘如文自具第四段有八行半經明諸菩薩聞普賢名獲得無量三昧分中約有十法一大眾得聞普賢菩薩名便獲無量三昧二大眾得三昧已現前見無數諸佛三大眾得如來十力同如來性四大眾獲福五大眾神通具足六大眾尊重普賢渴仰欲見七大眾悉皆周遍觀察八大眾竟不覩見普賢身座九推佛威所持十推普賢自力然也大意明十信已後十地已前以普賢行成法身及根本智得出世中差別智已成十一地中以法身根本智純成處生死中無限大用普賢門與一切眾生妄念齊等故同想用隨彼解脫故以是如來令想念普賢經云諸菩薩得如來力者即十力也同如來性者即法性身也大意明從十地十一地昇進佛果位至此方終尊重普賢竭仰欲見者明昇進普賢行故將十地智成普賢差別智直至出現品始齊故如彼品自有所表如善財見彌勒菩薩同一生之佛果却令見文殊憶念文殊便聞普賢名及入無量三昧自見其身入普賢身是其樣式一同此普光明殿中說十信心令至佛果不移因位及具佛果後普賢行位滿離世間品是佛果後普賢行云周遍觀察不見普賢及所坐之座者明從初十信十住十行十迴向十地自已乘普賢行昇進多求如來解脫悲智出世間心兼修以成佛自在無作道圓滿已自見遍周故如十地佛果後普賢行及所有三昧純是善入世間無求出世佛果故以將兼修悲智出世佛果三昧三求不見純是大悲無有自利之行即不相見故以十地佛果已前行普賢行有自利利他之心以求出世間解脫故以十一地行普賢之行不求自己解脫純是利生之行故以十地已前助顯根本智於自解脫道已滿足無所希求故於十一地但為饒益一切眾生無蘊積自己功故是故以將十地已前自利利他普賢行求十一地中普賢行未及見故是故大眾周遍觀察竟不得見普賢身及座故審諦觀察以智思惟可見餘如文自具第五爾時普眼已下一段十一行經明諸菩薩欲見普賢分中復分為四段一爾時普眼菩薩已下至普賢菩薩今在何所有餘一行經明普眼問普賢菩薩所在分二佛言已下至初無動移可有一行半經明如來示普賢所在分三是時普眼及諸菩薩已下至其身及座有兩行半經明普眼及諸菩薩重更觀普賢菩薩猶未能見分四佛言如是善男子已下至不能見耳有六行經明如來為普眼等歎普賢菩薩志德甚深入師子奮迅定汝等不能得見分經云入師子奮迅定者明入十地果後普賢行總是無畏自在定故明以無邊想念同眾生行故明大用自真不待念故師子明無畏自在也奮迅者明普賢菩薩恒遍十方普作用定而常行等十方世界無有一眾生而不遍濟根堪可利而不失時故名奮迅定猶如師子一時奮迅全分身毛一時普震明普賢菩薩常居大用定海任智遍周一時普用等眾生行無失時故不待念故普遍大用利眾生無休息故無始及今同一念故無古今故法如是行故意明大用而常寂是奮迅義得無上自在用者於大用中恒遍周利眾生全是定無別止息不同十地已前昇進有出世一心故入清淨無礙際者明普賢智量等虛空無根不悉知故無行不同利故生如來十種力者明如來十種智力是普賢生又教化眾生成佛十力皆由普賢願力起故以法界藏為身者以根本智身及差別智身性自遍周量等一切眾生心行無不含容皆為佛事故於一毛孔遍容十方凡聖國土無不總含以智無表裏中間之際量故本如是故一切如來共所護念者為與如來同根本智為大作用故於一念頃悉能證入無差別智者明普賢菩薩於十方眾生界示成正覺度眾生方便之行示現一念成佛等事亦明始終無差別智體論之無盡劫總是一念一切眾生於一念中自作無盡劫生死之見若以達理智明觀以無盡劫便為一念無差別智故如是相應便與古今三世一切諸佛一時成佛故以無分別智印印三世時體本齊無先後際故明十地菩薩由有出世心在猶迷十一地入纏之行故不能得見者使昇進菩薩存自力能不滯前十地位故餘如文自具如師子奮迅三昧者於十方世界普周一切眾生想念作用而成熟之大用而無作是奮迅義是三昧義就大用而論無別止息故第六段又普眼菩薩聞如來稱歎普賢清淨功德有三十二行經於此段中復分為七段一爾時普眼菩薩已下至俱亦不見有三行經明普眼菩薩以十不可說三昧求覓普賢亦不能見分二時普眼菩薩已下至悉皆不見可有三行半經明普眼菩薩從三昧起白佛不見普賢菩薩身語意業及座分三佛言如是已下至至於法界究竟邊際有十二行經明佛為普眼稱歎普賢三業甚深不可以能出能入三昧能見分四善男子已下至無空過者有三行半經明佛為歎見聞親近承事普賢菩薩利益無空過分五爾時普眼已下至頭頂禮敬可有三行經明普眼等及諸菩薩皆渴仰普賢三稱南無頭頂禮敬分六爾時佛告普眼已下至即當得見普賢菩薩有六行半經明佛更勸普眼等大眾更致禮敬遍想法界推求普賢菩薩如對目前分七是時已下至皆見普賢大士有一行半經明普眼及諸菩薩大眾依佛勸勅更加禮敬普賢知時欲為現身分已上三十三行中七段經不見普賢菩薩意明普眼等諸菩薩以出入三昧不得見普賢三業及座境界故舉幻術文字中種種幻相所住處喻明幻術文字之體了無處所如何求之不可將出入三昧處所求之去彼沈寂生滅却令想念明想念動用自體遍周用而常寂非更滅也以是普賢以金剛慧普入法界於一切世界無所行無所住如一切眾生身皆非身無去無來得無斷盡無差別自在神通此明任物自真稱之為神不為不思不定不亂不來不去任智遍周利生自在知根應現名之為通萬法如是無出入定亂方稱普賢所行三業作用及座如十地菩薩座體但言滿三千大千世界之量此普賢座量等虛空一切法界大蓮華藏故明知十地菩薩智量猶隔以此來昇此位如許乖宜入出如許不可說三昧之門猶有寂用有限障未得十地果位後普賢菩薩大自在故故三求普賢三重昇進却生想念方始現身及說十三昧境界之事意責彼十地中猶有求於出世習在於世間生死境界未得等於十方任用自在以此如來教令却生想念去彼十地中染習出世淨心故此明治十地緣真俗出世餘習氣惑故已上意明治十地菩薩緣真俗二習未亡寂亂二習未盡於諸三昧有出入習故未得寂入生死猶如虛空性無作者而常普遍非限量所收一切眾生及以境界以之為體普賢之智猶如虛空一切眾生以為其體有諸眾生自迷智者名為無明普賢菩薩隨彼迷事十方世界對現色身以智無體猶如虛空非造作性無有去來非生非滅但以等虛空之智海於一切處啟迷智無體相能隨等法界虛空界之大用故豈將十地之位諸菩薩以出入三昧有所推求云何得見是故如來為諸菩薩說幻術文字求其體相有可得不求幻之心尚不可得如何有彼幻相可求是故將出入三昧及以求心而求普賢大用無依善巧智身了無可得是故如來教諸菩薩却生想念慇懃三禮普賢菩薩方以神通力如應現身明智身不可以三昧處所求為智體無所住無所依故若想念願樂即如應現化無有處所依止故猶如谷響但有應物之音若有所求即無有處所可得佛言普賢菩薩今現在此道場眾會親近我住初無動移者明以根本智性自無依名為現在此道場故為能治有所得諸見蘊故以無礙總別同異普光明智與十方一切諸佛大用體同名為眾會故無邊差別智海一時等用不移根本智體無依住智名為親近我住初無動移故云稱南無者明歸命信順故約法以南為离為离中虛以虛無故即明离為日离主心以心達虛無之理即心智明故云南無表歸命信順虛無之理智故是故善財南方詢友者義亦如然龍女南方成佛義亦如之但達虛無之理智十方總南無若執諸法作實有者十方總北故餘文自具第七爾時已下一段有十九行半經普賢欲現身分中復分為三段一爾時普賢菩薩已下至示現一切三世諸佛有七行經明普賢菩薩如應現身分二是時普眼菩薩已下至如見十方一切諸佛有兩行半經明菩薩大眾得見普賢菩薩歡喜如見十方諸佛分三是時已下可有十行經明諸菩薩信解力普賢菩薩本願興雲供養光明普照息三惡趣令諸菩薩入普賢行分如普賢菩薩如應現身即見故將出入三昧求即不得見明無出入智不可作出入三昧求故自非位合道同智自會矣想念而見且是如應現身故然後方會其本身也餘義如文自具意明無依住智是普賢之大體如應現身是普賢之大用第八爾時普眼菩薩已下一段九行半經明普眼歎普賢十種廣大住如來歎普賢十廣大功德其義如文稱歎第九四十五行經明如來令普賢演說十大三昧於此中復分為八段一爾時如來已下至當得出離有四行半經明佛令普賢說十大三昧二何者為十已下至無礙輪三昧可有六行經明如來先自說十三昧名分三此十大三昧已下至當說現說可有一行半經明此三昧十方三世諸佛共同所說分其三昧名如來自說者意明如來是三昧之體令普賢說三昧之功用者明普賢是三昧之用以明佛果位中體用圓滿故此約體名佛用是普賢此位會體用自在故四若諸菩薩已下至名一切法自在可有四行半經明佛歎若聞此三昧愛樂修行名得佛自在分五此菩薩已下至普了一切佛所說有九行半經明修學此十三昧者得於一切法無所著自在善巧轉佛法輪分六此是諸菩薩法相門已下至是以佛神力嚴淨一切世界門有五行半經明佛歎修此十三昧能入十種法門分七若菩薩入此三昧已下至示現種種廣大神通有十二行半經明佛歎若入此三昧得大方便利用示現成佛不捨修菩薩行分八是故已下一行半經明如來勸令普賢說此十三昧德用自在分其中文義如經自明如此十定品已後十一品經意以十地中所得出世大悲智成處世大悲智令差別智圓滿自在方成普賢行具足以出世悲智是佛果處世差別智悲是普賢行是菩薩道至出現品二行方終第十爾時已下有十段經說十種三昧自在分於此文中初普光明三昧中約分為四門一釋三昧名二明三昧之體用三舉三昧之境界四隨文釋義一釋三昧名者何故名為普光明三昧三者正也昧云定也識心不現名之為昧正智遍周名之為普也照迷破惑名之為光法無不達名之為明二明三昧之體用者明此三昧以法身根本智為體十種無盡智為用以此義故佛自說三昧之名普賢說三昧之用三舉三昧之境界者於此初三昧中略舉境界分以三千大千世界為一蓮華現身遍此蓮華之上結加趺坐於其身中復現三千大千世界其中有百億四天下一一四天下現百億身一一身入百億百億三千大千世界於彼世界一一四天下現百億百億菩薩行一一菩薩修行生百億百億決定解令百億百億根性圓滿一一根性成百億百億菩薩法不退業然所現身非一非多入定出定無所錯亂如是後倍後倍增廣具如經說此是初三昧之境界意明身土重重重重相入遍周廣大無盡限故四隨文釋義者於此段中略舉十義一普賢菩薩承如來旨說此三昧不自己功旨者意也二重舉三昧名三舉菩薩十種無盡智四明如是菩薩能發十種無邊心五明是菩薩有十種入三昧差別智六明十種入三昧善巧智七舉羅睺阿修羅王不壞本身現變化身喻八明菩薩深達心法如幻法門九明比丘觀察內身不淨不壞本身如故喻十明菩薩住此三昧觀察法身見諸世間及世間法普入其身如上修學普光明三昧以觀法身根本智為體以十無盡智為用以發十無邊心為所行之行以十種入三昧差別智為三昧同別自在之力以十種入三昧善巧智令三昧身一多佛剎眾生剎現在身內不廢自身常復如故復於身內現無量身度眾生及供養諸佛如下文云住此三昧觀察法身見諸世間普入其身於中明見一切世間及世間法於諸世間及世間法皆無所著為以法身性自無內外大小中邊量故法如是見故法如是無著故為從法身無性無相理所現世間及世間法皆如影幻體故為世間及世間法皆法身一味無二相故所有報境皆如影像重重不礙故如羅睺阿修羅王者明能攝日光令世生惱以羅云攝睺云惱也阿修羅云無天妙戲故於中化事如經自明第二妙光明三昧者於此段中四義如前一釋三昧名二明三昧之體用如下自明三明三昧之境界四明隨文釋義一釋三昧名者為明法身理智體淨能現妙光以立其名二釋三昧之體用者明此三昧還以根本智為體幻智為用三明三昧之境界者以入三千大千世界微塵數三千大千世界於一一世界中復現三千大千世界微塵數身乃至一一身放三千大千世界微塵數光具如經說乃至菩薩身中能現一切聖凡國土更相照現重重相入等是此三昧之境界具如經明四隨文釋義者復分為二一長科經意二隨文釋義一長科經意者於此段中長科為十段一佛子已下一行經是普賢菩薩告眾重舉三昧之名分二佛子此菩薩已下至種種諸法亦不壞滅有十一行經明入三昧境界廣狹身土照現互相涉入光影重重不雜亂分三佛子譬如日出已下至亦不離水有八行經明以日光照現七寶山及大海水及山間以此日光影更相照現影像重重無盡光影喻分四佛子菩薩摩訶薩已下至恒不捨離有五行經明如是菩薩住妙光廣大三昧不壞世間相不壞真性二俱不住二俱不壞分五佛子譬如幻師已下至本日不滅有七行經明以幻師幻作日月年歲長短不同不壞本日喻分六菩薩摩訶薩已下至不壞彼多世界有十七行經明菩薩入此妙光大三昧能一多世界更生互相涉入各不妨礙分七何以故已下至是名住大悲法者有十一行經明菩薩住無我法於諸法自他境界身之及心無所妨礙分八佛子已下至無退轉故有六行半經明此菩薩以不可數世界入一世界善知無數眾生差別菩薩趣入差別佛處處出興皆現自身於彼一一佛所修行諸行而身彼此無去來能同異自在分九如有幻師已下至後不亂初有五行半經明以幻師喻菩薩實智所生如幻喻分十菩薩了知一切世法已下有二十行半經明入此妙光明大三昧得智幻門自在分二隨文釋義者此一段以根本無作智性自遍周以如影智顯現諸境自他相入一多自在由根本智故多入一中如影智故一現多境各身色相狀差別故如世界所因者今生修是來世因世界建立者明各各世界建立法則故世界同住者一世界中有多類眾生同住世界光色者或有眾生於佛光中住故如此日月星是帝王及人中眾生共業所化精光昇上復有天住居其中故世界往來者於虛空中持轉往來此菩薩悉知如八部神名如初會中已釋補特伽羅法者數取趣明數取惡法趣於苦果摩納婆法者教儒童法餘如經自具第三次第遍往諸佛國土神通三昧者於此段中約有三門一釋三昧名二釋三昧體用三隨文釋義一釋三昧名者何故名為遍往諸佛國土神通三昧者為此三昧以理性自性遍周則智用自體遍周以智用自體遍周則神通遍周此明約理智自體遍周以如幻智應物動寂依根本智恒無往來彼此延促以此立名名為遍往諸佛國土神通三昧二釋三昧體用者此三昧以法性身為體以根本智起如幻智為用此如幻智如空谷響應物成音自無體故以此二智以法性為體俱有德用而無所依乃至一切眾生心本來如是故但為智自無性不能自了逐境成迷故以止觀二門照之迷解依本此約法身為止體約觀十二緣生成智體用明定能發慧觀能起智三隨文釋義者二義如前一長科經意者於此段中長科為四段一佛子已下至神通有一行半經普賢重舉三昧之名分二佛子此菩薩已下至至於究竟有十六行半經明入三昧延促自在無所分別於諸法不忘失分三譬如日天子已下至亦復如是有三行半經明舉日天子照臨四天下晝夜無生滅喻分四佛子已下至善巧智有一行半經明都舉已上總結其三昧之分已上文義自具不煩更釋第四清淨深心行三昧者於此段中三門如前一釋三昧之名者何故名為清淨深心行三昧以菩薩已修空無相之理智得身如理智遍周之身起前理智遍周之身以善巧智加行深心供養隨所供養一切諸佛香華蓋等十事而心不壞法身智身無作無想是故以立其名二釋三昧之體用者以法身根本智為體起方便善巧智興十事供養等眾生數佛為用三隨文釋義者二義如前一長科經意者於此段中科為四段一佛子已下有一行經明普賢菩薩重舉三昧之名二佛子此菩薩已下至不分別如來出世及涅槃相有十八行半經明以香華蓋等十事供養等眾生數諸佛分三佛子如日中陽焰已下至皆是想心之所分別有七行經明舉日中陽焰喻菩薩得知如來出興滅度分四佛子此三昧已下至善巧智有十行經明入三昧如夢中所見境界憶念不忘為人善說喻分四隨文釋義者其義如文自具但入觀者善得其宜先須入無思無心定得法身之理稱虛空之性方可於根本智方便智興供養心起止俱亡須得自在稱理智而為之也若但修空無相法身即於智不能起用若但一向生想不見無相法身即純是有為一一依此十定次第方便一一經文自具明矣第五知過去莊嚴藏三昧者於此段中三門如前一釋三昧名者何故名為知過去莊嚴藏大三昧此菩薩入此定中能知過去諸佛出現劫剎諸佛出現法門以嚴自心根本智具差別智以此成名為前之三昧興其供養於定中須知劫剎諸佛出興之次第法門二釋三昧之體用者以根本智為體知劫剎次第差別智為用已下如文自具三隨文釋義者三輪者神通記心正教是三輪清淨明此三昧得神通善記不忘善說諸法如歌羅邏者此云薄酪謂初受胎如薄酪自餘如文自具第六智光明藏三昧者明此菩薩能知未來一切諸劫中所有諸佛若已說法若未說法皆能悉知故智光明藏者不離一念含三世劫智名之為藏餘義如文自具於中八部王等名初會已釋此不表法但以供養恭敬法故親近如來第七了知一切世界佛莊嚴三昧者明此菩薩能遍入十方一切世界見一切諸佛所有教化莊嚴悉能見盡及承事供養及所聞法普入諸趣等總盡故因立名也於中文義經自具明第八一切眾生差別身三昧者明入此三昧能現佛身等眾生差別身皆隨其類現故立其名也又能入同異順逆三昧故以立其名餘義如文自具第九法界自在三昧者明此菩薩於自身一一毛孔中入三昧自然能知諸世間及知世間法及十方虛空界一切世間法悉皆知盡乃至佛菩薩大眾亦皆知盡何以故以智稱法界故以智無中邊大小量故如虛空故智體性明白故於一毛孔中虛空無大小量即等虛空界悉能遍知十方世界一切境界此不可以情識籌量能知當可以亡思方便定顯發之後理智現前方可堪為此乃定盡想亡無思無心以無作智印方會故名法界自在三昧不存情作任智遍知故名法界自在此經云如虫食芥子孔中虛空無損減以無思之智可見以思知之者即乖身邊見盡即十方與身量同一性無表裏故情存則隔如無熱惱大龍王宮流出四河者准經說香山頂上有阿耨池其池四方各流出一河東面私陀河師子口中流出金剛沙東入震旦國便入東海南面恒伽河從象口中流出銀沙流入南印度便入南海西面信度河從牛口中流出黃金沙流入信度國便入西海北面縛芻河從馬口中流出琉璃沙入波斯拂林國便入北海其池縱橫五十由旬隨方面口各一由旬於中表法經自具明優鉢羅華此云青蓮華波頭摩華此云赤蓮華拘物頭華此云小白華其華未開時華葉都蹴然因立其名芬陀利華此云百葉蓮華如阿那婆達多龍王者阿言無也那婆達多者熟惱也言此龍永離龍中之熱惱故於中文義表法一一如經自具第十無礙輪大三昧者輪者譬如輪王千輻金剛輪轂輻輞軔悉圓滿明壞生死行圓表此菩薩悲智萬行神通道力滿眾生界斷眾生惑悉圓滿故明自己佛果已成菩薩智悲願行無有休息不離一念滿三世劫不離毛孔等周十方法界眾生界悲智行雲一時普覆是故名無礙輪三昧摩那斯龍王者摩那意也斯云慈謂此龍王興雲降雨從慈心起故伊囉鉢那象王住金山脅者伊囉鉢那此云香葉以於寶窟邊多有香葉樹以此為名又以化作三十三頭一一頭有六牙一一牙上化作七池一一池中化作七蓮華以取所化蓮華其葉香潔因此為名住居第一金山之脅以知帝釋欲遊行時於此沒而天上出送帝釋至園遊觀時化其自身與天人相似帝釋還宮還作象身送帝釋還宮便於天上沒於寶窟中出此舉喻明此菩薩雖已成佛位不壞方便行也如彼象王雖能化身作天而常不失象之本位自餘廣義如經備文已上十定有十段文意明從初發心成道始終出生入涅槃總以此剎那際為體乃至古今一切諸佛亦總同時成佛故有情延促生約真無終始又明此一會十一品經總明至隨位佛果不壞方便行普賢之道如十信已來乘如來根本智起普賢行願并教化眾生及自資自智輪令明淨如作十度鍊真金喻者是亦不離此定體今至十一地已去自智鍊磨已終即乃純是利益眾生普賢之行故此十定品初會從初發心已來及無始來諸佛成佛時劫不遷佛果及普賢方便行無始終時劫身心作用滿十方不出毛孔時不離剎那不遷故一切古今三世歲劫皆以此十定品該收眾生迷之妄作延促迷解還源此十定品為本體不延促之常道本來如是將釋此品兩門分別一釋品來意二隨文釋義一釋品來意者為明前有十定品此明以定起用即有十種神通二隨文釋義者即明已下有十種神通其十通名具如下列如文具明第一初一段有十三行半經明都舉十種通之數并舉初他心智通之大用第二段有十一行經明天眼智通之大用第三一段有二十四行半經明宿命隨念智通大用第四一段有十八行經明知盡未來際劫智通第五一段有十三行半經明天耳圓滿智通之大用第六一段有二十行半經明住無體性神通起十三種神通大用第七一段有十三行經明善分別一切眾生言音智通大用第八一段有四十一行經明出生無量阿僧祇色身莊嚴智通大用第九一段有二十二行半經明以一切法智通大用此明於根本無作智起一切差別智故第十一段有三十五行半經明以一切法滅盡三昧智通大用此一段明於法性寂滅理中常起大智大悲大用利生恒圓滿故閻魔王者此曰遮止謂遮止誡勗罪人能離苦故此已上十通皆以不思議無作無礙無限大自在智起無限寂用入因陀羅網境界重重自在法門皆不可作三乘有限量見故如阿那律我以天眼見三千大千世界如觀掌中菴摩羅果等如權教菩薩見自他佛國往來彼此皆有量故此約法身無限無表裏中間智身亦爾總無限故處帝網重重大用故總約第一義天一切智天非如世間上界諸天眼耳通及三乘聲聞緣覺淨土菩薩通故以住無體性神通身恒不離本處而十方一切諸佛國土一切眾生國土皆悉現自在身及以毛孔而眼耳鼻舌身心無不共同一體一性如因陀羅網眾像互容無往來自他之性此十通體如是遍周如是通徹名為神通以智遍通與物同性而知物故名為神通非是往來自他是故如此十定十通十忍等是十地位終入於生死利眾生之方便亦是十住十行十迴向十地十一地五位通修餘義如文自具將釋此品約分三門一釋品名目二釋品來意三隨文釋義一釋品名目者明此品通初發心之始自位昇進行之門亦通佛果後利眾生成行之方便以隨行之忍依行立名若以權教菩薩地前為伏忍地上見道方入順無生忍若以一乘通十住初心得憶念諸佛智慧光明門名生佛智慧家名得音聲忍亦名順無生忍但為隨行名異故但約十住初生佛智慧家約名順佛正智慧無生忍以十行中名以佛智慧隨行無生忍以十迴向中以約理智之中以無畏大願起大慈悲門和融理智大悲大慈使令均調名和融大願大悲大智寂用無生忍此是地前隨行隨順無生忍從初地至三地總取地前三位總作一法修行名長養智悲使令慣習成滿以初地依地前十住十行十迴向大願圓滿發心起常處生死守護眾生之志是故亦名順忍直至八地名得無生忍善財童子初地善知識名婆珊婆演底此名主當春生苗稼亦名依止無畏為明表主當眾生初發心之菩提苗稼亦名主當眾生與作依止使令無畏此初地菩薩以地前願力處眾生界行故二地明修上上十善戒治欲界惑習使令無著故三地修上界八禪及以九定令於禪界不著此名順其理智利俗長養大悲順無生忍四地方明三界不污又明生在佛家五地以禪定門發善巧智慧修世間技藝六地修世間出世間智慧已終滅定三空現前名寂滅忍七地常處生死行圓八地現行菩薩行功用已終得無生忍從此下小九地行相十地佛用一分方終十一地普賢行滿已去純是妙覺如來不離菩薩方便以用濟生此十種忍若以十地昇進論之一地得一忍十定十通亦然約以堪忍之位至普賢行內以立品之名目又隨位進修之位調治之功隨行立名名之十忍品二釋品來意者前已有十通此乃約通有忍若無神智通達但成伏忍法忍不生以故此品須來此乃十地已前以忍成通十一地內以通成忍亦是十通十忍是一德之功用故三隨文釋義者已下有十段文明十種忍第十段已下有一段頌是重頌前十忍法故如第一音聲忍總配五位中初位十住初十行初十迴向初十地初十一地初如第二順忍者十住中第二住十行中第二行十迴向中第二迴向十地中第二地十一地中第二位如是一一次第五位同配但以昇進功用慣習生熟不同故如是無生法忍如幻忍如焰忍如夢忍如響忍如影忍如化忍如空忍皆如上一一隨五位同配同修又一位具十忍故餘義如文自具已上十一地行滿將釋此品約立四門一釋品來意二釋能問之主三釋說法之主四隨文釋義一釋品來意者明前十定十通十忍三品明該括因果初終始末不遷剎那之際已成神通法忍具足明一切諸佛所施因果教行方便果行相資始終不絕不離剎那之時如仁王經十生滅為一剎那九十剎那九百生滅如是三世佛果及普賢方便行總時不遷故但以剎那為量不立生滅之名設論生滅但於剎那內安立更無長短自此已下至如來出現品明佛果之中三業廣大自在行門且如此阿僧祇一品明如來心業廣大自在二如來壽量品明如來命廣大自在三菩薩住處品明如來行攝生廣大常住自在四佛不思議品歎佛三業神德廣大自在五如來十身相海品明佛身業報功德莊嚴廣大自在六如來隨好光明功德品明佛三業所順法身所感之功德廣大自在依瓔珞經配第三禪說佛華三昧有百萬億偈即是此普賢行品是其略也當第七會合名佛華三昧品七普賢行品明佛三業果行遍周廣大自在八如來出現品明佛覺行遍周常於一切世間無時不出現廣大自在此之八品經總歎佛果行智德二業功用及莊嚴報相廣大自在故以故此品須來二釋能問法主者菩薩名心王此明得心成忍之後心業自在名之為王三釋能說法之主者此品何故如來自說明此數法廣大下位智所不及唯佛能究竟故此是佛果二愚非至差別智滿方了即此阿僧祇隨好光明功德二品法是如來自說自餘五位各各隨位菩薩自說十信菩薩說十信法即文殊覺首等是十住菩薩說十住法即法慧財慧等是如是准此例知以此品非至差別智果滿佛位方明還是如來自說故能問之主還是如來心智自在名之為王表心自在故方堪能問總是佛自在之心故設教法則令學者倣之故說行以普賢主之以行成忍即以心王主之又此數法智滿佛果方終以智遍故任運而知非是加行作意而知以此佛自說故四隨文釋義者一百洛叉為一俱胝者一洛叉此云一億一俱胝此云一兆又案此方黃帝算法總有二十三數謂一二三四五六七八九十百千萬億兆京垓秭壤溝疋㵎載從壤已去有三等數法其下者十十變之中者萬萬變之上者億億變之今此阿僧祇品用上等數法故云百千百千為一俱胝俱胝俱胝是當此壤也那由他當此溝也鞞婆羅當此㵎也作疋也來載也自是已去此方數名盡也彌伽及毘伽皆上聲呼矜羯摩娑婆上聲呼囉毘佉擔㙠攞陀阿麼㪍薜窣脾謎荼此已上數義廣大雖復無量難量意明如來智慧普賢願行三業廣大世數不能及如下文頌中具明此已上依大數有百二十大數至不可說不可說轉以為一終經頌云不可言說不可說充滿一切不可說不可言說諸劫中說不可說不可盡不可言說諸佛剎皆悉碎末為微塵一塵中剎不可說如一一切皆如是此不可說諸佛剎一念碎塵不可說念念所碎悉皆然盡不可說劫恒爾此塵有剎不可說此剎為塵說更難以不可說算數法不可說劫如是數以此諸塵數諸劫一塵十萬不可說爾劫稱讚一普賢無能盡其功德量意明如來普賢願行功德過稱量數所不及故如是此品說佛位內普賢行願虛空不可量剎塵不可比無限重重無限重重廣如經自具如是多劫是一剎那際多如是如來普賢行是一剎那中無盡故准前第二會所問答十頂品來文未至將釋此品約作三門一釋品來意二釋說教之主三隨文釋義一釋品來意者明前品既是阿僧祇此即合便有壽量二釋說教之主者說此品教主以心王菩薩說者明佛壽量以心為體以心王表命自在故即明如來心王之命隨根延促長短任物自在而實如來命者無壽命者無長短者故三隨文釋義者此之一品經明佛壽量長短約未悟者作節級令知如來壽量無盡以少顯多以短顯長若不如是云何能知佛之壽量然實如來無長短壽命性無生滅故如來壽命如根本智無生無滅無去無來故約以十佛之命表之無盡故將釋此品約作三門一釋品來意二釋說法之主三隨文釋義一釋品來意者前有如來壽命住劫此品佛以菩薩行住持世間人間海中攝化遍故此方如是十方國土及閻浮提例然但約住處雖有所依化行無方不至總是塵含佛剎毛容法界之眾於一剎那際應十方而等周對現色身隨根普見為明菩薩住持攝化境界此品須來二釋說法之主者明菩薩攝化住持之行是心王自在隨智之行故令心王菩薩說此住處之品總明隨自心王起智用故明以普賢行成忍已後皆名心王於世自在明不與物違三隨文釋義者支提山者此云淨信為此山見者能生淨信毘舍離城此云廣博為於中印土中最廣大故亦名廣嚴城也摩度羅城者此云孔雀城亦名密蓋皆因古事立名俱珍那城亦名俱陳那俱陳者此云大盆於大盆中畜水若池恒於盆側修仙法常為人說護淨經及養生經後學之徒皆以師法為姓今城因此為稱目真隣陀窟此云解脫是龍名也隣陀此云處以有龍在此處聞法得解脫故因此為名摩蘭陀國未翻廿菩遮國未翻震旦或曰支那亦云真丹此翻為思慮為此國人多思慮計度以為名是此漢國也那羅延此云堅牢疏勒國正云佉路數怛勒此方存略但云疏勒迦葉彌羅國舊云罽賓國此翻為何誰入昔此國未立之時其有大龍池人莫敢近其後有一羅漢見其形勝宜人居止乃從龍乞容一膝地龍乃許之羅漢化身令大其膝漸滿池中龍以言信捨之而去羅漢以神力乾竭其水令百姓居之建立屋宅眾人咸言我等不因聖師何誰得入此處故從此語以立其名其國即在北印度境乾陀羅國北隣乾陀羅國此云持地以此國多有賢聖居在此國不為他國所侵害故又云乾陀是香羅謂陀羅此云遍也言此國內多生香氣遍故在中印度北北印度南二界中間苫婆羅窟是香華樹名其窟側近多生此樹因名耳此之一品大意明菩薩攝生住持不斷三寶之行但舉此一閻浮提表十方剎土及一切閻浮提總是准此已上加第三禪佛華會以為七會通下離世間普光明殿中會及法界品逝多林會總為十會佛不思議品如來十身相海品隨好光明功德品普賢行品如來出現品離世間品將釋此品約立四門一釋品名目二釋品來意三釋能說法主四隨文釋義一釋品名目者此品依如來身口智三業得名云何名佛不思議情識想不能及故不思情識名不能及故言不思議以想心曰思是有所得心故言義名議是世情名言義量是妄度量心不能及情亡識滅任智用故明如來智用非識心妄情思慮所知故非情亡想寂智乃現應是修方便三昧力方現也識滅情昧正智現前名為不思議二釋品來意者明前品既說菩薩住處攝生住持之宜此品即明能化之智故名佛不思議非情識調量所為任智自性遍周不為而應物故有此品來也三釋能說法主者說法菩薩號青蓮華藏者明前品菩薩得法成忍得心自在號曰心王此明根本智圓明清淨無染名青蓮華以根本智圓明能成差別智名藏故告蓮華藏菩薩者明依根本智告差別智故為表相成故三乘名先得智緣真後得智緣俗此一乘得即同得不分三世有前後故青蓮華藏菩薩告蓮華藏菩薩說此不思議如來國土身眼耳鼻等不思議智自在法故此品意明以自心王根本智說差別智教化眾生自佛事業大自在用故為此會中從阿僧祇品至出現品有八品經總談佛果位中心行法則故該前五位差別同所歸故不移十三昧之體普光明智而有此八品法門及一部經故皆約自佛智德立菩薩名而自法令易解故四隨文釋義者於此一品經長科為三十五段前三段是問并佛加持及青蓮華獲益後三十二段是答第一爾時已下至云何不思議有六行經明諸菩薩大眾作念有問佛十種不思議分第二爾時世尊已下至佛法方便有四行半經明如來以十法加持青蓮華藏菩薩分第三爾時青蓮華藏菩薩已下至告蓮華藏菩薩言佛子有六行經明青蓮華藏菩薩蒙佛加持以十種自在智慧欲答前菩薩眾所問十法分第四諸佛世尊有無量住已下至無有障礙究竟之法有五行經明青蓮華藏菩薩都舉諸佛有十種無量住但總答前大眾十種問分已下通十種無量住總有三十二種無量普遍周無礙總別同異成壞自在因陀羅網門答前十問佛不思議法故於此三十二種如因陀羅網互參普遍周法門中約數有三百二十種答前十問此三百二十種因陀羅網互參法門中以明佛不思議無盡無盡重重無限無限如下一段中自具十法如經自明不煩科意此品大意明從前進修至此自己三業身語智用業用廣大會佛三業廣大用故一業之上答十百千萬等無量三業用故三業用上各答三十百千萬等十種無限無量三業之上各答三十百千萬等不可說無量業用餘兩段各具十百千萬無量以明三業所明業用不離二諦真俗二門一一十法之中身語智為體餘七是三業上用故以青蓮華藏菩薩答前十問有三十二種答一一答中皆有十種無盡法故意明至此佛果三業用中真俗法滿足故故號佛為無上兩足尊也此明三種業用二智遍周總攝諸法故青蓮華是真智蓮華藏是隨俗智以真俗二智自說自己三種業用廣大自在不思議門人王都邑者王所居城所管天下為都自餘為邑宮殿者所居止寢宿之室為宮以法治生陳設正法處為殿毘舍闍者是鬼趣此云噉人精氣屬東方提頭賴吒天王所管提頭賴吒者此云持國謂護持國土因以為名乾闥婆此曰尋香是樂神亦此王所管如於身毛孔及一微塵中所現一切世界國土一切諸佛及以眾生咸住其中施作佛事者妄情悉滅唯智境乃爾以三昧力方現非情識所求法常如是然唯妄情自隔故如世界種等前華藏品已釋自餘如文自具將釋此品約分三門一釋品來意二釋能說法主三隨文釋義一釋品來意者明前品說自佛三業二智入不思議際遍周廣大無限饒益眾生此品約三業入不思議智中之身故此品來也二釋能說法主者明此相海由行報成普賢是行還令行者自說自行報德之果三隨文釋義者於此一品經長分為九十九段第一初從爾時普賢菩薩已下至所有相海有一行半經是初總舉如來身相如海廣多第二略說九十七種大人之相分為九十七段最下總說十蓮華藏世界微塵數諸相為總結通初爾時已下都有九十九段經文以取十蓮華藏世界微塵數相海莊嚴號十身相海品此一品經大意明三種業用身語智廣大無限利益一切眾生善相行上報生福相如初舉頂上三十二寶莊嚴大人相其中有大人相名光照一切方普放無量大光明網一切妙寶以為莊嚴者初明三十二種寶是明三種業用是萬德之總相二種寶是二智明如來三業二智是修眾福之本故萬善根海無不以此三業二智以為體故故初所感果以先標為首又用嚴如來之頭首故經云其中有大人相名光照一切方方者法也是根本智成差別智之法故普放無量大光明網者是差別智中隨根設教濟漉一切眾生之所報生約因名為光網一切妙寶以為莊嚴者一切業果福相報得皆以此二智為所莊嚴故寶髮周遍者明以智治生周旋普覆以此報生寶髮柔軟密緻者慈悲柔軟隨根濟眾報成故一一咸放摩尼寶光充滿一切無邊世界悉現佛身色相圓滿者明於根本智所生諸差別智起差別行者純淨無垢故報得摩尼淨光悉現佛身為約此二智純淨無礙所有報境總成智用故皆與身同此三業上一中報十三業上三十故二智上二十總言三十二種寶用嚴頂髮通此頂上及身略舉有九十七種大人之相者明且約隨真俗二智淨三業上行七菩提分十波羅蜜能淨一切三界九品煩惱便為智用以智淨故所有報果亦淨以智無礙自在故所有報果亦自在故九品煩惱者欲界一色界四禪無色界四禪上二界有八欲界一共為九品有能覺之者便以二智七覺十波羅蜜方便自利及以利生具普賢行滿便報成此九十七相以十波羅蜜方便發起三界中有自在行用故於九品煩惱上各成十波羅蜜行門成九十種大人相以七菩提分上助顯方便分明故以成七種通以此七覺分十波羅蜜助道方便行助顯九品煩惱成真俗二智令大悲圓滿於一品煩惱上成十種行門報生十種相九十配十波羅蜜七種配七覺分十蓮花藏世界微塵數相者配真俗二智三業及行普賢行遍普周也問曰此出何教所配答曰此經所有法門但出自教餘經不能與此教門相會何者是自教答曰為普賢是佛自行還令自行說自行所報得之相普賢行者不離真俗二智七菩提分十波羅蜜故但約名知教約教知行約行治惑惑亡報成即知因果所生即為教也不可引餘權教三乘行門例此所修因果報得但准已前諸品所放光及菩薩名乃至座名數以次類之可曉其意也佛行普賢行者不離三界九地煩惱中而成悲智之門所有報生因果還約三界九品煩惱中成殊勝智行出三界自在行獲過三界殊勝報業故以此准知可明佛意即是經之教也已下諸相以此三業二智七覺分十波羅蜜為體又以七菩提分九波羅蜜共成一箇智波羅蜜以智波羅蜜為佛果七菩提分九波羅蜜是行故報得九十七種大人之相十蓮花藏世界微塵數大人之相者是差別智大悲圓滿十方世界以普賢行報得故此前後二釋義通其一故已下諸相約根本智起大悲用隨差別智報生如文自明如經云紺蒲成就者意明頸文三約嬰節成就云西國有紺蒲果赤色三約文成以此比之彌盧藏雲者明如來右輔上牙大人相寶焰高遠如須彌山之狀也將釋此品約立四門一釋品名目二釋品來意三釋說教之主四隨文釋義一釋品名目者何故名為隨好光明功德者明前品已明十身相海有十蓮花藏世界微塵數相海莊嚴其身此品約其佛身相中隨相無性功德故以約行報得成大人之相隨行法身之理智以成光明故以立品名故以隨行破煩惱之妙理智慧以成報相之光二釋品來意者明前品大人之相約如來行行生報得故即令普賢說故為普賢行是一切諸佛行故此隨好光明法身根本智無性隨行無體無相功德為光明能大利物還以無形質無體性光照有緣如無形質天鼓音聲說法令解脫故此品須來然雖理行無二同為一體今約感果利物之殊不可無其次第三釋說教之主者明如是妙理之果寶手是引接義故表以法身妙慧性光引接一切眾生故立此品何故如來自說此品者明佛果中二愚一數法廣大愚二隨好光明功德愚此二法非諸菩薩智所及至佛果滿方明以理智法身但與行作無依之體達妄情之緣其行中所感功德之相即屬普賢行成則普賢自行報生還令普賢自說自行報終之果阿僧祇品是數法廣大隨好光明功德品是法身智身自體無性無依功德故此二法皆非依行作得不由普賢行之所及故但與行為依止故是當普賢行滿佛果位終之法是故如來自說明當位自說自位法門令後學者不惑故此品明法身智身無相理中功德所有利物之法還以光明天鼓無形質物響音所告還說法身無相妙理頓登十地離垢之功故非餘下位和會大願智悲萬行之相得故以是如來自位自說故雖行果與智果不殊然約法辨位令法則分明令發心修行者解行不惑意明法身及根本智不屬行所修生唯大悲及差別智須依此根本智加普賢大願力和融迴向修學常以根本智為無作之體此之法身及根本智雖加十波羅蜜三十七菩提分法四攝四無量成就饒益眾生之行然根本智法身為無自性可有成壞但能與一切諸行願作無染著無煩惱無三界業解脫果之體以此品中明此隨好功德能隨行用不失自果廣利眾生此是一切菩薩行之恒佛果故故以此如來自說若無此智德之果一切眾行皆無常故如虛空體全與諸有情而作全體然虛空不屬修生四隨文釋義者於此段中長科分為十三段第一爾時世尊已下至而為眷屬有三行經明舉光之體用分第二佛子已下至於彼命終來生此天有八行經明如來生處兜率天時放法身妙理智無作淨光地獄獲益天鼓告因分第三佛子菩薩足下千輻輪已下至入無依智印三昧有四十二行半經明惡道眾生蒙光所照捨報生天天鼓說法分第四時諸天子聞是音已下至而不得見有四行半經明諸天子興供而往天宮而不得見毘盧遮那菩薩分第五時有天子已下至摩耶夫人胎可有兩行經明天子告諸天眾菩薩所生人間分第六時諸天子以天眼觀已下至悔除所有諸障過惡有十四行半經明諸天子欲往人間供養天鼓音告云毘盧遮那菩薩無體來去并勸發菩提心悔除過惡分第七時諸天子已下至一切罪惡悉得清淨有二十七行半經明天鼓為諸天子說菩薩悔除罪惡達業無生分第八說此法時已下至猶未現離垢三昧少分之力有十一行半經明諸天子天女獲益分第九爾時彼諸天子已下至一恒河沙善根有十二行經明諸天子興香花供養及有眾生聞香八萬四千煩惱皆清淨成就香幢雲自在光明清淨善根若有眾生見其蓋者種金網轉輪王一恒河沙善根分第十佛子菩薩住此轉輪王位已下至教化眾生有一行半經明金網轉輪王境位攝化廣狹分第十一佛子譬如明鏡世界已下至必得往生彼佛國土有四行經明舉月智如來喻聞名獲益分第十二菩薩安住已下至成就如是清淨肉眼有九行經明若有遇此金網轉輪王光明即獲得十地法門分第十三佛子假使有人已下至未有二十一行經明此清淨金網轉輪王肉眼所見廣大境界難量分四隨文釋義者於此品中十三段文約立三門一說光明所因從何所來二蒙光觸者以何因緣三明天鼓從何所因而能說法第一說光明所因從何所來者從如來自體性自清淨法身根本無依住智自性清淨功德所生能成相好無所依止故名隨好光明功德品此之光明一切眾生同共有之為不以普賢行願助揚顯發不顯現普賢行願不以此光明體亦不能得成法界無限大用是故此經名為覺行互嚴經至此二行圓滿遂乃各各自顯其功前品大人之相因普賢行成還令普賢說故此品隨好光明是佛自果無作法身無依住根本智光是佛自說但依教主以取經意舉光之中其隨好光無量今依此品略舉其三一初舉如來應正等覺有隨好名圓滿王者都陳根本智無依無性而能普照自在名圓滿王別舉此光中隨用云此隨好中出大光明名為熾盛此明隨用能破迷惑七百萬阿僧祇光明而為眷屬者此明隨用備根七百都數約七菩提分息六道苦乃為七百者數之長也皆令發起一乘中十地道故為此光體是佛果光光所及者皆依本故又約八地已前有行有開發為七百萬者萬行阿僧祇者明光體備根遍周次舉兜率天為菩薩時放大光明名幢王照十佛剎微塵數世界地獄眾生眾苦休息得十種眼耳鼻舌身意清淨捨地獄身生兜率天聞天鼓音而為說法得離垢三昧發十地道此明光照往因十信解心修力不固有因放逸生惡道者遇光苦息三業復本此明三生成果第一生修十信解心心不精專作諸惡業第二生生惡道住地獄中第三生蒙光照觸苦息生兜率天天鼓響音告法成十地果此為三生若也於此教中依智發心專求不懈不放逸心修方便定入佛智慧生如來家為佛真子便名成佛如輪王第一夫人所生大子具輪王相雖未當位是王真種體無差別如是十住初發心菩薩創從信種修方便定自顯正智生如來家雖未有神足通力當其佛位然其真智慧種與佛不殊從此一生加行修治隨其正智入變易生神通自在如人一生身語意業修有為十善尚得生天報得天神通何況正智慧現前法身體會無心作惡專學慈悲豈可不入變易生身也若也直約第一義論通於生死總為變化悟智即佛不約神通神通是利眾生之權方便故若直取覺義智是正覺自餘神通降生成佛總屬行收今至此品明覺行圓滿佛明前之二種光明一名光幢王者且約佛果法身根本智圓明破惑之大用一切修道不會此根本智光無成佛期二舉足下千輻輪光光名圓滿王者明成菩薩昇進加行之光為足表所行行故常放四十種光明者成十信十住十行十迴向地前四位也中有一光隨於一切六道種種諸欲所樂皆令成就乃至阿鼻地獄受無間苦遇斯光者皆生兜率天天鼓響音說法及以悔除諸惑得離垢三昧或得無依智印定此一光是一切六道應根起信之光餘三是十住十行十迴向加行成十地道果滿之光為地前三賢位是圓會悲智願行已終十地但成此地前十向之功不別有位以此但放四十光明不放五十也無功之果是佛自位不屬行故明足下光是表十信十住十行十迴向願行之位十地約法而成功德滿前願故三舉右手掌中一隨好光明現無量自在神力者此表引接光以手是引接義故此乃冥同一切世間三界之方便非世間天人及三乘所知故且舉此三種光明備世諸有以遍自餘廣多不論第二蒙光觸者何因緣者經意明先世有信心故如經云汝往昔親近眾善知識即明昔曾有信心之種雖造惡業生於地獄為有信種光及其身苦息種存能便發意捨身生天若無先世信種設光照身者不覺不知第三明天鼓從何所因而能說法者如經云但以毘盧遮那三昧力故般若波羅蜜威德力故出音聲大約三緣而得聞之一毘盧遮那菩薩三昧之力二於無體性三昧中有自在無作妙慧三眾生昔曾聞此無性法身大智慧之種方堪得聞如是妙聲迷除得道如離垢三昧者是無性妙理自體無中邊等虛空性性自無垢具無限智慧知見自無我所須以方便定發起方明如法慧菩薩入無量方便三昧是也又如善財於妙峯山上得憶念一切諸佛智慧光明者是也總是十住初心創始顯發故至此品中不離初處滿故還向普光明殿說十信心處說此十一品十一地及佛果之門表此意也不離一念不隔一時而成果故方便三昧者任無作性蕩然自定不收不攝任心自安萬惑自淨道自現爾方可任用施為不失其理然以普賢願行方成悲智大用無作法界緣起之門一如其上五位進修行者也如經云於色聲香味觸其內具有五百煩惱其外亦有五百煩惱瞋行多者二萬一千貪行多者二萬一千癡行多者二萬一千等分行者二萬一千已上都有八萬四千如色聲香味觸各有五蘊共十使煩惱皆意根為主知是色聲香味觸為外受想行識及意為內如因內外心境成緣皆能成十使煩惱色聲香味觸受想行識及意能所互參內外各十如是內外十種煩惱一一皆能起十使煩惱即內外所緣各有五百煩惱由迷心境內外相資由內五蘊成境由外五境所起能緣由此內外能所二緣十使煩惱因之不息乃至八萬四千如是十使皆因五蘊所成一一使中有百以將十使中五蘊以五蘊成十使一一蘊中一百五蘊中有五百以五蘊成五塵一一塵中有五百以塵蘊為內外之上共為一千配七識中即有七千分三世三七二十一當二萬一千即依瞋貪癡多者及等分各二萬一千共為八萬四千餘文自具如十使中各有內外五蘊十使互參即有一百於一百十使一一使皆有五蘊為五百由內心緣外境互為主伴以此內外各有五百共成一千由末那與六識相因作業有七千煩惱法如前配三七二十一亦當二萬一千若約此品法門天鼓所說無生理智及說悔除過惡之法甚善甚妙修道發菩提心者可以持誦作意倣而學之以方便定慧力懃思觀察還同此品剎那成佛於中法門融通次第具如此品如善財童子所見善知識皆云我已先發阿耨多羅三藐三菩提心云何教我學菩薩道者明菩提無求無修無三世故但求其行菩提無修此隨好光明功德但與行作光明令行無依無修作者一切發心者先修方便三昧而以顯之從此理中方當加行是故名以果成因門以因即果門以理智之外無別行故即理事無礙以為進修是故但求其菩薩道即行是菩提明隨行無得故是以發普賢行未圓故求菩薩道以菩提無三世不出一剎那萬行皆圓滿故名佛乘即乃直論智境不分三世延促等障凡夫及三乘謂三無數劫及無限劫是此教中智境不遷之門故以本如是故法如是故非佛神通使然也三乘情見諸佛神通以迷實法本來如是此普光明殿中十一品法是都該一部及無盡古今總不移毫念也須當如是信解修行名悟佛知見入佛知見故當知十地及等妙二位總依十信十住十行十迴向法則而成將釋此品約作四門分別一釋品名目二釋品來意三釋說教之主四隨文釋義一釋品名目者何故名為普賢行品為明從初會菩提樹下如來是佛果如十普賢菩薩并已下菩薩神天等眾是佛普賢行故從第二會普光明殿說不動智佛無礙智佛等十智如來以成十信心明其能信自心是不動智佛是自心之本果餘九亦然文殊師利覺首目首等十首菩薩是自身所行普賢之行以次十住十行十迴向十地十一地所有十十等佛號十十等菩薩名乃至無量佛號無量菩薩名皆是自身自心進修佛果自普賢行直至於此普賢行品是一箇自心佛果一箇自心普賢行至如來出現品方明自己佛果理智體用方終以此出現品中如來放眉間光灌文殊頂放口中光灌普賢口令其理智法身妙慧文殊師利共普賢菩薩自相問答如來出現所有境界方明自身理智妙慧普賢行海佛果進修始終圓滿付囑流通亦在出現品內離世間品是佛果後常道無始終普賢行故法界品是佛常道法界恒以佛果後普賢行故依義亦可作利世間品是自己道行已滿純是利益世間無世間可離無出世間可至故以普賢行恒利益眾生為本故餘義至後品重明以此品通該十信以來至出現品一勢始終因果本末以立其品名大約此一會十定以來十一品經總以十定之體通收始末不出一剎那際故此品以明佛果位內自行普賢行滿故以立其名二釋品來意者為明前品明極果性智光明以利眾生此品明普賢行能利物故有理智無行理智乃處俗不圓有行無理智其行無由出俗故理智體徹方成不二自在之門以此此品須來三釋說教之主者此品何故普賢為能說教之主者為此品行門是普賢之行滿故還令普賢自說明普賢之法身本智妙理之用故二法獨行即不圓故先舉法身性智之光次說普賢之行故四隨文釋義者於此一品經長科為十五段第一爾時普賢菩薩已下至出興于世有五行半經明眾生去佛道遠佛乃出世前品所說略說少分境界分第二佛子已下至成就百萬障門有兩行半經明普賢菩薩眾生有大過惡不曾見一過惡若見一菩薩有瞋心成百萬障門分第三何等為百萬障門已下至成就如是等百萬障門有四十四行經明舉一百箇障門以彰百萬障門之首分第四何以故已下至起瞋心者有一行半經明都結已上於他菩薩不起瞋心分是故諸菩薩摩訶薩已下至佛子菩薩摩訶薩咸應發心恭敬受持有六段十法如經文義自明一諸菩薩欲疾滿足諸菩薩行應勤修十法分二則能具足十種清淨分三則能具足十種廣大智分四則得十種普入分五則住十種勝妙心分六則得十種善巧智分已上有十段經文第十一何以故菩薩摩訶薩持此法者至悉與三世諸佛法等有三行半經明聞此法勸恭敬受持以少方便速成佛分第十二爾時佛神力故已下至一切世界中悉亦如是有十一行半經明正法威感地六震動天興供雲供養法分第十三爾時佛神力故至十方一切世界中悉亦如是有十行半經明普勝世界一切處普賢菩薩俱來作證分第十四爾時普賢菩薩已下有七行經明普賢菩薩觀眾并陳說頌之意分第十五正申頌意分四隨文釋義者如向所說者言前十身相海品及隨好光明功德品是略說少分為邪見與結使繫縛恒相應故遠離如來道不知出現如來為如是眾生示現出興略說少分福德境界而實如來無出無沒唯道相應者智境自會不於諸佛作出生滅沒之見但自以定觀二門以治心垢身邊見謝智境相應若以正見何出何沒何成何壞何染何淨若得自心如是平等不染淨者是佛出興計我我所者是身邊二見顛倒疑惑者所謂四倒無常計常無我計我非樂計樂不淨計淨邪見者所謂八邪邪念邪命邪思邪精進邪定邪語邪業邪慧結縛者六處結縛眼耳鼻舌身意以下說一百箇障門與百萬障門為首以防修道者於他菩薩起一念瞋心如經自具如有修道者大須慎之如上修道創始發心唯慮亡想盡其道乃會情在想存我見求道終不相應須依智人自摧憍慢敬心徹到方以定觀二門決擇上二界禪聲聞外道及權教菩薩所修定慧一一須知方識正法方始心無邪正求差別智門以大願力長大慈悲成普賢行如作賊心求法不善調心傲慢心增於他菩薩起一念瞋恨當入百萬障門如經具明作惡神惡鬼等難以得一分求道之心助成勢力怒不可當諸有發心者當須防之如法謙敬一心志求亦可常須誦持此普賢行品以防三業令使應真如經云知一切眾生心行智者此名他心智以自無心自他障絕即自心與一切眾生心一體無二以此能知一切眾生心故以自心眾生心無二故乃至知一切佛法深密理趣智亦爾以自心無自他心故即聖凡一理同體聖凡一理同體即聖凡心法悉知故以聖凡心一理故即身無內外諸見無內外見故即無邊世界虛空界平等自心與虛空界平等則無大小遠近中間既自心無大小遠近中間即智恒遍滿十方世界而無往來既智恒遍滿十方世界而無往來即能隨根對現色身自在既能隨根現色身自在即應根說法自在既能應根說法自在即一身多身相入自在已下諸自在法皆如是修行以禪定智慧力性自融通非生滅妄想所知如是自無心無思無妄想之正智性自遍周而無往來隨時隨根為教化一切眾生故現作一切等眾生之事業皆無作者無有處所任性智用故如響應聲無有處所作者故非往來故已下皆准此智知之修之如地動興供有三義一法威感也二諸菩薩聞法懌悅三如經云法如是故經云持此法者少作功力疾得菩提者一念無思無依智現即菩提也如十方各過十不可說世界佛剎微塵數世界外有十佛剎微塵數菩薩摩訶薩來詣此土充滿十方者此即是普賢行滿故歎言善哉善哉者歎教法難遇故佛子乃能說此諸佛如來最大誓願授記甚深法者明普賢行願是理智大悲圓滿法果行已終故以果終是佛授記甚深法故明法身智身大悲之行塵塵之內具佛普賢無盡行故號曰甚深法佛子我等一切同名普賢者明法行無二以此名同各從普勝世界普幢自在如來所來者處道謙和名為普勝世界能破自他憍慢及諸煩惱號之為幢幢者明心不隨境動理智悲行重重遍周故名為普勝幢雖處生死不與染俱名為自在此佛世界號是隨行因果之名來詣此土者明昇位極至此法也以佛神力故於一切處演說此法者前明身業行周此明語業遍周以下如文可見如經欲開示菩薩行者普賢行是欲說如來菩提界者法身無性根本智是欲說大願界者是普賢發興大悲願者是欲說一切世界劫數者如上文中一劫入一切劫一切劫入一劫一念入一切劫者是欲明如來出世功不唐捐者明應根不失時欲明所種善根必獲果報者明佛菩薩應根眾生獲益欲明大威德菩薩為一切眾生現形說法者明理智遍周無往來而對現色身隨根授法已上十事法皆以下頌中一一具明此一段頌有一百二十一行並一時普頌前十法明普賢行終因果理智悲願皆圓故如下頌中自明將釋此品約立四門一釋品名目二釋品來意三釋如來放光加文殊普賢所由四隨文釋義一釋品名目者何故名為如來出現品者為從第二會普光明殿說十信心以不動智佛為初信首次無礙智佛等餘九佛是十信中進修又明一智中具十種智故隨行立名從十信中信進修行不離根本智不動智體起大悲願行修差別智成大慈悲至此位滿名為如來出現品明前初會菩提場中出現始成正覺者是毘盧遮那佛出現此品中出現是菩薩進修五位行解智悲位滿出現故故名出現品亦如善財見德生童子有德童女表智悲二行滿故便見慈氏如來是表如來出現義是故如來以光加此二人問答說如來出現之門文殊表現根本智普賢是差別智成就饒益眾生之門二釋品來意者前明五位中文殊普賢及佛果三法已周此明佛果行圓滿故此品須來三釋如來放光加文殊普賢所由者明如來眉間光是佛中道佛果智光以灌文殊之頂者明佛果智德高勝為令文殊起問佛果之門如來放口中光灌普賢口者明普賢是差別智滿欲令說法故問曰何故如來不自說此品所以放光加此文殊普賢二人答曰以表法故令後學者易解故非是如來不自能說問曰何為表法答曰為明文殊是佛法身現根本智者普賢是佛昇進修行差別智者明至此位根本智及差別智齊滿周圓方始名為如來出現表以法身自性白淨無垢中能現自體無依明淨本智問差別智自說自己修行行解之心與古今諸佛合其智德方是自己所行覺行圓滿佛故是故如來放光加之成法則故明一切菩薩果滿功終法皆如是佛所放光許至佛位故法非謬故表明如是法身本智差別智利生萬行齊備周圓方是自己如來出現表文殊是現根本智者普賢是說法者佛是果也思之可見大意明文殊普賢是成就佛果理智行門還令說佛出現之法佛是根本智自體無言凡是有言皆是差別智初會菩提場中毘盧遮那佛出現故明初會菩提場非是毘盧遮那如來放光成法與初發心修行者為樣式故明表法身根本智與差別智利生行周圓滿故故令此二人說自佛與古佛出興恰相似故如是文殊普賢是古今諸佛之共法若初發心者從初發信心已來皆悉遊履此之文殊普賢二行至此方滿故如是進修皆不離初信中不動智佛十智之體故以明時不動智不動行不動能遍遊十方不動一入多不動多入一不動小入大不動大入小乃至如經所明為達身心理智無性無依情識繫亡法會常爾故以此五位昇進或昇天表法或身遍十方終成不離普光明殿本智之體一剎那際是故此自果已終之法還不離說信心之處普光明殿說還如善財至慈氏如來還見文殊信心初發入普賢身相似恐後學者迷法一一以善財將行表之令易解故大意依此可知又約此一部之經有三終因果二種常道一從初菩提場至毘盧遮那品有六品經至毘盧遮那品是佛自分五位中因果即以十普賢海月光大明菩薩通神天等五十眾是二發信心菩薩五位通信心即六位因果者從第二會於普光明殿說佛名號品已下至第八會普光明殿如來出現品有三十二品經明菩薩發心因果一終此三十二品中第三禪佛花三昧品未來是此修行中加行之次第三自文殊師利至大塔廟說普照法界修多羅門化善財令南求五十三勝友明以行勸修五位一終之因果為表但說教由恐在行還迷以置善財是發心能行行者五十三善知識是已行行之人一一求學昇進與後發菩提心者作五位昇進之樣令不迷其行故其中意至文方釋二種常道者如法界品離世間品於出離道常利眾生恒真法界非虛妄也是常道佛果故恒離世間利生無求自利是佛常道之普賢行也是明此經三終因果二種常道如第二會至第八會中如來出現品是明發心菩薩昇進五位一終付囑流通總在此品明此品是五位昇進果圓之末也有人於法界品終覓付囑流通此為未得經之意趣以法界品總該一部教體及以三世古今無本末時分寂用之大體非是安立加行置因果所為但以引接菩薩發心乘法界乘引接迷徒至此如來出現品以明經五位加行進修功就處方說流通付囑故若論根本法界性自不迷性自不悟無出無沒不成不壞無流無通也此付囑流通意從凡夫未悟令加行功終處說故非在法界品後也如法界品直論一切諸佛功終之果是自流通不須付囑如法界品中如來師子座暨于法界無有邊涯此明果極也如此如來出現品明信心者五位加行功終之力方始純實創登功畢二行圓周便說付囑流通明果初滿故方入常道法界非古今始末之量也流通此法名曰流通即法界品是為自以法界功滿常以法界勸眾生以方便行倣而學之名為付囑流通方便行者即五位中方法是也則諸波羅蜜四攝四無量三十七品大願大智大悲等是一切諸佛法皆如是方能成也四隨文釋義者於此一品之中長科兩段第一從初爾時世尊已下至佛子如是無量阿僧祇法門圓滿成於如來於中并頌有一百三行經明如來放光加文殊普賢令說如來出現分第二佛子譬如三千大千世界已下有十段經普賢菩薩說如來出現身境界及所行行十事之法分於此兩段長科中從初第一段中分為五段第一從初爾時世尊從眉間放白毫相光已下至而說頌言有十二行半經明佛放光灌文殊頂令問法分第二二十行頌明文殊師利菩薩稱歎如來德及放光加持之意請問誰堪演說佛境界分第三爾時如來即於口中放大光明已下至頌有三十五行經明如來放光入普賢口令文殊知問法所在并舉問如來出現十法分第四二十行頌明文殊師利菩薩重頌請說如來出現十法分第五爾時普賢菩薩摩訶薩已下至佛子如是無量阿僧祇法門圓滿成於如來明普賢告眾如來出現有十無量百千阿僧祇事而得成就分已上五段是佛光加文殊普賢令相問答說佛出現分光加之意前已敘竟大意表法中明昇進修行法身根本智差別智慈悲行十方圓終處名為如來出現故放光加令文殊普賢二人明理智體用參徹是如來出現明文殊是十方一切諸佛之法身妙理現根本智慧之門普賢是十方一切諸佛差別智萬行大悲之門今明五位進修至此位二法圓滿名自佛出現故放眉間光灌文殊頂令問自佛果極至頂法門放口中光是說教之光令說自己佛果極至頂差別萬行智悲十方圓滿法故以此二人表法令學者易解故非是如來自不能說又表根本智非言所及也此一品經表明法身根本智差別智悲行圓滿故十地十一地已前加行此位真俗二法功終其義如文自明第二於長科第二段中演說如來十種出現門中有十段經文說如來出現有十百千阿僧祇事其十者一明如來十無量出現二明如來出現有十無量身三明如來出現有十無量音聲四明如來出現有十無量心五明如來出現有十無量境界六明如來出現有十無量所行之行七明如來出現有十無量成正覺八明如來出現有十無量轉法輪九明如來出現有十無量入涅槃十明如來出現有十無量見聞親近如是已上如來出現十無量法一一法皆有十喻如經具明如佉陀羅山者是木名尼民陀羅此云持邊山目真隣陀山此云解脫此是解脫龍所居處優波尼沙陀分前已釋訖或牟薩羅此云紫色寶如是已上都有百喻如來出現身心智慧十無量事境界皆是非喻為喻略示少分是心智路絕任不思議無性無作任無限自在之功用故非言量譬喻所表及故如此品付囑流通中此法門不入餘眾生手者樂學小乘三乘聲聞緣覺樂空無我願生淨土者是餘眾生以未迴心住變易生死是餘眾生故若有大心凡夫及三乘有迴心者佛所付囑名曰流通設令於此法聖位菩薩自所演說無凡夫樂學不名付囑不名流通明此經付囑凡夫及三乘有迴心者令使樂學學已悟入名曰流通不付囑已生佛家入位十地已去菩薩若論十地已去入佛境界菩薩十方此土數分難量如來何須慮恐無人信樂無人流通是故當知付大心凡夫及三乘迴心者令其悟入名曰付囑流通不付囑十地已去大菩薩等經意唯為趣向乘不思議乘菩薩說此法門明趣向二乘凡夫迴心悟入法界乘乘不思議乘十信十住令其昇進故又舉輪王太子具足王相者王命終後所有七寶不散滅喻便以此子能治王正位故若無此子王命終後此諸寶等於七日中悉皆散滅佛子此經珍寶亦復如是不入一切餘眾生手唯除如來法王真子生如來家種如來相諸善根者若無此等佛之真子如是法門不久散滅明知但令凡夫發心悟入不付囑十地已去諸菩薩故若論入地已去諸菩薩先得道者數若世界海微塵猶尚未比何慮無人流通意明設有聖者常說無凡夫樂修悟入其法自滅言無凡夫修行言滅法無生滅經云唯除如來法王真子生如來家種如來相諸善根者明如來以解脫智慧為家如一念無念身心諸見已亡便生如來無性妙理正智慧家故名十住中初發心住為初生佛家四地得三界法盡亦名初生佛家八地得一分無功用現前亦名初生如來無生忍家如前已說種如來相諸善根者如來見一切法無性為性無相為相不壞相而無相明智境相自真故名種如來相明自心智境界非生住滅是如來相明自心智慧等一切諸佛及以一切眾生智慧皆一性無性一相無相無表裏中間如虛空界能隨眾生性欲樂現如影隨身生無來處滅無去處達心境如幻是如來相達如斯法者是生在佛家種如來相諸善根者種者明有修學如來如是真智慧種故如是凡夫聞此法已修學如來如是真智慧種名為佛種不斷名曰付囑流通是故當知此教不付囑已入位得道菩薩故經云設有菩薩於無量百千那由他劫行六波羅蜜修集種種菩提分法若未聞此如來不思議大威德法門或時聞已不信不解不順不入不得名為真實菩薩以不能生如來家故如是菩薩即是權教中觀空無我但欣出世雖修六波羅蜜厭苦發心樂求淨土非是達自無明是根本如來智故此菩薩修於淨行觀空無我厭苦發心取捨全在二見恒存非如此教依智發心達自心境本不思議無欣厭心無淨穢障故眾生境界是如來境界眾生心是如來心一如此品所說說此品時其地六種十八相動說普賢行品直言六種震動者為明直言行體此品乃明法身理智并普賢行悲智圓滿舉十方國動故乃至興供亦圓滿云十方各過八十不可說百千億那由他佛剎微塵數世界外各有八十不可說百千億那由他佛剎微塵數如來同名普賢皆現其身而來作證稱歎等事皆舉八十為量佛號同名普賢者明以八聖道是佛所行以所行之行以立佛名號故此明八聖道覺行齊圓遍十方故故以八十不可說那由他佛剎微塵數佛同號普賢此覺行圓滿以八聖行為體此會中十方佛剎微塵數菩薩摩訶薩得一切神通三昧皆得一生之記者明既自己修行行果此是所化之眾故亦乃一生得記一生者不見三世生故名為一生義也此乃總攝凡聖元一體相無別異性以一剎那生入此位者名為一生更不見三世生性故實法如是餘見皆非又佛剎微塵數眾生發阿耨多羅三藐三菩提心我亦與受記於當來世經不可說佛剎微塵數劫皆得成佛同號殊勝境界者明以一剎那中方便三昧顯正智慧海現前時無邊劫迷一時頓滅心境解脫名為佛殊勝境界非如情繫有如許塵劫次第積修作此解者徒生想慮未有成佛之期真法中未曾如是已下明此四天下所度眾生廣多總結十方同此已下過十不可說百千億那由他佛剎微塵數世界外各有十不可說百千億那由他佛剎微塵數菩薩皆來詣於此充滿十方者明普賢行遍周同來作證普賢之法故云我等一切皆名普賢各從普光明世界普幢自在佛所來者明皆從法身根本性自清淨普光明智名之普幢從此智上起等法界虛空界等眾生數差別行行普賢行故言從普光明世界普幢佛所來故餘義如經具明此皆約根本智作世界約差別智作普賢總合會覺行慈悲圓滿表明此品之法門如是故為以明如來根本智中行普賢差別智故號佛為普賢佛故總是表以佛智作諸行故以八聖道十波羅蜜不離根本智遍一切行故故舉之為數云八十不可說那由他佛剎微塵總是表法也此教為大心者說非劣解者妄作穿鑿所知須深達本末前後經文隨位差降總別同異之意此品是自己進修經過五位已終理智萬行大悲圓滿之畢也是自己如來出現處世利生無著之門此品如大海五位加行河歸流廣大之極此品如須彌山諸寶山王高莫過也此品如大地大悲育載一切含生故此品如虛空法身智身法界充滿故如圓淨摩尼寶鏡其量遍周十方一切世界色像咸現其中無礙顯現此如來出現法門亦復以法身妙理無色無形普光明根本清淨大圓明智鏡普現十方一切眾生業普賢行海諸佛身土咸處其中無不自在是故有發菩提心者當信自心及一切眾生心總有如是如來智德自在當知不久還同佛身自信有故如此品云量等三千大千世界經卷內在一微塵中一切微塵亦復如是者意令信知一切微細眾生皆有如來四智經卷之海云破彼微塵出經卷者明菩薩自得此已及見一切眾生皆等有之及以方便智居生死海中起等眾生數身行方便引之令心開悟達自智境如佛不異故云破此微塵出此經卷如經云如大海水潛流四天下地八十億小洲有穿鑿者無不得水喻明一切眾生有自觀察力無有不得如來智慧大海心水故又經云菩薩摩訶薩應知自心念念常有佛成正覺為明諸佛如來不異此心成正覺故又下文云一切眾生心亦復如是悉有如來成正覺此明凡聖心自體清淨無異但有迷悟不隔分毫但一念妄念不生得心境蕩然性自無生無得無證即成正覺故便以此法廣利眾生是普賢行故無心性理妙慧簡擇一乘三乘人天因果惡道業報名為文殊隨差別智同行知根利生無有休息名為普賢以大悲救護一切眾生名為觀音以此三心一時修學名毘盧遮那慣習心成名為自在無法不明名為無礙智隨根應普遍十方性無往來名曰神通修之在初慣習總得妄生多劫智日不遷此總非難何須不作學而不得猶福勝人天不信不修苦窮何盡大意此之如來出現佛果之門文殊妙理普賢妙行等一切眾生咸共有之非古非今性自一體令後學者如是信修深誠非遠勿自生難如此品頌云如海印現眾生身以此說其為大海菩提普印諸心行是故說名為正覺意明菩提是無心性無體相無得無證之妙理通達此法者名為妙智以此菩提妙智普印邪思妄行自無生處名為正覺論主頌曰一切眾生菩提界白淨無垢智無壞智珠無價在衣中秖欲長貧住門外廣大寶乘住四衢文殊引導普賢扶肥壯白牛甚多力一念遍遊無卷舒如是寶乘不能入但樂勤苦門前立不覺自身常在中遣上恒言我不及大體常須自信自己身語意境界一切諸行分別皆從如來身語心意境界諸行分別中生皆無體無性無我無人但以法界無作自性緣生本無根機處所可得性自法界無有內外中間應如是知如是觀察觀自觀他同一體性無我無我所以定慧力如是修行既自知已觀眾生苦自利利他皆如普賢廣大行願一如此經五位法則此品和會明文殊是體根本智之法門普賢是用根本智中萬行無作根本智是佛故令體用自相問答說根本智佛果之門明根本智因此二行所成明根本智自無成壞皆因文殊普賢二法所顯發故以此還令所顯之因還自說故佛自無成壞者也以明因可說果無作故以此三法自在圓通名佛出現世間故此明不作而作作而不作者故將釋此品約作五門一釋品名目二釋品來意三釋敘致始成正覺所由四釋說法之主所以五隨文釋義一釋品名目者所以名離世間品明前品既名如來出現此品即得離世間故故名離世間此有二義望說法之主說教益眾生是利益世間品合作利益之名望眾生聞法處世無染是離世間品故此約說法之主及得益者二義通釋二釋品來意者明前品是五位昇進已終自己佛果覺行已滿此品是普賢常行自從初如來始成正覺以來一時同說是古今諸佛共行乃至從普光明殿說十信心法十定十通十忍阿僧祇如來壽量菩薩住處佛不思議如來十身相海如來隨好光明功德普賢行如來出現離世間如是等十二品經乃至四十品經天上人中不離一剎那際三昧以普光明智一時普印一時同說以此諸會乃至昇天皆云不離始成正覺普光明殿此明圓通始末時法不遷此品須來三釋敘致始成正覺之所由者何故品初敘其始成佛之時及處何意經云爾時世尊在摩竭提國阿蘭若法菩提場中普光明殿乃至妙悟已滿者意明此十定及離世間品等五位進修始終皆以此普賢行體為昇進故又四十品意謂雖別總不離普光明智十定之體一時同說無前後際十方同然以此昇天但云不離菩提場普光明殿如說十定品一會說十一品經在於十定初亦同此品如前敘致還云爾時世尊在摩竭提國乃至妙悟已滿以明十定品以定無前後普收一部經之始末及三世故此離世間品以其二千法門普賢行體成佛因果普收前後及三世常然之道故以敘之明總是初成正覺時一時以普光明智人間天上及十方世界一時頓印無有前後圓鏡頓照諸境為此教頓為大心眾生頓舉智境非如少解者情識所知故成佛亦一念成說教亦一念說但約智體非三世時分歲月情量所收故四釋說法之主所以者此品何故還令普賢菩薩說者明此二千法門是普賢所行常行故還令普賢自說自行令諸聞法者倣而斆之即行普賢之行如是乃至示現成佛入涅槃總是普賢行故若以根本法身智身佛無成壞之功以差別智論總是普賢行攝故是故如來出現品明自己覺行圓滿故十方諸佛同號普賢以明十住十行十迴向中但一分覺心能治一切煩惱中一分麁惑行得一分慈悲雖踐普賢一分行蹤然未全具普賢行滿故隨位佛果但同號為月為眼為妙至如來出現品明覺行齊圓故是以不可說佛剎微塵數佛同號普賢佛故明根本智全成差別智用滿得名故以體收用此乃就用成名故今此品令普賢說者亦是以根本智就用成名若約初心信解即將用從本以普賢用從根本智世界名金色佛果號不動智能覺之人號曰文殊此至自行佛果覺行已圓即以根本智從用佛號普賢故所行行亦號普賢佛故如說此品普賢是約本從用普賢及說十定品普賢亦是如初會中普賢是毘盧遮那如來自行普賢十定品已來普賢是凡夫從十信已來昇進道滿自行普賢明自十信心至十地以用從本即成根本智使令圓滿從十地向十一地以根本智從用成差別智一向利生即說十定已來普賢菩薩是也是故說十定品時已登十地諸菩薩再三求覓普賢不得者明以根本智會用未及滿故如來令生想念普賢如對目前方得見者明純用是普賢故即以智體從用是故出現品中令文殊問普賢者明以體從用故如說此品普賢是直以體從用普賢共初如來初會中普賢其功相似是以初會所說法門皆令普賢說法亦是以體從用第二會以普賢智用從體直至十地皆是以用從體且令成其根本智使圓明然後十地終捨三昧涅槃樂如稠林煩惱故方令具普賢大用始得稱周設教於生死中自在故如是安立修行以智境乃是一時是故十定及此品總通敘始成正覺菩提場始末有發心之士深須得意方堪修道作前後多生尋求不可相應但自以定慧力觀照所緣真俗內外心境染淨偏多處以理智體用平等法而用治之散動多者以定治之樂寂多者以平等法身及大願迴向力悲智治之一如此經五位修行法治之至究竟趣若自智不及志求良匠不可安然致無所益當知此說法主者是成佛果後以體從用普賢說始終常道普賢二千種法用該萬行八地捨七地中有行有開發智淨無功十地捨涅槃三昧稠林行成普賢行入於生死圓滿大悲方始自在第五隨文釋義者於此一品有七卷經長科為十段一爾時世尊已下至盡於法界等虛空界有八行經明歎佛成道所得法門是此品序分二與不可說百千億已下至說不可盡有二十一行是歎菩薩大眾志德圓滿分三其名曰已下至入於無礙清淨法界有十行經明菩薩例名及歎德分四爾時普賢已下至然後從其三昧而起有三行半經明普賢入定大地十八相震動普賢起定分五爾時普慧菩薩已下至佛子如是等法願為演說有七十二行半經此一段明普慧菩薩有二百問都問一初發心乃至究竟佛果法門行相分六爾時普賢菩薩告普慧菩薩等已下至第五十九卷中二千答後佛子是為如來應正等覺觀十義故示般涅槃此一段普賢菩薩有二千答其所答法一一有十法其文一一自具不煩解釋但如說修行是為正說分七佛子此法門名菩薩廣大清淨行已下至當知是人疾得阿耨多羅三藐三菩提有十二行半經是付囑流通此品法門分八說此品時已下至頌有十一行經明法威動地十方諸佛皆悉現前稱讚普賢所說之法佛共守護此法分九於無量劫修苦行已下一段頌有十六行都歎能發大菩提心所行慈悲願行之人功德廣大無比分十其心不高下已下五言頌直至卷末有二百七行半頌以諸譬喻頌諸菩薩大悲饒益及所修法門分如經自具一一分明但有發菩提心者皆應頂敬誦持以用莊嚴身口意業以成法身大智大悲行願之門成就佛果普賢大用如歎德中妙悟皆滿者無功之理智性自遍知故二行永絕者斷常有無二見也達無相法者智境如幻心境無主住於佛住者佛無所住得佛平等者大智遍周知根與益無自他也到無障處者聖凡同體總別自在不可轉法者體用自在無性可轉所行無礙者智用遍周無物為礙故立不思議者迷亡任智也普見三世者智印古今無延促也身恒周遍一切國土者內外見亡大小情盡心如虛空智體自遍對現色身非往來也智恒明達一切諸法者歎如來差別智滿了一切行盡一切疑無能測身一切菩薩等所求智者歎如來最後身之德用義無不盡行無不周身無不遍事無不知智無不圓任無功用心無卷舒十方普應無心意識任德所求以無依住聲一音遍告隨根別悟任智不同故已下如文自明此離世間品是佛果之後普賢恒行普印十方無休息也如善財見慈氏如來慈氏如來却令見文殊師利又聞普賢名善財起無量十大願雲方見自身入普賢身此品同彼將釋此品六門分別一釋品名目二釋品來意三釋如來所居之處四釋說法之主五釋所集之眾意六隨文釋義一釋品名目者此品何故名為入法界品明信樂者從迷創達名之為入身心境界性自無依名之為法一多通徹真假是非障亡名之為界又純與智俱非情識境名之為法界又達無明識種純為智用不屬迷收是無依智之境界名為法界又以智體無依無方不遍普見真俗總不思議毛孔身塵參羅眾像無邊境界佛剎重重智凡同體境像相入名為法界又一塵之內普含眾剎無空不遍無剎不該不壞報境重重無盡真通理徹名為法界又以一妙音遍聞剎海以一纖毫量等無方大小見亡物我同體識謝情滅智通無礙名為入法界此約智境普名勿依肉眼情識所見二釋品來意者前明自己如來出現又明心無所染名離世間此乃純是法界無虛妄界以是此品須來也此品是一切諸佛成道之己智之常果無始無終亦是前之五位進修以此為體至此慣習滿故任智施為還源本法三釋如來所居之處者何故前餘會之首皆云不離菩提之場普光明殿又三會同居普光明殿此之法界一會何故不同前會直言爾時世尊在室羅筏國逝多林給孤獨園者何意答曰為明前普光明殿說十信心以次說十住十行等五位六位昇進之門為不離菩提體上而有進修故言不離菩提場如來成正覺之體恐失經之本意故須重敘三會同在普光明殿者明信進五位修行已終不移普光明根本不動智體為境非妄情故時亦不遷剎那之際此法界會直言在室羅筏國逝多林明前約位昇進已終此會明自己成佛果滿度眾生之行故在人間國邑園林又化二乘聲聞緣覺及淨土菩薩即純以自在法界為體不立五位菩提及行可修亦無差別智普賢願行可學總是佛果已滿普賢行已周恒遍十方利眾生法不須和會以此直言逝多林如眾流入海諸河名亡但以法界為名不同以前五位昇進和會行相故在室羅筏國者舊云舍衛國云室羅筏國者此云好道亦云聞物以此城中人好學道德餘國聞其國中有多人物故以人之道德以成國之名逝多林者逝者往也度也速也為佛世尊在此園居一切眾生而往佛所速得度脫以佛度眾生廣多故故因立名也林者此園有林故亦以如來行多以法界普覆蔭遍含生故以佛行為林以林為蔭覆得清涼義故以法界清涼蔭眾生煩惱熱令清涼故故曰逝多林若以因置寺園之時以所施成名以祇陀太子植林須達長者置園以長者濟乏所求孤老皆惠亦號祇樹給孤獨園今以約如來智德遍含廣多濟物號為逝多林園此方名寺彼方名園若法界體用智境普含以法界無限智境為逝多林園非以肉眼情識所見也乃是塵剎遍含之園也四釋說法之主者此說法之主亦是前菩提場毘盧遮那如來亦是於五位法中諸菩薩自成之佛亦是當來彌勒如來所成之佛亦是三世古今一切佛故以法界中智體無三世古今延促之情見故以法界中無新舊成壞佛故以法界輪度眾生入涅槃不移法界一毫一微塵體用時分不異故在凡情妄見異在法界見見一切眾生初發菩提心乃至成佛轉法輪智一切三世諸佛成佛一切眾生成佛同住一剎那一微塵一法身一智慧一言音一解脫一神通一不思議一報境界一蓮花座重重重重無礙無礙此約智眼實見不可隨願肉眼妄情所知若有能如是真實信解者當知此人悟佛知見入佛知見坐佛道場得如來智為能信自他身心總一法界大智之體之用故此法界中能說法教體約舉其十一以如來神力為能說教體以佛神力所見法故二以不思議為教體所現音聲法門非口言心思任法現故三以虛空為教體所現諸法境界如虛空故四以光明為教體以此如來眉間光名普照三世法界如來放眉間光明現諸法故五境界為教體以一一境界互融相含含十方佛剎法故六以佛報果為教體現昔往業所修行法門所莊嚴故七以法性為教體無身心可證修故八以菩薩名號為教體一一名號之中約所行法以成名故九以菩薩等名數為教體列普賢文殊五百菩薩十十同名表五位因果法界境中一多齊圓滿故十以普光明智為教體十方世界一時應根普現化故如是說法教體無量無邊且約舉其十若以能聞受教之人約以六事相應眼耳鼻舌身心六處觸受得無所著以為能聞及所受教之人非獨耳根聽聞以為聞教之者五釋所集之眾意者此會初所集之眾有一百四十二箇菩薩普賢文殊二為之首自餘一百四十箇菩薩十十同名都云五百經云菩薩摩訶薩五百人俱又下文云此諸菩薩皆悉成就普賢行如是五百菩薩皆以文殊為法身根本智之體普賢為差別智之大用如是一百四十二箇菩薩云何成五百之數自天冠菩薩已下一百箇菩薩是本法界果體中本十波羅蜜之行互融十中一一中具十十中具百是法界中等一切眾生萬行大用之門十冠菩薩已下是法界中行果也自初日光焰幢等十幢菩薩十力菩薩十藏菩薩十眼菩薩如是四十箇皆以文殊普賢二行於十住十行十迴向十地中通普賢文殊四十二賢聖行中各以十波羅蜜會融理智大願大悲進修四十心之諸行一波羅蜜中具十十中具百於四十心中成四百加後法界本果中百波羅蜜成五百皆以普賢文殊為體用以四十二聖行中以四百箇波羅蜜門至此法界本果行中天冠菩薩已下一百箇菩薩行果會同入法界故故號為五百此明四十心進修之佛果會法界根本無進修之本果行故自十冠菩薩所以為法界中本行果冠是頂上莊嚴明法界是本佛果萬行之頂故以名下之義及所嚴飾知之為此經名目嚴飾住處眾數皆是法門他皆倣此次下有五百聲聞眾是得聞此法眾次下有無量世主眾已下他方所來十方咸集之眾皆是法界本行因果五百聲聞眾是示現不聞不見此法界不思議神力眾如是五眾隨文釋義方明且略言爾六隨文釋義者於此品中長科為兩段第一從爾時世尊在室羅筏國已下至第六十一卷中一切法界教化成就一切眾生而亦不離此逝多林如來之所有一卷半餘經明如來入師子嚬申三昧及放眉間光現法界門令諸菩薩以五位昇進佛果入法界無進求自在佛果分第二爾時文殊師利童子已下直至經末已來為文殊師利童子從善住樓閣東行就根利生成行表法令後發心者不迷其行令易開解分又於初段逝多林中復長科為二十七段一爾時世尊已下至與五百菩薩俱有一行半經是當品序分二普賢菩薩已下至如是等菩薩摩訶薩五百人俱有四十九行半經為列眾分三此諸菩薩皆悉成就普賢行願已下至以大光明網照法界故可有八行半經歎前菩薩志德分四及與五百聲聞已下至於佛智海深信趣入有三行半經明列聲聞眾及歎德分五及與無量諸世主俱已下至求一切智有四行經明列世主眾及歎德分已上五段是列眾分六時諸菩薩大德聲聞已下至如來智有三行經明諸大眾同心念請如來十種法門分七一切世間諸天及人已下至一切智廣大願力有六行半經明能信解開示此法之人皆自非得加被方知分八唯願世尊已下至願皆為說有十二行半經明重請佛說隨順菩薩及眾生法及如來往昔所行之行成道等有三十問請佛為說分已上三段請法分九爾時世尊已下至靡不咸以摩尼所成有十三行經明如來以三昧力顯示往昔所行報果莊嚴十方及此大莊嚴樓閣廣博分十爾時復以佛神力故已下至周遍十方行列莊嚴有十六行經明以佛神力忽然逝多林地嚴麗廣博周遍十方分十一時逝多林上已下至皆住虛空周匝遍滿以為嚴飾有七行經明以如來往昔善根及自法力莊嚴虛空分十二何以故已下至如來身住逝多林菩薩眾會皆悉充滿有十四行經明歎如來神力自在莊嚴大眾圓滿都結十方同然分十三見普雨一切莊嚴雲已下至而為莊嚴雲有十一行經明十方虛空雨寶雲莊嚴虛空及以寶地分十四爾時東方過不可說佛剎已下至與其眷屬結跏趺坐已上有十段經十方菩薩來集分以上六段是答前兩度共四十種問已下亦是前之五段答前問佛三昧神力及佛報境次下十方來集菩薩眾是往所修行身於依報中答前往因所修諸地十波羅蜜以明行滿故莊嚴身亦滿有十箇佛國十佛名號是所行行中因果十佛皆號王者皆明佛果智自在菩薩以網羅覆其身皆明教網具足十五如是十方一切菩薩已下至皆是如來威神之力有二十五行經歎如上十方諸來菩薩志德用分十六于時上首諸大聲聞舍利弗已下至不見如是廣大神變有五十行經明如上聲聞無如是善根之種如來居逝多林神變莊嚴廣大佛剎菩薩眾海為宿世無善根皆悉不見分十七佛子如恒河岸有百億無量餓鬼已下至下頌有十種喻比聲聞無有廣大菩薩善根在其會中不知不見如來自在分其所有十喻經文自明如是聲聞示同不聞不見如來變化神力境界菩薩眾海令諸實是聲聞迴心種如來大願大智大慈悲常處生死廣利眾生故十八明毘盧遮那菩薩等十菩薩說頌分已下有十菩薩並是十方來者各說一頌各隨自名各自歎自法是一切諸佛諸菩薩行皆隨菩薩名下義表其頌意可見如初毘盧遮那願光明菩薩是種種光明直是佛果願光者是佛果中菩薩行從初總歎令諸菩薩觀察逝多林如來境界次下九箇是總中別各隨菩薩名下義取所頌之法也如不可壞精進王者還頌不可壞精進義王者自在義已下倣此准知十九爾時普賢菩薩已下至演說此師子頻申三昧有六行經明普賢菩薩以十等一切方便門欲演說師子頻申三昧分二十何等為十已下至佛子此十為首是十種不可說法句分二十一有不可說佛剎微塵數法句都結通已下六行經是普賢菩薩觀佛境界說頌分於此十行頌中重頌前十無盡句法意明法界體性無礙一多互參大小相入毛孔微塵悉含一切諸佛剎海一一境界皆互容無礙頌云一一毛孔中微塵數剎海悉有如來坐皆具菩薩眾如經具明已上二十一段經明如來以師子頻申三昧令五位中昇進普賢萬行法門會入法界性自圓滿本無和會普賢行故自此已下如來放眉間光名普照三世法界門令諸菩薩安住師子頻申三昧門已上二十一段且會法界中普賢差別智無礙行滿還令普賢說頌歎法已下放眉間光即明己法身根本普光明智與法界中無礙自在差別同異普賢行門理智體用一時同會即令文殊說頌歎法以文殊普賢二體成真俗二智法界平等恒然法門此法界中體用二門若無普賢即差別智不行即趣寂無悲行若無文殊即普賢行是有為是無常故以此二人之法門成一法界之體用一切諸佛法總如是言其佛者但於此二人體用中無所住名之為佛言住佛所住者佛住無住但於此文殊普賢理智萬行體用中而無所住之智而得佛名是故前普賢是以行彰理門後文殊是以理顯行門為言詮立教即名有前後約其法界二法同資元一體用故且以如來舉緣表法即師子頻申三昧屬普賢門眉間毫相光明即屬文殊門以光明是法身妙慧所顯得根本智所起師子頻申三昧是差別智中行故二人同體方成法界自在之門表根本智自性無言作用言說是普賢所收若也三法別行即是人天生死設得道者名為眇目矬陋或止宿草菴不入法界大宅門故師子頻申三昧者是五位中進修已滿理智會融已終加行疲極頓亡法悅充滿不屬昇進任智普周現化神通不為而智境應用不作而佛剎互參極微不為小而無盡佛剎海處中盡虛空不為大恒十方咸處纖毫之內此乃縱任智海現寶剎而互參名曰頻申稱理而一多身境相含名為三昧頻申者舒適悅樂無勞之義意明前五位昇進緣有為無為融通作意疲勞相此法界是昇進已滿任智適悅眾法自成無作意勞倦故已下放眉間毫相光明名普照三世法界門此以法身根本智顯行自在門屬文殊師利即下以文殊說頌歎法明令此文殊普賢理智法同行故即佛果自然圓滿但體理智體用法界之意不可逐於紙素竹帛著錄抄寫前後名言為名言不可一時但取理智知其總別同異成壞然為迷情初啟先須諸善行方便以顯理門因理智明如十波羅蜜中九波羅蜜是行唯智波羅蜜是果餘九波羅蜜是助顯智之方便體用以是如來出現品前先明普賢行滿出現品內方明果行一時文殊普賢佛以光加二人共為一箇理智萬行體用今此初以普賢會法界大用之體現師子頻申三昧之門印之以三昧是行故次眉間光明名普照三世法界門令諸菩薩安住師子頻申三昧者即明法身根本智照現差別智為一體用方名入法界門是故已前二十一段經是以行會理無著門即以普賢為主文殊為伴以下如來放眉間光名普照三世法界門即以理會行圓融自在無礙門即以文殊為主普賢為伴如是主伴參融方名法界自在從爾時世尊欲令諸菩薩安住如來師子頻申廣大三昧故已下直至不離此逝多林如來之所名以理會行圓融自在無礙門於此段中復分為六段一爾時世尊欲令諸菩薩安住如來師子頻申廣大三昧已下至入如是等十不可說佛剎微塵數佛神變海方便門有四十三行經明諸菩薩蒙佛光照得無量神變海方便門分二云何為種種三昧已下至入毘盧遮那如來念念充滿法界三昧神變海有六十六行經正說所入三昧之名分三其諸菩薩皆悉具足大智神通已下至悉見於佛光明所照有五十三行半經明諸菩薩蒙佛光明所益之德分四爾時諸菩薩得不思議正法光明已下至說頌有二十行半經明諸菩薩所得三昧神通現變化雲莊嚴逝多林及十方國分五已下一段有二十六行頌明文殊師利說頌重頌前法分如文具明已上明佛光所照諸菩薩蒙光照入頻申三昧普賢境界方便門但是一切三昧總是方便行門普賢境界總是文殊法身根本智所成就故六爾時彼諸菩薩已下至不離此逝多林如來之所有六十三行經明菩薩以佛三昧光明照故得如上三昧及無限大悲無限神通無限饒益眾生分二十七段經文總明答前菩薩諸世間主前後四十問六隨文釋義者從初列眾之中有二義一釋菩薩名二釋聲聞名初釋菩薩名中有六段意趣一從初一百四十二箇菩薩以普賢文殊二菩薩及佛是總該五位及法界因果通收一部經之總別同異成壞法也二從初十箇同名號為幢菩薩是十住位中法慧等菩薩至此法界無作果號之為幢為以彼初發心十住智慧摧壞煩惱至此法界果位號之為幢三次已下有十箇威力菩薩明從十行中功德林等十林菩薩至此法界果中號為威力故明以眾善行威力故能成法界果行故四次已下有十箇同名藏菩薩是十迴向中金剛幢等十箇幢菩薩至此法界果中號名為十箇藏菩薩以彼十迴向以迴向摧破偏見會融理智悲願能成眾德至此法界果中號之為藏五次已下善眼等十箇同名為眼菩薩是十地位中金剛藏等三十七箇藏菩薩至此法界果中號之為眼故以彼十地中含藏眾德則法眼分明普見法界故此已上四十箇十十同號菩薩法界果前四位以此四十心通普賢文殊為四十二賢聖道以成法界果門今至本故六次已下有十箇菩薩同號冠直至列菩薩眾末有一百箇菩薩是法界中根本智上十波羅蜜之行為一波羅蜜中互體圓融即一中具十十中具百如是天冠菩薩已下一百菩薩即明百波羅蜜行也通前四十箇菩薩皆具十波羅蜜四十中有四百箇隨位進修波羅蜜通此法界果中百波羅蜜共為五百是故經云如是五百人俱此諸菩薩皆悉成就普賢行願者即普賢文殊及佛根本智三人法行遍故與如是五百行門以為自在體用乃至無盡如下五百童子童女優婆塞優婆夷列五百總約此五百行門立名一萬龍以約隨智萬行六千比丘約加信及五位中五百行門通收故云六千第二釋聲聞眾名者舍利弗以其母眼明利如鶖鷺鳥目以母之目似鶖鳥狀以為子號大目揵連者此云採菽氏以母姓菽以為名故母是綠豆仙之苗裔故摩訶迦葉者以身金色能飲日光亦云是飲光仙人之裔也摩訶此云大離波多者此云供養須菩提者此云善現阿㝹樓駄此云無滅難陀此云歡喜劫賓那此云黃色是往昔黃頭仙之裔也迦旃延者是一宗之姓是此胤故延為胤也富樓那者母號滿慈以取母號如是十大聲聞示同不聞不見如來不思議法界變化之事令樂小法者趣求大故前五百聲聞及世主是先已有種者能隨佛所行故師子者無畏也頻申者適悅無疲勞也此明無作縱智自在不為而應無限深法自成也以無功圓滿也如前已釋入此頻申三昧莊嚴樓閣忽然廣博無有邊際者廣大博寬也言此樓閣忽然寬大與法界虛空等故明如來境界恒自無邊眾心迷解一念相應無法不等故心如虛空遍含法界故云忽然廣博無有邊際此乃引導後徒非現前之眾金剛為地者法身感果所得報成故無量寶華及諸摩尼普散其中處處盈滿者總別眾行之所感生琉璃為柱者無垢淨心住持悲願之所報感眾寶合成者明柱上莊嚴具足眾寶明以一淨心中住持萬行無所傾動大光摩尼之所莊嚴者根本智之感生故閻浮檀金者其金柔軟明淨甚過常金柔和恭慎心所感生故如意寶王周置其上以為嚴飾者從根本智起差別萬行自在無礙饒益一切眾生之所感生危樓逈帶者危者高也逈者遠也帶者以眾寶嚴映總言寶樓高遠映帶互嚴以遍法界其中眾多寶樓互嚴映徹以樓傍閣道傍出棟宇相承猶連接也言一一滿法界窓闥交映者明寶閣上門窓映徹明淨無障階墀軒檻者層級為階階下平地砌寶為墀階上寶板為檻檻上寶竿為軒登樓賦云憑軒檻以遙望此之是也種種備足都言萬寶備嚴大約閣是差別智感成樓是本智起觀照用超諸境界感報所成或人天形像寶為莊嚴利益人天行所報成寶網是教寶垣牆是戒寶樹是依蔭眾生之行寶幡是迴向之行寶河是慈悲之行一一如是約智眾行所成報故又就以上報上又加神通所嚴初陳樓閣莊嚴次陳寶地遍周莊嚴次陳虛空莊嚴次陳十方諸菩薩來集身相莊嚴一一莊嚴皆映徹相入互體重重十方諸佛菩薩眾海身土及莊嚴一一相入自在無礙者但約法身根本智為體差別智報得萬事合然故設一切如來起一切神通不離此智起大用故無不自在無不相入無不明淨如是之智以如上五位和會進修乃得成故獨修一法不可得也只可多不離一不可守一以為自然此逝多林及一切法界國土莊嚴不離二法一約往昔所修行理智大慈大悲大願眾行所成二以佛菩薩不思議神通所嚴如經自明是答前諸菩薩四十問從爾時東方已下十段經明十方菩薩來集明法界中佛果不可說佛剎微塵數本行答前菩薩所問總是自佛果行無盡遍周是故世界名金剛燈雲幢金剛燈雲幢者明一切佛皆從此金剛智起大悲之行摧破諸眾生煩惱故名幢也佛號毘盧遮那勝德王者即是行中之果菩薩亦名毘盧遮那願光明者是明以果隨昔願行大慈悲故王者明佛果隨行種種自在無礙以從金剛智起故以是果行名同故與不可說佛剎微塵數菩薩俱來者言行滿令諸菩薩會此法故故云俱來此明檀波羅蜜中主伴行滿所有諸來菩薩皆以寶網嚴身者明教行滿故已下九方總以十波羅蜜以次排之總是一佛之金剛智上總別同異之行倣此例知已下如文自明但釋經大意法門經中自具已前二十一段經是以行會理門已釋竟已上普賢為主文殊為伴已下如來放眉間光名普照三世法界門即是以理會行圓融自在無礙門已下文殊為主普賢為伴爾時世尊欲令諸菩薩安住師子頻申三昧放眉間白毫相光明名普照三世法界門者以此光是法界身中根本普光明智此智現前時即見三世久遠如今一體無盡劫生死亦不移現前總無體性成大智海眾法清涼便以眾行起差別智知根利生普周剎海無有休息名為普賢行即經已下文中獲不可說諸三昧門教化無限諸眾生門具如經說如文自具已上二十七段經答前菩薩大眾所問四十法門竟此法界法門明智體自在以智力自現不藉如來口言又令文殊普賢二人本位自宣本果之行令易解故不迷教之體用故已上是一部經之始終圓滿總法界體收自已下爾時文殊師利童子已下名為就俗利生成行門已前教中但云文殊師利不云童子明此已下入俗化蒙以行立名便名童子明已前總約佛果普光明智中起十方賢聖以立化儀即覺首目首等五位諸菩薩是皆通化無方潛顯自在文殊為信首不名童子自此已下以法界體中入俗草創化蒙約行所行立名即號文殊師利童子以妙智慧化童蒙入佛智慧生佛家故此是三世諸佛始發菩提心初法身現根本智無性之理妙慧故一切三世諸佛從此而初生佛家從此而成就普賢大願行故何故名為就俗利生成行門者已前但云昇天表行成就諸天未往入間俗中化利此法界品已前一卷半餘經但有菩薩聲聞世主已得道者未有處俗凡夫入此法門自文殊師利童子從善住樓閣已下是入人間就根接俗化利凡夫令其得此法界道理又令善財童子遍求善知識五十二人以表五位三種因果文殊法身中根本智普賢差別智中行於此二中無所住智名之為佛以此三法具足名之為佛以此三法遍與五位終始而作因果名為乘如來乘直至道場亦名乘法界乘以法界還以此三種因果為體用故前後五位因果例然總以此三法為因果此佛文殊師利普賢菩薩與五十箇善知識行而作因果而自無因果為自佛果位中無所修無所行故但與五位中修行者作治染淨二障習氣生熟處說名因果然法身理智萬行自無因果但以五位中加行治惑習氣而立如是因果之名以文殊師利往諸覺城人間就根教化令善財起加行位求五十三善知識成一百一十因果法門令學者不迷其五位之行使易解故與後發菩提心者作修行之樣式故故名為就俗利生成行門為與學者行樣式令不迷故更有餘意至下就位方明從此就俗利生成行門中自文殊師利童子已下至經末長科為三段第一從爾時文殊師利童子從善住樓閣已下至六十二卷之初爾時文殊師利菩薩勸諸比丘發阿耨多羅三藐三菩提心已此一段經名為創始就根入俗遊歷門第二漸次南行經歷人間至福城東是文殊入俗人間說普照法界修多羅門第三從爾時文殊師利童子知福城人悉已來集已下直至經末是辨根與法成行門第一從創始就根入俗遊歷門中分為兩段一從爾時文殊師利童子已下至辭退南行往於人間有二十行半經明與同行菩薩及常隨侍衛之眾辭佛南行往於人間分二爾時尊者舍利弗已下至成就一切佛法有八十六行半經明舍利弗等六千比丘隨逐文殊師利南行在路發心得此一乘法門分隨文釋義者第一從初爾時文殊師利童子已下一段中經云爾時文殊師利童子從善住樓閣出者明以自法身現根本智樓閣中起差別智以利眾生故名為出無量同行菩薩者成助道翼從共教化眾生故是萬行主伴常隨侍衛諸金剛神者都舉諸侍衛之神此神之中約有二義一以諸神所行約自德立名二約文殊師利之德差別行上以標其德以為侍衛守護之義此一段并菩薩神天有三十二眾通後六千比丘眾以為四十二眾以為四十二種方便行成就眾生大智慧解脫之海初金剛神者法身中普光明智也智現名神普為眾生供養諸佛身眾神者是恭敬義以廣化身雲十方恭敬供養諸佛引接眾生報得其身端正嚴飾故足行者是精勤義教化眾生無疲勞行風神者以摩尼為寶冠表明淨無垢智能設教義以風體能吹壞散一切萬物亦能昇持生長一切萬物然自無體性所依以離垢寶冠表之像法身智慧能說教網散壞煩惱染淨自無所依以巽為風教故餘如經自具如鳩槃茶王所除餓鬼趣者以此大囊垂下如冬瓜坐以踞之行以置之於肩取像表法以大悲垂俗擔負眾生無辭勞倦摩睺羅伽王者此是腹行大蟒之類取像表法以胸腹行是恭敬義此是守護僧伽藍神自餘准名下義表之倣此文殊師利及諸菩薩出自住處者隨根接俗也右遶如來無量匝者敬順所行右遶者從南自東至北是第二舍利弗等六千比丘隨逐文殊南行段中復分為七段一爾時尊者舍利弗已下至皆是文殊師利說法教化之所成就有十二行半經明舍利弗及六千比丘隨文殊師利南行分二爾時尊者舍利弗已下至白毫相光來照其身從頂上入有十六行經明舍利弗勸諸比丘觀察文殊師利隨路行時十種福相嚴身及道路分三爾時尊者舍利弗已下至此諸比丘願得奉覲有十行半經明舍利弗讚歎文殊師利十無量德諸比丘眾咸欲願見文殊師利舍利弗為白文殊師利分四爾時文殊師利童子已下至願我一切悉當具得有六行半經明六千比丘頂禮文殊師利自發大願佛證知分五爾時文殊師利菩薩告諸比丘已下至近如來地有十八行經明文殊師利菩薩為諸比丘說十種無疲厭法行不墮二乘地入如來地分六時諸比丘聞此法已下至住菩提心堅固不動有十六行經明六千比丘聞文殊師利說法得無礙眼三昧於一切法各得十十法解脫門分七爾時文殊師利菩薩勸諸比丘已下至卷末有六行經明文殊師利重勸比丘住普賢行便得不離文殊師利足下普賢於十方佛所悉現身具足一切佛法分隨文釋義者六千比丘表信心亦入位故以十信心十住十行十迴向十地十一地路上一時總得故故云六千前後圍遶以舍利弗為主自餘為伴主伴同行明昇進求正法故出自住處者出自聲聞及諸權見故趣求法界大菩提故遶佛三匝皆順佛正教故遶佛三匝皆是右繞自南向東向北向西至南如是三匝以為右遶成法令人返左行如是六千比丘是舍利弗同住出家未久非是羅漢宿世有種皆易發心經云六千比丘悉曾供養無量諸佛深植善根解力廣大信眼明徹者明往昔曾種信根今生信種已熟舍利弗勸諸比丘令觀文殊師利菩薩福德圓光映徹者是心淨之常光能令見者歡喜光網者是法網圓滿明其教光嚴身見者滅苦故文殊師利所行之路左右八步平坦莊嚴者明身心常與八正道俱故周迴十方常有道場者化行常滿十方諸佛說法之時放眉間光灌文殊頂者明文殊師利是十方佛創蒙發心法身無相智慧之頂一切諸佛初發心時入此智慧而生佛家故一切眾生初發菩提心皆以此法身無相智慧為體一切眾生皆自有之皆須方便三昧方能明現故樹皆寶嚴明因行報生六千比丘觀察文殊師利及所聞十種無疲厭法便獲得無礙眼三昧者得法身中無相智眼明淨以執亡見謝智眼圓通非肉眼故身邊等五見亡法自明矣即十方礙盡初一切法中各明十法以明三昧力創始初明後勸普賢願行加進一切諸明悉達此已上明六千比丘發心竟後明覺城化緣利物如舍利弗是示現聲聞前已述訖已上餘義可解之意如文自明第二入俗人間說普照法界修多羅門即在福城東娑羅林大塔廟處也又此一段從爾時文殊師利菩薩勸諸比丘已下至娑羅林中大塔廟處有十五行半經復分為兩段一爾時文殊師利菩薩已下至人與非人之所供養有七行半經明文殊師利行往人間至所堪授化緣之分二時文殊師利與其眷屬已下至大塔廟處有八行經明文殊師利說普照法界修多羅門聞法獲益分爾時文殊師利菩薩勸諸比丘發菩提心都結前法漸次南行經歷人間者明菩薩接引向明以离為明經人間者明菩薩大悲為不請之友就根引化故福城者約人多修福以立城名亦約聖者所止皆為福德莊嚴幢者有二義一過去諸佛曾於此處難捨能捨破所著故名之為幢二此處古佛塔廟并有林木森竦高妙之所莊嚴大塔廟者名稱十方佛國遠聞名之為大亦約說法界門無裏外中間見亡名之為大於中安置尊者之形像不可毀壞名之為塔廟亦名為幢有梵僧云其此塔廟南邊打鼓北邊不聞故世間名為大也娑羅云高竦也天龍夜叉已下明天龍八部及人常所供養故文殊師利與其眷屬者所同來菩薩神天六千之眾說普照法界修多羅者是根本智明徹遍周隨根遍故百萬億那由他者當此溝也大意明不可說修多羅以為眷屬此明差別智遍周應根授益修多羅此云長行經說此經時於大海中已下明無量龍聞法悉捨龍身生天人中一萬諸龍於無上菩提得不退轉及無數眾生於三乘中各得調伏明各自依根隨差別智得自根性法門已上明普照法界修多羅隨根濟門如經自具第三辨根與法成行門從無量大眾從其城出直至經末總是為文殊師利觀察善財及其數并往南方妙峯山上以次南行詢求五十三人為善知識用五位因果進修行門欲令後人倣之成行劫名辨根與法成行門於此一段之中復分為兩段第一從無量大眾從其城出已下至爾時文殊師利菩薩如象王迴有九十四行經明福城四眾咸集文殊師利隨所樂求為其說法令得清淨及觀善財推其因果勸令親近善知識門第二爾時文殊師利如象王迴已下直至經末名為知根與法令其成行發生後學門從初第一段中有九十四行經約分為六段一從無量大眾從其城出來詣其所已下至五百童女有二十一行半經是大眾來集分二爾時文殊師利童子已下至迴向菩提無所障礙有二十五行經明文殊師利菩薩觀察善財名字所因及歎往昔善根今生果報分三爾時文殊師利菩薩如是觀察善財童子已下至說一切佛平等無二法有六行半經明文殊師利知善財根堪而為說法分四爾時文殊師利童子已下至然後而去有四行半經明文殊師利為善財及大眾說法已而去分五爾時善財童子已下至而說頌曰有兩行半經明善財聞法生信已勤求無上菩提向文殊師利說頌自嘆三有苦輪及請法教授分六說頌中有三十四行頌明善財自嗟苦本以頌請法自利利他分其此一段三十四行頌中初四行頌自嗟生死苦因已下有三十行頌是歎文殊師利菩薩德及請法門分隨文釋義者如初一段中四眾來集經云無量大眾從其城出及其列數但言五百者此明約能發菩提心以五位十波羅蜜成其數不從人為數以五位修行中十波羅蜜互體有百為一中有十故且如檀波羅蜜為主餘九為伴戒波羅蜜為主餘九為伴忍波羅蜜為主餘九為伴皆倣此如是百波羅蜜於十住十行十向十地十一地昇進見道治惑習氣深淺上隨行名殊安立五百若約普賢行總該法界無盡剎海即有不可說不可說佛剎微塵數諸波羅蜜今且但約五位中一位有百波羅蜜五位五百前言一萬龍皆發菩提心者即明萬行圓滿須達多者此世善給施無依怙者亦名給孤獨婆須達多者此云財施日有善行如是四眾并一萬龍發菩提心眾數有五眾如龍眾及五百優婆塞五百優婆夷並是居世俗流信心純厚童子童女皆是二十已下年未弱冠無染世欲清信男女名曰童子童女年幼創啟初心歸法流而受教名曰童子童女童者創蒙也立下里為童為年居未長立志德於閭里之間號曰童子年居長者能有清淨信心但云清信士女已上列眾但隨名下義是所修之德或以形貌立名如大智居士女以父之號故約德立名餘准知之經云威光赫奕者明文殊師利身色盛明映於大眾如文殊師利觀察善財名字因緣以初入胎時於其宅內自然出七寶樓閣者此從因感果不可無因而有報生明先世信心能信自心是具足白淨無垢法身及無依住普光明智以為信種名之為胎如信位中普光明殿說金色世界不動智者是以白淨無垢法身名為金色世界也普光明智號為不動智佛為本無性可動故即今號無明者是為往世信此自心無明及一切眾生無明總是一切諸佛法身清淨智種以此信心名之為胎以此信胎生於世間報得七寶樓閣此信時以智慧觀照力之所成就云七寶及七伏藏者並約七種助道分之所報生已下七數例然處胎十月者於信心中行十波羅蜜世法滿也誕生者出世智生也形體支分端正者以八正道法之所成就故宅中自然而有五百寶器種種諸物自然盈滿諸寶器中間映相嚴者明於先世信種之中信佛因果五位行門十波羅蜜五百行門七覺八正同異萬行始終因果總在信中之所報得是今生以此信還能發心不離一生一百一十城之法門一時頓印無虧信處成一百一十之法門不出娑羅之林而身遍遊諸國只為塵含法界性自如然智該三世古今一念此乃約法界實然不依凡情虛妄餘義向下對文方明此已約因辨名約報辨因竟經云又此童子已曾供養過去諸佛深種善根信解廣大者明往世信種今生信滿爾時文殊師利菩薩已下所謂一切佛積集法者明積集十波羅蜜四攝四無量三十七品助道之分五位加行一百一十城之法門一百一十城之法門者以五位中有五十箇所修之因果即如前十住中十箇慧菩薩是即十箇佛果同號為月者是如是十行中十林菩薩十眼佛等十迴向中十幢菩薩十妙佛等如是十地十一地皆依此十迴向中菩薩佛因果如是五位五十重因果上各具進修因果分為一百不離根本三世諸佛恒常法界體中十波羅蜜為一百一十以初從十住之中以方便三昧顯發法身根本智慧乘法界乘行普賢行以治習氣安立次第治惑習氣差別之門以此一百箇因果以為治惑習之昇降次第十箇波羅蜜下理智悲願之因果即是法界體中普賢常爾之行與一切發菩提心者以為履踐之跡故是故名乘如來乘直至道場以初發心即乘法界中文殊普賢體用理智大悲願行門故即道場本之體用也已下善財童子善知識五十三人是入道五位中行相故明前五位但說其法恐迷其行今此文殊師利菩薩欲令善財起求法之樣重明前菩薩五位中行相法則令其後學者倣之故安立此五十三人成一百一十重之因果門故明於法界體中安立文殊為法身佛根本智普賢為差別智彌勒佛是此文殊普賢理行中無作之果以此三法成一法界體用自在無礙之門遍與五位中五十箇菩薩以為因果還如前以法界體中十波羅蜜為所乘之行隨其勝進中五位上五十重波羅蜜皆有因果如是五十善知識中一中有二五十中有百通法界中本常行十波羅蜜為一百一十文殊普賢彌勒佛果此三法但為一法界無功用中大用自在門但與一切勝進菩薩作因果以明勝進之功然自無因果故猶如帝王自無階品但如威德自在而與一切官屬隨有功者而作階品故問曰何故在此取彌勒佛為佛果何不取毘盧遮那如來以為佛果答曰明毘盧遮那是已成之果彌勒是當來之佛果明如今毘盧遮那佛所初發菩提心一念成當來彌勒佛果契會相應故同於彌勒樓閣之內會三世時劫日月總一時故明以根本智印印三世古今無前後故經云積集法說一切佛相續法乃至說一切佛次第法總如上釋說一切佛眾會清淨法明一切佛眾會皆同一清淨故身土眾會不相障礙重重重重以相映徹故自餘如文自具如此三十四行頌初四行頌自嘆生死由三有為首輪迴諸苦生老不休已下有三十行頌明善財歎文殊德并及請法三有為城郭者明善財自嘆居三有中自固其身不出如處城郭三有者欲界有色界有無色界有此三有身一切眾生不能出離憍慢者非禮為憍輕他曰慢又有七慢慢過慢慢過慢不如慢增上慢我慢邪慢諸趣者所謂見趣戒趣又有三趣邪定趣不定趣正定趣又有四惡趣又人天五戒十善趣又二乘厭苦出世間趣大乘菩薩淨土趣一乘菩薩智悲圓會未自在趣如是等諸趣隨善惡言之皆是門戶所入之業愛水為池塹者以愛能津潤生死故如池塹愚癡者能迷真諦號曰愚癡凡夫有八萬四千十地菩薩有二十二種隨位不了愚癡若隨五位上一百一十種愚癡若了成一百一十種解脫貪恚火熾然者三界煩惱以貪為十使之首恚為瞋之眷屬無明為總覆慢為輕自輕他疑與五見俱能障道共成生死之因果疑亡見謝智乃現前十使之中疑與五見俱能障聖道貪瞋癡慢能障修道者行若於行中不以道治之還於生死中隨業流轉不得自在今以經文略言其貪恚二門餘八總例其義以此貪恚二障一切善根不生故如火熾然魔王作君主者所謂四魔陰魔煩惱魔天魔生死魔童蒙依止住者所謂覆障令心不明名為童蒙貪愛為徽纏者前因貪起恚此因貪起愛以自纏縛徽纏者執縛罪人之繩諂誑為轡勒者明樂虛誑被制御故疑惑覆其明者以於正道生疑趣入諸邪道者以於無性理智生疑即邪道生也慳嫉憍盈故者慳有五種住處家舍財物不樂稱讚他善於法悕惜不樂與人是為五嫉者憎餘勝己憍者自縱為憍不抱禮故奢者不儉也如愛恚慢嫉慳但為下界五結色愛無色愛掉舉慢無明通上界下界五結以如是十使正結四魔入於三惡道生老病死苦不得出世者已上善財嘆三界生死苦因緣竟已下三十行頌歎德請法如文自明如是三界煩惱初地二地治下界惑三地治上二界惑四地出三界五地習世伎六地出世慧具足七地入生死等三界六道行行大慈悲八地無功用智悲圓九地佛用方滿十地普賢行周十一地功齊法界理智恒然十住法則一分與此十地行門法用相似但勝進不同十行但論無染行門十迴向中會融悲願如下五十三善知識具彰至位具明第二文殊師利知根與法令其成行發生後學門中約立五門一明信心已發二明聖者攝受三明聖者勸親近善友四明善財請法五明文殊指授修行所歸一明信心已發者如經云善男子汝已發阿耨多羅三藐三菩提心者是此信心菩提入位菩提以三昧行方能顯得理行相顯業盡純明二明聖者攝受者經云爾時文殊師利菩薩如象王迴者是攝受義如大聖無方智圓形遍隨根對現不背眾生一切眾生如應見者皆悉對面時諸眾生各不相知但謂聖者獨與我語今言文殊師利見善財所請如象王迴者是知根採顧攝受與法故三明聖者勸親近善友者經云善男子親近供養諸善知識是具足一切智最初因緣是故於此勿生疲厭此一切智是菩提心無所得因此而現名根本智以無所得為體而照現萬法為用四明善財請法者經云云何學菩薩道有十一問請菩薩道問曰何故但云求菩薩道不云學菩提心答曰為菩提無所得無所修無所學無所行是故但求菩薩道學菩薩行然菩提心自恒明現如下妙峯山上得憶念諸佛智慧光明門者明託事表法以艮為山為止以約止心無念妄想不生正慧現前名為憶念以正慧與一切諸佛無相妙理合故以此無相正慧現前普照心境身邊等五見總亡萬境虛寂見亡業謝名曰光明故言憶念諸佛智慧光明門此明三昧禪定是方便行能顯理智體用二門圓周自在乃至不可說三昧總是現正智之方便行故如十波羅蜜中唯智波羅蜜是無功用自在之果餘九波羅蜜是助顯之行從初發心住十十互參如鍊真金轉轉明淨而令成就種種莊嚴業亡智滿行周入因陀羅網法門方可稱法界功堪任運從初發心住皆以菩提心無作用無所修無所行為體而求修學普賢一切無盡行門以此但求菩薩道學菩薩行無作菩提隨行自明以行行之中常有禪波羅蜜助顯體用理智轉令明白自在故大意初發心住以無念無作三昧加行方便助顯菩提以菩提無體無性與一切諸行作無住之緣以此求菩薩諸行以諸行即菩提無體性故若於行外別修菩提聲聞緣覺及空觀菩薩菩提非一乘文殊普賢理智萬行悲願自在菩提以是如來對權教菩薩說諸行無常是生滅法以權教菩薩修行法明空觀破三界有如來對此說諸行無常未明三界諸有即菩提用故以此一乘實教菩薩但求菩薩道行菩薩行即菩提用明理智體用總該不別求也若也別求菩提即體用各別二見恒存不名乘不思議乘故是故但求菩薩道無別菩提也以明菩提無求無發心無所行無處所無問無答無得無證行一切行具普賢道無行無修是菩提大用圓滿故但求菩薩道學菩薩行故始可得名初發心時便成正覺五明文殊師利指授修行所歸者經云善男子於此南方有一國土名為勝樂其國有山名曰妙峯於彼山中有一比丘名曰德雲者是也又於此知根與法令其成行發生後學門中直至經末長科為八段一從爾時文殊師利如象王迴已下至爾時文殊師利菩薩說此頌已并頌有二十二行明文殊師利勸發善財童子親近善知識明趣入十住以定會理契真門即妙峯山上德雲比丘所得憶念諸佛智慧光明門是以次向下至王女慈行童女有十箇善知識總是十住位中善知識也從此妙峯山已下約立七門一從信趣入十住以定會理契真門十住品是二依真發起諸行門即善見比丘并已下共有十善知識是十行品是三理智大悲願行會融門即從鬻香長者青蓮花等已下十善知識是十迴向品是四蘊修悲智成德門即夜神婆珊婆演底并已下共有十善知識是十地品是五悲終起智成佛門即佛母摩耶夫人并下共有十善知識是十定品已下共有十品是六修行已滿佛果門即慈氏如來是如來出現品經是七法界自在無功大用如因陀羅網互參圓融門無功法界大用是法界品是明總法界該括所收如是五十三善知識起此行門方便令發菩提心者識其五位進修行門令易解故前雖法說在行恐迷是故令善財重起行門表示令學者不錯謬故第一從信趣入十住以定會理契真門中從爾時文殊師利菩薩如象王迴已下至願學普賢乘并頌有二十二行經於此段中分為四段一爾時文殊師利菩薩如象王迴已下至是故於此勿生疲厭有五行經明文殊師利稱歎善財發菩提心勸親近善知識勿生疲厭分二善財白言已下至云何令普賢行速得圓滿有五行半經明善財請問十一問菩薩所行分三爾時文殊師利菩薩已下可有一行經明文殊師利說頌讚歎善財分四正申其頌云若有諸菩薩不厭生死苦則具普賢道一切無能壞者明以生死苦為菩提即無所壞若離生死苦修菩薩行發菩提心即有所壞何以故即有生死涅槃染淨二障所壞即有是非二見斷常所壞又云若入方便海安住佛菩提能隨導師學當成一切智者明以大願大悲萬行海為方便方可安住佛菩提若於一切法一切行一法不明一行不行即菩提心不得圓滿以菩提心無障礙無體性一法一行上有取有捨即有障礙但以法界普光明智印印之無法不徹以此但求菩薩行滿即菩提心圓滿以菩薩行與菩提心無一不俱無合散故二俱不可得故如是而行菩薩行故生死涅槃二俱不可得故住於生死安住涅槃如是修行一切菩薩行長大慈大悲大願滿普賢道故自餘如文自明又第一從信趣入十住以定會理契真門中從爾時文殊師利菩薩說此頌已下至德雲比丘當為汝說有十二行半經分為五段一從爾時已下有兩行半經明文殊師利歎善財發無上菩提心分二善男子已下至倍更為難有兩行經明歎善財求善知識倍更為難分三善男子已下至應決定求真善知識有一行經明求一切智應決定求真善知識分四善男子已下至勿見過失有兩行半經明文殊師利教誡善財見善知識勿生厭足勿見過失分五善男子已下至德雲比丘當為汝說有四行半經約有五法一示善知識所居方面二示善知識所居國土三示善知識所居處所四舉善知識約德立名五舉善知識道德堪能演說何法如文具說從此已下七卷總是善財善知識自此已下十箇善知識是十住門一示善知識所居方面者何故令往南方以明託方隅而表法以南為正為离為明以离中虛以中虛故离為明為日為九天在身為頭為目為心心達虛無智日自明故取之像表其道也是故經云明鍊十方一切儀式主方神方者法也但取其法大像無方如日行於天明麗於地智行於空明麗於萬物無不知無不明取之一法十方混然二示善知識所居國土者南方有國名為勝樂者為明理智虛無能淨煩惱名為勝樂三示善知識所居處所者其國有山名曰妙峯無念靜禪名之為山心空智現名之為妙理淨智明慧能破惑名之為峯以艮為山為止為童蒙為小男為門闕以正為初明以三陽爻生之始為正月一下止則正字也以十一月一陽生十二月二陽生正月三陽生故取之為正月故三陽生故以三為正又三陽生處火生於寅以火為日日生於寅以日生於寅是明初生處故名為童蒙小男位故取之以像表之以法以文殊師利居東北方清涼山者取摩竭提國菩提場之東北方此山是此南閻浮提菩提場之東北是此閻浮提之眾山之王以艮為山故萬菩薩於中止住是文殊師利主伴萬行圓滿之侶也故以文殊主法身根本智之妙慧為一切諸佛啟蒙之師有一切處文殊師利亦乃一切眾生皆自有之皆從此法初入聖智也初生佛家與一切諸佛同一智慧解脫知見從茲之後學差別智發起願行成大慈悲號曰普賢法界行也是故如來取像世間法則用表其法令易解故即以勝樂國妙峯山取像明其三陽生處艮以為止以止則明初生故以明初生號曰童蒙亦以文殊師利以發蒙入聖之初故故號文殊為童子菩薩因化立名故以發起一切眾生入無相妙智慧故此明以方便三昧現根本智初生一切諸佛智慧家故故立名也故以取像表法令學者先以心無念慮寂靜不動如山王無相妙理智慧便現自心智慧得解脫清涼即不要身足登山也是故十住位於須彌山頂上說十箇隨位昇進佛果皆號之為月同此妙峯山德雲比丘已下十箇善知識創從凡得法清涼樂也此明善財舉行用彰十住門言妙峯山者意明從定方能顯發自心根本智慧如諸佛見萬法無性萬法無相萬法無依萬法無有本末住處契此法已名為住佛所住方得見亡業謝生聖智流中學差別智成就法界無限普賢大用廣化無盡一切法界眾生皆使入於根本智之知見故亦可凡初學先入山樂靜方學定心用現正智亦是方便亦可得名勝樂國妙峯山也以心離俗境樂山寂靜亦是勝樂義引凡方便種種利生但不住其中也四舉善知識約德立名名為德雲者以德雲能雨法灑潤眾生令得清涼之義比丘者此云滅諍以滅有無是非煩惱之諍故云滅諍以身邊等五見及有無二見能障道故先須以無念無思三昧止之正智方現故云滅諍故以妙峯山表其比丘三昧行智現定亡寂用自在方能說教以潤童蒙名為德雲故居艮為蒙位以止是潤生啟明之初以比丘德雲居山之頂取像表法明此位從信心凡夫創始以三昧加行啟蒙入聖位中十住之首至法頂故與無相妙智慧會處號為妙峯以妙智慧能說教處潤益含生號名德雲修學如是方便現其自心正智現前其妙峯山德雲比丘之義總在己躬乃至文殊普賢佛果總皆自有以方便三昧理智現前利眾生行行之即是一如經具明此明於法界品中安立如是五位行門明五位方便修行行門總以法界佛果為體以法界普光明根本智具普賢差別智為大用故始終本末不移此也以進修生熟處安立諸位起一百一十城之法門總共同一十波羅蜜行一三十七道品一四攝四無量心總別同異成壞六門在其中也以智照之可見一百一十城義如前福城東已釋訖五舉善知識道德所能者此善知識堪說示菩薩行之加行具普賢行五位門戶是故文殊令善財問德雲比丘云何學菩薩行云何修菩薩道乃至云何於普賢行疾得圓滿德雲比丘當為汝說此是入十住之初心名初發心住又爾時善財童子聞是語已歡喜踊躍已下至我唯得此憶念一切諸佛境界智慧光明普見法門有三十八行經義有十一門一得聞善知識名歡喜二頂禮文殊足下遶無數匝辭退南行三至處求覓德雲比丘四求經七日五見比丘在別山上徐步經行六右遶三匝七申請所求八德雲歎善財二種難法皆能發行九先舉善財所求十種菩薩之行十自申己德授與善財十一我唯得此憶念一切諸佛境界智慧光明普見法門是都結自己當位法門授與善財竟已下是更推勝進前位一得聞善知識名歡喜者經云聞是語已歡喜踊躍舉身離地為踊再踊不已為躍二頂禮文殊足下遶無數匝辭退南行者頭頂禮足以已之尊高至彼之足下是敬極之禮也遶無數匝敬順法心辭退南行昇進明智三至處求覓德雲比丘者明至勝樂國妙峯山表無染寂靜為勝樂身心不動如山是習定也十方求覓是觀也是十方觀圓融心境使無邊等虛空故四求經七日者明七覺分推求勝進除沈掉心也處定曰沈出定曰掉去此二障五見比丘在別山上徐步經行者表同其體已登山頂義也明初居定體猶有定心以七覺支分推來正覺法身本無定亂體故初心有禪可定故云遙見德雲住居別山頂也徐步者不居亂體也經行者表不住淨心也定亂兩融方明契會又雖得同十方一切諸佛正覺慧現前自此方堪求菩薩之行成普賢行為明不住用故故云徐步不住定故修菩薩行故故云經行夫修道者皆須信心之後當須要以定門以為方便得定之後方堪起十方觀七覺支觀用會心境遍周定亂雙融身邊見謝始名見道方堪修菩薩道具菩薩行隨俗多生在真一念六右遶三匝者勝進敬順體會心成也右遶者左尊右卑以自卑已順尊正教三匝者一三五七九是陽之位二四六八十是陰之位陽生陰殺以三生義也七申請所求者經云我已先發無上菩提心而未知菩薩云何學菩薩行如是乃至云何於普賢行速得圓滿八德雲比丘歎善財二種難法皆能發行者歎菩提心難發先已發菩薩行難修今能行云我已發無上菩提心者已於文殊師利所發菩提心為知菩提無證修無所求故但求菩薩方便三昧加行其菩提心自然明白無垢猶如空中有雲雲亡其虛空自空不復云求虛空也以明但修菩薩三昧觀照以治執障然菩提心無有修作留除之體在凡不減在聖不增是故今以妙峯山頂以止觀二門七菩提分助顯方便菩提心自明白及至菩提明白即菩薩行諸三昧即是菩提不復別有菩提而自明白以明菩薩處於世間修諸萬行世間萬行乃至菩提涅槃性自離故以將此法教化迷流不了此者而令悟達性空無垢之智以淨諸業令苦不生名為大悲猶如化人教化幻士以智觀業隨時隨根十方等利無心意識智幻利生以此義故但求菩薩一切諸行以明即行是菩提一切無生滅故云我已發無上菩提心者以明信心菩提雖未有三昧加行顯發以知無所修無所求故今菩薩行者以明方便三昧相印方明行及菩提如實無二於此之中不可說言諸行無常是生滅法經云一切法不生一切法不滅若能如是見諸佛常現前以是下文得見四維上下十方無數佛等為得此見解故如來於三乘中說諸行無常者為執諸行作實者說非為大根眾生頓受法界佛乘理智體用無礙者說故是故發菩提心者須識教之權實可以堪發大心問曰何故不於文殊師利一箇善知識邊求法豈不足耶何故須經歷五十三善知識處求菩薩行也答曰明治習氣之淺深修差別智之廣狹大慈悲之厚薄攝化之多少以此安立五位修行法則隨位善知識五十三人一百一十因果總別同異成壞之相令進修法界不謬不滯其功不迀其行故從此妙峰山以方便三昧加行因緣顯自法身自體清淨本無依住普光明智與菩薩行寂用無二門已下諸位以普光明智用修差別智及治習氣并以大願起悲智門長養大悲行周法界如下具明一一次第九德雲先舉善財所求十種菩薩之行者從所謂求菩薩行已下總有十種菩薩行是總舉十住十十行十十迴向十十地十十一地十如是五位中各十十總在此十種菩薩行中且如初第一所謂求菩薩行者向十住中配初發心住以檀波羅蜜門為主餘九為伴以方便三昧為檀行體能捨一切法故二求菩薩境界者配治地住以戒波羅蜜為體餘九為伴以法身根本智為戒體大悲及差別智為用如海雲比丘所觀察大海見佛出興達十二緣生成根本智便以差別智說普眼經及十王是悲智之行如下至位方明此同十地中第二地治欲界惑三求菩薩出離道者配修行住此同十地中第三地修上二界禪超彼禪定位故治上二界惑如此修行住中第三善知識於海岸國善住比丘在於虛空中來往經行明得不住三界及禪定得智自在故十王恭敬者明智悲並濟不偏修故至位方明此以忍波羅蜜為體餘九為伴此明三界惑盡是出離道故四求菩薩清淨道者如十住中第四生貴住及十地中第四地三界心盡出世智現前方學世間文字句義智五住五地方滿六住中如海幢比丘得離出入息寂滅神通化身周遍十方如是十種所求所修菩薩道一中十十之行五位齊彰一一如上配之於中意況文義炳然不悟讀之虛談且過一一須得其意如十住法與後位及十地作樣已後諸位倣此規模慣習已終方依初法十自申己德授與善財者經云善男子我得自在決定解力信眼清淨智光照曜普觀境界離一切障善巧觀察普眼明徹具清淨行往詣十方一切國土恭敬供養一切諸佛此明舉本果法令凡信樂修行從初發心修行慣習十地功終方依此初時本樣果法也還以法界中時不遷智不異慈悲不異願行不異之所成就以於法界大智無延促中修行故不如情解有修行者莫作延促時分修學應須善觀法界體用莫如世情作一剎那計作三僧祇計如法界中都無脩短遠近故以此解行如法修行於諸境界善照生滅令使執盡而成智之大用於自心境莫浪攝持但知放蕩任性坦然習定觀照執盡智現生滅自無業垢自淨會佛境界同如來心佛見自會非由捉搦謾作別治令心狂惑但自明心境見融執業便謝見亡執謝一切萬法本自無瘡智境朗然名為佛國也無煩強生見執永自沈淪自作自殃非他能與十一自此善男子我得自在決定信解力已下至善男子我唯得此憶念一切諸佛境界智慧光明普見法門有十九行半經明普見十方一切諸佛又諸國土境界無礙門是此位中之果也此明本來如是佛境清淨比來妄作客塵今從文殊師利所得決定信眼以止觀二門七覺支分至此真境契會無差別普見一切眾生心境及以自心本來解脫佛國此名初發心住以自心會佛所住故以檀波羅蜜為主餘九為伴自此已下但有所見佛及佛境界總是位中之果也自此已下推功前位治地住中已下一一善知識邊皆有本位昇進二門第二治地住善知識名字法門如下一初昇進門中從豈能了知諸大菩薩無邊智慧清淨行門已下至辭退而去有三十八行半經是推德勝進分於此段中約分四段一豈能了知諸大菩薩無邊智慧已下至云何能知能說彼功德行有二十九行半經明仰推勝德令善財進修分二南方有國名為海門是示善知識處三彼有比丘名為海雲是示善知識名四禮德雲足是辭去而昇進前位此明一一位中與十法門令入授十法門令修皆一位有正入本位之果授前位之因已下倣此例然初二十九行半經明未申善知識名玄歎其德自推無能後九行半經明舉善知識名重舉十法而令預聞一一如經具明第二治地住本位門中復分為五段一爾時善財已下正念觀十法二南行至海門國三至海雲比丘頂禮其足四正申所求五海雲比丘稱歎善財示所觀法如海門國者明觀生死海為廣大佛海海雲比丘者因所觀法立名其心如海以法潤生如雲又性戒如海不宿死屍一切生滅死屍至於根本智海皆為智海無生滅故五海雲比丘稱歎善財與所觀之法者所謂觀察大海云我住此海門國十有二年者明不離十二緣生生死海故如是十二有支一切凡夫無明所覆常處其中權教菩薩及以二乘皆厭而捨之一乘菩薩以此無明十二有支以為如來一切智智之海為大智海無有生滅本來如是凡夫不了妄繫生死無明故云我住此海門國十有二年經云常以大海為其境界已下有十種思惟大海意明一切眾生十二緣生生死之海廣大無量無有中邊性相可得便為佛海思惟大海無量眾寶奇妙莊嚴者明觀生死緣生海便成自性清淨佛之智海即一切智寶功德莊嚴思惟大海積無量水者以諸愛水為大悲水思惟大海水色不同者根本智中起無量差別智慈思惟大海無量眾生之所住處者以明佛海中有無量眾生之所住處不覺不知思惟大海容受種種大身眾生者明無量菩薩咸處生死海中一一身土咸滿其中如影如光不相障蔽思惟大海能受大雲所雨之雨者菩薩心海堪受大雲諸佛法雨思惟大海無增無減者諸佛智性之海無有增減乃至四種無過廣大深廣便見海中有大蓮華忽然出現其上有佛說普眼經意明自觀生死海便為自己如來清淨智海自佛出興根本智差別智究竟不離此生死海中圓滿故十力四無畏一切智智海皆迴生死海廣大業力而成就之生死業果盡一切智智海如是成自己如來廣大智海普賢行海不離一切眾生及自己十二有支緣生行海中若離此者別有成佛處所法者無有是處從海出蓮華其蓮華上所有莊嚴眾寶是達無明及諸有支為大智海以智隨行功德報生因陀羅者主也尼羅者青色此寶青色為眾寶中之主為蓮華莖芬敷布濩者言此蓮華開敷廣大遍布大海此明以行隨智用無染業所成百萬阿修羅王執持其莖者百萬隨智用處生死而不沒像阿修羅處大海而纔沒半身表萬行隨智以智為主明智悲萬行處生死海而恒不沒一切眾苦波濤故此明根本智差別智大悲萬行一時同舉明前妙峯山得佛境界無相智慧光明海但得普見諸佛智慧光明境界門此治地住中以將無相智慧光明照十二有支成根本智差別智大悲萬行齊備百萬摩尼寶莊嚴網彌覆其上者明以根本智起差別智設教遍周之所報生百萬龍王雨以香水者明以智隨悲行雨戒定慧解脫知見香水浴眾生心垢百萬迦樓羅王銜諸瓔珞及寶繒帶周匝垂下者智隨萬行垂大慈悲同於生死引接義也百萬羅剎王慈心觀察者羅剎王者即毘沙門王主令此眾也此云持國在須彌北面而居明守護義取其像以表法明菩薩以大慈悲常居生死海守護眾生令一切眾生慈心相向百萬夜叉王恭敬禮拜者取之像表離憍慢殘害夜叉常恭敬號之為王明勝於生死惡害心故明主當護持生死惡害不生自在如王也百萬乾闥婆王種種音樂讚歎供養者明法樂以樂眾生故百萬天王雨諸天華鬘香及衣服幢幡蓋等者明廣大饒益皆悉自在萬事備周如天王已下例然總明迴生死海中無量不善作無量善根表以十王明於生死海達無明十二緣行一切不善成大智大悲善行滿足寄喻如王舉諸寶莊嚴充滿大海義亦如之以迴一切不善行作一切善行之所報生隨智隨悲莊嚴滿剎皆以無為無性智法印普印生死海總成福海以法身無依住自性清淨普光明大平等智印印生死海總成法界解脫法門以差別智印印眾生根之所調伏而為說法號之為佛出興也普眼遍知諸法緣起善知總別同異本末生起號之為普眼法門應當如是觀生死海觀如來海觀如來無差別智海觀如來差別智海觀如來大慈悲海乃至普賢行願海無邊法門海總在此一切眾生十二有支生死海生若出此海外別有成佛處所無有是處當知諸佛及以國土生居此生住居此住無別處也從時海雲比丘告善財言善男子汝已發阿耨多羅三藐三菩提耶已下至善男子我唯知此普眼法門有九十二行經是正入本位法門從如諸菩薩已下是昇進前位法門前妙峯山以止觀門顯諸佛境界智慧光明普見法門以成真諦此位直以智慧觀察世間俗諦十二有支為佛境界通修大悲普賢願行以戒波羅蜜為主餘九為伴約智三界通觀同治約位偏治欲界惑障已下諸位但有所見境界及如來名號總是自心佛果所會之法若自心不會對面無覩見之期第三修行住一從如諸菩薩摩訶薩已下至辭退而去是此位中推德昇進二爾時善財童子已下至我唯知此普速疾供養諸佛成就眾生無礙解脫門有八十行經明入本位法門於前昇進門中從如諸菩薩已下至辭退而去有十三行經明昇進分於此段中約分四門一歎推先德二示善知識住處三舉其名號四禮敬辭去文義如經自具如從此南行六十由旬者南行如前所釋六十由旬者明此位治上二界四禪四空八禪惑也過前位欲界六天業故故言六十由旬海岸聚落者明超過欲界第六欲天故此位治上二界住禪息念障約昇進之德立名此位治三界惑盡住無所住名為善住此位與第六海幢比丘得無三界業見齊有習氣未得第六住寂滅定神通自在又世間文字技藝未具且得一分出三界麁業得一分神通未於世間中出世間即如下海幢比丘是三界定亂二業不能拘留也第二入當位法門中約分五門一念善知識所授之教二次第南行三詣善知識處四見善知識恭敬禮拜五正申所求見此比丘於虛空中來往經行者明不住上二界息心住念禪不住出三界禪不住不出故言來往經行十王恭敬供養明攝眾生行遍故表十波羅蜜行智自在故如王空中莊嚴約法空中起行報生龍王表智自在震雷明法音普震激電明智慧破惑緊那羅王奏眾樂音明以法音悅樂一切眾生故摩睺羅是恭敬義阿修羅是處生死海不沒義迦樓羅王作童子形婇女之所圍遶是離慢謙下智悲義羅剎王者是住生死海大悲守護眾生義夜叉王者是大智守護眾生義為能行於虛空速疾故如智速疾自在故梵天王恭敬義淨居天空中與宮殿俱表智悲自在含育義如是皆云不思議數者皆表行周萬有普遍含生故此第五正申所求中請菩薩所修十種佛法并求十種不捨之法具如經文時善住比丘告善財言已下是正受其法經云善男子我已成就菩薩無礙解脫門者明得法空智慧在空中經行明不著靜亂於染淨二障不能留滯名為無礙解脫得解脫已若來若去若行若止隨順思惟觀察即時獲諸智慧光明名究竟無礙從此已去即他心宿命神足等十無障礙明以法空觀察三界細習淨業現前即得此十無障礙法門此明以法空觀照力治三界習氣及出三界習氣已自然而得此十無障礙法是故歎善財言今復發心求問佛法一切智法自然者法明佛出世一切智法用照世間意明以所得法空用治染淨二習神通道力自然顯著一切自在皆自然現前已下至我唯知此普速疾供養諸佛成就眾生無礙解脫門是都結所入當位法門竟已下以明昇進前位門此段以明將方便觀照門佛智自然智神通道力自至以此不捨方便而成就佛法不捨佛法成菩薩行教化眾生此以忍波羅蜜為主餘九為伴此三比丘明入十住中得出三界解脫心還以比丘表之已下彌伽是俗人居住市肆明處煩闠而不亂故教諸人眾輪字莊嚴法門者明修世技文字令圓滿故意明先修出三界解脫方修世法住於生死故約智一位通修諸法約位偏修世智為明前三知識已得出三界解脫神通故先修出世方學世間自在無業不染著世間故又以出世間智學世間智易明了故第二昇進前位中從諸菩薩持大悲戒已下至辭退而去有九行半經約分為五門一歎推先德二示善知識所居之國三示其居處四舉知識之名五辭退而去國名達里鼻荼者其國在南印土境名義未譯彌伽此云能伏為出世智已恒現前世間智已得具足真俗二智已滿能伏邪見異論故故名能伏亦名為雲以能有德蔭俗雨法故故名為雲城名自在者明出世智已得現前於世名言義智自在故名自在此依主立名也第一正入當位法門從爾時善財童子已下至妙音陀羅尼光明法門有六十七行經約分為十門一正念其所授之法思惟勝進二南行至處推覓彌伽三見已致敬禮畢四正申所求五彌伽遽自下座五體投地敬初發心六散金銀華無價寶為座令善財坐上七稱讚善財而能發無上大菩提心為世所依八彌伽面門放光集眾九彌伽為眾說輪字品莊嚴門十彌伽授與善財妙音陀羅尼光明法門自我唯知此妙音陀羅尼已下是推德昇進彌伽所以遽自下座五體投地致敬善財者遽者疾也明彌伽致敬能發大菩提心者與十方諸佛同一體性同一智慧同一解脫人天所依何得不敬以善財先於前三善知識已得出世菩提心已得同於十方諸佛法身根本智至彌伽所學世間差別言音名字句義智明世間俗智敬出世間真智慧故以明約真而有世間俗智即真俗自在故故城名自在是以彌伽敬彼善財所得諸佛出世間智慧是世間智慧根本故是以敬之以表俗諦差別智敬真諦根本智以俗智是根本智中起故令後學者貴出世道根本智故以根本智與一切眾生作無明生死之因果善財初覺彌伽敬之十方一切諸菩薩恒常頂禮初發心以貴初覺根本智是出三界智慧相應與一切諸佛智慧解脫同一體性故普賢行海因茲而起是故彌伽敬之而禮又表無知法慢故又此第四生貴住明三界業謝名生在佛家第四地亦名生在佛家與此住位同知同得同見其法依本而安立之修學者初生後熟輪字品莊嚴法門者明於一名字法門於一音聲言音無二體名字無二性莊嚴種種名字以為助伴而為人天六道眾生說種種法門令生歡喜令得解脫然其不離無聲一聲無名一名為隨順眾生世間言詞故說一切世間諸法無時即以無名字為主即以有一切出世間法為莊嚴若說無有出世間法時即以有一切世間為莊嚴如是互為主伴互為莊嚴有無緣起皆無自性將用教化眾生隨根開解令得解脫眾生及名字言音皆無自性以此名字圓滿清淨音聲無所障礙以一音聲說無量名皆以一音聲與無量名無量字作體故即無量名無量字總是一字故以聲性無體故無量名字與一切聲作體故即以名字體自無能所分別性相故以眾生自無性故以此無聲之聲無名之名無說之說教化一切無性眾生令其破業至其本地又以無依之智無聲之聲無名之名猶如虛空遍一切六道眾生音聲同其類音為其說法令其歡喜然身心智慧名字六根總無受者說者然一字中遍含多字之義互為主伴然亦各不相知無彼無此故是故當知一切名字皆以有無二字為緣起若說一切法有字時即一切有法自具無故自相成壞自有自無自在說一切法本自無即有法自具以有無自相成壞故即無與有自在從有無體如法緣生無盡名言互為主伴隨世安立更相成壞皆一一字中有無盡義猶如帝網影像相入若究之本源皆約緣有各無主宰當知名不與聲作聲聲不與名作字智慧本無猶如虛空遍一切處等眾生界以智體性隨其類音皆令歡喜而得解脫故名妙音陀羅尼光明法門此第四生貴住善知識以精進波羅蜜為體餘九為伴若約智通修五位若約位偏修俗智輪字莊嚴法門前三善友明出世智慧明三比丘表之此彌伽及解脫長者二人明處世間解脫故還以俗士表之餘義如文自具第二昇進前位門中從如諸菩薩摩訶薩已下至辭退而行有十四行經約分為四門一推德於先二示其善友所在三舉善友之名四頂禮辭去此不推別有國土但南行有一聚落者明同處俗流以精進波羅蜜與禪波羅蜜大體不二故所以不別國也為此二友並是俗流故明從真入俗以和會真俗無二門世與出世體無有二第一正入當位法門中從時善財童子已下至善男子我唯於此如來無礙莊嚴解脫門而得入出有一百四十行半經於此段中約分十門一正念所授之法思惟勝進二漸次遊行十有二年至住林城三推求解脫長者四見已致敬正申所求五解脫長者即入菩薩三昧現其身中十方各十佛剎土答善財所請令其同入六解脫長者從定而起又以言說說其定中十佛境界大會道場七明解脫長者隨心應念諸佛現前八心念無體見佛如影九心無表裏遍至十方而無去來十善男子我於此如來無礙莊嚴解脫門而得入出是正示三昧之名及出入自在分自此已下是昇進前位云漸次遊行者明勝進不住於前法也十有二年者如前第二海門國海雲比丘住海門國十有二年明直觀十二緣以為出世間解脫以表比丘是出世解脫故以生死海為佛體故善財來至此住林城漸次遊行十有二年為明十二緣生法中行於世間然以十二緣生以為禪體以解脫長者是世間俗士表處俗行真名為解脫前海雲比丘不住生死觀十二緣生得出世心此解脫長者於十二緣生法中處於生死不壞緣生不著緣生故云遊行十二年是不住義故是生死涅槃無二義故是生死涅槃無出沒義故若約智通治以十波羅蜜為體此約位別治以明同別自在以此第五禪波羅蜜門以法界自體無作禪中諸有緣生性自離故一切心境莫不自是法界無礙解脫禪定林故是故城名住林一切心境作而無用性自住故推求者觀察勝進也得見解脫長者者明以真會俗真俗自體本性解脫也見已五體投地真俗無依五位同會也亦明五蘊十二緣總禪林也合掌者真俗會而不二也已上以觀照禪定冥會已下以言更申所求已下入三昧十方各現十佛剎者明定體遍周圓滿故以十為圓數也又已下以從定中所見十佛如來及上首菩薩是三昧所現自位佛果及行故又已下隨念而見諸佛者以自心應真是佛故所念皆是佛境界更無餘也明自心是佛諸念總佛餘如文自具此是第五具足方便住以禪波羅蜜為體餘九為伴若以智境之中即五位通修若以約位之中偏治真俗靜亂二障會五蘊十二緣為法界性自禪用而無作緣生之定門以明一切世間心境總皆禪也第二明昇進前位中也如諸菩薩摩訶薩已下至辭退而去有十六行經約分為四門一明推德於前二示善知識方所及國土三舉善知識名號四善財敬戀善友流淚辭去第一推德於前者明解脫長者推德於前位善知識有十種殊勝勸令善財進求加行第二南行如前初位已釋至閻浮提畔者明此位正心住是得出世間及處世間智慧神通之極畔故故云閻浮提畔唯得世間出世大悲心未得入俗同纏行圓滿大慈悲心故故以比丘表之於世間中出俗相故後位即明入俗大悲心圓滿即以優婆夷滿願表之有一國土名摩利伽羅者此梵本未譯有比丘名海幢者明約以德智慧如海能破眾生業惑處名之為幢幢者摧壞義故第一正入當位門中從爾時善財童子一心正念已下至我唯知此一般若波羅蜜三昧光明此一段經約分為五門一正念前法令其增長二漸次南行至閻浮提畔摩利聚落三周遍求覓海幢比丘是進求觀照四乃見在經行地側結跏趺坐入于三昧離出入息無別思覺五明入三昧中身分出眾十方教化何故在經行地側結跏趺坐入于三昧表寂用自在以經行地是用三昧是寂表依用有寂地側者表不住寂用之中而任運自在故離出入息明稱理而寂稱理而用性自遍周非同二乘作寂滅證也此同十地中第六地也以十地行依此十住行樣修行至彼同此本故是故第六地菩薩得寂滅定神通現前此是隨空慧寂用門十地大悲寂用從第五身出眾海十方教化中約有二十三種法門一足下出無數百千億長者居士婆羅門眾周遍十方者表足是所行之行還從其中出行故為長者居士婆羅門是世間仁士之行故二從兩膝出無數百千億剎帝利婆羅門眾皆悉聰慧者以兩膝是起止坐臥卷舒自在之所由膝還出清淨王種表智制生死如王自在剎帝利者是王種也婆羅門者是淨行也表智隨生死自在如王無染也聰慧智能明白萬法故種種色相者從智化現也餘皆是智中之行故以義取之三從其腰間出等眾生數無量仙人者表腰間是世間行五欲之境表以智幻生同眾生行利眾生事自無五欲也故出仙人四從兩脇出不思議龍及龍女眾者表兩脇是覆蔭義故於中出龍雨潤眾生故五從胸前卐字中出無數百千億阿脩羅王皆悉示現不可思議自在幻力令百千世界皆大震動者胸是勇猛義卐者清涼義故於中出修羅眾表精勤勇猛震動摧破煩惱魔軍高慢山王諂愛宮殿故令清涼故六從其背上出無數百千億二乘者表背是背眾生之方所還從其中出二乘眾表二乘背佛大智大悲萬行利眾生事及法界體用故七從其兩肩出無數百千億諸夜叉羅剎王者表兩肩是荷負守御之處還從負中出夜叉羅剎可畏之狀守護行眾善業之眾生及向十住及正入十住十行位者乃至現作執金剛神守護諸佛及佛住處八從其腹出無數百千億緊那羅王及女及出無數百千乾闥婆王及各奏無數百千天樂及歌讚歎一切諸佛及法者表腹包含眾法義還於其中出歌詠音樂之神稱讚諸佛及法故九從其面門出轉輪王者明口是轉法輪王之所由還於其中出輪王之眾故十從其兩目出無數百千日輪普照地獄趣者表目是慈悲破暗處故及一切眾寶國土以作種種光明莊嚴顯曜及照一切眾生無量事業十一從其眉間白毫相中出無數百千帝釋者表眉間白毫相中道十地之果還於其中出帝釋身表住於中道得法之頂者能為世主主導眾生以帝釋號能主故十二從額上出無數百千億梵天十三從其頭上出無量佛剎微塵數諸菩薩眾者明修行至法之頭表行遍滿故十四從其頂上出無數百千億如來身明佛果故如隨位雨法如經自具十五又海幢比丘從身一切毛孔一一皆出阿僧祇佛剎微塵數光明網者表全身總是法界般若波羅蜜妙慧三空無礙解脫教眾生之光重重無盡故十六爾時善財童子一心觀察已下是善財觀察善知識所作三昧境界事業十七六月六日已下海幢出定善財稱歎十八聖者已下是善財問三昧之名十九海幢比丘舉三昧之號名普眼捨得又名般若波羅蜜境界清淨光明又號普莊嚴清淨門二十明海幢比丘舉修般若波羅蜜門所得三昧有百萬阿僧祇三昧莊嚴二十一善財重問三昧境界二十二海幢比丘重說此三昧為說二十二種無障礙法二十三我唯知此一般若波羅蜜三昧光明推德於先令善財昇進善財以如上十法觀察海幢比丘又住立思惟觀察經一日一夜者明檀波羅蜜七日七夜者明七支戒半月者忍波羅蜜以明忍但自益不益於人故半月表之一月者以明精進自利利他故一月表之六月者第六住也復經六日者是第六波羅蜜故以為海幢比丘是十住中第六正心住修般若波羅蜜智慧日故故云六月是第六正心住六日是第六波羅蜜智慧日故此是十住中第六正心住般若波羅蜜為主餘九為伴以約智門中諸位通治以約位門中第六波羅蜜偏治世間出世間寂用不自在障得寂用神通自在門猶出世慈悲心多入俗常住世間慈悲猶劣故以海幢比丘表之雖有慈悲但得無染行清淨之慈不得同眾生行等眾生事一無有違方便取一切眾生故即以後位俗士休捨優婆夷其行明處真不證知真行俗第二明昇進前位第七不退住中如諸菩薩入智慧海已下至辭退而行有十六行經約分為五門一推德於先二示善知識居處三舉善知識所居園林四舉善知識名號五明善財正念海幢比丘教戀慕辭退而去南行義如前已釋住處名海潮者明善知識住生死海廣度眾生如應引化而無失時猶如大海潮不失時故以所居以表其行園林名普莊嚴者以一切生死海為園以萬行海為林以行此大悲無盡無邊之行海以嚴淨十方眾生海令成佛海故園林名普莊嚴於園中有優婆夷名為休捨者此云滿願自滿本願遍化眾生故優婆夷者表慈悲行也此是十地中第七遠行地大慈悲行之軌樣從此倣之至彼地功熟故以神表之明神用自在前位是出世無染大悲法門即以比丘表之此位入俗處染而不污處真同俗之慈悲即以優婆夷表之漸成力用自在故餘如文自具第一正入當位法門中從爾時善財已下至我唯知此一解脫門於此段中約分為十三門一念善知識教思惟勝進二漸漸南行至海潮處三見普莊嚴園林莊嚴眾寶四入其園中周遍推求五見優婆夷往詣其所六致敬禮拜正申所求七休捨優婆夷為說自己所行之法八善財白言聖者發無上菩提心其已久如九善財童子言聖者久如當得成無上菩提十休捨優婆夷正答成佛久近因緣十一善財請說解脫法門如何名目十二休捨優婆夷正答其名名離憂安隱幢十三我唯知此一解脫門已下推德昇進如園林眾事及宮殿眾事皆眾寶所嚴者表約行願廣大盡佛界眾生界故依報莊嚴廣大無限容貌端正及諸嚴飾表慈心悲慜益物利生調順柔和體道無我十波羅蜜無順逆行十方諸佛身遍奉侍供養所感正報容止可觀見者除惑人天崇重表大悲行示現女身而非女心所有莊嚴及以宮殿樓閣池沼皆約悲智萬行報生如前先約略表示所有嚴飾如經自明意明此位方便波羅蜜慈悲行廣莊嚴報廣經云善男子其有眾生得見我者皆於阿耨多羅三藐三菩提得不退轉者明來至此位要修至三空解脫世間智出世間智慧現前成廣大慈悲行方來至此方便入生死門達生死性與佛福智海本來一性便得離憂安隱幢解脫門方名不退住雖復知空無我常於生死有畏未入離憂安隱幢常居退位設不退還凡夫還退作二乘及生淨土別欣樂果故云十方諸佛悉來至我所於寶座上為我說法表悲與智會明此位以悲成無功之智門第十住中王女慈行童女明以智成悲自在門師子幢王表是十住位中無功用智自在女表無染之慈也至第十灌頂住智悲滿故第十地是蘊積大悲成行門以九箇女天一箇如來妻表之十一地是大悲行滿以悲起智成佛門即以摩耶生佛表之以此十一地中十箇善知識總佛果已滿善知識以具普賢行故遍作世間人中仁士之行童子師居士長者童子童女行同凡士此明果極行遍故大約以智發心從初發心住即悲智齊發為其始學出世道根本智為先以此立五位五十箇行門以簡生熟同別由茲五十箇波羅蜜五位中五重練磨簡其智悲廣狹生熟出世入纏逆順和會福慧多少勝劣不同令發心者不住一法及三四五十百千即以為足故意令進昇至於無限廣大如法界故就諸五位五十重中一一具有智悲二行五十箇波羅蜜互相參徹約有五百箇波羅蜜門共為主伴圓此悲智世及出世心量廣狹生熟之門方明總別同異成壞六義如此十住門十波羅蜜直以約法界體實法安立十法圓融互參成一百法門以初發菩提心以此佛本果行為樣修行從此本樣修行五重加行練磨方始得依初樣雖復練磨生熟差別然智悲不異初心日月時節亦無遷轉以約智發心本無三世時分故此優婆夷表對第六住是世間出世間法故為迴彼出世心多者令依滿本願故起愛處生死愛度眾生成慈行故以優婆夷名滿願表之以取其志養育子孫無疲勞故表大悲菩薩養育一切法界眾生若善不善皆無捨離未曾起不濟之心化種種身未曾捨一眾生如毛髮許恒常對現一切眾生前種種教化令成就故此位約迴第六住出世心多不斷生死愛度眾生猶在愛習以優婆夷表之故名有行有開發第十灌頂中以一分無功智成以智生悲無有愛習以師子幢王女慈行童女表之此是當十住位中調治和會智悲生熟之意如上我有八萬四千那由他同行眷屬常居此園明以眾生八萬四千那由他諸煩惱園林悉皆與之同行而接引之善財問優婆夷發菩提心久近者意明求解脫無有久近一發即三世一時求解脫體中無有久近故明大悲行中問發心久近者意明大慈大悲深厚還與眾生界住劫久近相似若眾生界無盡大悲願行無盡後問久如成佛意亦如之且舉三十恒河沙為量已去唯佛所知意不可極也又前三比丘得出世心是一十至彌伽海幢比丘得了世間出世間心是二十至此第七住入世行慈悲是三十也明發心久近俱枳羅鳥梵本未譯毘盧遮那摩尼寶者名為光明遍照如意無價寶也寶多羅樹形如此方椶櫚以妙寶所成阿盧那香此云赤色香婆樓那天佛此云水天解脫名離憂安隱幢者此有二義一教化眾生使令離憂是菩薩安隱幢眾生未離生死菩薩不自取安隱故因化成名二菩薩雖達生死性空於生死有畏未為究竟安隱無憂若能入生死教化眾生達生死眾生及以教化者總涅槃行無出無沒方名離憂安隱幢故此是十住中第七不退住方便波羅蜜為主餘九為伴約智門中五位通治約位門中偏治世間出世間心大悲心劣而令悲智得圓滿故第二推德昇進前位中如諸菩薩摩訶薩已下至辭退而行有十六行半經於中文義約分為五門一推德於先令其勝進二示善知識處名為海潮三示其國土名那羅素四舉善知識名號五頂禮流淚辭退而行此流淚者表大悲弘深又敬法貴入情至厚重又表智悲自在垂悲俗流傷嗟苦趣聖心廣濟悲嘆難勝此南方有海潮處者與前位同名海潮處者表悲智同會以將前位慈悲之門昇進會於智體以將第八願波羅蜜發起智業會其悲門智若不發興大願行悲趣寂無由起用是故十地中至此第八地位諸佛三加七勸令念本願方能生大慈悲是故二位同名海潮明第八願波羅蜜會其悲智一體方得無功大用行廣利而無思猶如海潮汎洪波而不作像此位菩薩以無功智化諸群品知根而不失時也是故二位同名海潮此會智悲不二國名那羅素者此云不嬾惰為第八住入無功之智稱本智遍周利生無懈無疲勞嬾惰之心此位是十地中八地之樣從此而起初跡至第八地中方與本樣會同此中一分相應十地中第八地大用一體無功智周佛地方滿至如來出現品是其滿處以法界品為源始根本智恒爾無功大用故以初發大菩提心者元依法界普光明智體發心功熟即是本來法界但約智悲生熟廣狹上明位次第仙人名毘目瞿沙者此云出聲可畏為智目增明善摧邪論出言契當異論息心故名出聲可畏善財悲泣流淚思惟有十難事如經具明第一正入當位法門中從初爾時善財童子已下至我得無勝幢解脫門此一段文約分為十三門一念教誨思惟勝進二漸次遊行至那羅索國三周遍推求毘目瞿沙四見一大林阿僧祇樹以為莊嚴五見彼仙人旃檀樹下敷草而坐領徒一萬六申其所求七仙人稱歎善財八仙人示其善財法門名字九善財問其無勝幢解脫境界十仙人以手摩善財頂執其手令善財自見其身往十方佛剎微塵數世界中十一善財見佛獲益十二仙人放善財手還在本處十三我唯知此無勝幢解脫已下是推德昇進波吒羅樹者似此方楸樹其氣香其花紫色尼拘律樹者葉似此方柹葉其子似枇杷子子下承蔕如柹其種類耐老於諸樹中最高大領徒一萬明行具足問曰何故此位見仙人何意答曰此有二義一表智淨如仙為明此位無功智現無染如仙二為無功智現以大悲行能同異道同事接生其居處林樹莊嚴明蔭覆利物池沼蓮花莊嚴明慈悲處世而無染行仙人於旃檀樹下敷草而坐表智樹覆蔭熏戒定慧解脫知見香遍周法界敷草而坐明無功之智能善治貪亂明少欲之相鹿皮草衣示行少欲知足髻鬟垂鬢者無功之智圓滿如是徒眾前後圍遶者明主伴萬行圓滿善財見已往詣其所五體投地者明敬法重人之禮又表以五塵之境皆歸智地歎言真善知識善知識者無功之智本自真故無勝幢解脫者明此位無功用智性自遍周利益一切眾生摧破煩惱無有斷絕下位不如故云無勝幢仙人以手摩善財頂者示以安慰接善財手者表引接也善財自見其身往詣十方十佛剎微塵數世界中及到十佛剎微塵數佛所者明會智境遍周也凡至十住中第八住十地中第八地皆須諸佛聖者灌頂勸發加持及第十灌頂住及第十法雲地總須諸佛灌頂加持故若不加持或時滯寂或不了佛境界故無能自進為創初不達佛無功用智之境界故已下見佛境界如經具明阿庾多者此方一兆之數那由他者此方一溝仙人放善財手善財即見身還本處明以智力加持入法既得法已自力常然雖復聖者捨其加持一見見無有異故如舟濟度於岸不可負舟而行此是童真住明創初童蒙入真無功智之界以願波羅蜜為主餘九為伴明此位無功智現恐當滯寂以大願門興其智用故又令念本願廣度眾生有此節級以法防之令不滯寂故以智門中諸位通治約位門中此位會七住中悲行第八住中無功之智以大願波羅蜜興作令使智悲任用自在第二推德昇進中從如諸菩薩摩訶薩已下至辭退南行有十二行半經於中義意約分六門一推德於先二示善知識所在三舉聚落名伊沙那四示善知識名為勝熱五勸令致問所行法門六禮敬辭退南行南方如初所釋聚落名伊沙那者此示長直為表此善知識攝化長其直道無諸諂誑故名長直婆羅門者此云淨也為表此善知識無染寂靜故名勝熱者表勝世間煩惱熱故示勝盛火炎熱故此是第九法王子住得法自在明第九力波羅蜜法力自在示同外道五熱炙身引接邪徒令歸正智明得智同邪接諸邪見妄行苦行者令皆信伏下自具文第一正入當位法門中從爾時善財童子已下至我唯得此無盡輪解脫此一段經約分為二十五門一得無勝幢法光所照入諸佛不思議神力二念善知識教漸次南行三至長直聚落見彼勝熱修苦行四面火如大山四中有刀山高峻無極登彼山上投身入火五善財頂禮諮問所求六婆羅門令善財上其刀山投身入火七善財人身難得心有懷疑八十千梵天在虛空中勸念此是金剛焰定光明九有十千諸魔在虛空中勸念善財歎婆羅門德行十復有十千自在天王於虛空中告語善財不令生疑十一復有十千化樂天王亦在虛空歎婆羅門德十二復有十千兜率天王在空稱歎十三復有十千三十三天於虛空中雨天鬘陀羅花供養十四十千龍王十五十千夜叉王十六十千乾闥婆王十七十千阿修羅王十八十千迦樓羅王十九十千緊那羅王二十有無量欲界諸天如是等十三種眾皆在空中稱歎婆羅門德勸念善財不生疑惑二十一善財悔過二十二婆羅門為善財說頌二十三善財順教登其刀山入大火聚二十四善財入火聚時獲益二十五我唯得此菩薩無盡輪已下是推德昇進如上婆羅門示行此行時隨諸眾生總見行門各自差別約表法中刀山是法王子住中力波羅蜜智慧為體成修行者達生死苦難但見法界性解脫須得無有怖畏堪力用自在火焰是金剛智之光明亦名金剛三昧如上諸天已說伊那跋羅龍王往因由破戒損其極臭樹遂頭上生此臭樹故以名之也優婆者清信也難陀者此云歡喜明此龍聞法信樂歡喜故菩薩無盡輪解脫者意明法王子住得法師位以此一行隨諸眾生樂欲不同各見說法及行門無盡差別明稱眾生根圓滿故名無盡輪此是法王子住以力波羅蜜為主餘九為伴以約智門中以五位通治以約位門中以治說法不自在障同十地中第九地從此果行修行至第九善慧地功熟倣此十住中本果還以法界體普光明智為大用第二推德昇進門中約分為四門一推德昇進二示善知識處云南方有城名師子奮迅三舉善知識名云童女慈行四頂禮勝熱婆羅門足辭退而去南方義如前初位釋城名師子奮迅者是師子幢王所居之城其王是慈行女父表智自在為王大悲行遍為女明此從智生悲處生死染而與不染等明習氣盡故前第七住中休捨優婆夷明故存愛習用成悲門以未斷愛度眾生之愛習故號優婆夷以此成大慈悲之行滿八住中無功之智方成即明以從悲生智此位以從智生悲故即師子幢王女是童女也表此位任運利生無染習也第一正入當位法門中約經文義分為二十二門一於善知識心生尊重二念教昇進三漸次南行四至師子奮迅城五推求慈行童女六聞其童女族姓王種七五百童女以為侍從八明女所居之殿九明女所坐之座十善財聞已往詣十一善財入已覩見童女依正報得莊嚴十二善財見已正申所求十三童女令善財觀其依果所居報得知其行因十四善財觀已合掌瞻仰慈行童女十五童女告善財法門名般若波羅蜜普莊嚴門十六童女告善財所修行法門見佛之數十七正舉其見佛之數有三十六恒河沙諸佛名號不同十八明童女受此法門諸佛各以異門而入十九諸佛一說更不重宣二十善財白言問此法門之境界二十一正舉所修觀察法門時得普總持門其數有百萬阿僧祇總持法門其大數有一百一十七二十二我唯知此般若波羅蜜普莊嚴門已下明推德昇進漸次南行者勝進也至師子奮迅城周遍推求慈行童女者會智悲無二體也聞此童女是師子幢王女五百童女以為侍從者明信此十住位中灌頂住普該五位智悲二門總如此十住中修更無異路故名師子幢王女五百侍從以聞法者是此當位中修行也信此一位都攝五位智悲總如此門方名此十住門名住佛所住當如是知以此住中善知識依報之境總與佛果報所得境界名體俱同皆具因陀羅網互參之佛境身土重重含容時劫歲月都無延促一一門各各具足無量一切法門如經文自具令善財觀察者是如慈行童女所居之殿名毘盧遮那藏殿者即是佛果包含眾德五位行藏佛因果門總在此位之中故龍勝旃檀足金線網天衣座上而說妙法者明以大慈悲身坐一切智智座上為龍勝也說一切戒定慧解脫解脫知見五分法身之香白淨教網覆護引接一切眾生以之為座善財聞已詣王宮門求見彼女見無量眾來入宮中者明此智殿悲宮是一切眾生共所入處五位菩薩共所居都善財問言諸人今者何所往詣咸報之言我等欲詣慈行童女聽受妙法者此明信而無疑善財童子即作是念此王宮門既無限礙我亦應入者自念信已當入入已見毘盧遮那藏殿者自心智悲萬行與五位因果智悲一時會入故󱈀󰃠為地者明以此寶似水精然紅白赤碧不同但以明淨類以法身報得瑠璃為柱者以淨行住持萬德金剛為壁者智淨防護也閻浮檀金以為垣牆者表淨戒外嚴也百千光明而為窓牖者以教光明照俗報得也阿僧祇摩尼而為莊絞者離垢行嚴報生寶藏摩尼鏡周匝莊嚴者根本智起差別智照眾生根本報生也以世間最上摩尼寶而為莊飾者淨行無染世間行報生也無數寶網羅覆其上者即能設教網報生也百千金鈴出妙音聲者明聲遍十方說法之音所報生也已下明正報莊嚴慈行童女皮膚金色明法身白淨心無垢報生金色應真菩薩皆金色也目髮皆悉紺青以淨智照矚覆護諸眾生法故梵音聲者清朗遠聞十方也令善財觀其依報者明知果即識其法門也於一一鏡中所現一切佛境界互相含者具如經說云此是般若波羅蜜普莊嚴門我於三十六恒河沙佛所求得此法者明十住十行十迴向為三十故六恒河沙佛所求得法者通攝六位十信十地十一地佛果行總在十住十行十迴向法中成彼前後六位法故以前信位具信未是實入住位故十地十一地因果行門但依十住十行十迴向法會融理智悲願行門已備十地十一地依而倣之令使慣熟更無新法故以後十地十一地中不立隨位進修佛果名號亦無遙見佛來亦無迎佛法事上下隨文看之意自現爾以是此第十灌頂住中智悲二行總收十住十行十迴向智悲願行總在其內故云三十教雖文字有前後安立之跡約智悲願行歲月日劫總是一法總是一時乃至十信心亦爾十地十一地亦爾此一位中一切總別同異成壞法無不在中故如此位經文中令善財童子觀莊嚴境界見一一壁中一一柱中一一鏡中一一相中一一形中乃至一一寶中悉見法界一切如來從初發心修菩薩行成滿大願具足功德成等正覺轉妙法輪乃至示現入於涅槃如是影像靡不皆現如水中普現虛空星宿日月所有眾像廣如經說以此境界用明一位總含諸位諸劫日月時分皆不遷移故云我於三十六恒河沙佛所求此法門一說不再說悉皆領受即須知十住十行十迴向此三種十法總在十住中一住中行故亦以智中有此三十箇法門悲中亦有三十箇法門亦為六十恒河沙佛也以一一位皆有遍法界行門故以恒河沙略舉其遍義故亦取一位通該六位故亦表一切智慧解脫不離三空六波羅蜜故一一位中有六位故一一六位皆有無盡行願故以下舉一百七箇陀羅尼門明此一位總攝十信十住十行十迴向十地十一地因果不出此位一百七箇總持收故如是一百七大總持門不出十波羅蜜中行互參有百波羅蜜如是百波羅蜜不出三十七覺支以為互參助伴成三賢十聖等妙六位共名三十六恒河沙佛所求此般若波羅蜜普莊嚴門以此恒河沙是此經中最初小數故故舉之明初發心中十住門即遍該六位中六十法故除十信不入位深細思之可解大意智此十住十行十迴向三賢位一一皆含十地十一地及妙覺地法界門總通收一法界故一智慧一慈悲一解脫一劫一歲一月一日一時無前後無別異門然安立種種隨世差別法門故終可不作延促長短見故如初善財童子於善知識所起最極尊重心生廣大清淨解常念佛乘專求佛智願見諸佛觀法境界無障礙智常現在前不合云常念大乘以此經是法界佛果門與二乘無比對分亦與權教大乘十地之後安立佛果者亦非比對何得云專念大乘以大者比小者說大此法門所有發心皆依佛果發心所有心量願行智悲之境皆非比對不可以將比對大小之乘惑亂佛乘之門令使失其經意妄傳教門此是譯經者不達誤言也如後應專求佛乘一切智乘不思議乘佛果乘以佛果文殊普賢法界纔初發心總入故又終始不分時劫差別絕情所量唯是智故餘如經文此灌頂住位以智波羅蜜為主餘九為伴此位以智治修行前後差別及智悲不均平障入智悲圓滿前後自在無二門問曰此灌頂住位智悲已滿何故不以佛表之何故將王女表之答曰明此十住中一住即十住明前德雲比丘海雲比丘善住比丘海幢比丘總是成佛出世間解脫位彌伽解脫長者休捨優婆夷毘目仙人勝熱婆羅門王女慈行總果中圓會菩薩道以一位互體通收總在其內具足凡見比丘是表求佛果以莊嚴菩薩行凡見俗士即明求菩薩行不離佛果或男或女長者外道神天表法一一隨位行門配之方明此已上十箇善知識初德雲比丘明以禪定觀照顯發自心佛智慧普見諸佛境界光明門第二海雲比丘是觀生死海十二有支本來清淨佛國海門第三善住比丘法身智自在無礙出俗門第四彌伽長者明處俗修行世間文字門第五解脫長者明處俗身舍無盡佛剎莊嚴自體萬境自性禪定門第六海幢比丘真俗二達出纏寂用無礙神通門第七休捨優婆夷處世成長大慈門第八毘目瞿沙無功智現同邪門第九勝熱婆羅門攝諸邪見苦行門第十王女慈行明智悲圓滿總攝諸位智悲因果同時具足門如是十門總攝六位因果三十七道品互體圓融一多具足如帝網法門此十住法門明自住佛所住已下十行經明自利利他之行已下推德昇進入於十行位也此童女慈行是智波羅蜜中大悲圓滿門明總攝諸位同該位位如是故云三十六恒河沙佛所求此法門三十為十住十行十迴向是也六云通佛果妙覺及五位通收表智波羅蜜圓該三賢六位總含一際約法門依報表之如前以六相明之於此十行中從初善見比丘已下至出家外道名為遍行是十行中十箇善知識於此第一初行中如諸菩薩已下至辭退而去有十一行經於中文義約分為五門一推德昇進二示善知識方所三舉國土名四舉善知識名號五禮敬辭去從如諸菩薩摩訶薩已下是推德勝進南方義如初釋國土名三目者一法眼二智眼三慧眼如推德中智眼無瞖普觀法界慧心廣大此是三眼國土明隨世利生智眼觀根法眼知法慧眼決擇正邪此三是一隨用說三第一正入當位法門中自爾時已下至我唯知此菩薩隨順燈解脫門於此段中經文義分為六門一善財思惟菩薩所住行有一十三種甚深二漸次遊行至三眼國三推覓善見比丘四見在林中經行往返天龍恭敬五善財頂敬申請所求六善見比丘授與善財經行恒遍十方菩薩隨順燈解脫門比丘號善見者明此法眼智眼慧眼善見諸法善見一切眾生根性應時教化而令解脫故號善見也比丘者此名滅諍能化眾生煩惱見諍故名比丘何故十行之初先見比丘答曰為明菩薩所行之行皆令一切眾生無諍離染出世間故為行之首皆須無染出世間以此先見比丘明心離世間方堪處俗同光利物是故已下方明俗倫在林中經行者表行廣多如林覆蔭根莖枝葉花果明濟俗行如是故林中經行往返者明入生死度眾生令諸眾生得出世涅槃之樂又令不住涅槃起大悲願入於生死又度眾生令至涅槃是往返義如是轉轉無有休息猶如一燈然百千燈冥者皆明明終不盡故以隨順燈法門授與善財故以林中經行往返所表也又壯年美貌端正可喜者明能行諸行為壯年也美貌端正是行報生故又心端行正名為端正其髮紺青右旋不亂者心清行正所報生也又右旋不亂者順正法也頂有肉髻者智高德滿報生也皮膚金色者智淨心安素白無垢慈悲利物業報所招黃相是福德色也頸文三道者是不妄言出報所生故額廣平正者智寬博達之報也眼目脩廣如青蓮花者以智悲慈所報得也脣口丹潔如頻婆果者明赤色也是南方色以為南為离离為日為虛無為心為法門以智為日口為說法之門以智慧日口能詮表正法所生報也胸標卍字者業清涼所生七處平滿者兩手兩足兩肩馬王陰藏為七處滿其臂纖長者引接成善所生報業其指網縵以教漉眾生所生報業手足中有金剛輪明轉法輪利眾生所生業果如是廣歎其福皆具如經所明皆是智行內修外嚴眾福因不虛棄明知因識果無量天龍夜叉乾闥婆阿脩羅迦樓羅緊那羅摩喉羅伽釋梵護世人及非人前後圍遶者明比丘所攝生依根遍故以招其眾侍從隨之亦是表法眾也主方神隨方迴轉引導其前者方法也法隨眾生根器迴轉引接眾生方無定相即法無定相足行神持蓮花以承其足者表行無行無染無盡光神舒光破闇者以教光破惑也閻浮幢林神雨眾雜華者明以廣多善言眾行引眾生令住戒定慧香花故不動藏地神現諸寶藏者此是禪定行能現智慧之寶藏故普光明虛空神莊嚴虛空者明以正智慧觀照諸法莊嚴法空起差別智行差別行不離法空故成就德海神雨摩尼寶者明以普賢大願成就大慈悲之德普雨法雨利益眾生故須彌山神頭頂禮敬曲躬合掌者明謙下離慢恭敬行也無礙力風神雨妙香花者明柔軟語敬語無我語和悅語無麁惡語知時語不妄語利益語如法語讚歎語一切眾善語皆為無礙力風神雨妙香花所聞之者戒定慧香華悉皆具足是故易云巽為言說風行於地上可以觀此明君子之典禮雅言也有所倣學以成仁德故云風行地地者坤也坤為眾人倣君子言教故有所可觀此經以正智慧風神口出正教言音為風出合典禮之言為香華春和主夜神莊嚴其身舉體投地者明慈悲和悅常處生死之夜令眾生見者皆悉歡喜發生善根名為春和主夜神莊嚴其身投地者明大慈大悲願行莊嚴投於生死之地教化安樂一切眾生常覺主晝神執普照諸方摩尼幢住在虛空放大光明者明法空根本智照諸眾生以差別智度令解脫故時善財童子詣比丘所已下申請所求皆云已發無上菩提心者明於初文殊師利所已發菩提心即達菩提體無行無修無求無得無證以此求菩薩道即不離菩提心但求菩薩道成菩提心本自無成壞故不可已求當求現求已發當發現發若無如是念故名為已發無上正覺之心故出此三世心故名為已發無上正覺之心比丘答善財言我年既少出家又近明始從十住初生諸佛智慧而生此行名為年少出家又近此十行門列名前後行是一時十迴向亦然此三法一時行以智境界不出一剎那際都該十信及十地十一地六位一時故又初始發心不見生老前後際故名為年少出家又近我此生中者即明不見始終之生中也於三十八恒河沙佛所淨修梵行者明十住十行十迴向以三十箇法均調智悲以此三十箇隨位佛因果法互參智悲無盡故云三十不離八正道行門故云三十八恒河沙佛所淨修梵行前慈行童女即云三十七恒河沙即表三賢七覺之行此云三十八恒河沙佛所者即勝進至八正道故三十八恒河沙佛者總三賢之位八正道中佛因果也總明發心之際正智現前破無明時無量惡業滅無量智慧現前號為恒河沙佛數故從一日一夜淨修梵行或七日七夜淨修梵行或有佛所半月一月一歲百歲乃至不可說歲乃至不可說劫滿足六波羅蜜者此明出世道滿足六波羅蜜餘四方便願力智波羅蜜等是入生死成大悲行故此是比丘但云六度不云十波羅蜜也亦成道遺教入滅各差別悉能見者明智境界順俗差殊智無纖毫時分遷也已上日月歲劫明時不遷也又云善男子我經行時一念中一切十方皆悉現前乃至不可說佛剎皆悉嚴淨乃至不可說眾生差別行皆悉現前乃至成就普賢行滿願力故一念領受不可說不可說如來法廣如經說此一段明遠近含容不可遷不可具陳總不出一念者意明經行所表法身智體無依以智無依故即智無表裏中邊故以智無表裏故即十方不遠十方無近以智無遠近體若虛空明照十方隨願起行應根利物不去不來對現色身如日現於眾水之內以此智境界故時日歲劫性自無遷一念悉亡古今多劫即纖毫不轉遠近境界不出塵中智為願使願是智王悲行神通普賢行海皆由願使智如聲聞緣覺雖有神通以無大願利眾生故對普賢行願神通猶如百千日光比一箇螢火也餘意如經自明法門名菩薩隨順燈解脫門者明菩薩以自如來普光明智順諸眾生行起差別智教化眾生恒令發明無有休息名菩薩隨順燈解脫門此是歡喜行行檀波羅蜜為主餘九為伴以約智門中一行之中通修眾行以約位門中偏修六波羅蜜出世之行此十行初門以將十住中智波羅蜜門普印三世一切佛境界眾生境界無盡劫總一時故不出毫內故已下例然初終總爾第二推德昇進門中自諸菩薩摩訶薩已下至辭退而去有二十一行半經於中文義約分五門一推德昇進二示善知識方處國土三示善知識居止處所在河渚中四舉善知識名號名為自在主五頂禮致敬辭退而去從如諸菩薩已下是推德昇進其中南方義如初釋國土號名聞者依教主立名為教主有名聞故河渚中居止者表戒為河流必入智海故童子者為明戒淨無染號為童子名自在主者為明已從如來法身智果入俗利生出世入纏主導眾生皆自在故以立名也第一正入當位門者從爾時善財童子已下至我唯知此工巧大神通智光明法門於此段中約分為七門一受教念持昇進二天龍夜叉眾圍遶三至名聞國周遍求覓自在主童子四天龍示其所在五善財即詣其所見十千童子所共圍繞六聚沙為戲善財見已頂禮申請所求之法七自在主告善財所行之法於此所修法中約有十門一書二數算三印印手印符印等是四界界者世界也五處者處所也即世界眾生住居處所六療病七工巧八調練仙藥九農商十知眾生所出世根等於中算法阿僧祇品略序此亦如彼也此是菩薩行以法算數而知彼阿僧祇品佛智滿智眼自然而知不須算法也自餘如文自明此是饒益行中戒波羅蜜為主餘九為伴若約智境法門一位通修十行若約位門中此饒益行中以書數算印農商相法并出世間方名戒體前十住中但以法身法性理智為戒體即是比丘觀十二有支生死海為佛智海是十迴向中以海師善入生死海為戒體如十信中即以畏罪修福離世間行為戒體十地中即修大悲為戒體即喜目觀察眾生夜天神是在佛右面左為智右為悲又喜目觀察眾生者是慈悲之名以之為戒各隨五位戒體昇進不同以智通該一位中五位總具此中上下十善知識約其行體論之世技醫方供養等事如經具言第二推德昇進中從如諸菩薩摩訶薩已下至辭退而去有十七行經於中文義約分為五門一推德昇進二示善知識住處及方所三舉善知識所居城名海住四舉善知識優婆夷名為具足五禮敬辭退而去從如諸菩薩已下是推德昇進中城名海住者表此優婆夷能含眾德如海優婆夷名號具足者明約德立名表此優婆夷以住此忍波羅蜜中具十波羅蜜以常能大捨具檀波羅蜜素服清潔名之為持戒被髮毀容名之為忍心常不與世心和合名之為精進智悲利俗不與識俱名之禪定已踐佛果出世妙慧名為智慧常處生死引接眾生又心無女業示受女身明大悲行是名方便常隨本願六道濟生名之大願不畏生死常轉法輪名之為力隨智幻生一切剎海常施佛事名之為智具足如是十波羅蜜四攝四無量故故名具足善財聞已舉身毛竪者為聞具足之名喜心驚悅第一正入當位法門中從爾時善財童子已下至我唯知此無盡福德藏解脫門於此一段約分為二十門一念善知識教門廣大如海思惟昇進二漸次南行三至海住城尋覓善友四眾人告語在此城中五善財詣門合掌而立六所觀依果其宅廣博種種莊嚴七善財入已見優婆夷處於寶座八觀其正報身相容儀可尊九見其宅內敷施十億妙座十見其小器在於座前一萬童女以為侍衛更無諸餘衣服飲食十一善財見已致敬申請十二優婆夷告語善財所修之法門十三舉其法門名菩薩無盡福德藏十四以其小器十方六道眾生所須飲食種種美味悉皆具足十五一生所繫菩薩食已皆於菩提樹下成佛十六舉百萬阿僧祇同行之眾三業皆同十七善財見無量眾生從四門入十八隨願所請隨所須食皆悉充滿十九舉其我唯知此菩薩福德藏門二十推德昇進以成後行十千童女者萬行具足四門而入者四無量心以一小器所施飲食遍周無限眾生皆充飽者明器雖量小約以法界施智入因陀羅門小含無盡又加法界智願力廣大之心以一微塵許之食令十方一切所生眾生食之充足元來不減毫末以一微塵許之食即法界量無裏外中邊限所礙故法門名菩薩福德藏者明施願廣大也此是第三無違逆行以忍波羅蜜為主餘九為伴約智門中十行五位通修約位門中以忍為體以忍為小器無行不具足故以謙無不利第二推德昇進中從如諸菩薩摩訶薩已下至辭退而去有八行半經於中義意約分四門一推德昇進二示善知識方所及所居之城三舉城名大興及知識名明智居士四善財頂禮辭退而去從如諸菩薩已下名推德昇進城名大興者約教主立名以精進波羅蜜大興利益以立城名居士名明智者約第四無屈撓行見根利物仰視虛空即財法俱施故名明智此是十住中生貴住十地中第四地得出世智現前三界業盡當生佛家故此十行中為明智居士者居處處俗懷道利生故名居士第一正入當位法門中從爾時善財童子已下至我唯知此隨意出生福德藏解脫門於此段中義分為十門一念善知識所授之教思惟昇進二漸次南行至大興城推求明智居士三於善知識心生渴仰四念當承事諸善知識心無懈倦五見其居士在城內市四衢道七寶臺上處無數寶莊嚴座六善財申請所求七長者稱歎能發大菩提心求菩薩道八長者示其善財能發大菩提心之眾九長者告善財所行之法門名隨意出生福德藏解脫門凡有所須悉皆滿足十待眾來集示其施法仰觀虛空如其所須從空而下皆悉充滿然後說法從我唯知此隨意出生福德藏解脫門已下是推德昇進前位優婆夷以其小器以明忍門離慢怠高心施其飲食充滿此位之中表精進之心無屈撓行常行空觀以除煩惱得無上智心一切依正法報人天善根總在其中居士云生如來家長白淨法者明此位是第四生貴住行亦是十地中第四地三界業盡生如來家唯有世間智慧滿足五住中及第五地中修學六住及六地真俗二智俱終得寂滅定三空現前任運神通十方教化然後七住及七地已去入俗起同凡行行大慈悲門八地分得無功十地佛十力方滿十一地任運利生是故於此仰視虛空是所修行精進之行一切業苦皆悉除斷一切佛法及人天福德咸在其中但修法空達緣起寂一門一切煩惱自然不現一切明智自然現前且約舉大要廣義如經自明此第四無屈撓行以精進為主餘九為伴約智門中五位十行同行約位門中觀法空門了緣生解脫為勝治三界餘習法身智現生如來家十住初心創開佛慧生如來家第四住治三界惑淨佛智慧現前生如來家第八住中無功智現前生如來無功智慧家第十住中智悲普濟受佛職位亦是生如來家十地位中一依此樣而成地位十住是十地勝進之樣不同權教佛果在十地之後三乘四十心地前為加行十地為見道此華嚴經十住為見道十行十迴向十一地為加行修行令慣熟故佛果於初先現以普賢悲願令智悲大用慣熟自在故以自如來根本普光明智先現故始終本末總無延促時日分齊故以法身根本智如實而言不同三乘權教情所解故皆須約本而觀之畢竟佛果慣習已成普賢行已滿一往但以教化一切眾生為常恒從初至末無始無終無成無壞但以普遍十方一切六道以智對現利生為永業也從初發心起信修行時發如是信樂發如是志願起如是志求見如是道從初發心住以定觀力契會法身顯根本普光明智照知一切自他生死海性自解脫但為教化眾生令其迷解離妄想苦故亦不見自身成佛不成佛故若也起心圖成佛念當知此人去佛道遠若也但以法身無性之力自他性離無成壞心起方便力興大願力起大悲門無作而發無限志願教化一切法界中無性眾生使令迷解還令省悟得自心無性之理妄想繫著自無不言成佛不言不成佛不可作如是圖念之情如此華嚴經安立五位教門但為引接未得謂得未至謂至未滿云滿滯染淨障於菩提道及菩薩行有止足心有休息想安立五十重因果一百一十重法門使不滯住止息休廢之心滿普賢願行至無盡極故第二推德昇進門中從如諸菩薩摩訶薩已下至辭退而去有十五行半經約分為五門一推德昇進者從如諸菩薩已下是二示善知識方所者云南方如前所釋三示善知識所居城者城名師子宮此約化主立名師子是無畏義明此第五離癡亂行中以禪定為宮四有長者號法寶髻者表此長者所行禪行是法界體用自在無礙禪總攝十波羅蜜行八正道咸在其中如下長者所居其宅十層樓閣宅有八門者是明定體遍該諸行名法寶髻者表𣡩攝諸位故至法頂故五禮敬辭去第一正入當位法門中從爾時善財已下至我唯知此菩薩無量福德寶藏解脫門於此段中義分為十門一念善知識教增長福德海二漸次南行向師子城三周遍推求寶髻長者四見在市中禮敬正申所求五長者執善財手將詣所居之宅六令善財觀其報居之宅眾寶所成十層八門七善財觀已問其所修之因八長者為說往昔所修之因九并陳迴向三處十推德昇進隨文釋義者周遍推求寶髻長者者明遍觀心境空有三界定亂昇進無依無得無證之定門市中而見者明寂亂等也若望十住中解脫長者即入三昧明身含佛剎之門表創居之體此十行中定明行體恒定表處生死市󱈎攝化眾生無虧定體明動用俱寂性自離故遽即往詣頂禮者速會其定體不遲滯也已下正舉申請中執善財手者引接也將詣所居示其舍宅令善財觀察者令知所因也舍宅清淨光明真金所成者約位以禪波羅蜜為主餘九為伴明定體白淨無垢報成光明真金為舍宅之大體白銀為牆者以禪體成戒為防護義頗梨為殿者以禪體顯智成忍此寶似水精明淨然有眾色不同紺琉璃寶而為樓閣者以禪體而作精進觀照更增明淨清潔也車𤦲妙寶而為其柱者以禪為行住持諸法故已下自餘莊嚴以次依十波羅蜜次第排之十層樓閣亦准此十波羅蜜從下向上排之自有次第宅開八門者一而各有兩門四方都八也明八正道行也第十層中明第十智波羅蜜圓會三世佛因果一念而滿教化眾生及入涅槃總皆不移也智約境界法爾如斯故已下九層中初以檀度二以戒三忍配之自有次第並是以行報生表法為善財說本因中云我念過去過佛剎微塵數劫有世界名圓滿莊嚴佛號無邊光明法界普莊嚴王彼佛入城時我奏樂音并燒一丸香以此供養迴向三處得此界報所居舍宅如是者明得定體以十住位中已得定體故言佛剎微塵為數量者明定越迷塵自智慧現入此十行禪門故故表越迷塵智現以善說法為樂音表因定起慧也定香但燒一丸五分法身周備迴向三處者但入此隨行寂用無礙定門即能永離貧乏常見諸佛及善知識恒聞正法是為三處如經具言我唯知此菩薩無量福德寶藏解脫門者明隨行寂用無礙定門能攝福智及以大慈大悲四攝四無量法皆在其內是故號此長者名為寶髻表此隨行定門總為髻攝法義自餘如文自具此一段是第五離癡亂行以禪波羅蜜為主餘九為伴約智門中諸位同治約位之中此位治世間出世間定亂如此長者十層樓閣總攝十住十行十迴向十地十一地及佛果皆悉通收以法界無依無性禪為體故皆以自體無依無住禪體中十波羅蜜以為莊嚴論主以頌釋曰無作自性禪園苑普光明智為大宅差別觀照嚴樓閣布施法食滿眾生淨戒寶衣恒普著精進慈心為婇女禪定善達世間智五地通明菩薩住寂滅般若第六層七層方便住生死無功八層用自在九層一生法王居第十層中佛果滿如是次第而修學畢竟不居初中末以此眾法利群生依正二報於中得此略釋大況廣意如文意明一行中十行齊行無始無終例皆如是第二推德昇進中從如諸菩薩摩訶薩已下至辭退而去有十行半經於中約分為六門一推德令進二示善知識之方所云南方三示善知識之國土名藤根四示善知識所居之城名普門五舉善知識名號曰普眼六致敬辭去隨文釋義者推德令善財昇進如歎德中有八行經如文具明國名藤根者表善知識第六般若深固徹眾生源故如藤根深固徹於大地至水際故取堅實穿達義以類智慧觀達世出世法皆徹源底故城名普門者明以普眼遍知諸法依法主立名長者名曰普眼者智慧過人天名之為長者世及出世無不遍知名為普眼已下勸令往詣如文自具第一正入當位法門中爾時已下至我唯知此令一切眾生普見諸佛歡喜門於此段中約分為八門一正念善知識教思惟昇進二往藤根國推問求覓普門城三在衢路見長者正申所求四長者授與善財所行之事其所行事有四一善治眾病二善說對治諸根法門三善和合諸香供養普見諸佛四推德昇進隨文釋義者其城雉堞崇峻重堞最高曰雉雉重曰堞城高曰崇難昇曰峻明此善知識住第六行中智慧重重無盡尊高難入故衢路寬平者三空智慧蕩無涯際世及出世智無不周善治諸病者世間四大不和病以湯藥治如煩惱病以五停心觀十波羅蜜治善和合諸香者以戒定慧解脫法身智身香隨根普熏自佛出現如上之事皆約事表法有事有法皆含世間出世間二義如十住中第六正心住以海幢比丘入寂滅定身出化雲遍周饒益表第六住中般若寂用無礙門今此十行位中第六般若善現行中舉純用是寂得成就寂靜身語意行如上能療治眾病者實有是行表法者風病明想念多者以數息對治引令內止方便令所緣所息順無作定顯智用神通利化一切黃病者表貪欲多者對以不淨觀痰熱病者表愚癡多者對以十二緣生觀鬼魅病者表取著妙相不離魔業及天報神通對以空觀蠱毒者表一切有所得心能生一切諸纏害業愛業喻水瞋業喻火如是等病皆能對治如和合諸香者亦實有如是行表法者即明智慧善說教香令熏破諸惡報業故隨諸惡業為臭隨智慧行為香如辛頭波羅香者辛頭即阿耨達池西面金牛口中所出大河流入信度國波羅者此云岸也明此香出此河之岸上表此第六善現行三空智慧四辯無礙如彼大池涌出四河潤澤大地復成大海一切戒定慧解脫解脫知見五分法身香皆生其中若有眾生聞而入信皆得度脫超昇彼岸經舉其一餘三河准之倣之阿盧那跋底香者此云赤色鮮明香表赤色是南方正色又表离為虛無為日為明為心以离法心故离猶麗也像此位三空四辯無相智慧光明麗於一切眾生心境皆得智慧解脫香故烏洛迦栴檀香者烏洛迦蛇名栴檀者香樹也明此蛇最毒常患毒熱以身遶此香樹其毒氣便息表若有眾生聞說心境俱空本無體相無有處所一法可得之香信而悟入一切煩惱毒熱自然清淨餘香如名可解如是八種智慧香熏諸眾生邪見識種令依八正道行入如來智慧香故善男子我唯知此令一切眾生普見諸佛歡喜法門明如上對治諸法智慧開諸佛智慧方便皆令眾生入佛智慧皆歡喜故已下明推德昇進此名第六善現行中善知識以般若波羅蜜為主餘九為伴若約智門中諸位同治若約位門中治隨行寂用不自在障令隨行成就寂靜身語意行純清淨故第二推德昇進分中從如諸菩薩已下至辭退而去有九行半經約分為四門一推德昇進二示善知識所居方所及所居之城名多羅幢三舉其王名無厭足四敬辭而去城名多羅幢者此名明淨約化主立名以第七無著行中以出世間淨智慧善入世間作慈悲主善知諸根化身同事不忘接生故王名無厭足者利生無厭故因行成名餘如文自具第一正入當位門中從爾時善財童子已下至我唯得此如幻解脫此一段經約分十四門一正念善知識昇進二往多羅幢城三問眾人其王所在四眾人答言今在正殿五善財往詣遙見彼王處那羅延金剛之座六見王報嚴身殿皆是眾寶七見王苦其罰惡痛切難當八善財心生疑惑九空中天告用善知識言令除疑惑十善財疑除往詣王所頂禮正申所求十一其王執善財手將入宮中令觀報境十二其王舉如幻解脫門化現其身自作惡業受種種苦令實眾生心生惶怖起諸善根發菩提心十三其王自申所行常於身口意乃至一蚊一蟻不生苦害之心況復人耶十四推德昇進阿那羅王者此云無厭足也如十住第七住慈悲位以休捨優婆夷表之此十行第七慈悲行以無厭足王表之以明治惡人之行自化作惡自苦治之令實眾生厭世修德成菩提道第七迴向以觀世音主之第七遠行地中以夜天名開敷樹花主之如是皆是隨位成就慈悲之別名自餘如經具明此是第七善現行善知識以方便波羅蜜為主餘九為伴約智門中諸位通治約位門中以治處生死中染淨二行不自在障令得住生死中大智大悲得自在故第二推德昇進門中從諸菩薩已下至辭退而去有八行半經約分四門一推德昇進二示善知識方處及所居之城名為妙光三舉善知識王名大光四頂禮辭去經云城名妙光者此同第八住第八地無功智慧妙用是本位之中差別智滿王名大光者名根本智自餘如文自具第一正入當位法門中從爾時善財童子已下至我唯知此菩薩大慈為首隨順世間三昧門於此一段經約分為十五門一念善知識教思惟昇進二漸次遊行人間城邑三然後乃至妙光大城四問人求覓所居人咸報言今此城是五善財得聞城所居住處歡喜踊躍六明善財入妙光城所見依果報境眾寶莊嚴七明善財見如上妙境及男女諸六塵境界皆無愛著但一心思惟究竟之法八漸次遊行見大光王所住之處九見王依正二報身土莊嚴十善財五體投地頂禮其足十一正申所求十二王告善財所行之行名菩薩大慈幢行十三妙光城隨心所見淨穢不同十四王入大慈為首隨順世間三昧門時所有報嚴寶地宮殿皆六種震動樹林低首泉涌歸王萬姓天人龍神恭敬夜叉羅剎咸起慈心八部諸王無不頂敬皆生歡喜發起善根以此大慈為首三昧之力法如是故十五推德令善財昇進隨文釋義者漸次遊行或至人間城邑聚落曠野巖谷然後乃至妙光大城者明周巡觀照治前位中智劣大悲不圓滿習治令智悲均平智悲自在方至第八無功妙用之行城故問眾人言妙光城今在何處者明以觀照之力智悲齊等猶不自識是故須問舊住之人表無功之位智悲難會眾人咸報言妙光城者今此城是大光王之所住處者明善財契會智悲自在如王之門善財歡喜者入法樂也作如是念已下自念必當更聞勝法菩薩所行作如是十種念已入妙光城明以前第七行中修世間慈悲之行入第八無功智之城名入妙光城為明達智朗然大慈增廣已下入城所見寶嚴地樹宮閣臺觀池沼等皆明入此行門約智非報生一不虛來皆以慈宮智殿觀樓種種智閣法性行花七菩提塹八正道水隨菩提行樹防護一切眾生身口意業以為垣牆一如十迴向初配當埤堄者是垣上傾看之孔也皆以寶嚴此七重以七菩提行之所報成舉七數倣此其城縱廣一十由旬由旬者若約佛本行集經第十二云以七微塵成一窓牖塵七窓牖塵成一兔毫頭塵七兔毫頭塵成一羊毛頭塵七羊毛頭塵成一牛毛頭塵七牛毛頭塵成一蟣七蟣成一虱七虱成一芥子七芥子成一大麥七大麥成一指節七指節成半尺二半尺成一肘四肘成一弓五弓成一丈二十丈名一息八十息成一俱盧舍八俱盧舍成一由旬計此方尺量二里餘八十步當一俱盧舍八俱盧舍為一由旬一由旬合有一十七里其城一十由旬者合東西南北一百七十里若准其城內有十億衢道一一道間皆有無量萬億眾生於中止住者即非是此世間小由旬量之所能容即是以根本智為大城一即十故體用徹也差別智為衢道十智之中一中有一億同別之用乃至無盡八正道為八門四八三十二明十波羅蜜七覺分八正道分共為進修十住十行十迴向和合圓融智悲二行令使自在號根本智曰大光王之隨諸眾生根品上中下見名妙光大城廣狹不同淨穢差別所有眾寶莊城及地樹宮殿總約智悲報生如文自具此城有一樓閣名正法藏大光王常處其中者此是差別智之報境根本智自在王常處其中善財見大光王去所住樓閣不遠於四衢道中坐如意摩尼寶蓮華藏廣大莊嚴師子之座者此明四智四無量四攝法引接眾生為四衢以南北東西通過大道名為四衢此一四衢攝多道路乃至百千總以一四衢收故以隨意接生皆令無垢故以如意離垢寶以為其座以行無染故號蓮花瑠璃為座足者明智隨萬行明淨無障金繒為帳者表智隨慈含育眾生寶網者以約妙說教網報生也天衣以為茵蓐者以智無依為座體茵蓐者有文綵蓐也以智無依具足四無礙辯之文章引接眾生故其王於上結跏趺坐者智悲二業交徹自在二十八種大人之相者明十住十行二位智悲已修猶有十迴向未滿以此未具三十二相明以三賢位極方成轉輪王之三十二相故此約智境不動念而和會諸位同異總別之義也必不得作如情延促量也即全虧經意設此經教金輪王即如隨好光明功德品中所說金網轉輪王此轉輪王於百千億那由他佛剎微塵數世界中教化眾生此王放摩尼髻中清淨光明若有眾生遇斯光者皆得菩薩十地位成無量智慧光明得十種清淨眼十種清淨意八十隨好者以隨好上界梵天王同得是世間好故非同三賢位滿三十二相八十種好如頂生王等是轉輪王以凌帝釋便失神通仍居退墜此是三乘中一四天下小金輪王也亦有三十二相八十種好皆具福相就中不同如此十行中大光王是人王攝化境界周滿十方百千萬億那由他世界悉皆化現普資引接故如三乘中金輪王但化四天下人不及諸天此十行中第八難得行為人王攝化十方無邊境界及上界天王人天六道無不遍攝故以得佛智故已下歎王福智二業如文具明經云亦如虛空顯現種種法門星象者明主方神以方隅成法即八卦九宮是也上方乾像其中二十八宿及十二時支幹及日月五星諸列宿等皆有法則其世人王法之以施德令佛以取之用表說法自除如文自具其座前種種珍寶周滿衢路者是王所施之物如經廣明其王身如金山者應真色也以淨智內明行慈祐物之所感也端正女人皆具六十四能未詳我淨修菩薩大慈幢行者明從十行之初至第六行修行出世智慧之門從第七行至此第八行前修處世慈悲起智之行至此第八行處世無功用智現前常以大慈悲為首智隨破惑名之為幢從此已去至於第十行中遍行外道以大慈悲行乃為九十六種外道身我皆為之接諸邪見是一終行滿故淨名經云彼外道六師所墮汝亦隨墮乃可取食王言我於無量百千佛所問難此法思惟觀察修習莊嚴者意斷善財疑也前十住中第八童真住見毘目瞿沙仙人亦五體投地於此第八行中見大光王亦五體投地者何也意明此位修悲至智總五位通該以表智悲普遍故以此表之但五位中第八位皆明菩薩行圓從此第八位已去皆修如來十種力用自在以五位中第十位皆是智波羅蜜為主餘九為伴故從此已去後位任運自成其大光王入菩薩大慈為首三昧顯所行慈心業用饒益自在令後學者倣之以明無依之智入等眾生心與之同體無有別性有情無情皆悉同體入此三昧所感業故令一切眾生及以樹林涌泉悉皆歸流悉皆低枝悉皆稽首夜叉羅剎悉皆息惡以明智隨一切眾生皆與同其業用一性無二如世間帝王有慈悲於人龍神順伏鳳集驎祥何況人焉而不歸仰況此大光王智徹真源行齊法界慈心為首神會含靈與眾物而同光為萬有之根本如摩尼寶與物同色而本色不違如聖智無心以物心為心而物無違也明同體大慈悲心與物同用對現色身而令發明故山原及諸草樹無不迴轉向王禮敬陂池泉井及以河海悉皆騰溢流注王前者以智境大慈法合如此若眾生情識所變之境即眾生不能為之如蓮華藏世界中境界盡作佛事以是智境非情所為故聖者以智歸情令有情眾生報得無情草木山泉河海悉皆隨轉以智迴轉以末為本故如世間有至孝於心氷池涌魚冬竹抽笋尚自如斯況真智從慈者歟此第八行中明智從悲行用故以是列眾之中先標十千龍王以為眾首者表智恒遊空垂慈雨法以龍遊空興雲注雨表之次如他化自在天王已下諸眾皆明以大慈為首三昧業用所招之眾如文具明從頂禮於王已下有四行半經明攝化廣狹及推德善財昇進此是第八難得行善知識以願波羅蜜為主餘九為伴約智門中諸位通治約位門中治第八行中智悲不自在障令得自在大慈為首智為先導已前以慈修智已後第九十二位以智行悲前十住中亦如是後十向十地亦倣此意明以無功之智用成慈悲等眾生之業用無自功可成如來十力四無畏任運自至第二推德昇進中從如諸菩薩已下至辭退而去可有十六行經約分五門一推德於先令善財昇進二示善知識方所三舉善知識所居城名曰安住四舉善知識優婆夷名為不動五致敬辭退而去隨文釋義者有一王都者明此位是第九法王子菩薩所居故號王都凡五位中第九位皆是法王子位得說法自在優婆夷者是清信女也年已長大二十已上不嫁自居修德離俗無染清潔號優婆夷名不動者明此女人自發心來經閻浮提微塵數劫所生之中於世五欲及以瞋恨更無所動名為不動第一正入當位法門於此段中從爾時已下至我唯得此求一切法無厭足三昧光明為一切眾生說微妙法皆令歡喜於此段中約分十七門一念善知識教思惟昇進二如是思惟善知識眾善深恩悲泣流淚三善財童子如是悲哀思念之時有隨逐覺悟菩薩如來使天於虛空中便加勸譽令往安住王都四從彼智光明三昧起漸次遊行至安住城五周遍推求不動優婆夷六眾人咸告之言此是童女在其家內父母守護七善財聞已往詣不動優婆夷所入其宅內見其依報所居八蒙堂宇光照其身得五百三昧門九次觀正報身相殊勝十明善財說頌歎德正申所求十一優婆夷正說自行之法十二善財所請三昧境界云何十三優婆夷自說自行本因發起時劫緣起十四正說空中佛為說法十五自說發心已來經閻浮提微塵數劫於爾所劫中修世間出世間一切眾技藝法未曾廢捨一文一句十六優婆夷問善財得見菩薩求一切法無厭足莊嚴門不善財答云欲見十七優婆夷入此三昧不可說佛剎微塵數世界六種震動悉皆清淨瑠璃所成善財皆見已下推德昇進隨文釋義者問曰何故此位念善知識悲泣流淚何意答曰為明從智修悲滿佛十力故又問曰此位善知識何故為女人答曰如下文云過去有佛號曰脩臂脩者長也明引接義表此從無功之智以願波羅蜜行慈接引一切眾生故王名電授者是智也為明智能破迷見道速疾如電光也唯有一女者慈悲也明第六行至第七行以悲修智自第八行已去以智修慈故故以王女表之是童女者第八住第八行已前慈悲位猶有染習此第九住第九行從智起悲無有染習故故以童女表之在家父母守護者以方便為父智度為母以守護慈心為女無染障故淨習障至十一地方無如十定品中灌頂菩薩猶三求推覓不見普賢者其樣式是也善男子我得菩薩難摧伏智慧藏解脫門者明第九法師行中善摧邪論已入如是十力智分故如下文云我於彼佛所聞如是法求一切智求佛十力求佛辯才又以法師位中表素潔清高慈悲和悅謙下無慢以女表之非即女也善財入其宅內見彼堂宇金色光明普皆照曜者明此第九法師位悲室教光所燭故觸善財身即得五百三昧門者一了相本淨自體光明二達心境無依不居空有性自寂靜三如是三昧能於世間無所染著四普眼捨得三昧者明智眼無依名之為捨善知萬有名之為得五如來藏三昧門者明一智之內含容萬德舉此五數以明五百都含五位五百法門善財入此三昧如七日胎者同此位中以智入慈柔和懌適悅也一切眾生見此女人皆無染著心一切煩惱自然消滅者明智相福資仁慈端正無染愛業以受其身所生其身無有婬相天人恭敬見者惑亡善財以一行頌歎此女人修戒忍精進三種行得光明照世間身如經具明優婆夷入定顯求一切法無厭足三昧門令善財見如文具明不空輪三昧者須學世間出世間皆具足故十力智輪三昧者會佛差別智輪滿故佛種無盡藏三昧門者智無不含化無斷絕故此三三昧是總一萬三昧是別明一多相容自在入因陀羅網教門已下推德昇進此是第九善法行中善知識以力波羅蜜為主餘九為伴約智門中諸位通治約位門中治說法不自在障令得自在第二推德昇進中從如諸菩薩已下至辭退而去有十五行半經於中約分四門一推德令善財昇進二示善友方所及舉城名都薩羅三舉善友之名行為出家外道名為遍行四禮敬辭去隨文釋義者城名無量都薩羅都云喜樂薩羅云出生謂此城出生無量喜樂等事表此善知識智度圓滿行同十地已終佛果遍行諸行宜應所見普現其身同彼行門接生利俗皆令歡喜故城名出生無量喜樂等事號出家外道名為遍行者智齊佛果名為出家為化邪流示同邪見名為外道益眾生行及以三乘盡同其事名為遍行所行無染名為出家以菩薩行中化邪不化正名為外道處行無染名為出家乃至九十六種外道我皆為之南方義如初釋第一正入當位法門中從爾時善財童子已下至我唯知此至一切處菩薩行總分五門一念善知識思惟昇進二漸次遊行推求善友三見在山上平地經行山頂是智平地是法身表不離法身大智同於邪見四往詣致敬正申所求五遍行善友與善財所行之法隨文釋義者言外道名遍行者菩薩化邪不化正名為外道凡所修進未至究竟一乘法界理智妙行一多同異自在身土交徹十方世界如因陀羅網門皆是外見如是通凡及聖盡以同行方便引之名為遍行外道行即如此孔丘莊老之流亦是其類如潛名隱相隨類而行眾生但受其益總不知誰是誰非如是之行常遍十方無時不現如影隨形如響應聲非往來之質以智通萬有常對現色身如下文云我已成就普觀世間三昧門已成就無依無作神通力已成就普門般若波羅蜜我普於世間種種方所種種形貌種種解行饒益眾生乃至普遍一切諸趣雖在世間常行利益時諸人眾不知從何而至不知不覺是何人流有眾生處一切行遍故此是真實行善知識以智波羅蜜為主餘九為伴此位治於生死中行不自在障令得自在餘廣意如文前十住是入佛所住法門之樣此十行是普賢行之樣式十地倣此而成十迴向是以此十住十行中和融慈悲願力起智興悲令使不偏修出世涅槃及染淨二障使得常居十方一切生死海中依自體法界佛果普賢大行恒常充滿如因陀羅網境界無礙門故以是安立乎十迴向門和會智悲世及出世咸使融通依本自在故使偏修定業求出世者和融無量想念起大智用無定利故安立十迴向使權學菩薩不一向妄求他方別有佛淨土故安立十迴向使得常居寂定身恒遍滿一切生死攝化眾生故起十迴向使想念十方一切眾生數受想思惟憶念流注飄動便成智用起十迴向使微小如芥子許福田令遍滿十方充滿法界起十迴向令使世間諸見及微小神通成普賢大用起十迴向令使八住八地智增菩薩憶念本願廣利眾生方便起大神通力遍興大利不住淨智中起十迴向令使初發心菩薩起如來大願具佛功德起十迴向廣如十迴向品說若無此十迴向門一切發心者總住二乘地無有菩薩得成佛道具普賢行也初地菩薩依此三法以殊勝願力發心一依前三法加行昇進至其功畢道滿如初發心以明智不遷時日歲月不遷還如慈氏返指文殊明果不移因也便見自身入普賢身中明普賢行亦不離因內故慈氏云我當來下閻浮提汝與文殊還來見我明來世與今時不移此乃約智實論不同情識妄想虛變生多劫見一乘之行見道在初發心位初也加行在初發心見諦之後以此果行相資方成萬用自在三乘道前三賢菩薩有漏發心地上方成見道十一地妙覺如來又云三千大千世界為佛報境未通法界無限之境互參無礙門已下推德昇進十迴向位善財童子善知識十迴向位從推德昇進中自如諸菩薩摩訶薩已下至辭退而去皆作五門已下諸位倣此例然一推德令善財昇進二示善知識方處國名廣大三舉善知識號曰鬻香長者名優鉢羅華四勸善財往問五致敬辭去隨文釋義者歎德中以無礙願住一切劫得如帝網諸無等行者即是十迴向中願行方便又以善知眾香法門和合香藥以充賣鬻以表迴向和合智悲生死涅槃染淨想念分別總成一丸定慧解脫知見香生死涅槃總自在如此合香以其眾香合為一丸互相資益皆無自性不失自德同異自在此將鬻香長者青蓮華表十迴向和融理智大悲大願萬行總別自在總為一丸義無著故南方義如前十住初釋也國名廣大者廣興大願起行無邊普接一切群品故此願是萬行之風令行無邊故又願是智風令一切想念成大智神通自在用故願是開敷一切三昧定風引發滯染淨眾生令無所依得無依智寂用自在遍一切眾生故如十住之首以妙峯山而表無相智慧十行之首以三眼國比丘而表明行出纏十迴向之首以合香長者而表迴向和融智悲萬行涅槃生死此是隨位意趣思之可詳其意此五十三善知識皆是昇進修行意趣甚須知之不妄修學此鬻香是表十迴向以大願和融十住十行理智慈悲入於生死一切無礙法界門名號青蓮花表行不染生死不染涅槃於二不二而中不污如青蓮花要以淤泥濁水之中而生不染泥水之性色香第一明菩薩以此大願迴向力故處於生死淤泥之中方始成法界佛果普賢萬行功德果報色香第一餘莫能勝諸花中青蓮花為色香殊勝如諸行中以十迴向和融生死涅槃智悲萬行為一法界教化一切眾生皆令無苦顯大智香此為殊勝餘別求出世者皆悉不如故以青蓮花合香長者表之令易解故第一正入當位法門中從爾時善財已下至我唯知此調和香法於此段中以立五門餘下諸位亦倣此樣例然一正念善知識教思惟昇進二漸次遊行至長者所三致敬禮足四正申所求五長者說其自行授與善財隨文釋義者從爾時善財童子已下有十大願門明入迴向以願和融一切真俗染淨智悲無礙之門漸次遊行者昇進也至廣大國者以願起智興無盡行接引眾生也乃至如十方世界微塵剎中一一塵內有無盡佛法及身行接引眾生一切十方國剎塵中悉皆如是如帝網重重無盡以願行廣大國名廣大於第四正申所求門中長者答言我善別知一切諸香有二義一實知世間諸香二以香表法一實知諸香者即經所說所謂一切香總體燒塗末是別陳香王出處已下是隨生業類所生諸香且如已下人間有五種香羅剎中一種香天中有四種香總共有十種香其功能如經自具以將如上諸香表十迴向香為明香性無依能發眾善滅一切惡明大願無依能興無量善根故起無量大智之雲雨無量白淨法雨行無量大慈悲行化無量眾生令得滅苦發無上意若無大願不成發起大菩提心設修解脫悉皆二乘人間有香名為象藏此香因龍鬪所生燒之一丸起大香雲彌覆王都於七日中雨細香雨若霑著身身則金色者表如十住位中初發心時以七覺之香起大願雲廣興悲行普覆一切眾生求一切智以止觀龍與十二有支煩惱共鬪徹空無際生智慧火燃大智香起慈悲雲雨白法雨眾生霑者即初發心時便成正覺若著衣服宮殿樓閣亦皆金色者明因起大願迴向香所有一切世間忍辱慈悲觀智總會法界自在白淨法故若因風吹入宮殿中眾生嗅者七日七夜離諸憂苦不驚不怖不亂不恚慈心相向志意清淨者明轉轉而聞亦皆歡喜發大願門起七覺意我知是已而為說法者明欲勸眾生發無上覺心者要先勸發廣大願迴向起堅誠誓願之心先敷三十七品覺行華方堪為說至真之道如是勸修萬無失一摩羅耶山者此山在南天竺境摩利伽耶國此國依此山立名此山多出白旃檀香此山出旃檀香名牛頭若以塗身設入火坑火不能燒明治地住以起大願力及迴向力以上上十善法身無性之理以成戒體用塗其身迴向入生死火坑貪瞋愛火不能燒害海中有香名為無能勝若以塗鼓及諸螺貝其聲發時一切敵軍皆自退散者明修行住以法忍成就迴入生死海中教化眾生以忍辱心聞一切善惡聲音鼓惡邪怨敵自然退散阿耨達池邊有沈水香名蓮花藏其香一丸如麻子大若以燒之一丸香氣普熏閻浮提界眾生聞者離一切罪戒品清淨明生貴住達三界業皆無障礙常生佛家無垢清淨此同第四地位得出三界業以本四弘誓願之心迴入生死四流大池中教化一切沈溺生死眾生皆無染著名蓮花藏演微妙法香遍熏十方聞者罪滅戒品清淨雪山有香名阿盧那是赤色香也堪以染緋若眾生嗅此香者其心決定離諸染著者此是具足方便住禪波羅蜜門以大願迴向生死令諸眾生離諸染習禪波羅蜜得入離垢三昧以雪山表是禪定體自白淨無垢體故羅剎界中有香名海藏其香但為輪王所用若燒一丸而以熏之王及四軍皆悉騰空者明表以第六正心住以三空智慧為羅剎迴入生死海以般若輪王燒智慧海藏香熏生死海王四種魔皆昇法空已下總表十迴向以十住十行中願行和融生死涅槃真俗二智悲智二門使令自在十地依此而修成就法界自性無作緣起道理以燒香塗香合香以表之令學者易解皆倣此知之若十住十行十地中若無迴向大智力但得二乘之道不可有成佛者故有修行之士大須善得其義明觀教意總別同異成壞六相從我唯知此調和香法者明調和真俗二諦智悲願行生死涅槃染淨自在之香及以青蓮花名號表之已下推德昇進餘義如文自明第二推德昇進中如諸菩薩已下至辭退而去有十行經分為五門一推德昇進二示善知識方所三舉善知識所居城名樓閣四舉船師名婆施羅五頂禮辭去隨文釋義者南方義如初釋城名樓閣者此近南海下濕人多以作樓閣而居亦約差別智以十迴向中和融萬法總別同異重重以立城名船師婆施羅者此云自在明於生死海而得自在此為十迴向中以能入生死海行大慈悲以為戒體十住中以觀生死海十二緣生以為性自清淨本唯佛智故以為戒體十行之中明工巧法相法算法世間技藝饒益眾生以為戒體此十迴向以真入俗處生死海主導眾生成慈悲行以為戒體如是三位修戒各有同異昇進法則船師者師以大慈悲為戒體常處生死海往來渡眾生故如歎德中具明大意云具足成就無所著戒如船師渡人不住此岸不住彼岸第一正入當位法門中從爾時善財已下至我唯知此大悲幢行若有見我及以聞我與我同住憶念我者皆悉不空於此段中分為五門一念善知識教思惟昇進二漸次遊行往詣彼城三見其船師在城門外海岸上住四禮敬合掌申其所求五船師授與善財自行法門隨文釋義者見船師在城門外海岸上住百千商人及餘大眾圍遶此有二義一實有此行以主導入海商人及採寶者為海險難非聖智不知二表法以自得真門出纏離苦以其願行成大悲海常臨生死海岸引接眾生商人百千表戒波羅蜜中萬行圓滿無量大眾表行遍周滿一切諸行經云往一切智大寶洲因成就不壞摩訶衍因者摩訶云大衍云說所乘之教總云大乘教遠離二乘怖畏生死住寂靜三昧旋還此明歎譽善財法明能以寂靜三昧處生死旋還利生不出故善男子我知此海中一切寶洲一切寶處一切寶類一切寶種一切寶器如是寶聖智所知世間諸法表法者我知海中一切寶洲者明達一切智洲一切寶處者善別賢能諸根利純一切寶類者善知同行類別行類一切寶種者善知大小乘差別種我知一切寶器者知眾生大小根器堪與何法而成就之一切寶用者應根與法令任其作用一切寶境界者三乘三寶境界一切寶光明者三乘一乘智慧大小光明我知淨一切寶者三十七道品十波羅蜜五停心觀方便是淨一切智寶方便鑽一切寶者止觀二門是出一切寶者善能依根教令現智寶故作一切寶者以無相智起差別智以大願風興大慈雲雨諸寶雨化一切眾生和合心境令使無依自能顯現一切智寶故一切龍宮難處者淨土菩薩如龍分有慈悲遊空神足一分自在夜叉喻聲聞能害三毒亦得神通羅剎害難處者喻緣覺居涅槃海能害無明及諸佛一切智種不現前故如是等難悉皆以迴向願力同處生死不害無明十二有支達取無明成種種智處法界緣生自在門名為悉皆迴避免其諸難亦善別知漩澓深淺者愛取有業深淺也波濤遠近者情識想念攀緣多少水色好惡者愛心善惡亦善別知日月星宿運度數量晝夜晨晡晷漏延促者明了世事中明陰陽玄像五星行度數風起時分晷漏四時延促皆悉知之表法中明三位進修及三乘差別教分行門隨行隨根迴轉軌則方法時熟日月歲劫所經多少悉能知之其舡鐵木堅脆機關澁滑水之大小風之逆順如是一切安危之相無不明了者實知此事表法者明善知三乘迴心堪入生死不堪入生死根品成熟及未成熟一乘中菩薩第六住第六地現前處生死中得出生死心三空智慧心三空智慧寂滅現前七住七地菩薩於出生死中常處生死八住八地得無生忍現前菩薩無功智現前任運利生九住九地學佛十力四無畏十住十地十分與如來出世智慧解脫知見齊圓住佛灌頂位十一地方學普賢神通妙行至普賢行品方終如來出現品中佛果文殊普賢三法法身根本智差別智方始理智大慈悲如先發願稱願圓滿如三乘教中後得智以普賢行教化眾生此一乘中教法說似前後如是昇進不出一剎那際三乘因前果後道滿三祇一乘見道在初發心住中加行行因在十行十迴向十地十一地如是舡之鐵木安危澁滑悉知之乃至知根遲速應止即止三乘及以人天法中乃至五停心觀根若熟者應行即行令使昇進一乘法中以生死性十二有支便為法事大智用故已下大意如此善男子我將好舡運諸商眾至安隱道乃至引至寶洲與其珍寶咸令充足然後將領還閻浮提者是事表法中明從初發心住得佛根本智自此已去經後諸位中皆與說其妙法至於十地一切智之珍寶已滿十一地中還當送至本所舊住生死海中以此所得一切智之珍寶廣利無盡眾生此明約修行昇進作如是說使令易解而亦不出生死海中成大寶洲自餘如文自具此皆約事說託事表法令眾生易解故此是第二不壞迴向善知識舡師云我將大舡如是往來無有令其一損壞者若有眾生得見我身聞我法者令其永不怖生死海必得入於一切智海者是不壞迴向義以戒波羅蜜為主餘九為伴約智門中諸位通治約位門中以成大慈悲戒以海中舡師所表往來常不出生死海故成大悲幢行已下推德昇進第二推德昇進中從如諸菩薩已下至辭退而去有十行經約分為五門一推德昇進二示善知識所止之方三舉善知識所居之城名可樂四舉善知識之名號曰無上勝五禮敬辭去城名可樂者以長者善明斷決人間種種諸事復能說出世之法眾生樂之不捨故城名可樂長者號無上勝者此是忍波羅蜜門處眾行之中忍為殊勝又德藝過世間故號為無上勝餘行約前歎德中所說第一正入當位法門中從爾時善財童子已下至一切處修菩薩行清淨法門無依無作神通之力於此段中約立五門一念善知識教思惟昇進二漸次經歷到於彼城三見無上勝長者在其城東無憂林中無量商眾百千居士之所圍遶四投身於地禮敬而起五正申所請隨文釋義者漸次經歷到彼城內見無上勝在其城內者升進入位名內見無上勝在城東者明以智利生為東表不住本位東方表智以就俗引眾生發明生位也西方表慈悲如下以觀世音菩薩住金剛山之西阿表慈悲位也以是等一切諸佛迴向佛者覺也以角宿在東方之宿以角主僧尼道士眾善之門俗作此角計所主屬合作此覺也為主眾善門故角為天門眾善也以此在城東普賢智行以東表之表明生眾善之首觀音大慈悲行以西方表之以西方是金金為白虎主秋主殺以是經云明練十方儀式主方神又主方神隨方迴轉意明隨方法迴轉以度眾生然實大象性自無形體虛融而非跡隨方表法法逐緣分聖人垂訓於俗纏還以俗緣中事物而表法只如亡言之理不可以引蒙絕像真原不可以益俗是故以方隅而表法執之者還非利俗啟迷廢之者復失今者利俗啟迷以城東是引迷明生起眾善之義亦以房為青龍是世間福德之位無憂林中者此主忍波羅蜜以忍成滿處行無憂故林者以此長者行遍十方隨形而廣蔭群品以行廣多覆蔭故為林亦以化他令無憂故為無憂林也無量商人百千居士之所圍遶者是所化之眾表以愚易智以智易愚以惡易善亦為商人常處生死以行仁德化利群品名為居士此約行釋善財童子觀長者為眾說法已以身投地表十迴向大體約迴真入俗以大慈悲善忍為地再云我是善財者表求法深重也亦明達我無我以成忍也已下長者告善財所行之行名成就至一切處菩薩行以明如一切諸佛迴向十方一切世界一切眾生所行無不遍故如下文具明如十住中從初至第三住見三比丘表從世間修出世間法此從初迴向見三長者是純俗流合香船師無上勝等明從真入俗名為迴向此是等一切諸佛迴向中善知識以忍波羅蜜為主餘九為伴約智門中諸位通治約位門中治入生死海中忍不自在障令得法忍自在前十住十行修出世間離苦忍此位明入世間中成就慈悲餘饒益忍以此十迴向中捨身肉手足國城妻子有來乞者無厭恨心倍增歡喜第二推德昇進中從如諸菩薩已下至辭退而去有十行半經分為五門一推德昇進二示善友所住之國三示善知識所居之城四舉善知識名號五禮敬辭去城名迦陵林者此云相鬪諍以此比丘尼位同十住中第四住十地中第四地出三界纏生如來家以迴真入俗成無染慈明比丘是出俗義尼是慈音明迴向行位門非男女性示相表法也以實而言此尼是此位法故以表以真入俗和融真俗是非染淨二見諍故成法性理智處俗恒真無染之慈以滅真俗有無染淨二見鬪諍故成就第四至一切處迴向行精進慈以此城名鬪諍林者明慈行遍周覆蔭廣多故名為林亦約此比丘尼報得莊嚴寶林樹廣多故號為林國名輸那此云勇猛者是精進義為此是第四精進波羅蜜此教皆是託處託事以表法也尼名師子頻申者約德行成名如師子頻申者明慈悲適悅行遍十方教化眾生無有疲勞法樂義也如人身心舒適悅樂也表比丘尼雖行遍十方善和鬪諍心恒出俗也迴向中處纏無染慈故第一正入當位法門中從爾時善財童子已下至我唯知此成就一切智解脫門於此段中約分五段一漸次遊行至彼國城二周遍推求此比丘尼三眾人告語比丘尼之所在四善財詣勝光王日光園中觀察見比丘尼所有依報五善財合掌申請所求比丘尼授與善財自行之法如第四善財詣勝光王日光園中觀察見比丘尼所有依報中及大眾莊嚴有十三種一寶樹莊嚴二七寶流泉陂池及華莊嚴三寶樹下師子座莊嚴四眾寶嚴地五林雨華香莊嚴六音樂樹及眾寶鈴樂音和鳴莊嚴七天衣莊嚴八百千寶樓閣莊嚴及寶蓋莊嚴九如須彌峯光明莊嚴十宮殿莊嚴十一歎比丘尼所有功德出世善根供養諸佛之所生起十二歎比丘尼志德三業現化業用周遍見者不空十三明大眾圍遶此已下三十種眾皆明此比丘尼攝生行遍隨根授法各各不同直至十一地金剛智次隣佛位已來眾總皆攝化明一位遍五位行故一一位皆然皆行遍法界如是重重鍊磨以五十三法一百一十城法方稱總別同異成壞無盡自在之法一一位中皆遍一切位也為顯一法遍多法故以一位遍一切行故為顯多法入一法故以五位五百法門入一法故明總不異別別不異總如網相入也如上勝光王之所捨施者是事表法者明一切智忍慈三法總會故比丘出家捨飾好是忍義尼是慈悲義勝光王是智明以願力迴向入俗行精進行和會忍智慈總攝五位之行總為一法界體用故以師子頻申是法界門中法悅樂故從此精進行中會此三法忍智慈至第七第八迴向位中見觀音正趣菩薩方始齊故後之二位修佛十力作用也前三長者非無此智忍慈此約昇進勝劣言之長者表智多悲劣尼表悲心處世無染童女表染而不污波利質多羅樹者此云香遍此樹莖枝葉悉皆遍熏忉利諸天此乃約行遍熏法界迦隣衣此云細綿衣婆樓那天此云水天普眼捨得等十般若門如經具明是比丘尼所說之法如是無數百萬般若門日光園者以忍智慈為園體善財合掌住立申請不致禮敬但與園中眾樹悉皆右遶者表明眾樹是行報生明以眾行園林以忍智慈三法具故以表三行圓滿但與行圍遶是所敬法故無別禮也與眾樹圍遶明會入忍智慈三行故是此位精進義善財申請比丘尼與法名成就一切智者此約根本智中忍智慈悲一切差別智從此三法而具足出生此攝化之眾直至十地之後金剛智神通善財又請此法門境界如何如經云善男子我入此智光明門得出生一切法三昧王以此三昧故得意生身已下是此法門所作業用境界如經具明大意約以根本智起忍智慈悲萬行大用自在差別法門稱法界境界故從此樣式修行相稱即號觀世音亦名正趣菩薩無功之智及慈悲齊等故是故第七迴向中觀世音與正趣同會一處善男子我見一切眾生不分別眾生相以智眼明見故乃至聽聞語言音聲佛法僧皆無所著以智眼所見法眠所知故已下推德令善財昇進第二如諸菩薩摩訶薩已下是推德昇進於此昇進分中有十二行經分為五門一推德昇進二示善知識方所及所居之國三舉所居之城名寶莊嚴四示善知識名號五禮敬辭去南方如初釋國名險難者為此女人行禪波羅蜜門歎德之中一身端坐充滿法界於自身中現一切剎善惡境界總以法界禪體遍該普含眾行普攝眾生普皆同事徹滿十方一切諸境或有世人見其染行者見難信故號國名險難也城名寶莊嚴者見聞難信名為險難信而悟入心境皆無稱性惑除生死永盡獲自神通名寶莊嚴明二乘及出纏菩薩離而不為名為解脫此十迴向中第五迴向出纏行中第五清淨無染禪入於世間同為俗事遍行利生之中乃至示行染法未曾一念染污之心故號女也而實體中非男非女以取妙智理性本真大慈悲體如女非如世情起男女等見若存世情起男女見者亦自不見此之法門此約菩薩以妙智用起慈悲之行宜同俗行周備十方對現色身應宜設化於此位中表菩薩有如是德處真不證在纏不污法門遍周法界誰是誰非此非世情思度故亦非世情愚惑所行自非智徹真原行齊法界宜應所為知根備俗者方能體會斯道歟婆須蜜女者此云世友或云天友為遍與天人作師友故或云以寶易財或示現世間婬染之行易以財事此皆世行難可了知三界六道人天地獄無行不備也此是不染而染唯普賢智所及第一正入當位法門中從爾時善財童子已下至我唯知此菩薩離貪欲際解脫門於此段中約立五門一念善知識教思惟昇進二漸次遊行至險難國寶莊嚴城三處處推求婆須蜜女四於此城內市鄽之北於自宅內而得見之五見之禮敬正申所求隨文釋義中善財見於市鄽之北自宅中住者以生死煩多為市鄽北為坎位是北方主黑也是眾迷愚眾生之位也菩薩居此迷流愛海闤闠之處同行接生令其發明自宅中住者以眾生生死海是菩薩自所住宅菩薩以大悲故住一切眾生生死宅中度脫眾生成就普賢之行具足無量功德如經云善財童子往詣其門見其住宅廣博嚴麗已下廣說莊嚴此是初見其依報次爾時善財見此女人顏貌端嚴乃至皮膚金色是見其正報及諸藝能已下具如經說爾時善財前詣其所已下申請所求善男子已下正授善財所行之法菩薩解脫名離貪欲際以此解脫隨其樂欲而為現身十方三界所見不同如經具明又經云若有眾生暫見我者即離貪欲得菩薩歡喜三昧者明有信者而修禪定禪悅其心故若有眾生暫與我語者即離貪欲得菩薩無量音聲三昧者明從定發慧了音聲無體若有眾生執我手者即離貪欲得菩薩遍往一切佛剎三昧者是引接義如是已下昇座是無相智增暫觀於我是觀照義頻申是法悅義目瞬是見諦入佛智境也抱持於我者攝受不捨眾生義咂我脣吻者受教說法義凡有親近於我一切皆得離貪欲際入菩薩一切智地者都舉諸有親近無空過者皆獲一切智門此明二乘及出纏菩薩但求離苦未入大慈悲入於生死海同事接生不達法界自在智王處染淨而無垢會無依普光明智圓滿十方任運利生無縛無解方名永離貪欲際也厭而出纏無大悲行智未究竟有所依在修行不應以有所得心一分無相無願無作空解脫門莫以為足應修智悲發起願求誓度眾生學差別智盡三界法無不皆知明用三界事便成法界善照自他十二緣生成一切智了無邊劫與今無二不求餘處別有出世解脫涅槃以無作無依智印三界法本如是無別思求一依十住十行十迴向法門圓會自當稱此婆須蜜女是會第五無盡功德藏迴向門為以行齊生死是非見亡以法界禪門真俗二染俱盡以性等法界智周有無無行不行無生不利招多福德故名無盡功德藏善財白言聖者種何善根修何功德已下其女與善財說自往昔因高行如來出世為長者妻布施寶錢及文殊師利勸發大菩提心以是因緣得如斯解脫我唯知此離貪欲際解脫者明往因以捨所重寶錢是離貪文殊師利勸發無上菩提心是離欲如一寶錢其所施不多為心貴重故能捨與多非異此是無盡功德藏迴向亦以禪波羅蜜為體明圓通諸法是寶錢義約智門中諸位通治約位以第五迴向中以出世禪入於生死真俗染淨不自在障行不自在遍眾生障治令自在故第二推德昇進中從如諸菩薩摩訶薩已下至辭退而去有六行經分為五門一推德昇進二示其方所及以城名善度三舉善知識居士名鞞瑟胝羅四舉善知識所行事業供養旃檀塔座五禮敬辭退而去隨文釋義者南方如初釋城名善度者約此居士善度眾生故居士名鞞瑟者此云法胝羅者此云包攝為此居士智慧廣大包攝十方一切法門具云悉怛履曳此翻為慈氏為明以第六出世智慧處俗行慈方便利生以行成名故第一正入當位法門中從爾時善財童子已下至我唯知此菩薩所有佛不涅槃際解脫門於此段中約立五門一漸次遊行至善度城二詣居士宅頂禮其足三合掌而立正申所求四居士為善財正說所行之法所行解脫門名不涅槃際五舉所現行供養旃檀塔座供養旃檀塔座者經云我開旃檀座如來塔門時得三昧名佛種無盡者明一切眾生分別心皆是如來智慧種同於諸佛智慧種無有生滅等相此同十住中第六住十行中第六行十地中第六地以十住十行中第六出世間之智慧門迴向入纏處俗中智慧利生之行故為居士身處世化俗置一塔室於中安置一旃檀座不置形像表第六智慧門達無相法也以此塔座供養諸佛現在其前明無相法無有三世古今之見為以自佛智慧與一切諸佛智慧無相體同皆為一際一切眾生亦與一切諸佛智慧本來一際為諸眾生說如斯法令諸眾生開佛知見入佛知見悟佛知見故城名善度居士名含攝一切諸佛一切眾生智慧皆一體不生滅故既是諸佛智慧無生滅性一切眾生亦不生滅也故得一切諸佛不入涅槃此意明如座上無相是佛故善財白言此三昧境界云何已下是居士答入此三昧見佛之數此界他方三世諸佛總皆得見所有見佛之數如經具明意明諸佛眾生無生滅相方便以將其旃檀座塔引接表示令一切眾生達自身心性相智慧如旃檀座塔本來佛也明性相皆無俱不生滅達相如化了性如空智無依住何有生滅此是隨順堅固一切善根迴向以般若波羅蜜為體餘九為伴此治出世智慧處生死中於大慈悲不自在障令得自在故第二推德昇進中從如諸菩薩摩訶薩至辭退而去并頌有十四行經分為五門一推德昇進二示善知識方所三舉山名補怛洛迦四舉善知識名觀自在號觀世音五禮敬辭退隨文釋義者山名補怛洛迦者此云小白花樹山多生白花樹其花甚香香氣遠及為明此聖者修慈悲行門以謙下極小為行也華者明開敷萬行故此慈悲謙下極小和悅行花開敷教化行香遠熏一切眾生皆令聞其名者發菩提心故舉善知識名觀自在者以舊經云觀世音為正梵云光世音以慈悲光照世間聞苦便救有待念而方救者意令彼迴心專緣善發心令功德善根深固也問曰觀自在可無慈悲何以要須光世音答曰夫一切菩薩約行成名約名行表位雖一切菩薩皆具智悲二門今以名行表昇進要須以名表法今此第七隨順一切眾生迴向成處世慈悲門以光世音名是慈悲之號以為表位行門令昇進也觀自在者但明觀照成出世般若義自在故以表觀世間苦表悲門不如觀世音之號法華中云普賢菩薩從東方寶威德上王佛所來者又餘經云觀世音在西方阿彌陀佛所者總是如來密意方便表法成名意云東方是智西方是悲以方表法實無方所但約東為春陽發生日出普照二十八宿中東方角宿及房心等七星皆為眾善位以表智門西方七宿昴畢參等主白虎秋殺義昴為刑獄多主罰惡以觀世音主之而實佛國一方滿十方一塵含法界何有方所而存自他隔得別佛也先德翻經之士以三乘教謂此方無觀世音以觀自在充號此非實法界毘盧遮那如來境智道理於法華經中會三入一門中具有此三法文殊普賢觀世音菩薩表法身無相慧及根本智即文殊之行主之表從根本智起差別行以普賢主之表大慈悲心恒處苦流不求出離以觀世音主之以此三法屬於一人所行令具足遍周一切眾生界教化眾生令無有餘名毘盧遮那佛即明一切處文殊一切處普賢一切處觀世音一切處毘盧遮那乃至微塵中重重充遍且約略明也如海上有山多賢聖者此約南海之上亦主生死海上餘義如文具明亦約慈悲為流泉第一正入當位法門中從爾時善財童子已下至我唯知此大悲行門於此段中約立五門一念善知識教思惟昇進二漸次遊行至於彼山處處求覓此大菩薩三見其西面巖谷之中觀世音菩薩於金剛寶石上結跏趺坐四善財見已歡喜觀世音遙見善財稱歎五善財頂禮申請觀世音為說大慈悲行解脫門隨文釋義者如第五婆須蜜女以師子頻申引接成悲舉行及報身相及境界所居皆寶莊嚴至第六第七迴向為大悲至極熟物利生不就自報就眾生界穢境而居巖谷泉流縈映樹林蓊欝香草柔軟右旋布地觀世音菩薩坐金剛寶石無量菩薩皆坐寶石此是所居處表巖谷明險道趣泉流縈映者明慈悲瑩徹樹林蓊欝者表慈心蔭密香草柔軟者表和言芳教重悅人心右旋布地者表眾生順化布慈悲地令有所歸觀世音菩薩坐金剛寶石者表以金剛智用隨悲行堅實深重無所傾動也結跏趺坐者智悲交徹也無量菩薩皆坐寶石者悲行堅厚也善財諦觀目不暫瞬者敬法貴人慈心見徹無別念也善財歎德如經具明善財往詣觀世音所觀世音菩薩遙見善財即云善來并諸稱歎未及致敬先有是言者明大悲深厚先致慰問及稱歎然後頂禮旋遶申其所請觀世音菩薩授與善財大悲行解脫門明迴第六住第六地中修出世慈悲令成入俗慈悲之行至此位中菩薩是第七等隨順一切眾生迴向滿故入俗智亦於此滿故如下文指位雖在東方有菩薩名為正趣及至見時還同會而居表此位菩薩入俗現行悲智齊也至次下文和會經云善男子我恒住此大悲行門常在一切諸如來所普現一切眾生之前以四攝事攝諸眾生廣如經說意明不離根本智十方世界對現色身慈悲利物已下廣明觀世音菩薩自所誓願利眾生事行如下具明我唯得此菩薩大悲行門已下是推德昇進此是等隨順一切眾生迴向門方便波羅蜜為主餘九為伴約智門中諸位通治約位門中治十住十行中出世大悲處俗不自在障令得自在第二推德昇進從如諸菩薩已下至辭退而去有十八行半經分為五門一推德昇進二示善知識方所三舉善知識名為正趣四重歎善知識光明威德神通普化五勸令往問問曰此何意不云辭退而去答曰為此觀世音菩薩會中見正趣菩薩悲智二位在此位齊滿表悲終即無明之智自成明悲智無二體故不辭去也又明從師子頻申比丘尼修悲起智從此第八迴向已去至第十地神即從智成悲即天神是智地神是悲明智悲合體即普賢行自在此明智悲應真體通神性名之天地之神非世鬼神也觀世音菩薩云東方有一菩薩名曰正趣者明正智無邪故云正趣從空而來者明智體無依性無形質神無不遍自體真空起如幻身應緣利物一剎那際響應十方性無往來以虛空而現幻像故云從空而來東方者表是智也云南方表法為虛無為离中虛為明為正為日离者麗也以明麗於地者以北方為坎為黑以子為陰極癸為陰終以背黑而從明背邪而從正是初啟蒙之位故往南方今至第八真如相迴向即明東方為智為震為雷為音聲為青龍為春生為福德為吉慶日生於寅出於卯定是非於辰巳也至午巳東總屬陽位午為陽極未為陽終自未至丑是陰位以此第八智明真如相迴向即取東方為智明照萬邪故入於生死震動萬有令明生故教化眾生達真如故照愚夫道成君子之德故破佞邪道成正智故照一切惡生一切善故長諸善根成白淨無垢吉祥福德故故東方表智西方表悲以此二位明悲智齊故正趣菩薩從東方以來白花山西一處而見以明東表智西表悲此觀音正趣會悲智二位一分始終自此已去從智行悲也即次後天地之神是以明從悲行智即行狹不終以智行悲即行廣無限自在故如十地位滿智悲功成十一地中還以悲為體以智為用即摩耶是悲生佛是智如是一一位中昇進皆有意趣總別同異如東西南北表自有趣求啟迷發明即往南方表之若明智悲益俗即東西表之觀音在白花山西者白者金像也西方白表金位也主將位也東方者木位主青像主相位也相主生將主殺如來以約世間法則安立法門令世間易解故以此殺害之處置大慈悲之門以為救苦以東方春生之位置大智之門以表智生眾善令易達其事故如老子云上將軍居右偏將軍居左明上者而具慈恐妄殺也而實大像混然何有方形而可得也但約法立名設其則也然智悲之道以一法而滿十方以一行而遍一切萬行雖然約世軌則設法不無如世陳設者是隨方應用也是故此經觀世音菩薩云東方有菩薩名為正趣表第八智位照世間大夜故此同十住十行十地十一地第八無功智之大用故位同昇進生熟逆順有異此正趣菩薩從空中來至娑婆世界輪圍山頂以足指按地其娑婆世界六種震動者表智能破闇眾生惑滅境亡散也智現妄亡妄業所報得大地之境界亦亡散故地動動者散也如定現前妄亡智應報境盡亡足指按地者智之所行也表以法空起智現前眾執皆散輪圍山是妄所執之報境無依智現所執境無以禪觀方明不可以想心斟酌一切皆以眾寶莊嚴者明妄亡境滅隨智淨福相應即諸功德便現身放光明映蔽一切日月星電天龍八部釋梵護世四王所有光明皆如聚墨其光普照一切地獄畜生者如三界之光皆有漏業隨生滅心功德所生皆未離生滅我所有漏業果皆有自他能所得業在如真理智無漏無我無作具法性清淨任性大慈悲之智光非世所及無有隔障邊際分劑可及十方洞徹六道遍周故已下智悲之行如經具明第一正入當位法門中從爾時善財童子已下至我唯知此菩薩普門速疾行解脫門於此段中約立五門一依教速往詣彼菩薩所二頂禮合掌申請所求三正趣菩薩說自所行法名普門速疾行解脫四善財致問於何佛所得此法門所從來剎去此幾何來已久如五正說所緣因依得法所在久近之數云善男子我從東方妙藏世界普勝生佛所而來此土於彼佛所得此法門者此約實而論智無方所遠近之體約以表法中云東方妙藏世界普勝生佛所得此法門明東方是眾善發生之位妙藏世界者是自妙理法身根本智藏性周圓滿普遍十方名為世界普勝生佛所得此法門者明從根本智生差別智響應眾生意明不移根本智大用而無功故從彼發來已經不可說佛剎微塵數劫者以根本智超塵出劫不屬數量所收一一念中舉不可說不可說佛剎微塵數步者明念念中超出過如是情量度量一一步過不可說不可說世界微塵數佛剎我皆遍入至其佛所以妙供具而為供養此諸供具意明根本智性自遍周差別智業用亦如根本智遍周所作供養諸佛依根本智起以根本無作智印起如幻業用普印諸供養具無功而自成以用歸本故明此第八迴向已前以根本智行差別智具大慈悲及世所有一切功巧五明技術之法饒益眾生此位差別智終約用從本總無功用任法自成教化眾生亦復如是自餘如經具明此是真如相迴向以願波羅蜜為主餘九為伴約智門中諸位通治約位門中以治有功用行入於世間無功用智任運大悲此位明有學諸法已終會令悲智一性無二遍周故在觀音會中一處而見第二推德昇進門中從如諸菩薩已下至辭退而去有八行半經約立五門一推德昇進二示善知識所在方所三舉其城名墮羅鉢底四舉神名為大天五禮敬辭去隨文釋義者城名墮羅鉢底此云有門為此第九迴向主大法師位同十住中法王子住十地中第九妙善慧地有大法門饒益眾生故故城名有門問曰何故此位見大天神為明第九無縛無著解脫迴向智淨為天其智無依不為不思而恒應萬有故號天神即是此界乾神是也自會此智道相應也凡為天地日月五星名山大川五嶽四瀆河海社稷之神皆是菩薩所為非是凡世鬼神力所堪能故以乾為天門以淨無垢智現眾法故巽為地戶以巽為風動生萬物勝持萬物荷負大地故以配長女主持陰位如初會風神是也今大天神城名有門如天淨體現世一切所有法門此依化主立名有大法門故城名有門如天現像善惡俱示如天無思賞罰應時此天神即是無為無作淨智為體一切眾生同共有之從自心迷惑智殊品見各不同淨穢皆別若心淨者便為淨土名第一義天一切智天非如五行生滅天也此天神是應真名神為明修行昇進漸智通靈性號之為神故第一正入當位法門中從爾時善財童子已下至我唯知此雲網解脫門於此段中約立五門一念善知識教思惟昇進二漸次遊行至有門城三推問諸人大天所在四知其所在往詣頂禮申請所求五時大天出四長手取四大海水用洗其面持金花以散善財而為說法隨文釋義者出四長手取四大海水自洗其面者明發大菩提心者難得難見取四大海水用洗面者明貴發心者洗面方觀持諸金花以散善財者明貴重而觀貴敬供養能發大菩提心者故又表四長手取四大海水以四無量心四攝法攝眾生故用洗面者明以大悲水以從智用觀察眾生恒攝受也如芬陀利華者百葉白蓮華也明端正香潔人皆樂見菩薩亦爾心端行正能說法香熏澤人心皆令解脫人皆樂見善男子我已成就雲網法門者明大悲雲普覆一切雨教如網漉眾生故善財問言此法門境界云何如下所明金銀琉璃󱈀󰃠車𤦲瑪瑙大焰寶離垢藏寶大光明寶寶瓔珞寶耳璫及寶冠寶釧寶鎖珠網種種摩尼等及華鬘香一切衣服音樂等具皆如山聚及無數百千億諸童女眾而彼大天授與善財令其捨施攝受眾生如經廣說及所教化饒益眾生之行如經廣明此是第九無縛無著解脫迴向行中善知識以力波羅蜜為主餘九為伴約智門中同治約位門中偏治處於三界菩薩人天眾中說法不自在障令得自在入於靈智神化自在轉正法輪第二推德昇進中如諸菩薩摩訶薩已下至辭退而去有十行經約立五門一推德昇進二示善知識所在云在閻浮提摩竭提國菩提場中三舉善知識地神名安住四勸詣彼問五禮敬辭去隨文釋義者問曰何故不云南方云閻浮提摩竭提國菩提場中有地神名安住者答曰此同十住中第十灌頂住迴彼解脫入於生死令隨智大慈悲饒益眾生悉圓滿故但云閻浮提無別偏求此以等法界迴向法故又菩提場主地神是總攝義故十地倣此樣式摩竭提國者前已釋也菩提場主地神者以前明天神主智圓滿此云地神主慈悲圓滿表地能荷負萬有長養眾生故以表慈悲處下生諸法門育載荷負眾生皆令離生死苦故以地神表之亦明地神是此位菩薩主持即是此號地神也明大悲厚載萬物菩提場中者此位會菩提理智慈悲五法為一皆圓滿故名安住神者於此五法齊圓無所傾動故第一正入當位法門中從爾時善財童子已下至我唯知此不可壞智慧藏法門中於此約立五門一漸次遊行趣摩竭提國菩提場內安住神所二百萬地神同在其中同共稱歎善財至德三百萬地神放大光明照大千界普皆震吼莊嚴大地四示善財往業善根五舉自行法門名菩薩不可壞智慧藏解脫門授與善財隨文釋義者百萬地神表大慈悲行圓滿故咸放光明照三千大千世界者明智滿悲圓又三千大千世界一時震吼者皆明善財至此位智悲總圓滿生死涅槃染淨業謝福增報現致使如然地神以足指按地百千億阿僧祇寶藏自然涌出者表善財自行所及故足指按地又表善財始發行入此位故既入此位報境便現所現寶藏是也初舉地神自行報果後舉善財所及處我得菩薩解脫名不可壞智慧藏者明悲從智起即無可壞故藏者以法界行智無不含悲無不滿無生不濟無苦不救智悲遍周名之為藏於行不著名為解脫凡所差別智中所行大慈大悲皆是菩薩行故唯法身根本智是佛也善男子我憶自從然燈佛已來常隨菩薩恭敬守護觀察菩薩所有心行者明從根本智起差別智學慈悲行也乃至如下文廣明善男子乃往古世過須彌山微塵數劫有劫名莊嚴世界名月幢佛號妙眼於彼佛所得此法門乃至不可說不可說佛剎微塵數如來應正等覺悉皆承事者明大悲行深廣自不求安乃至示成正覺入涅槃總是菩薩行收妙眼如來及世界總是智慈自己之法故如毘盧遮那如來處道滿圓極之報身報土如是菩薩行無始無終是尋常家事周滿十方如因陀羅網也自從此已去入十地位中所論發心近遠皆是多表大悲深廣不限其生及以劫量無始無終然亦不出剎那之際也隨世多劫約智無時此是等法界無量迴向以智波羅蜜為主餘九為伴約智門中諸位通治約位門中治出世智悲迴入生死中令自在故已下推德昇進入初地位中也善財童子善知識十地位自此已後十箇地中修行一依安住地神所智悲之行以彼十住十行位中出世智悲之行猶多滯淨以十迴向大願和融出世間真俗二智使恒處世間行大慈悲智無淨染雖處世間如淨蓮花處水不污開敷菡萏色香第一菩薩處世大悲行花開敷功德第一下九箇天神一箇瞿波女總是女類並是俗流無出家類明以前出世間入於世間如迴向法長養大悲以女表之夜神者以明入於世間無明大夜以法照凡令開敷明解故以出纏妙智入俗接生名之為神亦以慈悲之行處於天地晝夜之中以為神位持世間法則養眾生故以家法以化初心智未具者若以智滿便同俗士現同外道工巧技術智增悲妙便入諸天地靈神位中生持世法祐護眾生以其靈智十方應現各不同然其本身不離一切諸佛眾會而亦不壞十方示現佛身故應知如是次第修學不滯其功第二推德昇進中從如諸菩薩摩訶薩已下至辭退而去有七行半經約立五門一推德昇進二示善知識所在云在此閻浮提摩竭提國三舉城之名號迦毘羅四舉善知識夜神號婆珊婆演底五禮敬辭去隨文釋義者城名迦毘羅者此云黃色此城上古有黃頭仙於此修仙道故立名也表法中以夜神智會中道合中宮黃色黃為福慶之色應真菩薩內懷白法外現黃色是福德之色故城名黃色摩竭提國是如來示現成菩提道處明此位昇進會本位故如十住中初位妙峯山頂以方便定力會佛出纏智慧妙理之體此十地中初地菩薩位會如來智慧入纏大慈悲中菩提果故已後例然神名婆珊婆演底者此云主當春生為此神主當眾生春生諸苗稼也表法中是主當初地菩薩昇進春生萬行之苗稼也以能常於生死海破一切眾生為明暗故名為夜天又智自在故名之為天第一正入當位法門中從爾時善財童子已下至我唯知此破一切眾生癡暗法光明解脫門於中約立五門一念善知識教思惟昇進二漸次遊行至於彼城從東門入佇立未久便見日沒三以四種念善知識勝德四見夜神於虛空中處寶樓閣香蓮花藏師子座上身如金色目髮紺青形貌端嚴五善財見其夜神以身投地禮夜神申請所求從見夜神已後復立六門一見夜神身色端正皮膚金色目髮紺青二見夜神身著朱衣梵冠瓔珞三見夜神星像炳然在體四見夜神一一毛孔皆化度無量眾生隨根與法或生天上人間聲聞緣覺所得不同五見夜神或示現菩薩三昧種種自在六善財投身於地禮夜神足合掌申請所求法門此之境界身量毛孔乃是法界之身極其法界際境界也令修行者倣而學之十地方終舉樣極令學纔得其分也乃是全中之分故以智之境界及時不遷即全約位昇進即分於申請所求中復立十七門一善財冀望依善知識獲佛功德法藏二夜神稱歎善財授與自己所行之法三舉法門名目名菩薩破一切眾生癡暗法光明解脫四善男子我於惡慧眾生已下舉自所行大慈悲之行五夜神說二十一行頌以自己所知之法勸善財修學令入六善財白夜神發心久近七又問夜神得此法門其已久如八從乃往古世過如須彌山微塵數劫舉自發心久近劫數九舉劫名寂靜光十舉世界名出生妙寶十一舉有四天下名寶月燈光十二舉城名蓮花光王名善法度十三舉城東有一大菩提樹下有佛號一切法雷音王城正覺十四舉有夜神名淨月所告有佛出興十五舉自己身為王夫人名法慧月因供養彼佛發菩提心經須彌山微塵數劫不生惡道種諸善根經八十須彌山微塵數劫常受安樂於彼佛菩薩所常修善根而未滿足菩薩善根十六復過萬劫於賢劫前有劫名無憂世界名離垢光有五百佛於中出現我為長者女名妙慧光明其本夜神生在妙幢王城中作夜神又來震動我宅放光現相讚歎妙眼如來所有功德自為前導引至佛所我纔見佛即得三昧名出生見佛調伏眾生三世智光明輪十七得三昧力故得憶念如須彌山微塵數劫其中諸佛出現於彼佛所聽聞妙法以聞妙法故即得此破一切眾生癡暗法光明解脫得此解脫已即見其身遍往佛剎微塵數世界已上明發心久近已經八十一須彌山微塵數劫又經萬劫其中一須彌山微塵數劫又一萬劫於佛菩薩所修善根方得三昧名見佛調伏眾生三世智光明輪又以憶念劫中得見一切須彌山微塵數佛以諸佛所修行聽聞妙法方得此破一切眾生癡暗法光明解脫門者在憶念劫中方得此破一切眾生癡暗法光明門此明得法久近總是八十二須彌山微塵數劫又經一萬劫爾所劫中常以女身行菩薩行明修大慈悲心深厚舉劫長遠以最後憶念劫中該含三世一念普周皆是一念中多劫也如初舉遍往佛剎微塵數世界一一世界中佛悉供養承事次舉百佛剎微塵數世界次千次百千次不可說佛剎微塵數佛剎悉皆遍往承事及所說法門悉皆領受漸漸增長滿十方法界供養諸佛教化安樂一切眾生此是初地以百為首便滿十方一切法界無盡佛剎不同三乘但言百佛不云百佛剎微塵及以不可說佛剎微塵世界等事自餘如經具明意明處世行悲深厚不求出世之心盡窮劫也此是初歡喜地善知識以檀波羅蜜為主餘九為伴此明入俗同纏長養大慈悲門具足檀波羅蜜令得圓滿以修慈故多生不離女身以表無出世相常處俗流也此十地中總明處世長養大慈悲門十箇善知識無出家相總為女天說多生因本發菩提心時亦是女身以表十地是入眾生界長養大慈悲之行也以表女是慈悲能長養子孫無疲勞故用明菩薩養眾生故第二推德昇進中從如諸菩薩摩訶薩已下至辭退而去長行有十五行半經偈頌十行經於中約立五門一推德昇進二示善知識居處所在云此閻浮提摩竭提國菩提場內有主夜神名普德淨光三善財說頌歎婆珊婆演底夜天神德四善財說頌已頂禮夜神足五辭退而去此普德淨光夜神是婆珊婆演底往劫為王夫人時於夜覺悟之師於八十二須彌山微塵數劫又經一萬劫常為其師引接示導如前所說者是不云南方直云摩竭提國菩提場內者表修行處生死之慈悲不出菩提體別有世間慈悲行故故閻浮提及摩竭提國是世間菩提場內者表此世間在菩提場內明會世間慈悲之行是菩提心內所行之行不別有也表處纏大慈大悲之行與覺體一也明果作因因果一也如下善財歎夜天頌云多劫在惡趣始得見聞汝亦應歡喜受以滅煩惱故以明修大慈悲行要經多劫住生死苦海不以為厭慈悲行方得成就故明修出世道一念而即現前行大慈大悲行不限劫數也自餘如文自具明也多劫約俗一念約真二事通融自體無礙即乃是一念中多劫多劫中一念以真俗體不礙故第一正入當位法門中從爾時善財童子已下至我唯得此菩薩寂靜禪定樂普遊步解脫門於此段中約立五門一念善知識教思惟昇進二漸次遊行至普德淨光夜神所禮敬申請三夜神為善財說種種法四夜神說自行法門名菩薩寂靜禪定樂普遊步解脫門授與善財五夜神正說以此法門普見三世一切諸佛及國土道場眾會及救護一切眾生故隨文釋義者法門名菩薩寂靜禪定樂普遊步解脫門者此是戒波羅蜜以法身為戒體即一切境界性自禪故法界性禪即智自遍周以智遍周所以普遊步故常處生死行大慈悲長養自體大慈悲心於法性之中具菩薩行遍法界故菩薩寂靜禪定樂普遊步解脫門明處生死中菩提法樂亦能具足菩薩大慈悲復能遍行普賢道故此明自心菩提場內菩薩大悲之行名普德淨光夜神者智悲遍周照眾生之長夜故名為淨光具慈育俗名之為德其智不為性自大用遍周名之為神如此禪體以菩薩行大寂靜法界無礙大慈悲心寂用遍周故約其功用安四禪之名經云分明了達成就增長思惟觀察堅固莊嚴不起一切妄想分別大悲救護一切眾生一心不動修習初禪者以法身根本智正緣念度一切眾生不名妄想以不緣惡法故以法性理中所分別所緣利物皆以智為依止成大慈悲之門無世染習故不名妄想又云息一切意業攝一切眾生智力勇猛喜心悅豫修第二禪者息一切意業是偏慈不普心也喜心悅豫者以此二地菩薩行以法性菩提之慈以攝化一切眾生之法悅樂故名為二禪思惟一切眾生自性離生死修第三禪者明以普見一切眾生同一菩提法性自體解脫以為禪體不自獨見一身有禪體故以一切眾生總體解脫故修第三禪經云一切眾生自性厭離生死修第三禪者自性厭離生死此是譯經者誤也應云一切眾生性自離生死故修第三禪悉能息滅一切眾生眾苦熱惱修第四禪者此一乘菩薩從初發心乘如來菩提心根本智乘修大悲行處生死海觀達眾生根本源底同一如來菩提體用智海便常以法界智日常於不達迷暗之夜為一切眾生解諸迷暗不同前三乘別求自己清淨樂果而實未曾而得究竟一切樂果是故說法華經會三歸一來歸此法故已下所有利眾生之行門如經具明此是持上上十善戒以菩提體為戒體以居菩提場內夜神表之以菩提心成大慈悲為戒體十迴向以舡師為戒體十行中釋天童子以工巧諸技術以為戒體十住中海雲比丘觀十二緣生法自體清淨以為戒體於此第二地中以菩提場內普德淨光夜神以為戒體此明菩提中智處於世間修慈悲門以為戒體此是第二離垢地中善知識以戒波羅蜜為主餘九為伴治菩提心處於生死海行於慈悲不自在障令得自在故此明和融菩提生死一不自在使令自在此位中以菩提體觀三界無生滅性是總相觀第二推德昇進中從如諸菩薩摩訶薩已下至辭退而去長行并頌有二十五行經於中約立五門一推德令善財昇進二示善知識處云去此不遠於菩提場右邊有一夜神名喜目觀察眾生三普德淨光天重為善財說頌四善財頂禮普德淨光神足五辭退而去釋曰去此不遠者明以菩提為第二戒波羅蜜在菩提場內此第三忍波羅蜜還以菩提為忍行故去此不遠於菩提場右邊者以右為智位左為悲門明以菩提起行成其忍慈不忍即無慈故明以有忍故能行慈悲有一夜神名喜目觀察眾生者是忍中之慈名之喜目不捨眾生名為觀察又觀根攝化名為觀察眾生夜天神者前位以菩提為戒體都淨三界有欲之心下界散動心欲上二界忻禪樂淨心欲此第三發光地以修八禪能同彼禪不染禪性能同欲界不染欲性名為發光地名為夜天其智應真號之為神於三界中教化眾生自在名之為天亦明此位一一別治三界中欲習令清淨得三界中同別之相名觀察眾生夜天神四地生諸佛家五地習世間藝能六地三空寂滅神通定現前得寂用神通自在周遍十方攝化眾生此已上得出世間中世間自在故第七地已去入世間自在如十迴向中亦有此勢分十住十行亦然又有勢分不同如十迴向中即迴十住十行中解脫入於世間至第七迴向位中昇進通聖即見觀音正趣菩薩至第九第十迴向中却還世間智通於神持眾生界乃至九地總是神位十地釋氏女瞿波是如來往昔為太子時妻表十地慈心法喜已滿故從前十迴向已後修處世間慈悲之位至第二地菩提場內普德淨光神是會菩提體一分之極從此二地已後至三地以於菩提場中起用一一禪界同別修行六地中方於菩提體中起用始寂用自在第七地純是處纏修菩提中慈悲及智使令圓滿至八地方始智悲任用無功而自成猶須念本願及佛加持方始明了九地十地方始學佛十力四無所畏前從普光明殿說十信心位已次昇天明五位昇進猶恐隨言說教中不能具足體會其五位中昇進同異之意於此法界品中以善財求善知識名目居處國土城名年歲園林報果南北東西近遠男女聖凡天人龍神以法及像表之令會其聖意昇進次第之行使令學者善得其宜不令錯謬不滯其功於中有十三行頌歎如來境界喜目夜神能知如文具明第一正入當位法門中從爾時善財童子已下至我唯知此普喜幢解脫門於此門中約分五門一念善知識教思惟昇進二善財意欲詣喜目觀察眾生夜神所三夜神神力加持善財令知親近善知識多所饒益四善財蒙加持已速發此念自知由親近善知識能勇猛勤修一切智道五善財詣喜目夜神所觀察夜神攝化眾生饒益境界從此所見夜神在於如來眾會道場坐蓮花藏師子之座已下長科為十二段一爾時善財童子發是念已已下至皆令歡喜而得利益有五行半經明初觀喜目夜天攝化境界分二所謂出無量化身雲充滿十方一切世界已下至如是宣說一切菩薩種種行法而為利益於中有八十三行半經明以十波羅蜜攝化眾生分三復於一一諸毛孔中出無量種種眾生身雲已下至主方神等相似身雲周遍十方充滿法界有十七行半經明菩薩喜目夜神毛孔化身十方同類攝眾生分四於彼一切眾生之前現種種聲已下至從初發心所集功德有八行經明喜目夜神出現遍滿十方音聲說喜目神初發心來所有功德親近諸佛及所行波羅蜜海分五所謂承事一切諸善知識已下至令無量眾生住如來地有四十六行半經明前所現音聲所說喜目神所修行及供養諸佛教化眾生境界分六爾時善財童子見聞如上所現一切諸希有事已下至堪修普賢菩薩行故有八行半經明善財童子見如上教化境界得入此喜目夜神所行法名不思議大勢力普喜幢自在力解脫法門分七爾時善財童子已下一行半經明善財說頌歎喜目神功德分八頌中有十行頌明正申頌意歎夜神道德分九爾時善財童子已下三行經明善財問夜神得解脫久近分十我念過去世已下至其心不忘失有二十六行頌明夜神答善財住劫久近分十一從此後供養十億那由佛已下至了知十法界一切無差別有六十五行頌答善財住劫供養諸佛久近多少之數於此供養分中有十一段前十段各有十佛名後一段有一佛名皆配十一地中隨位昇進一地配十佛名號十地配百佛名號十一地配一佛名號明後一攝前多故明一地具十地行故以十波羅蜜互參成故第一從此後供養十億那由佛者配初歡喜地明初總攝末故初含多故願廣大故初地明勝願發心初即多故是總相義此初地是第二地中初地故乃至十地是第三地中十地故初佛功德海者是第三地中初地檀波羅蜜門為主餘九為伴以此位是第三地中前後地內十波羅蜜總在此位中餘位亦倣此相收如帝網相入一入多故此明忍體總收因果遍也五位中位位皆然第二一切寶光剎其劫名天勝者第二離垢地戒波羅蜜為戒體故天者表淨戒自在勝於煩惱名為天勝故五百佛興世者以戒波羅蜜為主五位中五百箇波羅蜜總以戒淨體收名為五百佛興世若於自心境自體無垢外別見他佛是人未離魔業初佛號月光輪表戒光圓滿餘九佛號是戒中主伴波羅蜜因果名號如下如是等諸佛我悉曾供養尚於諸法中無而計為有者為智波羅蜜未圓明昇進未熟戒取猶在表以昇進生熟論之至於十地智波羅蜜圓明有五百重昇進習氣生熟不同此明總相中別同中之異以一發菩提心已受無量安樂所修生熟十地猶存十一地方盡二愚至佛位為對習氣安立諸地職位治之計其理智十地差別如空中鳥跡然約其習氣同別行相非無次第從此復有劫名曰梵光明者是第三發光地位修八禪都治三界習障欲界樂欲障上二界樂禪障現第一義天光淨無障號劫名梵光明梵名淨也治天界染淨習氣一分淨名為淨光明世界名蓮花燈此是當位行無染名也莊厭極殊妙以忍波羅蜜為莊嚴故名極殊妙以忍為行首故彼有無量佛者以明忍體總收諸行故云彼有無量佛我悉曾供養者以忍辱恭敬為供養一切佛故初寶須彌佛者以第三地忍辱謙敬為行中高勝故如須彌山高勝也此佛為主餘佛為此忍中之伴已下一一隨十地十一地十波羅蜜萬行主伴配之一切諸佛皆依此五位行中理智願得佛果故離此法別見佛者無有是處以智所行及處說名劫量大智之境都無有時日歲月也皆須約自實佛實智實法而論不可隨自他虛妄見也若智滿行周一切總佛第四地配精進波羅蜜八十那由他佛者表八正覺道為精進行體故餘八邪之行非佛故那由他者萬行總數次第五地禪波羅蜜中劫名寂靜慧剎號金剛寶表法性身為禪體明語默皆寂靜也金剛總明禪體無壞性於中有千佛次第而出興者表禪攝用歸本以十地中一地有百波羅蜜為主伴此禪位中收十地位為千次第也第六地般若為主有劫名善出現者表智慧善能出現諸法剎號香燈雲者表智慧為香破暗為燈說法普覆為雲億佛於中現者以般若從用以億舉數之前位千此位億也第七地中有五百諸佛於中而出興者表方便波羅蜜通收五位門出世智慧總入俗同事成大悲行故舉五百佛為行數劫名集堅固王者處纏不污方名堅固王者自在義第八地有八十那由他佛者表無功用之大用已終八正之總備第九地六十億那由他佛者一那由他當此溝是此第二十數表法師之位法雲普雨六道化周亦表第一般若總通十地位雨法滿故第十地中有三十六那由他佛者表智圓三世六位齊明因果徹故以智增明三世六位無始終一圓智故第十一地有一佛者表收三世六位為一法界無礙大用故此收別同本依根本智故成普賢門佛果圓故一多徹故一如經細看文義皆自有此意非是人情強安立也第十二段中善男子已下至我唯知此大勢力普喜幢解脫門有九行半經明都結已上發心始末因果劫量分於此段中彼轉輪聖王名十方主能紹隆佛種者豈異人乎文殊師利是也爾時夜天神覺悟我者普賢菩薩之所化也其王寶女蒙彼夜神所化者即此喜目神是表法是依根本智法身之理起差別智行表大慈悲不限時劫以佛剎微塵數以況之經如是等劫量修行得此大勢力普喜幢解脫者明第三地修三界別對治四禪八定得自在故處世行慈悲行忍行一分終故始於一切善惡眾生常歡喜不厭故以此修行劫數答前善財所問發心久近故明忍性遍周一時總答又明智無前後故經云禪波羅蜜所有資具者明施戒忍精進四念觀三十七道品等是禪家資具亦以五停心觀十八事物空閑寂靜是禪家資具亦以師弟法智之正教是禪家資具亦以十波羅蜜與四攝四無量為助顯法界體用自在是禪家資具此是第三發光地善知識以忍波羅蜜為主餘九為伴治三界中住禪染淨二障一分行大慈悲使無礙故如是染淨二習一分微薄始於善惡眾生一分不生厭捨得大勢力普喜幢解脫門前五位十地中言說所陳恐不能了意至此位中以善財求善知識名目處所男女長者比丘比丘尼優婆夷菩薩夜神等名行相狀託法及事以表之使令易解第二推德昇進門中從如諸菩薩摩訶薩已下至辭退而去有十四行經約分為五門一推德昇進二示善知識所在三舉善知識夜神名普救眾生妙德四勸善財令往詣五禮敬辭退隨文釋義者在此會中有一夜神者明菩提及智悲圓滿名在此會中夜神如前所釋此是十地中第四焰慧地生諸佛家住菩提位長大慈悲門以第二地夜神名普德淨光在菩提場內明與菩提心相會為初地是勝願發心二地方會真體得中道故自此已後直至十地長養大慈悲心方終十一也純是普賢之處世妙行前三地治三界業一終名為發光地此地生如來家淨慧現前名焰慧地自餘如文自具第一正入當位法門中從爾時善財童子已下長科為十四段一爾時善財童子已下至作是願已有六行半經明正念喜目夜神之教思惟趣入不違其善知識教分二往詣普救眾生妙德夜神所已下至放光入善財頂充滿其身有五行經明普救夜神放眉間光明名智燈普照入善財身分三善財爾時已下至令得一切智清淨光明故有三十九行經明善財蒙光入身即見智燈普照法門所照境界及普救夜神所行之教化眾生境界海無邊分四時善財童子見此夜神如是神力已下至以偈讚曰有五行經明善財見其夜神神力以偈讚德分五善財正說二十行半偈重明前所見法分六爾時善財童子說此頌已已下至修何等行而得清淨有三行經是善財請問修何等行而得清淨及問得此解脫其已久如分七夜神云善男子已下至我承佛神力今為汝說有九行半經明夜神推法難知非是天人及二乘所能測知推以佛神力為汝說分八善男子乃往古世已下至示現如來出現不思議相有九十七行經明轉輪王城北菩提樹前寶花光明池中蓮花十度放光饒益不同及一切境界普興莊嚴雲分九善男子此普照三世一切如來已下至頌有四十八行半經明寶花燈王城北蓮花中初佛出現普賢菩薩告知輪王與眷屬俱往見佛及偈讚如來出現分所說十行頌讚如來德如經具明十爾時轉輪聖王已下至發阿耨多羅三藐三菩提心有七十二行半經明轉輪聖王及女興供其女妙眼獲益發菩提心分十一善男子我念過去由普賢菩薩善知識已下至聽聞說法依教修行有十六行半經明都結已上修行因緣眷屬名號及因普賢發起善根分此初佛所得法菩薩普現一切世間調伏眾生解脫門十二善男子過毘盧遮那大威德世界圓滿清淨劫已次有世界名寶輪妙莊嚴劫名大光有五百佛於中出現已下十佛所此普救夜神於一一佛所受生而為不同供養聽聞諸法如文自具十三善男子此世界中有如是等佛剎微塵數劫一切如來於中出現我皆承事恭敬供養所說法門皆不忘一文一句已下至頌有十行半經明總都結所經諸劫供養諸佛得法門分此段明智滿行周自佛會為一法界故都舉佛剎微塵為量也大約且以自佛果遍故如下一段頌總都結如上所供養佛數作十一段十十為首總有須彌山微塵數佛曾所供養此都言十一地自行佛果故自行相應他佛自會一體也不可作一面自他之求十四我唯知此菩薩普現一切世間調伏眾生解脫已下是推德昇進隨文釋義者云往古過佛剎微塵數劫有劫名圓滿清淨者此是一切智之圓滿普照之體也其世界名毘盧遮那威德者此是種種差別智之純雜光明自在此是精進行之遍周有須彌山微塵數佛於中出現者是精進位昇進差別智廣量高出世間之果也前位舉三十六那由他又一無量又五百更有一佛為昇進見佛智之廣量此須彌山微塵為佛量也明勝進高昇此世界東際輪圍山側有四天下名寶燈花幢者明東際及以寶燈花幢者總明修差別智也有百萬億那由他諸國土者此明一切智智主伴法門眷屬攝生報居境界也此四天下閻浮提內有一國土名寶花燈者此明差別智自在照曜義也於中眾生具行十善有轉輪王於中出現名毘盧遮那妙寶蓮花髻於蓮花中忽然化生者表一切智種種差別智生皆無所生而生無所染也三十二相者智所報生也七寶具足者表七菩提分也王四天下者四智遍周也恒以正法教導群生者正智現行無邪行也王有千子者萬行具足也夫人寶女並表法樂慈悲也其有一女名普智焰妙德眼者此是普救夜神會智悲之行其此世界淨穢合成愚智同居即是此位會融染淨成智悲二行於其城北菩提樹前有香池名寶花光明者此表法身戒定體之香也香池之內出大蓮花名普現三世一切如來莊嚴境界雲者是於法身中起十波羅蜜行也能現一切諸佛境界如雲故須彌山微塵數佛於中出現者總明一切諸佛皆以一切智智大慈大悲十波羅蜜法身池中起精進行而出現故已下香池中蓮花十度放光者明節級利生十千年前此大蓮花放淨光明名現諸神通成就眾生若有眾生遇斯光者心自開悟無不了知者配檀波羅蜜為主餘九為伴十千年後佛當出現者每以智波羅蜜為佛出現互體為十及以百千萬皆以智為十佛也又九千年前放淨光明名一切眾生離垢燈者配戒波羅蜜為主餘九為伴九千年後佛當出現者至智波羅蜜是佛出現八千年前放大光明名一切眾生業果音若有眾生遇斯光者悉得自知諸業果報者配忍波羅蜜中十波羅蜜八千年後佛當出現已下七六五四三二一總如是以配之末後云供養佛剎微塵數佛者智滿行遍自心如佛行總如佛見總如佛十方世界無不是佛故已下頌中一百一十箇佛號者配此十地十一地因果佛位故頌云初佛名智焰即是初歡喜地檀波羅蜜為主餘九為伴是初地中檀波羅蜜中十波羅蜜互為主伴皆隨波羅蜜佛名號審觀之自見意況從此次第復有十佛出初名虛空處者此配第二離垢地戒波羅蜜以戒性如虛空以身為戒體故餘九箇佛名是此位中戒為主伴波羅蜜名故從此後次第復有十佛出第一光幢佛者配第三發光地中忍波羅蜜以修八禪淨治三惑障名之為光惑亡成忍不動名幢已下九箇佛號是主伴波羅蜜行中果也如是已下一一地中十波羅蜜參融皆十佛果名號如上配之自見其意都舉佛剎微塵數佛者智滿行遍無不佛故皆悉承事者即聖凡同體無一法不佛空無間也以普眼觀之徹其心境無不佛也智隨敬行一切皆佛故如是見者以事而論亦實如是表法而論之一切總實是故若一法一物不是佛見者當知是人即是邪見非正見也即有能所是非諸見競生不得入此普賢文殊智眼境界如是見初心及智滿不移地地中以總別六相義明之經云毘盧遮那藏妙寶蓮花髻轉輪王者豈異人乎今彌勒菩薩是者一切智智藏圓滿是佛果滿菩薩行亦周其王妃圓滿面者以智滿法悅是圓滿面又面者表見聞香味諸法滿故以表法悅如妻義也今寂靜音海夜神配第五禪門表禪悅樂也非如世間妻取少分像也王女妙德眼童女者表以智行慈無染淨二習也又經云善男子過毘盧遮那大威德世界圓滿清淨劫已次有世界名寶輪莊嚴劫名大光於中有五百佛出現我皆承事者此十一地中都行五位中各十波羅蜜互為其體一位有百共為五百於中隨佛出現事佛之身或為夜神或為輪王或為阿修羅王者是佛果中隨位之行最後為妓女者表法悅樂明十一地中五百行滿約如是知離行自法自佛果外一向別緣身外他佛而求真者本非修道見道人也若自行位果及者諸佛自相應也以自佛果相應故設強求而得見者是暫化現也非自行所及故此明一位中具十地法地地之內皆有十種十地體故以十波羅蜜互參而成故同別具足也如是皆如帝網門一多相徹此是第四焰慧地善知識以精進波羅蜜為主餘九為伴治處世間修慈悲懈怠不樂精進捨眾生障使令專精進教化眾生故此五位十地位同佛果一一約修行智慈所及所行所到處施設佛名不可如情要期立志暫見佛化身也一一須立自智自行及處而為名佛一一以名下義次第配當自見其意不可於自法外別作安摸善男子我唯知此菩薩普現一切世間調伏眾生解脫者明推德昇進第二推德勝進中從如諸菩薩摩訶薩已下至辭退而去有八行半經約立六門一推德勝進二示善知識所在云去此不遠三舉夜神名號寂靜音海四舉夜神徒眾主之神數五勸善財往問六聞善知識所在禮敬辭去釋曰前云眾會中此云不遠者表前是精進波羅蜜總將眾行會菩提體不離菩提體中故言眾會中此明以禮定進修勝位於此位中習世技術工巧諸餘藝能勝前位故不離菩提體故不離精進行故而有巧能名去此不遠夜神名寂靜音海者明寂用遍周也寂靜是定也音海是用故明依此第五地禪門因定起慧用如海廣大故坐摩尼幢莊嚴蓮花座者明定體無垢無染著也百萬阿僧祇夜神前後圍遶者明定體遍周行亦遍周百萬者數之長也舉百萬阿僧祇此方云百萬不可數也數既不窮其源但約行十方攝化益眾生之行遍故此寂靜音海夜神是普救眾生妙德夜神之母表定能成精進行故若無定者一切諸行皆有疲勞第一正入當位法門中從初長科為十段一爾時善財童子已下至了知信解自在安住有兩行半經是念前善友教而不忘失分二而往寂靜音海夜神所已下至云何修菩薩道有五行經明善財申自所求分三時彼夜神告善財言已下至廣大喜莊嚴解脫有兩行半經明夜神為善財說自行法門分四善財言大聖此解脫門為何事業已下至我為其說菩薩直心有六十五行經明夜神答善財修此法門所行事業及方便分五善男子我以此等無量法施已下至無量無邊生大歡喜有十七行半經明夜神答前善財所問行何境界分六善男子我觀毘盧遮那如來已下至能說一切無邊法故有三十二行經是答前所問作何觀察分七善男子我入此菩薩念念出生廣大喜莊嚴解脫光明海已下至汝應思惟隨順悟入有三十四行經答前善財所問行何境界分八爾時善財童子白寂諍音海夜神已下至增長積集堅固安住圓滿有十六行經答善財所問云何修行此法門分以十波羅蜜為修行九善財童子言聖者已發阿耨多羅三藐三菩提心其已久如已下至念念出生廣大喜莊嚴解脫有五十四行半經答善財所問所發大菩提心其已久如分十得此解脫已能入十不可說已下至頌有五十八行經明寂靜音海神自說所行此行念念出生廣大喜莊嚴解脫已所入法門所供養三世諸佛及所發心世界猶今現在分此表定體時不遷故一切時總如是已下有十行頌明夜神自說本行勸善財修行如文自明善男子我唯知此念念出生廣大喜莊嚴解脫已下推德昇進隨文釋義者云念念出生廣大喜莊嚴解脫者明禪悅遍周利生廣大稱本願行以立其名理行互嚴名之莊嚴夜神號寂靜音海明理性無為故名寂靜言音響應等利含生名為音海明即音是定體用故如善財夜神發心久如夜神云此花藏世界海東過十世界海有世界海名一切淨光寶已下至然後命終生此花藏莊嚴世界海娑婆世界有四十八行半經明夜神所供養十佛出興皆以身承事供養及所聞法此是所行之事答善財所問發心久近若以表法門中是地中修十地行次生娑婆世界先見三佛然後見毘盧遮那如來得此念念出生廣大喜莊嚴解脫者是一地入十地十一地法門得三世智印印三世佛悉皆承事悉皆聞法如經具明以表禪體遍該三世一念普印諸法無去來今是所答善財發菩提心之久近十佛之後供養佛剎微塵數佛者表十地之後智印普周於一塵中遍多佛剎住一塵中以智無障礙故無表裏故等諸佛智同眾生心故約法界禪定體用論也言花藏世界東過十世界海者表十地勝進故東者發明初首也有世界海名一切淨光寶者表第五地禪體該諸位故中有世界種名一切如來願光明音者即表此第五地中初歡喜地發十不可壞心為世界種故此明法界大智悲為種以初地依十方諸佛勝願發心名如來願光明音又以古德云以三千大千世界數至恒沙名一世界性性至恒沙為一世界種中有世界名清淨光金莊嚴者約禪體普收直至金剛智一切香金剛摩尼王為體者以戒定慧解脫知見香金剛智性自無垢為體此為五位十地勝進之體王者表智自在也形如樓閣者十地之智重重重重無盡知見慈悲喜捨眾法莊嚴眾妙寶雲以為其際者以悲願大雲而成十種地住於一切寶瓔珞海者以萬行瓔珞海安立十地次第妙宮殿雲而覆其上者無性廣大悲宮智殿而含覆眾生淨穢雜居者明法界大寂定門智悲齊進佛國與眾生國不礙同體該含性無裏外淨穢等見此世界中乃往古世有劫名普光幢者表本智光明國名普滿妙藏者表普光明智等一切眾生共有名之為藏道場名一切寶藏妙月光明者表第五地自性清淨禪為道場能顯現智慧寶藏皆於其中出故有佛名不退轉法界音者得此如上道場法門方便治惑即得不退轉法界轉法輪音故於此成阿耨多羅三藐三菩提者以如上法顯惑亡即菩提也無別成壞也我於爾時作菩提樹神名具足福德燈光明幢者表無性理之菩提妙智為神從智起無量慈悲萬行中報德功果名具足福德以智慧恒能照根攝化名燈光明智恒無體可傾動常能破一切眾生煩惱為幢守護道場者明此第五地定體不動是護義亦是道場故以定能發慧惑亡守護道場總在其中從此已下總供養十佛及以入法總表十地勝進門一一次第配當自見眉目從此初佛配初地次二地次三地於中所生之身是隨地位中之行所供之佛是行中之果設約事中亦不違此表法若設欲見他佛者智不及此法門行不相應無由相應得見佛故如供養十佛及佛剎微塵數佛者是十地果終之相智眼所觀此明五地禪中十地總相後生娑婆世界供養四佛者即明五地已前初二三四地中之果一時供養三世一切世界諸佛者即明此五地中十一地智圓普賢行滿智印三世古今未來悉皆一際無別時故約實如是無虛假故亦明此地禪體理智之中性圓三世總皆一性三世諸佛一時無前後故直以定體法身智境以實而論若約妄情不可見也此是難勝地善知識以禪波羅蜜為主餘九為伴治寂用不自在障令得自在此地所以名難勝地者以此地於禪定中善學世智五明世技一切皆知定用功及故六地入寂滅大用般若門如下主城神是亦如前十住中第六住海幢比丘是入寂滅定離出入息化身如雲設教如海第二推德昇進中從諸菩薩摩訶薩已下至辭退而去并頌有十八行經約立五門一推德昇進二示善知識所在云在此菩提場如來會中三舉神之名名守護一切城增長威力四善財說頌讚寂靜音海之德五禮敬辭去隨文釋義者此菩提場內如來會中者表不離菩提心真如體大會海中故有夜神者明菩提性真如中妙理智慧為神能破一切眾生無明執著為主夜神常不離生死大夜起發一切眾生大明生故名守護一切城增長威力者表常守護一切眾生心城增長第六地中及一切眾生智慧威力使三空現前寂滅定力世間出世間智慧悉現前力永超生死海常住世間得一切出世間智慧海力如下文具明如善財以十行頌歎寂靜音海神法界身無邊佛海眾生海悉在一塵中此尊解脫力明前五地中禪體法身性無邊際大小量故如水鏡空中乾體普含眾像皆現其中不相礙也以定力印之自現如頌中自明第一正入當位法門中從爾時善財已下至我唯知此甚深自在妙音解脫門於此段中長科為十段一爾時善財童子已下至守護一切城夜神所有四行半經明正念前法思惟勝進分二見彼夜神已下至現究竟調伏眾生身有六行經明夜神所現差別身教化一切眾生分三善財見已歡喜踊躍已下至唯願慈哀為我宣說有五行經明善財申請所求分四時彼夜神告善財言已下至問諸菩薩所修行門有七行經明夜神歎善財志德所求法分五善男子我得菩薩甚深自在妙音解脫已下至心恒不捨一切智地有十四行半經明夜神自說自行饒益眾生行門分六善男子我以如是淨法光明已下至入如來難思境界有十四行經明夜神說十種觀察入如來境界分七又善男子我如是正念思惟已下至聖者證得其已久如有二十九行經明得此妙音解脫得佛陀羅尼為諸眾生說法自在分八夜神言善男子乃往古世已下至普入一切法門海般若波羅蜜有三十五行經明答善財得此法久近所見初佛分九次有佛出興名離垢法光明已下至住一切智無上法城有六十九行半經明答善財得法久近供養諸佛數量分十我唯知此甚深自在妙音解脫令諸世間恒清淨語已下明推德昇進分菩薩智輪遠離一切分別境界不可以生死中長短染淨廣狹多少如是諸劫分別顯示如前十段門中所有法門如文自具從善財問證得此法其已久如已下以理事相表法中義隱難知處略釋少分以舉大綱意明約報境即法故明以術行之法成其報故因果相似表所行見報知法經云乃往古世過世界轉微塵數劫者世界轉者是西方大數中數如釋天童子菩薩數法中具明此明轉世界一切眾生微塵數世間名言成大智慧言音海使令世間無麁惡語無雜染語如下文云我得此甚淺自在妙音解脫令諸世間離戲論語不作二語常真實語恒清淨語者意明變世間一切言說總成般若波羅蜜門以舉世界轉微塵數為量以劫名離垢光明者表般若中本三空寂滅理體故世界名法界功德雲者明智慧是法界中說教功德雲故以現一切眾生業摩尼王海為體者表無性寂滅三空妙慧善知一切眾生業差別海故號之為王形如蓮花者表智慧妙用辨體相而中虛無染故此世界住四天下微塵數香摩尼須彌山網中者明此三空妙慧住如來無礙四辯之香中故具須彌山微塵數教網也以出一切如來本願音者是第六地以初發心時依一切諸佛而發大願以其轉法輪音遍滿十方開悟一切眾生從此願生故蓮花而為莊嚴者明其法音令一切眾生得無著智慧也須彌山微塵數蓮花而為眷屬者須彌明智慧高出世間微塵明智慧廣多義蓮花明智慧無著義眷屬明善分別差別業及諸境緣生總別同異成壞義須彌山微塵數香摩尼以為間錯者明以差別智慧善說無量戒定慧解脫無垢白淨香以為間錯摩尼是離垢義故有須彌山微塵數四天下者但以須彌為四寶所成於大海中高勝義若論此般若智中四無礙辯才等一切眾生言音心數諸業分別量一一四天下有百千億那由他不可說不可說城者有如是成就那由他不可說不可說眾生法門那由他當此溝數善男子者呼善財之德稱以告其法彼世界中有四天下名為妙幢者於一四無礙辯中總名妙幢中有王都者以根本智為王都名普寶花光者從根本智起差別慧名普寶花光去此不遠有菩提場名普現法王宮殿者明以根本智起無上正覺之心成大悲宮差別智慧之殿正法治眾生故須彌山微塵數如來於中出現者一切眾生微塵數煩惱成般若海為佛出現皆依本智為道場起差別智慧能治惑習故其最初佛名法海雷音光明王者明根本智起差別智慧覺觀超出情識之境名為最初佛善能說法號為雷音教光破一切眾生之惑名為光明立法自在能破眾邪在邪不能壞名之為王彼佛出時有輪轉王名清淨日光明面者明智慧輪王日光照曜明現如摩尼鏡面顯照萬像故於其佛所受持一切法海旋者明差別慧於根本智受持眾法甚深無際名之海旋修多羅者長行經也佛涅槃後其王出家者表此第六地中十地正覺智終出纏智慧已滿出纏覺觀已亡名佛滅度出世智慧已成十一地中唯普賢入纏行門非是此第六地中十地等三空慧出纏門所及如十定品中三十箇三空慧解脫菩薩皆已灌頂位中以出世無量三昧門三求普賢畢竟覓不得見如來使令想念求之普賢方現意明三空慧但及十地出纏門以此已下但從初至末列一百箇佛果不置後十一地普賢法門此第六地寂滅三空智慧解脫但位至十地佛位覺觀已終名佛涅槃故其王出家者此第六地寂滅三空智慧門是出家義如十住中以海幢比丘入滅定表之其王出家護持正法者以三空慧護持出世正法法欲滅時有千部異千種說法近於末劫業惑障重諸惡比丘多有鬪諍至不求功德者明此位中但有三空寂滅智慧門乏於慈悲無教化者其王現神通光明種種諸事令其正法六萬五千年而得興盛者六萬者六位昇進之數五千年者一位都收五位因果齊進也明空解脫門以智起出世中慈悲乃至并前及後一百箇佛次第出興表此第六般若門但至十地出世佛果位終一地具十地已上都舉供養須彌山微塵數佛但表般若出纏高勝如上一百箇佛是十地勝進之果一地配十夜神所求承事供養佛身是十地中修行之行如供養佛剎微塵數佛是法界總相無一物不是佛為一一塵中有無盡佛故已上皆明約法行成其劫剎國土之果令觀果配因總是法門即事即理以理是事其王及女俱作比丘及比丘尼者為般若波羅蜜三空寂滅門是出生死中智慈之門當時轉輪王者今普賢菩薩是此明智也比丘尼者我身是此明悲也我唯知此甚深自在妙音解脫者此明一音遍法界音復無體無所分別能轉一切法門教化一切眾生名之甚深自在妙音解脫此是第六現前地為一切智慧皆現前故以般若波羅蜜為王餘九為伴此治三空智慧寂用不自在障令得自在第二推德昇進中從如諸菩薩摩訶薩已下至辭退而去約立六門一推德勝進二示善知識所在云在此佛會中三舉善知識主夜神名開敷一切樹花四有二十二行頌是主城神重頌前法如文自具五善財以二十行頌歎主城神德如文具明六禮敬辭去此佛會中者明不離此正覺菩提無作不思不為無性之理名此佛會中而開敷一切行華成方便波羅蜜於無生死中入一切生死同事利行四攝之行此同休捨優婆夷八萬四千那由他諸煩惱門皆共同行明第六地出纏解脫已終此第七地以彼出纏門入俗利生而無怖畏以處纏出纏皆平等故長一切大慈悲令廣大故無限劑故欲令大悲之行遍惡道故攝取眾生至解脫故第一正入當位法門中從爾時善財童子已下至我唯知此菩薩出生廣大喜悅光明解脫門長科為五段一爾時善財童子已下至唯願垂慈為我宣說有七行經明善財至夜神所正申所求分二夜神言善男子已下至菩薩出生廣大喜光明解脫有十五行半經明夜神授與善財自行法門分三善財言大聖已下至令其安住菩薩智慧有六十六行經明答善財入此法門境界分四善財童子言聖者發無上大菩提心其已久如已下至而說頌言有十九行經明欲說發心久近難信分有二十九行頌是重頌前法甚深難信簡根堪聞者如經具明五善男子乃往古世已下至我唯知此菩薩出生廣大喜光明解脫門已上於此一段是答前善財所問發心來久如分隨文釋義者善男子乃往古世已下約有四門一舉過世界海微塵數劫答前所問發心久近二舉世界海名普光明真金摩尼山三舉世界海中有佛出現名普照法界智慧山寂靜威德王四舉其世界海中有世界微塵數世界種一一世界種有世界微塵數世界一一世界皆有如來出興乃至已下別舉其中有一閻浮提有王都名堅固妙寶莊嚴雲燈一萬大城周匝圍遶人壽萬歲其中有王名一切法音圓滿蓋有五百大臣六萬婇女七百王子此會有長者女名寶光明與六十童女俱皆身金色目髮紺青於下文中王歎寶光童女信知他人功德以其自手授與童女寶衣中普出一切星宿光明爾時一切法音圓滿蓋王者今毘盧遮那如來是光明王者淨飯王是蓮花光夫人者今摩耶夫人是寶光童女者即我身是以四攝法所攝眾生即此會中一切菩薩是此是答善財所問發無上大菩提心其已久如之行明修第七地大慈悲行自非不限劫數起廣大心盡生死際等三世劫如世界海微塵數以無量劫為期等一切眾生煩惱苦為際方可稱其此位大慈悲行故世界海微塵為約比也若將世法表修行之門觀事知法者舉世界海微塵數者言無時可限也修大悲行也絕其限量之心有世界海名普光明真金摩尼山者表從普光明智起修大慈悲之行從本已來無有始終真金者表法身也摩尼者表此智無垢也山者表此普光明智淨無垢處生死中利一切眾生無傾動如山覺此智名佛出現名普照法界智慧山寂靜威德王者表約普光明智立其佛號普照者轉轉照明無斷盡智慧也山者不隨境動復是高出義體無所作是寂動義也智現煩惱業亡是威德王是自在故云佛號普照法界智慧山寂靜威德王善男子其佛往修菩薩行時淨彼世界海者以根本智起菩薩行莊嚴自報使令嚴淨已下微塵數世界種中皆有如來出興於世者明普光明智普印諸剎種等無有不見如來出與於世乃至已下諸四天下總以普光明智印印無不同乃至普印一切眾生心海如日處空水淨日現乃至已下王都以法界為都城智王所管王名一切法音圓滿蓋者明舉悲智二行齊行五位方便行名為五百大臣六道中行慈悲法喜為婇女故云六萬婇女七百王子七覺分也乃至已下惡世時起人壽短促苦多樂少是行慈悲之處六十童女者表六道智悲之行如下合會爾時一切法音圓滿蓋王者豈畏人乎今毘盧遮那如來應正等覺是光明王者淨飯王是蓮花夫人者摩耶夫人是寶光童女者我身是大意所表修大智大慈大悲行具此三法論主頌曰普光明智名為佛隨順本願名為父慈育含生名夫人法悅利生名童女已上所有世界海及剎種皆以世界海塵量總是此四攝化之境以無限智悲當如是行法界海中遠近長短之量不可得以明此經即事即理舉其如是劫海世界國土城都遍周十方廣多無限如來出現遍其國中其王行行濟生童女求法以惡世人苦苦告其大王其事實然又將此法表此第七地修方便波羅蜜法則樣式也舉法況之此一段已上經文及頌大意使修習處俗大悲不立出家之相以毘盧遮那佛為所表依主即表第七地之慈悲門通該五位直至佛究竟果海故以是起初至終不異普光明智以一佛普會不安立十地百佛勝進不似前出纏三空般若位中其王及女出家作比丘比丘尼表之此但以俗士表之設佛果毘盧遮那佛亦是俗身以花冠瓔珞環釧莊嚴非出家也以此第七一位慈悲門與前後五位中同行但約出世處世表像別故令識勝進別同異此是第七遠行地善知識何故名遠行地者為此地修處世大慈悲行遠徹十方世界海人天地獄一切行徹也不同有求一念出世間心以方便波羅蜜為主餘九為伴以治處染淨二心大悲處生死不自在障令得自在至八地菩薩行得一分自在於佛十力猶未自在十地方終自六地已前未得四攝中而得自在為有染淨二業未亡七地已去四攝事中方得自在故以此位治染淨二障入無染淨慈悲行故我唯知此菩薩出生廣大喜光明解脫者此位四攝四無量心法方始徹故第二推德勝進中從如諸菩薩摩訶薩已下至辭退而去約立三門一推德昇進二此道場中有夜神名大願精進力救護一切眾生三禮敬辭去云道場中不云菩提者為此第八不動地無功智現諸法普會無有菩提已發當發現發不云離與不離故直云道場中無功之智處中道故是故善財亦不云我已先發菩提心等故夜神名大願精進力救護一切眾生者以智悲行滿無功任本願風之所吹利物故以本願波羅蜜風一往利生無休息故一切諸佛七勸三加令教化眾生無有休息以立名故故名大願精進力救護一切眾生第一正入當位法門中從爾時善財童子已下至我唯知此教化眾生善根解脫於此段中長科六門一爾時善財童子已下至現本清淨法性身有十五行經明善財往見大願精進力救護一切眾生夜神所見夜神所現差別不同分二時善財童子已下至是為十明善財見夜神五體投地頂禮生十種心分三發是心已下至頌明善財得彼夜神與諸菩薩佛剎微塵數同行分并善財說十行頌歎夜神德如文具明四爾時善財已下至阿耨多羅三藐三菩提得不退轉有六十六行經明夜神答善財法門名目及此門現種種色身無盡分五善男子如汝所問從幾時來發菩提心修菩薩行已下至滿足大願成就諸力有三十七行經明夜神告善財菩薩智輪遠離一切分別境界不可以生死中長短染淨廣狹多少所知分六佛子乃往古世過世界海已下至頌此一段明夜神答善財發心久如分已下一段頌明夜神重頌前法隨文釋義者善財見彼夜神在大眾中坐普現一切宮殿摩尼王藏師子之座普現法界國土摩尼寶網彌覆其上者表無功之智體淨無垢為座常現一切人天龍宮殿咸處其中摩尼寶網覆上者表無功之智恒施教網此明約智報成故現日月星宿影像身現隨眾生心普令得見身明以智報得其座還如智體能現眾法所現眾法如佛剎微塵數已下如文具明善財五體投地者明敬法深重也善財獲益如下文具明爾時善財問夜神此解脫其名何等夜神答言名教化眾生令生善根者明一切眾生皆從無作智生此智者一切善根自然而生一切諸苦自然而滅以智體性無作者故眾生迷之於無苦中妄作諸業若也達此苦亡善生是故名教化眾生令生善根解脫又於解脫於無色身中以無依住智普現一切諸佛眾生身如下文具明又善財問神發無上大菩提心其已久如夜神答云菩薩智輪遠離一切分別境界不可以生死中長短染淨廣狹多少如是分別顯示以菩薩智輪本性清淨離一切分別網超一切障礙山隨所應化而普照故從此已下舉六種喻一如日遊空無有晝夜喻二如日輪住閻浮提現一切寶中及以河海淨水中而眾生無不見日喻三如舡師常以大舡於河流中不依彼此及中流喻四如大虛空一切世界於中成壞而無分別本性清淨喻五以大願如風輪持萬象喻六如幻化人支體雖具而無出入息及寒熱飢渴憂喜生死喻此六喻大約智性自如空無性無依無有處所而常現一切諸佛眾生前教化無有休息以先所發大願風輪所持故從佛子乃往古世過世界海微塵數劫已下是夜神隨世說劫舉發心久近因緣此是如幻中安立經云乃往古世過世界海微塵數劫者明無數表本無數體可得時劫亦然有劫名善光者明無功智體安立名也世界名寶光無功用智任物現法名世界也於其劫中有一萬佛出興者以無功之智隨根應現名一萬佛出興一萬者以一智應萬行也其最初佛號法輪音虛空燈王如來十號圓滿者以無功之智任運利生恒轉法輪音如虛空中響無有依處而照燭一切眾生故名燈明智自在故名王十號具足者智用遍周隨行立名也彼閻浮提有一王都名寶莊嚴者是智王所化之境名寶莊嚴其東不遠有一大林名曰妙光者東方表智化眾生令明生處也以東方表法也以木貫日為東字林名妙光以行如林蔭俗廣多啟明利物名為妙光中有道場名為寶花表以行利生心花開敷故道場名寶花彼道場中有普光明摩尼蓮花藏師子之座時彼如來於此座上成阿耨菩提者以無功用智性恒普照法界自性無垢以為座以此智體性無成壞名曰成無上菩提滿一百年坐於道場者百者為表一地中十地十波羅蜜滿也又約此位勝進後位過九地一階百波羅蜜滿至十地自佛位滿故約立百為階級已下勝光王是智之所治行慈之所治行慈之境界王及太子舉善惡相刑發慈心之方便也王名勝光是智善伏太子是行慈之行已下諸苦境界是智所行慈悲位也如下合會五百大臣欲害我者今提婆達多五百徒黨是是諸人蒙佛所化於當來過須彌山微塵數劫善光世中成佛有五百佛次第而成乃至彼諸罪人我所救者即拘留孫佛等賢劫千佛是拘留孫此云應斷已斷及百萬阿僧祇菩薩普在十方行菩薩行者是勝光王今薩遮尼乾子大論師是薩遮尼乾者此外道裸形自餓不為衣食所繫王宮人及諸眷屬彼尼乾子六萬弟子是已上總明智所化境成就之人佛子我於爾時救罪人已父母聽我出家者表智位體淨無染名為出家出有功用家於虛空燈王佛所出家學道五百歲中淨修梵行即得成就百萬陀羅尼者五百歲者表無功用智體通五位但生熟不同此為初佛通此初佛有十九箇佛次第出興者明至八地無功智中學佛十力自成一佛通為二十箇佛昇九地十地佛果故至此八地攝後二地果故在此八地位中以無功之智即十地佛果不二故故於此位安立十九箇佛明通八地無功之智共為二十以相入故表八地中即十地行也三世一也其中承事佛者表隨行之身初舉萬佛出興表九地萬行滿次日光劫中有六十億佛出興表十地中六位齊因果一體無前後也已上意明以普光明體勝進利生大悲智自在無功之行益眾生之樣式安立利人發行救眾生之法用令學者倣之如前或隨位中安立一百佛已後更安一二三四佛者總明約位成行故行中有果設使其自行果外見佛者不離自行所見故行及方見即真佛也要期而方見者暫化還亡是化佛也以即事即理言之二十八相者欠四相不滿三十二相表此第八地欠九地十地四重因果未滿位故一地兩重因果以位位中有正位果有向果故一切世界海微塵數劫所有諸佛出興于世親近供養者明無功之智遍周無法不佛佛即法也十方虛空無有間缺針鋒毛端不是一切法一切佛故但有微塵許是非染淨心皆不是佛也以智眼印之已下一段頌重明前法如文自具善男子我唯知此教化眾生令生善根解脫已下推德昇進此是第八不動地中善知識以願波羅蜜為主餘九為伴治無功用智中說法未自在障令得自在第二推德勝進中從如諸菩薩摩訶薩已下至辭退而去有十一行半經於此段中約分三門一示善知識所居之處二釋善知識名三禮敬辭退云此閻浮提有一園林者明修第九善慧地法門邊際普蔭十方一切眾生行解脫廣大處生死如園萬行如林故為名也嵐毘者此云樂勝尼者此云園也為以智慧法樂眾生故此園林亦是如來示現下生時誕生之園明八地菩薩從兜率天降神下生為處胎為受生也於九地中修智慧利人天及滿一切眾生之智慧故名為受生受學諸佛智慧令滿一切眾生故如經自明有神名妙德圓滿者明善慧地妙慧圓滿故神者以悲智善能說教為神第一正入當位法中長科為十段一爾時善財童子已下至增長菩薩大功德海有六行經明善財往見善知識分二善財見已已下至為世大明有三行經明善財見善知識申請所求分三彼神答言已下至十者入如來地受生藏有十二行半經明正受善財十種受生藏分四善男子云何名願常供養一切佛受生藏已下至是為菩薩第十種受生藏十種受生藏自有十段文分五從佛子若菩薩摩訶薩於此十法修習增長已下至頌有十二行經明勸修得益分次下有二十行頌重頌前法歎受生法門六善男子菩薩具此十法生如來家已下至自在受生解脫門有兩行半經明神自申得法久遠分七善財白言聖者此解脫門境界云何已下至頌此一段答前善財所問受生境界八有二十三行頌重頌前法九善男子我唯知此菩薩於無量劫遍一切處示現受生自在解脫已下明推德昇進十隨文釋義者此之菩薩得無生忍獲無功智創始現前令使昇進九地學佛說法辯才門令使滿足天之及人一切眾生意名為受生藏如經頌云聞法不厭樂觀察普於三世無所礙身心清淨如虛空此名稱者受生藏其心恒住大悲海堅如金剛及寶山了達一切種智門此最勝者受生藏廣如經具明於此第九地學佛智慧普周十地大智法悅現前以瞿波表之十一地悲滿智周以摩耶夫人佛母表之處世利物大約以佛及摩耶淨飯王等表智悲之行滿若佛者一切處一切時無不是生故善財問法境界有二義一問受生境界二問得法門久近境界如下文大天得此解脫其已久如誕生之中約三乘境界一如摩耶夫人身所生法約中下根眾生所見約上根眾生蓮華化身或從空現不從母胎上上根眾生豁然悟道自覺聖智冥與智應不論如來出世如善財所有知識所說往因發心之始具有如是種種諸流亦有夜觀星月便空中有佛而為說法亦有見佛從空而下而為說法亦有空中供養栴檀塔座佛為說法者如賢勝優婆夷得菩薩解脫名無依處道場既自開解復為他說又得無眼耳鼻舌身意盡皆無盡門此不從師學此摩耶夫人身但明悲智相資益眾生事隨根所見各自不同普賢菩薩云為劣解眾生母胎出現上根之類蓮花出興若約異類多根六趣差別所見如來受生萬類不同且約人間感根所見如經具明乃至十方世界塵塵中普見如來受生境界以此境界以為園林念菩薩何時誕生經於百年者表從此九地昇十地為百年至十一地是生時如下一一具陳十法已下廣明寶多羅樹者如此方椶櫚樹勝寶所成已下問發心久近中言善男子乃往古世過億佛剎微塵數劫復過是數者是非限量分別之數但總是無數也世界名普寶者從普賢願願行為世界之體故劫名悅樂者表從第九善慧地生如來智慧家故八十那由他佛於中出現者表從第八地生第九佛智慧家故第一佛號自在功德幢明已昇十地已下世界是所化之境王都是智所攝化之人王及夫人表智悲之行二十億那由他婇女表智悲二行法悅充滿園及樓閣表智遊生死如園為明菩薩居生死中攝化眾生令得樂者是菩薩法樂遊故其邊有樹名一切施喜光依所生菩薩施法樂得名夫人攀彼樹枝而生菩薩者表大悲攀緣利人然菩薩何得有生而作生法皆緣像表法引接眾生令易解故設見生者但約一分眾生見如是生非盡然也已下以此知之隨眾生解處而取之是菩薩誕生法但隨眾生宜何受益是菩薩誕生法故意明像智慧生隨眾生欲說法自在是菩薩受生也畢洛差樹此云高顯也依佛名高顯而立樹名亦稱德而高顯彌覆十方已下合會因緣本行如經具明已下二十三行頌重頌前法如文具明此是第九善慧地善知識以力波羅蜜為主餘九為伴治於一切趣說法不自在障令得自在第二推德昇進中從諸菩薩已下至辭退而去有九行經約分四門一推德勝進二示善知識所居之城云迦毘羅三舉善知識名曰瞿波四禮敬辭去迦毘羅城者此云黃色城是黃頭仙修道之處事以會十地應真合中宮之色是以表法中宮土為黃色圓而無方明智悲二德以體用遍周載育萬有而無體也像戊己二位戊表智己表悲然達世應真如真者方如徹其萬法之本也始得妙用之精微者智悲為本也此瞿波者亦云瞿夷此云守護地者守護菩薩行中大慈大悲之地如毘盧遮那如來是智以花冠瓔珞眾福莊嚴是智悲二行之報生佛也列位雖二行是一人瞿波雖號如來為大子時第三夫人之數意是慈悲法悅之位終非如世間五欲妻也如來應真智會體遍十方不可以如世間質礙論不可以作世間形相解現同人間示同人法現同天上與天同風地獄畜生隨類差別不可以作一行知不可以作一身解眾生無量佛亦同然然其報土報身遍一切方超出三界與菩薩眾人天同居有翳之流恒同身共居而常不知不見十方佛剎智境含容於一微塵總圓無盡言瞿波者約此人間現同人法有而不著表大智之功德捨而能捨起引生之路如經下文自說往古同行之因緣所行菩薩行為夫妻之緣起乃至佛位又約先德所說如來為太子時有三夫人一名耶輸陀羅二名瞿波三名摩奴舍未知出何教門約有此義如耶輸陀羅出家作比丘尼太子名威德主已下明太子出遊瞿波婚禮及見佛所有因緣於此段中約分立十門一太子出行遊觀二善現母女見太子心生愛染三女母自念卑賤非其匹偶四童女寐夢見勝日身佛覺已有天告其童女云勝日身佛出興於世五童女自申美德自進請約為夫人願垂納受六太子問女誰為守護先屬何人七母說頌以申女德及所生因蓮花中化生與太子同日生八太子入香牙園問女及母我行菩薩行汝不障礙不九女白太子言敬奉來教十太子納女為夫人以五百摩尼寶散其身上已上十門明太子納妻童女受位已下女母善現歎女智德於此已下復分十門一女母歎女之德二太子與妙德及十千婇女往香牙園法光道場見佛三太子及女見佛歎供養四佛為說普眼燈門經五太子及女聞法於一切法中得三昧海六妙德女得三昧名難勝海藏永不退轉大菩提心七太子辭佛還宮啟白父王如來出世八王聞歡喜集諸小王群臣眷屬授太子灌頂職與諸眷屬俱詣佛所九王見佛禮敬遶畢退坐一面如來放光以神通力示化其王三乘法化十其王及眷屬皆獲利益出家學道不久得離暗燈陀羅尼門已上明財主王得道已下明太子為王十五日七寶來至於此段中復立十門一太子登紹王位七寶自至二八十王城安置僧坊三請佛入城四佛入城已以大神力眾生歡喜眾生獲益五太子輪王者今毘盧遮那如來是六財主王者寶花佛是現在東方世界七其女母者我母善目是八為輪王夫人妙德者我身是者即瞿波是九自此已去明供養佛數都舉六十億百千那由他十通本勝日身如來至末佛號廣大解有五十已上十門明都結本緣因果從最後佛號廣大解已下復立十門一於此佛所得法門二明得法門名觀察一切菩薩三昧已經佛剎微塵數劫勤加修習三明率化勸修此門四雖多劫勤修自念猶未能盡知菩薩行五推德勝進六正歎後善友之德七示其善友所居世界之處八舉善友之名名曰佛母摩耶九瞿波說頌重頌前法十更舉往古初時遠因為居士女時所緣之行已上四十門總明答善財所問發心久如因緣之行夫菩薩之意深廣難知或說事而意在理中或說理而無虧事行今舉其事行略申表法之門廣長約陳少分云爾尼依三乘出世法如瞿波作善財十地位中善知識表十地大悲行徹約古人作四句解之一得真不證二知真行俗三處纏不染四大悲同事此約毘盧遮那行普賢行十方六道化身處世應根大悲之行今約立十門以歎其德一以智體無依隨器現相門二即如影性無塵門三智影本無器隨心現門四智無彼此如響應緣門五眾生妄夢所見非智有作門六智無所作隨夢幻生門七如幻人有形無質非有欲想門八以智體如空隨本願力十方勤現門九以無緣大悲徹俗利生門十以大智遍通含識俗體恒真而無所污門以此十法歎瞿波行普賢之行若以普賢行中引眾生出纏離俗之行即具須擇是擇非應根所宜治惑若智現隨流而性常者此為佛子大意此瞿波十地道終出世智滿欲令諸菩薩至十地道者入十一地普賢行門如蓮花處水不濕或處世大悲破其染淨二種習障方得入十一地普賢行門如前十定品十地位中灌頂受如來職位出世智悲二行已滿猶於十一地位三度入百千三昧門畢竟覓普賢菩薩不得如來令生想念志求方見普賢菩薩為有出世淨智習在准此例知須發廣大悲願誓度有情深觀世間與真體一不屬染淨處幻生門入幻住海化幻眾生知如幻性入無依智門等法界性以智幻作一切供養之具供養一切幻生如來以如是智幻生門供佛利生無有休息第一正入當位法門中從爾時善財童子已下長科六段一爾時善財童子已下至不久當成無上果故有十九行經明善財至法界光明講堂無憂妙德神與一萬主宮殿神來迎善財歎善財志德發心勇猛精進分二善財童子已下至頌此一段經明善財自說菩薩志願益眾生之行將昇法堂諸神散花供養善財分已下有十行頌無憂妙德神稱歎善財童子如文具明三爾時無憂妙德神已下至修諸善行恒不止息有二十五行經明善財至瞿波所申請所求分四瞿波告善財言已下至頌此一段明瞿波為善財說菩薩行因陀羅網普智光明及十種事善知識之行并二十四行頌重頌前法分五時釋迦瞿波說此頌已下至一切如來解脫光明皆了知故有五十六行經明瞿波答善財所問法門境界分六爾時善財童子白瞿波言已下至卷末總明答善財所問得法久如分隨文釋義者言漸次遊行明勝進前位至菩薩集會普現法界光明講堂者明十地世間出世間二智清淨平等遍周智悲純淨是一切灌頂菩薩同會此堂智悲同真名普現法界智光破闇名光明以一正智普含多法名為講堂其中有神號無憂妙德與一萬主宮殿神來迎善財者明大慈大悲覆護一切法界中一切眾生心為宮殿神一萬者名萬行也來迎者善財於此地出世智悲二行相及與位合故明昇進智悲會此位也即以瞿波為智悲圓滿之主故以王種中生者表智王女表悲一萬主宮殿神是明主伴萬行圓滿義已下歎善財志德如文自明善財昇進堂者入位也入普現法界光明講堂者會如來理智大悲大體遍周故周遍推求者入位觀智體會初入位勝進釋氏女者姓也在講堂內坐寶蓮花師子座者無染行也八萬四千婇女者八萬四千煩惱皆以慈悲同行皆從王種中生者明悲智王所生已下四攝同行皆不離智境故已下談其瞿波及婇女志德如文具明次善財至瞿波所申請所求瞿波為說所求之法如下具明次下善財所問法門境界中云不善根所攝善根善根所攝不善根者如行麁理細又如世有行非復能行一分善事又如外道行邪行是見亦是邪總不善復是求善是不善根所攝善根如人天外道世間善根所攝不能斷除三界苦業是不善根又二乘及淨土菩薩伏三界業不令現行是善根所攝未能達悟如來智悲是不善根是善根所攝不善根故又如瞿波於往昔因中為居士女以愛染心布施寶瓔珞是不善根所攝因此二百五十劫不入惡道生人天中王種中生乃至十地位是不善根所攝善根餘如文自具如因依外道及邪見之徒無正知見妄謂正道因而發心究竟不能解脫因起邪見入於苦趣是善根所攝不善根如世界種者如華藏世界品已釋世界種所攝者一大世界四周十佛剎塵眷屬國土四周圍遶是安立世界輪者如最下風輪持水水持金剛金剛持大地以火大相資也輪者次第也次第相成故世界場者或以所行法門為世界場亦以場者平坦能治高下為場世界轉者西方大數也自餘如文善財問得法久近中約立十門一舉久遠劫數云過佛剎微塵數劫二舉有劫名勝行三舉世界名無畏四舉世界中有四天下名安隱五舉四天下中閻浮提六舉閻浮提中有城名高勝樹七舉於八十城中此城最為上首八舉王之名名為財主九舉王有六萬婇女十舉大臣王子具有五百已上十段明往發心經云善男子我於往世過佛剎微塵數劫者都明時之無體可數故劫名勝行者表十地大慈悲門入觀察一切菩薩三昧是劫名勝行也世界名無畏者入此勝行門無有諸生死五種可畏故彼世界中有四天下名為安隱者是此菩薩行以四攝法安隱眾生故四天下閻浮提中有一城名高勝樹者表十地行樹高勝前諸位故覆育廣博故八十王城中最為上首者表諸位進修八正道為體至此十地八正之行勝前行故財主王已下婇女王子大臣總明五位中智慧慈悲法悅萬行也王表智婇女表慈悲法悅王子及臣表行能破惑度眾生故五配五位六配六位通十信總在十地因果通收無前後二際故餘倣此知之已下菩薩眾龍天八部地風水火等一切諸神配六道中祐眾生之行遍故勝日身如來是表根本智次六十億百千那由他佛出興於世者於根本智起差別智通收十信以從根本普光明智發心六位行終不離此也普光明殿中說十信是也從最初勝日身佛至末後廣大解佛於中供養五十箇佛者表五位加行因果也至末後廣大解佛是普賢差別智滿以此十地通收五位及六位因果總在其中本末相即三世一念入因陀羅網門觀察菩薩三昧者明觀察菩薩行無盡圓周故不可窮也餘義如文自具此是法雲地善友以智波羅蜜為主餘九為伴治於智中具大慈行不自在障令得自在入普賢行門方滿已下明十一地位善財童子善知識十一地位二推德勝進中約立四門此已下明十一地中善知識一推德勝進二示善友所在云在此世界中三舉善友名名摩耶四禮敬辭去云在此世界中者是佛境界也以善財詣摩耶夫人所獲得觀佛境界智以此世界者是佛智境界也名摩耶者此云天后亦曰夫人是國大夫人此是十一地常在世間無功大慈悲為體出生普賢行門一且如五位中十住中從第七住位休捨優婆夷主從慈悲修智門至第八住中一分無功用智現前二至第十住中師子幢王女慈行主智悲圓融具足門三十行中第七行無厭足王是十行中主慈悲方便利生門四第八行大光王以主無功之行行悲門五十迴向中第七第八迴向觀世音菩薩及正趣菩薩同會而現主悲智圓融無二門六十地中第七地開敷樹花夜神主以大悲發行遍周現果門七第十地中瞿波主大悲智圓滿普合法界門八此第十一地初即以摩耶夫人為大慈之首即以無功用慈悲圓滿以明慈悲起智幻生成佛及以教化一切眾生諸行門以此位法門名菩薩大願智幻解脫門明此十一地中大悲為首以本願慈悲心起智幻生示現成佛利眾生事及以一切諸行之門遍法界虛空界故已上八門和會五位修慈悲次第進修方便差別同異又於此十一地中長科十門略知此地行相次第一摩耶夫人明從悲起智幻生諸行成佛利生門二三十三天王名正念女名天主光明智悲自在正念十方諸法無失現前門三童子師明遍滿十方主世間法師範門四善知眾藝明遍周十方字智門五賢勝優婆夷明主世間一切正邪吉凶諸方技術師巫傳說一切總達利生門六堅固長者明處世無著念清淨解脫門七妙月長者明處世淨智光明門八無勝軍明於無相法中得盡相門九最寂靜義羅門明誠願語門十德生童子有德童女明智悲圓滿處世幻住門如出現品中文殊普賢二位齊也表法身智慈悲齊滿也已上十門是十一地行也已下至慈氏如來明一生佛果滿也一生者無生中生也非三世前後生故第一正入當位法門中從爾時善財童子已下長科為十一段一爾時善財童子已下至得觀佛境界智有一行半經明善財勝進入十一地門分二作如是念已下至作是念有十一行半經明善財歎摩耶夫人身之體相自在分三有主城神名曰寶眼已下至乃至必當成佛有三十六行經明主城神為善財說主治心城法門分四爾時有身眾神已下至覩一切剎佛出興故有十四行半經明身眾神歎摩耶夫人身摩耶夫人於耳璫放光入善財身分五時有守護菩薩法堂羅剎鬼王名曰善眼已下至是為十明羅剎王為善財說十種親近善知識法分六佛子已下至說是語時有十一行經明羅剎王為善財說十三昧法令善財常親近善知識分七善財童子仰視空中已下至如來不可思議微妙功德有二十七行經明善財見羅剎王為說禮敬十方求善知識法復為說觀身心如夢如幻法得見摩耶夫人蓮花及座樓閣莊嚴分已上三眾神是入此十一地前方便方便有三一善守護心城二善知音聲性遍十方三羅剎王名守護堂者以十三昧門及知身心如夢幻觀是守護法界堂義羅剎王者此云可畏王名自在以三昧觀察守護身心法堂令佞邪惡鬼破散故摩耶耳璫放光入善財身者明入教光三昧耳主教音以此三法以為十一地前方便方得正入十一地門八爾時善財見如是座已下至已得成就寂滅身故有三十一行半經明善財見摩耶夫人如幻色身遍周十方一切眾生前分九爾時善財童子見摩耶夫人已下至云何學菩薩行而得成就有三十七行半經明摩耶現超過一切諸色相身遍周剎海善財亦現等爾許身前合掌敬禮申請所求及得證入諸三昧門分十答言佛子我已成就菩薩大願智幻解脫已下至有修行普賢行願化一切眾生者我自現身悉為其母有一百七行經總明摩耶答善財所問法門十一爾時善財童子白摩耶夫人證此解脫經今幾時已下至我唯知此菩薩大願智幻解脫門有二十七行經明答善財所問得此解脫久如分隨文釋義者夫摩耶夫人總相中以三法而成別相中以等佛數眾生數行門而得其名三法者一以一切諸佛眾生平等無相自體清淨法身妙理為體二以等一切諸佛眾生平等理中普光明無作無依之智為體三以等一切諸佛眾生無作理智之中無作性長養一切眾生饒益大慈大悲與一切眾生本同一體自他性亡恒為利益不求恩報此乃天真本然眾生共有依此三法行之即得雖然眾生共有而眾生迷之者須具方便行門起發顯明方得云何方便其方便有十大願門如願修學一願初始發心時起等一切眾生數慈悲大願皆當救度一切眾生令出三界苦中皆令成佛二願承事恭敬供養十方一切諸佛無空過者三願於諸世界中所生之處有德藝過己之人奉事修學雖學諸藝智出人天不生憍慢恒以大慈大悲為首四願恒以四念處觀隨病治之立四正懃成就根力五願恒以七覺分不離心首長諸正慧照十二緣生成大智海六願恒以八正道行無始無終常現在前七願自己正道現前常住世間利益人天一切六道眾生自己不樂別求餘方淨土明見一切法界之門深知染淨本從妾起依真本無八願於菩薩五位行門明知法則所有十住十行十迴向十地十一地中方便及諸三昧利人天法一念遍周善知其趣次第修行九願常念本願風輪以持本智鼓揚無邊諸波羅蜜行等十方界對現色身應根接引一切眾生十願常以大慈大悲身起一切智如理遍周法界大智普照不遺一切平等普賢此是摩耶夫人身所成之行若修行者應如是修無有一佛不從大願海大悲智生是故經云但行普賢行願皆從我生表此十一地智從悲起十地已前大慈大悲之行皆以本願及以從根本智生有修學長養十一地一切功終純是大慈悲為法界體以悲生智幻生等眾生數身常為利益曾無休息名為生佛非要得三十二相乃至九十七相但初發心時一分會真智悲同起雖未得通化變易自在法是一同知見真故如是修學如是悟入方名初發心時便成正覺亦名以佛知見示悟眾生欲令眾生入佛知見從此摩耶夫人表十一地初門已後九箇善知識總明從大慈悲為母體皆從母行以智幻生悲智遍周十方普現不作階級次第對治已後善知識雖亦云我唯知此法門餘不能知者以明同中具別表普賢差別智隨俗遍周非如十地已前滯障不達此之十一地但顯修行行十一地行滿此普賢十一地位顯得遍周行備塵俗無求出世自天主光已去總是同世凡流不標神相異狀與世人一種但有法利人明十地已前是修悲智已出世聖道法門十一地是自以大慈悲心行赴俗濟生之門表自出世道滿更無求解脫雖染離染之心但以乘法性舡張大慈悲帆以大智為舡師順本願風吹諸波羅蜜網常遊生死海漉一切眾生有著之魚安置無依普光明之智岸常生一切幻住萬行功德法界無礙寶堂如下慈氏所居樓閣是如善財得羅剎王為說求善知識法令善財普禮十方正念思惟一切境界勇猛自在遍遊十方觀身觀心如夢如幻如影求善知識爾時善財受行其教即時觀見大寶蓮花從地涌出十方求善知識者明自身心內外十方以法諦求有何體性令稱法身又令觀身觀心如夢如影者令達其教達性達相如影通同無二便入智幻生門是見摩耶夫人也初見蓮花從地涌出者以自性清淨法身為地體一切萬行蓮花從此生故金剛為莖者是根本智明一切差別行差別智從法身根本智生設是有此境界莊嚴亦是此依報也終不別有報終不別有報因果也妙寶藏者慈悲含育報生也摩尼為葉者行無垢報生也光明寶王以為其臺者以根本智現照用自在所報生也眾寶色香以為其鬚者戒定慧解脫解脫知見香所報生也無數寶網彌覆其上者以能施教網報生也上有樓觀者差別智報生也普納十方法界藏者以大智遍周教網普覆所報生也奇妙寶飾者妙行報嚴故金剛為地者法身報生也千柱行列者行有千萬行也一切皆以摩尼寶成者行行中無垢也閻浮檀金以為其壁者柔和忍辱之所報生也眾寶瓔珞四面垂下者四攝之行垂慈接生之所報生也已下准此例知教廣文長不可具述已下摩耶夫人所現遍法界身同一切眾生事業等身生一切諸如來身如文自明如善財童子問摩耶夫人得此解脫其已久如中摩耶答言善男子乃往古世過不可思議非最後身菩薩神通道眼所知者唯佛能知故意明不可以時分知不可以劫數度也要須以佛智印冥同古今量盡始末見亡者能知其發心得法之久近若立始終之見者設將無盡剎微塵比之成數無由可悉設使展轉無盡剎塵比之成數亦不可悉數亡繫盡智現方知即無以數法算其遠近若以算法盡無盡劫算毛孔中虛空量了無得其邊際故以虛空無受量故以此無量為得時也如文殊師利頌云一念普觀無量劫無去無來亦無住如是了知三世事超諸方便成十力此是最後身菩薩之大數也爾時劫名淨光者表法身為劫體世界名須彌德者得不動為世界體雖有諸山五趣雜居然其國土眾寶所成清淨莊嚴無諸穢惡者唯其自心淨即一切境界淨萬法無垢作淨穢二見即自心見不淨也明大悲遍含五趣大智無染淨等見故名眾寶莊嚴有千億四天下者明萬行利生之位也有一四天下名師子幢者明大智遍周十方一境於中有八十億王城有一王城名自在幢者明八正道行十波羅蜜於中智所遊居名輪王所居號自在幢王名大威德者是智自在能治生死自不壞也彼王城北有一道場名滿月光明城北者北為坎位是師君智所居治迷之位故號道場能治執惑故名滿月光明其道場神名曰慈德者以智之化迷以慈悲為德有菩薩名離垢幢者法身起行性自無垢坐於道場將成正覺者欲成為將有一惡魔名曰金色光與其眷屬兵眾俱至菩薩所彼大威德轉輪王已得菩薩神通自在化作兵眾其數倍多圍遶道場諸魔惶怖悉自奔散者意明惡魔名金色光者法身智境真假一相一向離垢菩薩未明心境平等要假一切智王明觀心境理徹無二心境如幻一切境界幻智幻生即於境不迷妄相心魔總法界皆為佛事名為奔散道場神慈悲歡喜者法悅也道場神於彼王而生子想者明破見由智起行化俗由悲明此位智由慈悲所生故觀智如子乃至合會輪王者毘盧遮那是道場神我身是者明恐人不解其意託事像之令易解故終不可以心外別有境魔但明心無內外中間萬法自他同體一亦不一他亦不他只為法幽難顯借事表明諸有智者以譬喻得解乃至一切初發無上大菩提心皆先起大願大慈悲心教化眾生方求出要利眾生之行及至行滿此法不移一切諸佛皆如是先從大慈悲大願行生故十方世界無量諸佛將成佛時皆於臍中放大光明來照我身及我宮殿屋宅者悲宮智殿養育為屋生死海為宅明臍處身之中一切眾生生長之際此處是含生生長之藏如樹根魁之際向上長莖幹枝條向下生根入地處陰陽之中際發生之元始又如甲子旬中以戌為天魁左生陽右生陰今臍中放光者表受生之元始如天魁之像起慈悲之始生大智之元故如人生亦爾初生少小漸長大者亦從臍輪起氣通於上下生長之性此處是受氣始生之元故從此放也是其乾位是始終之際生長之元此臍中是也又表處智悲之中際成智之中即眉間毫相是成大悲之中即臍中是故此是十一地普賢處世利生門治十地中出世緣真利生不自在行不廣大障如十定品中諸菩薩求覓普賢三求覓者是隨大智之中行檀度為主總統法界波羅蜜海門也都言三世一切佛以慈悲為初生無慈悲利物有厭生死即是二乘及淨土菩薩後迴心始可歸真定性之流多劫難返餘如經自具我唯知此菩薩大願智幻解脫者明推德昇進推德昇進中有三門一示善友之處云在三十三天有王名正念明智淨自在如天王名正念者表淨智無念而自在任理施為不為而萬事自為明十一地淨智任運應現也在十住位中但名正念天子問其梵行未云有女至此十一地中名王又云有女明以智生悲也有女名天主光者表無作智中慈悲無染性任用利物也此位表智圓用無前後也取天表處生死中自在神化無方非即在於處所也敬申所求云我得菩薩解脫名無礙念者得三世無礙智一念印三世古今及未來一切眾生生死劫量及一切三世諸佛成道劫量一念遍知無不了然如今現前以無妄念智現前諸法本如是故此明無妄念之正念智也於中所有諸劫中諸佛之數於諸劫中或供養多佛增減不定者是一念中無念正智普皆供養三世諸佛之數此是無久近中久近之狀也總無時之大圓智境法自如是不由修正也修但自照十二緣生達妄成智智無所修但自解迷真無可作亦無三世古今之性此是十一地中第二地善知識次十一地中第二地善知識已下總明正念中無礙智用遍周同行攝生之行身也此是十方一切世界例然六道等遍總從摩耶夫人大悲海生以正念無作智為體也此是十一地中戒波羅蜜以智生悲門故女名天主光第三迦毘羅城童子師此為黃色城也黃色者是中宮色故明為此童子師不離中道軌治俗典如此孔丘之流明世間師軌門如孔子頭頂下如反宇表處俗行謙之道以身表法像尼丘山似彼山頂中下非彼山因求祠而生此俗說非也姓孔者聖人無名無姓以德為名為姓非以俗姓為姓約德以有究明之德以之姓孔孔者究也以行化蒙名之為丘丘者山岳之稱以艮為山為小男為童蒙因行所化而立名也故名丘也亦以德超過俗名之為丘亦至德尊重無傾動之質名為丘生在兗州者艮之分也主以化小男童蒙之位兗州上值於角角為天門主眾善之門亦主以僧尼道士以乘角氣而生此非世凡流之能體故善財至此遍友不言而便令善財往眾藝所者師範之法正者不親教付之以助教不決之事問之以正師表德不孤必有隣附讚成其化行也第四遍友云此有童子名善知眾藝學菩薩字智者明遍友是師童子是學者依教立名即如此方孔丘門人顏回之流善財致敬申請所求童子眾藝云我得菩薩解脫名善知眾藝我恒唱持此之字母唱阿字時此云無也入般若波羅蜜門名菩薩威力入無差別境界明達一切法空門是菩薩威力斷一切障入無功智遍法界眾生界故唱多字時入般若波羅蜜門名無邊差別門是明一切諸有是差別智是普賢行遍知一切三界六道眾生中法則行解及所宜應化如是總有四十二般若波羅蜜門為首名字母入無量無數般若波羅蜜門如文自明第五賢勝優婆夷明世醫方眾術世及出世莫不總明安物養生無法不了以居塵俗方便利生或作傳說世巫玄占未達或作良醫善藥救世不安辨寶物以定真虛刊名言而釋文義奇才異智莫不普明鬼魅眾邪皆能制伏含普賢之智海等文殊之法身佛果處躬化靈萬有無方不至無剎不周無行不行無生不濟為慈悲故現作女身智無不明號為賢勝主禪波羅蜜門城名婆怛那者此云喜增益此以德立名以多饒益人多增喜事得無依處道場者法無依處身亦無依遍萬行故行無體故居南印度第六南方有城名為沃田者以約此善友以智德澤資也人多善德厚以立其名故長者名堅固解脫者明求法無懈如下自言爾時善財詣彼致敬申請所求長者云我得無著清淨念莊嚴者明第六般若無相智慧莊嚴諸法即於一切法念自無著也第七此城中有一長者名妙月者明此中長者會第六無相智慧門以方便波羅蜜為一體故明十地已前第六地三空無相智慧門是出世間解脫十地已後十一地中三空寂滅智慧門是處世間成第七方便波羅蜜與大慈悲一體無二以從大慈悲母智幻所生此最後地十住十地中六七二位相融此十一地中六七兩位和融一體須知勝進形勢如是善財往詣致敬頂禮申請所求妙月長者云我唯知此淨智光明解脫者是妙月長者約德立名慈悲智光是破惑義以破世間眾生惑故因慈悲利生破惑立名此明三空慈悲淨智總一體用圓滿故第八南方者依初釋有城名出生者表第八願波羅蜜出生諸法及眾行故長者名無勝軍者表勝一切無明憍慢生死邪見惡賊魔軍故善財往詣敬禮申請所求長者答云我得菩薩解脫名無盡相者明一切心境總如來相於一毛處念念出生無盡諸相無念理中智幻所生何有盡相第九城南有一聚落名為法者眾人所居名之聚落以無體性名之法取其寂靜名之中有婆羅門名最寂靜者處之及名總皆寂靜表力波羅蜜隨俗不俗眾會不喧名為力用自在善財往詣致敬頂禮申請所求云我得菩薩解脫名誠願語者誠是實也明所願依言誠實無虛妄言此是信士語從心願所言依真而無虛誑語言體真也所願皆真故名句文及聲言辭及所說一切皆性真故此為解脫此是法師位表法界為聚落一切言說自真人法悉皆然表言不虛也第十此南方有城名妙意花門者妙智行花悉圓滿故表十一地十法滿也彼有童子名曰德生復有童女名為有德此明智悲二行齊均無前却故童子童女者明智悲齊滿雖處世間無五欲相以居幻住故善財往詣頂禮致敬申請所求云我等證得菩薩解脫名為幻住者約佛境界眾生境界皆智幻所生住居幻境無實無虛無有識情心境皆亡性相無礙以智功德故幻生光影身土重重如因陀羅網身境重重十方身土境相相入無礙無礙十方世界智凡體徹無始無終圓古今而一性常住世間無所依止此明世間緣生性自離故真如虛妄假安立故妄體本無真無住故智無依止如虛空故以智報生皆幻住故有無自在隨智用故雖智體同空不處寂故智身無量等遍十方性無往來相光影故身土重重無大小故經云幻境自性不可思議從此十一地已後會慈氏一生所得佛果門於此門中長科為十段第一善男子於此南方有國土名為海岸已下至辭退而去可有半卷經明德生童子有德童女推慈氏菩薩之德令善財童子親近勝進分第二爾時善財童子蒙善知識教潤澤其心已下至皆以信受善知識教之所致耳有三十行經明善財童子自念往因過惡不善自慚悔恨起恭敬供養親近善知識分第三善財童子以如是尊重如是供養已下至皆從菩薩善巧方便所流出故有三十二行經明善財童子於樓閣前五體投地暫時歛念思惟獲益無量分第四善財童子入如是智端心潔念已下至善財說頌此一段經明善財歎善知識所居樓閣分已下頌是善財童子重頌前慈氏菩薩所居樓閣住處并歎慈氏菩薩之德如文具明第五爾時善財童子以如是等一切菩薩無量稱揚讚歎法已下是善財欲見彌勒菩薩從外而來分第六爾時善財童子合掌恭敬已下至此卷末明善財申已發大菩提心慈氏為讚菩提心善根功力不思議分第七爾時善財童子恭敬右遶彌勒菩薩摩訶薩已下至此卷末明善財入慈氏樓閣觀果知因三世所行境界同異總別一多無礙自在同時圓滿分第八善男子汝應詣文殊師利已下有五行半經明慈氏還令善財見文殊師利明至果同因表因中之果本來無二分第九爾時善財童子依彌勒菩薩教已下至頌此一段明善財以於慈氏所得一生之佛果普印一百一十城之法門方於初信心中金剛藏智菩提場毘盧遮那如來師子座前一切寶蓮花藏座上起等虛空界廣大十種心等以明經歷一百一十城至慈氏一生佛果究竟不離初信心毘盧遮那如來金剛藏智菩提妙理中城便於金剛藏智菩提妙理之中起法界佛果恒常普賢圓周法界妙行以此已下善財於普賢身中行菩薩行普賢摩善財童子頂方明法界中恒常佛果恒常普賢行相及相應方始乃得一切諸佛已成舊果普賢舊行至慈氏菩薩明此無三世中一生是見道修行初始入佛果位之生當來降神下生是當來成佛之生以六相法門該之善財亦今生是見道修行行滿之生來生方明成佛之生以此當來一生之佛果會根本金剛藏智菩提妙理毘盧遮那如來所得之果普賢舊行本來一體具足三世古今不二時復不遷同異自在處法界因陀羅網無礙法門從此慈氏一位法門約分六門一明舉果成因起信門二明已信加行契修門三加行修行契果門四已將所契之果會因門五還依本因圓融門六究竟法界始終因果無二同時不遷門以此六門和會可見其意第十從八行頌已下至經末明普賢稱歎如來法界果德利生廣大無盡功德分一從初段中善男子南方有國土名為海岸者明勝進至慈氏一生佛果故名為海岸入佛智海臨生死海故亦以此國臨海而居故有園林名大莊嚴者約慈氏所居以生死為園萬行為林莊嚴自己智悲佛果已皆滿足名大莊嚴其中有一廣大樓閣名毘盧遮那莊嚴藏者明根本智差別智總體報生以立名故毘云種種光明遮那云遍照以差別智為種種光明以根本智為遍照此二智約用成名其體用一也總無作者以此法界體用普光明智成諸萬行廣利含生報生故此大莊嚴樓閣廣大量等虛空一切世間及以眾生咸處其內同住遊止不覺不知如善財童子入此樓閣中見淨世界不淨世界大千世界小千世界乃至地獄畜生餓鬼所住乃至十方世界有佛世界無佛世界菩薩眾會種種等事咸在其中廣如經說以佛智海大悲念物萬行利生大願所持共成樓閣之體止住一切眾生生死園中以萬行林覆蔭含識皆令永得白淨法身無垢淨智清淨之樂經云從菩薩善根果報生從善巧方便生從福德智慧生生無來處滅無去處皆是如幻智住生滅之相還如眾生以業生滅無有去來體相可得取捨無有欣厭經云善男子住不思議解脫菩薩以大悲心為諸眾生現如是境界集如是莊嚴彌勒菩薩安處其中以下廣如經說從此第一段中復分為五段一善男子於此南方有國土名為海岸已下至云何事菩薩善知識有二十行半經明示善友所在及勸往詣其所諮問法門分二何以故善男子菩薩摩訶薩已下至住於十地淨佛國土事善知識有十四行經明德生童子歎慈氏德令善財親近承事分三何以故善男子菩薩應種無量諸善根已下至應普事一切善知識有四十九行半經明德生童子教善財童子所應學應行廣大之法分四善男子汝求善知識不應疲倦已下增長一切菩提法分有三十四行經明德生童子教善財童子事善知識不觀過失不應疲倦由善知識獲無量利益分五何以故善男子善知識者能淨諸障已下辭退而去此一段經明德生童子教恭敬善知識法及由善知識成就廣大佛法分如經云不應以限量心行於六度住於十地淨佛國土事善知識者明六度十地皆是出世一分淨見未亡以此障故未具普賢行不同毘盧遮那如來報身因果境界但得同於出世化佛化身以毘盧遮那報相果海功德身具華冠瓔珞環釧眾相福海嚴身非是出纏捨諸飾好厭生死身故是達無明本元法界大智之境自具無邊功德報身又加普賢行願海差別智所成無限功德互為莊嚴功德報身故是故十一地滿德生童子教善財童子入法界門會根本果體不隨引俗化境住淨見限量行門餘如經具明如化佛之境是出世之門云有他方別分淨土報佛此以十方總為一淨土不分淨穢第二爾時善財蒙善知識教潤澤其心正念思惟已下至皆以信受善知識教之所致爾有三十行經明善財童子自念往因過惡自慚悔恨起恭敬供養親近善知識分第三善財童子以如是尊重如是供養已下至皆從菩薩善巧方便所流出故有三十二行經明善財童子於樓閣前五體投地暫時歛念思惟獲益無量分如文自明第四善財童子入如是智端心潔念已下至善財說頌此一段經明善財歎善知識所居樓閣分如文自明第五爾時善財童子以如是等一切菩薩無量稱歎法已下是善財欲見彌勒菩薩從外而來分此明菩薩常以不居自報隨俗攝生而有隨後之眾是所攝之眾化來至果餘如文自明第六爾時善財童子合掌恭敬已下至此卷末明善財申發菩提心慈氏為讚菩提心善根功力不思議分意明一切神通道力菩薩萬行皆以菩提心為根本滅生死截苦流淨八萬四千煩惱門顯成一切智海皆以菩提心為根本如文廣歎以菩提心無依無住無有體性生滅可得如是現前煩惱自亡智海便現由智現故種種方便神通萬行以智能成由菩提心無依故智亦無依以智無依故一切所作皆無作者依住可得以此生死業亡唯智自在大悲萬行從智而生智體無依萬行如化利生如幻神通道力如空中月普現眾生智體不去眾生心水不來隨自業淨與智同體隨淨淺深現智各異非此非彼若欲見十方諸佛如來智海但自淨十二有支業緣佛智現爾但求他勝境自法便隱不及智法一一自己功成不損功程不違聖旨如善財一一善友所具其五位方便加行菩薩之法不著他法不著自心無所依住但令其心廣大以方便三昧饒益廣多令一切眾生皆得離苦又令自心至究竟實法亦令眾生皆悉同得十方諸佛一切菩薩諸法利眾生諸行乃至一眾生法不知不了不名為智滿之佛不名摩訶薩第七爾時善財童子恭敬右遶彌勒菩薩摩訶薩已下至此卷末明善財入慈氏樓閣觀果知因三世所行境界同異總別一多無礙自在同時圓滿分於此段中慈氏菩薩彈指出聲其門即開者明聲是震動啟發之義彈指者是去塵之義塵亡執去法門自開善財入已其門還閉者以迷亡智現名之為開智無內外中間無出無入無迷無證名為還閉見樓閣廣博無量同於虛空者智境界也於中莊嚴皆約智約慈悲心所行諸行願報得一一如經具明於中神化境界以約法界智境法爾合然無物不神達法應真一切自神乃至見彌勒菩薩三世所行境界慈氏菩薩往昔曾所事諸佛善知識亦為善財說法者以法身智境本自如然無三世性古今三世窮劫元不移一念此非神通法合如是兜沙羅色者如此方霜氷之色也餘如經自具經云善男子我願滿足成一切智得菩提時汝及文殊俱得見我者會三世因圓智無古今即三世佛一時相見同一智慧於此段中約科為三段一爾時善財童子恭敬右遶慈氏菩薩已下直至見樓閣中一切莊嚴自在境界有八九紙經明入佛智境觀果知因無異分二爾時彌勒菩薩已下至善知識加被憶念威神之力有九行半經明彌勒菩薩自攝神力所現一切境界並無以手彈指命善財令起分三聖者此解脫門其名何等已下至與汝往昔同生同行可有四紙經明善財問法門名目并問彌勒菩薩來處所生處所分於問法門名目中問其四法一問入樓閣中所有法門境界解脫之名二問莊嚴事何處去三問彌勒菩薩從何處來四問菩薩生處一問法門名目者此解脫門名入三世一切境界不忘念智莊嚴藏二問莊嚴事何處去者慈氏答言於來處去又問從何處來答曰從菩薩智慧神力中來依菩薩智慧中住約體無來去處具如經文三問慈氏從何處來者初約法答次依事初約法答云諸菩薩無來無去如是而來無來無去如是而去乃至大慈大悲大願中來廣如經說依事者云我從生處摩羅提國而來者此國是約聖者之德立號表聖者智德高出世無過者長者子名瞿波羅者此云守護心地白法也慈氏令入佛法故四問生處者初法答次依事初依法答有十事生處經云菩提心是菩薩生處次深心次善知識次諸地波羅蜜次大願次大慈次大悲次如理觀察次大乘次教化眾生次智慧方便如是等是菩薩生處般若為生母以方便為父檀度為乳母持戒為養母忍辱為莊嚴精進為養育禪定為浣濯善友為教授師菩提分為伴侶眾善為眷屬菩薩為兄弟以如是等是菩薩生處廣如經自具依事答者於此閻浮提界摩羅提國拘吒聚落婆羅門家是生處拘吒聚落此云多家多諸人家所聚同居名為多家故婆羅門家者淨種中生也明智無垢也善男子我住於此大樓閣中隨諸眾生心之所樂現種種方便教化調伏者明處大智大慈悲遍法界廣大報得幻生樓閣中隨諸眾生所樂現身各隨業異示現調伏以示現菩薩福智變化莊嚴超過一切諸欲界者此對欲界者說計以一生佛果菩薩福智報境總超過三界及三乘乃至下地一切諸境界故以智同十方一切諸佛所用故現佛智德無障礙故已授一生次補佛位故猶如長子持父家事不異父故亦如輪王第一夫人所生大子具三十二相與父同其福智同其報業若奉王命使持國事與父無異但以父王所攝眾生化緣未盡不處王位慈氏如來亦復如是但為毘盧遮那示現化迹所攝眾生一勢未終未處示現下生成佛之位然約其實德已與一切諸佛智用無差也但為如來設教引凡示現出沒令眾生不厭長自道心非是諸佛此生彼沒若以法界智境不約凡情一方一切國土微塵一一塵中佛海無盡互參映徹不生不出不沒但入法性身處智境幻住門照之一切眾生不生不沒一如佛境第八善男子汝應往詣文殊師利已下有五行半經明慈氏所已勝進入一生之佛果却令善財會入初信心時普光明殿如來知藏佛果法界寂滅大用常然之門無三世體總一時故菩提體如虛空非始終三世古今出入故故令善財却見文殊師利明果不移因故如下文自明第九爾時善財童子依彌勒菩薩教已下至頌此一段可有十紙經明善財於慈氏菩薩所勝進入一生之佛果智境得三世一切境界不忘念智莊嚴藏門返印一百一十城之法門入初信心時不出剎那際因圓果滿至金剛藏菩提場毘盧遮那如來師子座前一切寶蓮花藏座上起等虛空界廣大十種心方起恒常法界佛果普賢恒行以此位中十方佛剎微塵中普賢菩薩一一塵中一時摩善財頂以明佛果法界行滿意明行滿不離因時不遷智不異乃至見佛剎微塵數善知識乃至見普賢身支節毛孔中國土身以明入法界智境行網一多重重無礙無礙無盡無盡利生常然之門具如文自廣明論文略申經中意趣所以不可具錄其文於此段中長科為十段一爾時善財童子依彌勒菩薩摩訶薩教已下至同住渴仰欲見普賢菩薩有三十三行半經明善財以慈氏菩薩所勝進修行入一生之佛果却會初信心中菩提場普光明殿智境法界恒然寂用無礙因陀羅網境界佛果普賢行海恒圓滿分二即於此金剛藏菩提場毘盧遮那如來師子座前一切寶蓮花藏座上起等虛空界廣大心已下至善財童子起如是心時有八行經明善財於初所信心中法界金剛智藏菩提體中起普賢法界大用因果同時無礙分以六相義該之三由自善根如來加被普賢菩薩同善根力已下至是為十有十一行經為明善財見十種瑞相分四又見十種光明相已下至是為十有十七行經明善財見十種光明分五時善財童子見此十種光明相已已下至增長大法成一切智有五十七行經明善財見普賢菩薩在如來前眾會之中坐寶蓮花師子之座及見普賢身一一毛孔廣大法界分六爾時善財童子見普賢菩薩如是自在神通已下至一切如來遊戲神通有二十三行經明善財重觀普賢身身十方諸佛人天地獄咸在於身毛孔之中分七善財童子見普賢菩薩如是已下至善財童子既得是已有十三行半經明善財童子得十種智遍一切法智波羅蜜分八普賢菩薩即申右手摩善財頂已下至所得法門亦皆同等有十四行經明此方普賢菩薩摩善財頂及所得法門十方一切世界一切微塵中普賢菩薩一時摩善財頂及善財所得法門皆悉如此分九爾時普賢菩薩摩訶薩告善財言已下至善男子汝應觀我此清淨身有六十行經明普賢菩薩為善財說自為眾生求出離道修行福智二行以不可說不可說佛剎微塵數劫行菩薩行求一切智城邑聚落國土王位妻子眷屬眼耳鼻舌身肉手足乃至身命而為布施求一切智利益眾生無暫時間斷分十爾時善財童子觀普賢菩薩身相好支節一一毛孔中已下至頌此一段明善財觀普賢菩薩身相好毛孔境界法門一念所入諸佛剎海過前不可說不可說佛剎微塵數位分一毛孔如是一切毛孔亦然廣如經自明於說頌中分為三段一初八行頌明普賢菩薩勅眾諦聽欲自說佛功德分二有六行經明眾喜樂聞分三以頌略申如來功德少許之分其意頌文自具如上經云漸次而行經遊一百一十城已到普門國者以一切十方諸佛及一切眾生同為一法界國土無別體故經遊一百一十城者明一時普印前所修法無前後故思惟觀察一心願見文殊師利見三千大千世界微塵數善知識者即明以文殊師利法身智慧等同普見一切不異文殊之體明總相也以三千大千世界微塵數量者普門國法界初數總相次第意明毛孔中三千大千世界即周十方一一皆等入法界方便不可越數數之也次於此金剛藏菩提場中毘盧遮那如來師子座前一切寶蓮花座上起等虛空界廣大心者明以本信心中所信佛果菩提金剛智藏無染大悲之體起一切法界因陀羅網境界普賢恒行之門已下意例如文廣說此明總收所進修之因果而歸本樣立法如是令使開解一一如是自心觀達修行令使相稱是眾聖賢之大意也意明不離初信心中菩提體根本智修差別智滿普賢行充滿十方塵剎重重普賢行海是自行滿因果不出剎那際中恒以此法恒化眾生不出剎那際無有斷絕始終之念此明毘盧遮那普賢法界無始無終大圓明智恒普印之常行無有出沒休廢之事十方常然身無內外
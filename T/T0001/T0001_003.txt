佛告阿難世有八眾何謂八一曰剎利眾二曰婆羅門眾三曰居士眾四曰沙門眾五曰四天王眾六曰忉利天眾七曰魔眾八曰梵天眾我自憶念昔者往來與剎利眾坐起言語不可稱數以精進定力在所能現彼有好色我色勝彼彼有妙聲我聲勝彼彼辭我退我不辭彼彼所能說我亦能說彼所不能我亦能說阿難我廣為說法示教利喜已即於彼沒彼不知我是天是人如是至梵天眾往返無數廣為說法而莫知我誰阿難白佛言甚奇世尊未曾有也乃能成就如是佛言如是微妙希有之法阿難甚奇甚特未曾有也唯有如來能成此法又告阿難如來能知受起住滅想起住滅觀起住滅此乃如來甚奇甚特未曾有法汝當受持爾時世尊告阿難俱詣香塔在一樹下敷座而坐佛告阿難香塔左右現諸比丘普勅令集講堂阿難受教宣令普集阿難白佛大眾已集唯聖知時爾時世尊即詣講堂就座而坐告諸比丘汝等當知我以此法自身作證成最正覺謂四念處四意斷四神足四禪五根五力七覺意賢聖八道汝等宜當於此法中和同敬順勿生諍訟同一師受同一水乳於我法中宜勤受學共相熾然共相娛樂比丘當知我於此法自身作證布現於彼謂貫經祇夜經受記經偈經法句經相應經本緣經天本經廣經未曾有經證喻經大教經汝等當善受持稱量分別隨事修行所以者何如來不久是後三月當般泥洹諸比丘聞此語已皆悉愕然殞絕迷荒自投於地舉聲大呼曰一何駛哉佛取滅度一何痛哉世間眼滅我等於此已為長衰或有比丘悲泣躃踊宛轉㘁咷不能自勝猶如斬蛇宛轉迴遑莫知所奉佛告諸比丘曰汝等且止勿懷憂悲天地人物無生不終欲使有為不變易者無有是處我亦先說恩愛無常合會有離身非己有命不久存爾時世尊以偈頌曰我今自在到安隱處和合大眾為說此義吾年老矣餘命無幾所作已辦今當捨壽念無放逸比丘戒具自攝定意守護其心若於我法無放逸者能滅苦本盡生老死又告比丘吾今所以誡汝者何天魔波旬向來請我佛意無欲可般泥洹今正是時宜速滅度我言止止波旬佛自知時須我諸比丘集乃至諸天普見神變波旬復言佛昔於鬱鞞羅尼連禪河水邊阿遊波尼俱律樹下初成佛道我時白佛佛意無欲可般泥洹今正是時宜速滅度爾時如來即報我言止止波旬我自知時如來今者未取滅度須我諸弟子集乃至天人見神變化乃取滅度今者如來弟子已集乃至天人見神變化今正是時宜可滅度我言止止波旬佛自知時不久住也是後三月當般涅槃時魔即念佛不虛言今必滅度歡喜踊躍忽然不現魔去未久即於遮波羅塔定意三昧捨命住壽當此之時地大震動天人驚怖衣毛為竪佛放大光徹照無窮幽冥之處莫不蒙明各得相見我時頌曰有無二行中吾今捨有為內專三昧定如鳥出於卵爾時賢者阿難即從座起偏袒右肩右膝著地長跪叉手白佛言唯願世尊留住一劫勿取滅度慈愍眾生饒益天人爾時世尊默然不對如是三請佛告阿難汝信如來正覺道不對曰唯然實信佛言汝若信者何故三來觸嬈我為汝親從佛聞親從佛受諸有能修四神足多修習行常念不忘在意所欲可得不死一劫有餘佛四神足已多習行專念不忘在意所欲可止不死一劫有餘為世除冥多所饒益天人獲安爾時何不重請使不滅度再聞尚可乃至三聞猶不勸請留住一劫一劫有餘為世除冥多所饒益天人獲安今汝方言豈不愚耶吾三現相汝三默然汝於爾時何不報我如來可止一劫一劫有餘為世除冥多所饒益且止阿難吾已捨性命已棄已吐欲使如來自違言者無有是處譬如豪貴長者吐食於地寧當復有肯還取食不對曰不也如來亦然已捨已吐豈當復自還食言乎佛告阿難俱詣菴婆羅村即嚴衣鉢與諸大眾侍從世尊路由跋祇到菴婆羅村在一山林爾時世尊為諸大眾說戒定慧修戒獲定得大果報修定獲智得大果報修智心淨得等解脫盡於三漏欲漏有漏無明漏已得解脫生解脫智生死已盡梵行已立所作已辦不受後有爾時世尊於菴婆羅村隨宜住已佛告阿難汝等皆嚴當詣瞻婆村揵茶村婆梨婆村及詣負彌城對曰唯然即嚴衣鉢與諸大眾侍從世尊路由跋祇漸至他城於負彌城北止尸舍婆林佛告諸比丘當與汝等說四大教法諦聽諦聽善思念之諸比丘言唯然世尊願樂欲聞何謂為四若有比丘作如是言諸賢我於彼村彼城彼國躬從佛聞躬受是教從其聞者不應不信亦不應毀當於諸經推其虛實依律依法究其本末若其所言非經非律非法當語彼言佛不說此汝謬受耶所以然者我依諸經依律依法汝先所言與法相違賢士汝莫受持莫為人說當捐捨之若其所言依經依律依法者當語彼言汝所言是真佛所說所以然者我依諸經依律依法汝先所言與法相應賢士汝當受持廣為人說慎勿捐捨此為第一大教法也復次比丘作如是言我於彼村彼城彼國和合眾僧多聞耆舊親從其聞親受是法是律是教從其聞者不應不信亦不應毀當於諸經推其虛實依法依律究其本末若其所言非經非律非法者當語彼言佛不說此汝於彼眾謬聽受耶所以然者我依諸經依律依法汝先所言與法相違賢士汝莫持此莫為人說當捐捨之若其所言依經依律依法者當語彼言汝所言是真佛所說所以者何我依諸經依律依法汝先所言與法相應賢士汝當受持廣為人說慎勿捐捨此為第二大教法也復次比丘作如是言我於彼村彼城彼國眾多比丘持法持律持律儀者親從其聞親受是法是律是教從其聞者不應不信亦不應毀當於諸經推其虛實依法依律究其本末若其所言非經非律非法者當語彼言佛不說此汝於眾多比丘謬聽受耶所以然者我依諸經依律依法汝先所言與法相違賢士汝莫受持莫為人說當捐捨之若其所言依經依律依法者當語彼言汝所言是真佛所說所以然者我依諸經依律依法汝先所言與法相應賢士汝當受持廣為人說慎勿捐捨是為第三大教法也復次比丘作如是言我於彼村彼城彼國一比丘持法持律持律儀者親從其聞親受是法是律是教從其聞者不應不信亦不應毀當於諸經推其虛實依法依律究其本末若所言非經非律非法者當語彼言佛不說此汝於一比丘所謬聽受耶所以然者我依諸經依法依律汝先所言與法相違賢士汝莫受持莫為人說當捐捨之若其所言依經依律依法者當語彼言汝所言是真佛所說所以然者我依諸經依律依法汝先所言與法相應賢士當勤受持廣為人說慎勿捐捨是為第四大教法也爾時世尊於負彌城隨宜住已告賢者阿難俱詣波婆城對曰唯然即嚴衣鉢與諸大眾侍從世尊路由末羅至波婆城闍頭園中時有工師子名曰周那聞佛從彼末羅來至此城即自嚴服至世尊所頭面禮足在一面坐時佛漸為周那說法正化示教利喜周那聞佛說法信心歡喜即請世尊明日舍食時佛默然受請周那知佛許可即從座起禮佛而歸尋於其夜供設飯食明日時到唯聖知時爾時世尊法服持鉢大眾圍遶往詣其舍就座而坐是時周那尋設飲食供佛及僧別煮栴檀樹耳世所奇珍獨奉世尊佛告周那勿以此耳與諸比丘周那受教不敢輙與時彼眾中有一長老比丘晚暮出家於其座上以餘器取爾時周那見眾食訖并除鉢器行澡水畢即於佛前以偈問曰敢問大聖智正覺二足尊善御上調伏世有幾沙門爾時世尊以偈答曰如汝所問者沙門凡有四志趣各不同汝當識別之一行道殊勝二善說道義三依道生活四為道作穢何謂道殊勝善說於道義依道而生活有為道作穢能度恩愛刺入涅槃無疑超越天人路說此道殊勝善解第一義說道無垢穢慈仁決眾疑是為善說道善敷演法句依道以自生遙望無垢場名依道生活內懷於姧邪外像如清白虛誑無誠實此為道作穢云何善惡俱淨與不淨雜相似現外好如銅為金塗俗人遂見此謂聖智弟子餘者不盡爾勿捨清淨信一人持大眾內濁而外清現閉姧邪迹而實懷放蕩勿視外容貌卒見便親敬現閉姧邪迹而實懷放蕩爾時周那取一小座於佛前坐佛漸為說法示教利喜已大眾圍遶侍從而還中路止一樹下告阿難言吾患背痛汝可敷座對曰唯然尋即敷座世尊止息時阿難又敷一小座於佛前坐佛告阿難向者周那無悔恨意耶設有此意為由何生阿難白佛言周那設供無有福利所以者何如來最後於其舍食便取涅槃佛告阿難勿作是言勿作是言今者周那為獲大利為得壽命得色得力得善名譽生多財寶死得生天所欲自然所以者何佛初成道能施食者佛臨滅度能施食者此二功德正等無異汝今可往語彼周那我親從佛聞親受佛教周那設食今獲大利得大果報時阿難承佛教旨即詣彼所告周那曰我親從佛聞親從佛受教周那設食今獲大利得大果報所以然者佛初得道能飯食者及臨滅度能飯食者此二功德正等無異周那舍食已始聞如此言如來患甚篤壽行今將訖雖食栴檀耳而患猶更增抱病而涉路漸向拘夷城爾時世尊即從座起小復前行詣一樹下又告阿難吾背痛甚汝可敷座對曰唯然尋即敷座如來止息阿難禮佛足已在一面坐時有阿羅漢弟子名曰福貴於拘夷那竭城向波婆城中路見佛在一樹下容貌端正諸根寂定得上調意第一寂滅譬如大龍亦如澄水清淨無穢見已歡喜善心生焉即到佛所頭面禮足在一面坐而白佛言世尊出家之人在清淨處慕樂閑居甚奇特也有五百乘車經過其邊而不聞見我師一時在拘夷那竭城波婆城二城中間道側樹下靜默而坐時有五百乘車經過其邊車聲轟轟覺而不聞是時有人來問我師向群車過寧見不耶對曰不見又問聞耶對曰不聞又問汝在此耶在餘處耶答曰在此又問汝醒悟耶答曰醒悟又問汝為覺寐答曰不寐彼人默念是希有也出家之人專精乃爾車聲轟轟覺而不聞即語我師曰向有五百乘車從此道過車聲振動尚自不聞豈他聞哉即為作禮歡喜而去佛告福貴我今問汝隨意所答群車振動覺而不聞雷動天地覺而不聞何者為難福貴白佛言千萬車聲豈等雷電不聞車聲未足為難雷動天地覺而不聞斯乃為難佛告福貴我於一時遊阿越村在一草廬時有異雲暴起雷電霹靂殺四特牛耕者兄弟二人人眾大聚時我出草廬彷徉經行彼大眾中有一人來至我所頭面禮足隨我經行我知而故問彼大眾聚何所為耶其人即問佛向在何所為覺寐耶答曰在此時不寐也其人亦歎希聞得定如佛者也雷電霹靂聲聒天地而獨寂定覺而不聞乃白佛言向有異雲暴起雷電霹靂殺四特牛耕者兄弟二人彼大眾聚其正為此其人心悅即得法喜禮佛而去爾時福貴被二黃疊價直百千即從座起長跪叉手而白佛言今以此疊奉上世尊願垂納受佛告福貴汝以一疊施我一施阿難爾時福貴承佛教旨一奉如來一施阿難佛愍彼故即為納受時福貴禮佛足已於一面坐佛漸為說法示教利喜施論戒論生天之論欲為大患不淨穢污上漏為礙出要為上時佛知福貴意歡喜柔軟無諸蓋纏易可開化如諸佛常法即為福貴說苦聖諦苦集苦滅苦出要諦時福貴信心清淨譬如淨潔白疊易為受色即於座上遠塵離垢諸法法眼生見法得法決定正住不墮惡道成就無畏而白佛言我今歸依佛歸依法歸依僧唯願如來聽我於正法中為優婆塞自今已後盡壽不殺不盜不婬不欺不飲酒唯願世尊聽我於正法中為優婆塞又白佛言世尊遊化若詣波婆城唯願屈意過貧聚中所以然者欲盡家所有飲食牀臥衣服湯藥奉獻世尊世尊受已家內獲安佛言汝所言善爾時世尊為福貴說法示教利喜已即從座起頭面禮足歡喜而去其去未久阿難尋以黃疊奉上如來如來哀愍即為受之被於身上爾時世尊顏貌從容威光熾盛諸根清淨面色和悅阿難見已默自思念自我得侍二十五年未曾見佛面色光澤發明如今即從座起右膝著地叉手合掌前白佛言自我得侍二十五年未曾見佛光色如今不審何緣願聞其意佛告阿難有二因緣如來光色有殊於常一者佛初得道成無上正真覺時二者臨欲滅度捨於性命般涅槃時阿難以此二緣光色殊常爾時世尊即說頌曰金色衣光悅細軟極鮮淨福貴奉世尊如雪白毫光佛命阿難吾渴欲飲汝取水來阿難白言向有五百乘車於上流渡水濁未清可以洗足不中飲也如是三勅阿難汝取水來阿難白言今拘孫河去此不遠清冷可飲亦可澡浴時有鬼神居在雪山篤信佛道即以鉢盛八種淨水奉上世尊佛愍彼故尋為受之而說頌曰佛以八種音勅阿難取水吾渴今欲飲飲已詣拘尸柔軟和雅音所言悅眾心給侍佛左右尋白於世尊向有五百車截流渡彼岸渾濁於此水飲恐不便身拘留河不遠水美甚清冷往彼可取飲亦可澡浴身雪山有鬼神奉上如來水飲已威勢強眾中師子步其水神龍居清澄無濁穢聖顏如雪山安詳度拘孫爾時世尊即詣拘孫河飲已澡浴與眾而去中路止息在一樹下告周那曰汝取僧伽梨四牒而敷吾患背痛欲暫止息周那受教敷置已訖佛坐其上周那禮已於一面坐而白佛言我欲般涅槃我欲般涅槃佛告之曰宜知是時於是周那即於佛前便般涅槃佛時頌曰佛趣拘孫河清涼無濁穢人中尊入水澡浴度彼岸大眾之原首教勅於周那吾今身疲極汝速敷臥具周那尋受教四牒衣而敷如來既止息周那於前坐即白於世尊我欲取滅度無愛無憎處今當到彼方無量功德海最勝告彼曰汝所作已辦今宜知是時見佛已聽許周那倍精勤滅行無有餘如燈盡火滅時阿難即從座起前白佛言佛滅度後葬法云何佛告阿難汝且默然思汝所業諸清信士自樂為之時阿難復重三啟佛滅度後葬法云何佛言欲知葬法者當如轉輪聖王阿難又白轉輪聖王葬法云何佛告阿難聖王葬法先以香湯洗浴其體以新劫貝周遍纏身以五百張疊次如纏之內身金棺灌以麻油畢舉金棺置於第二大鐵槨中栴檀香槨次重於外積眾名香厚衣其上而闍維之訖收舍利於四衢道起立塔廟表剎懸繒使國行人皆見法王塔思慕正化多所饒益阿難汝欲葬我先以香湯洗浴用新劫貝周遍纏身以五百張疊次如纏之內身金棺灌以麻油畢舉金棺置於第二大鐵槨中旃檀香槨次重於外積眾名香厚衣其上而闍維之訖收舍利於四衢道起立塔廟表剎懸繒使諸行人皆見佛塔思慕如來法王道化生獲福利死得上天於時世尊重觀此義而說頌曰阿難從坐起長跪白世尊如來滅度後當以何法葬阿難汝且默思惟汝所行國內諸清信自當樂為之阿難三請已佛說轉輪葬欲葬如來身疊裹內棺槨四衢起塔廟為利益眾生諸有禮敬者皆獲無量福佛告阿難天下有四種人應得起塔香花繒蓋伎樂供養何等為四一者如來應得起塔二者辟支佛三者聲聞人四者轉輪王阿難此四種人應得起塔香華繒蓋伎樂供養爾時世尊以偈頌曰佛應第一塔辟支佛聲聞及轉輪聖王典領四域主斯四應供養如來之所記佛辟支聲聞及轉輪王塔爾時世尊告阿難俱詣拘尸城末羅雙樹間對曰唯然即與大眾圍遶世尊在道而行有一梵志從拘尸城趣波婆城中路遙見世尊顏貌端正諸根寂定見已歡喜善心自生前至佛所問訊訖一面住而白佛言我所居村去此不遠唯願瞿曇於彼止宿清旦食已然後趣城佛告梵志且止且止汝今便為供養我已時梵志慇懃三請佛答如初又告梵志阿難在後汝可語意時梵志聞佛教已即詣阿難問訊已於一面立白阿難言我所居村去此不遠欲屈瞿曇於彼止宿清旦食已然後趣城阿難報曰止止梵志汝今已為得供養已梵志復請慇懃至三阿難答曰時既暑熱彼村遠逈世尊疲極不足勞嬈爾時世尊觀此義已即說頌曰淨眼前進路疲極向雙樹梵志遙見佛速詣而󰨤首我村今在近哀愍留一宿清旦設微供然後向彼城梵志我身倦道遠不能過監藏者在後汝可住語意承佛教旨已即詣阿難所唯願至我村清旦食已去阿難曰止止時熱不相赴三請不遂願憂惱不悅樂咄此有為法流遷不常住今於雙樹間滅我無漏身佛辟支聲聞一切皆歸滅無常無撰擇如火焚山林爾時世尊入拘尸城向本生處末羅雙樹間告阿難曰汝為如來於雙樹間敷置牀座使頭北首面向西方所以然者吾法流布當久住北方對曰唯然即敷座令北首爾時世尊自四牒僧伽梨偃右脇如師子王累足而臥時雙樹間所有鬼神篤信佛者以非時花布散于地爾時世尊告阿難曰此雙樹神以非時華供養於我此非供養如來阿難白言云何名為供養如來佛語阿難人能受法能行法者斯乃名曰供養如來佛觀此義而說頌曰佛在雙樹間偃臥心不亂樹神心清淨以花散佛上阿難白佛言云何名供養受法而能行覺華而為供紫金華如輪散佛未為供陰界入無我乃名第一供爾時梵摩那在於佛前執扇扇佛佛言汝却勿在吾前時阿難默自思念此梵摩那常在佛左右供給所須當尊敬如來視無厭足今者末後須其瞻視乃命使却意將何因於是阿難即整衣服前白佛言此梵摩那常在佛左右供給所須當尊敬如來視無厭足今者末後須其瞻視而命使却將有何因佛告阿難此拘尸城外有十二由旬皆是諸大神天之所居宅無空缺處此諸大神皆嫌此比丘當佛前立今佛末後垂當滅度吾等諸神冀一奉覲而此比丘有大威德光明暎蔽使我曹等不得親近禮拜供養阿難我以是緣故命使却阿難白佛此尊比丘本積何德修何行業今者威德乃如是乎佛告阿難乃往過去久遠九十一劫時世有佛名毗婆尸時此比丘以歡喜心手執草炬以照彼塔由此因緣使今威光上徹二十八天諸天神光所不能及爾時阿難即從座起偏袒右肩長跪叉手而白佛言莫於此鄙陋小城荒毀之土取滅度也所以者何更有大國瞻婆大國毗舍離國王舍城婆祇國舍衛國迦維羅衛國波羅㮈國其土人民眾多信樂佛法佛滅度已必能恭敬供養舍利佛言止止勿造斯觀無謂此土以為鄙陋所以者何昔者此國有王名大善見此城時名拘舍婆提大王之都城長四百八十里廣二百八十里是時穀米豐賤人民熾盛其城七重遶城欄楯亦復七重彫文刻鏤間懸寶鈴其城下基深三仞高十二仞城上樓觀高十二仞柱圍三仞金城銀門銀城金門琉璃城水精門水精城琉璃門其城周圓四寶莊嚴間錯欄楯亦以四寶金樓銀鈴銀樓金鈴寶壍七重中生蓮花優鉢羅花鉢頭摩花俱物頭花分陀利花下有金沙布現其底俠道兩邊生多隣娑樹其金樹者銀葉花實其銀樹者金葉花實水精樹者琉璃花實琉璃樹者水精花實多隣樹間有眾浴池清流深潭潔淨無穢以四寶塼間砌其邊金梯銀蹬銀梯金蹬琉璃梯金蹬琉璃梯陛水精為蹬水精梯陛琉璃為蹬周匝欄楯遼遶相承其城處處生多隣樹其金樹者銀葉花實其銀樹者金葉花實水精樹者琉璃花實琉璃樹者水精花實樹間亦有四種寶池生四種花街巷齊整行伍相當風吹眾花紛紛路側微風四起吹諸寶樹出柔軟音猶如天樂其國人民男女大小共遊樹間以自娛樂其國常有十種聲貝聲鼓聲波羅聲歌聲舞聲吹聲象聲馬聲車聲飲食戲笑聲爾時大善見王七寶具足王有四德主四天下何謂七寶一金輪寶二白象寶三紺馬寶四神珠寶五玉女寶六居士寶七主兵寶云何善見大王成就金輪寶王常以十五日月滿時沐浴香湯昇高殿上婇女圍遶自然輪寶忽現在前輪有千輻光色具足天匠所造非世所有真金所成輪徑丈四大善見王默自念言我曾從先宿諸舊聞如是語剎利王水澆頭種以十五日月滿時沐浴香湯昇寶殿上婇女圍遶自然金輪忽現在前輪有千輻光色具足天匠所造非世所有真金所成輪徑丈四是則名為轉輪聖王今此輪現將無是耶今我寧可試此輪寶時大善見王即召四兵向金輪寶偏露右臂右膝著地以右手摩抆金輪語言汝向東方如法而轉勿違常則輪即東轉時善見王即將四兵隨其後行金輪寶前有四神引導輪所住處王即止駕爾時東方諸小國王見大王至以金鉢盛銀粟銀鉢盛金粟來趣王所拜首白言善來大王今此東方土地豐樂人民熾盛志性仁和慈孝中順唯願聖王於此治政我等當給使左右承受所宜當時善見大王語小王言止止諸賢汝等則為供養我已但當以正法治勿使偏枉無令國內有非法行此即名曰我之所治時諸小王聞此教已即從大王巡行諸國至東海表次行南方西方北方隨輪所至其諸國王各獻國土如東方諸小王此時善見王既隨金輪周行四海以道開化安慰民庶已還本國拘舍婆城時金輪寶在宮門上虛空中住大善見王踊躍而言此金輪寶真為我瑞我今真為轉輪聖王是為金輪寶成就云何善見大王成就白象寶時善見大王清旦在正殿上坐自然象寶忽現在前其毛純白七處平住力能飛行其首雜色六牙纖𦟛真金間填時王見已念言此象賢良若善調者可中御乘即試調習諸能悉備時善見大王欲自試象即乘其上清旦出城周行四海食時已還時善見王踊躍而言此白象寶真為我瑞我今真為轉輪聖王是為象寶成就云何善見大王成就馬寶時善見大王清旦在正殿上坐自然馬寶忽現在前紺青色朱髦尾頭頸如象力能飛行時王見已念言此馬賢良若善調者可中御乘即試調習諸能悉備時善見王欲自試馬寶即乘其上清旦出城周行四海食時已還時善見王踊躍而言此紺馬寶真為我瑞我今真為轉輪聖王是為紺馬寶成就云何善見大王神珠寶成就時善見大王於清旦在正殿上坐自然神珠忽現在前質色清徹無有瑕穢時王見已言此珠妙好若有光明可照宮內時善見王欲試此珠即召四兵以此寶珠置高幢上於夜冥中齎幢出城其珠光明照諸軍眾猶如晝日於軍眾外周匝復能照一由旬現城中人皆起作務謂為是晝時王善見踊躍而言今此神珠真為我瑞我今真為轉輪聖王是為神珠寶成就云何善見大王成就玉女寶時玉女寶忽然出現顏色從容面貌端正不長不短不麤不細不白不黑不剛不柔冬則身溫夏則身涼舉身毛孔出栴檀香口出優鉢羅華香言語柔軟舉動安詳先起後坐不失宜則時王善見清淨無著心不暫念況復親近時王善見踊躍而言此玉女寶真為我瑞我今真為轉輪聖王是為玉女寶成就云何善見大王居士寶成就時居士丈夫忽然自出寶藏自然財富無量居士宿福眼能徹視地中伏藏有主無主皆悉見知其有主者能為擁護其無主者取給王用時居士寶往白王言大王有所給與不足為憂我自能辦時善見王欲試居士寶即勑嚴船於水遊戲告居士曰我須金寶汝速與我居士報曰大王小待須至岸上王尋逼言我停須用正今得來時居士寶被王嚴勑即於船上長跪以右手內著水中水中寶瓶隨手而出如蟲緣樹彼居士寶亦復如是內手水中寶緣手出充滿船上而白王言向須寶用為須幾許時王善見語居士言止止吾無所須向相試耳汝今便為供養我已時彼居士聞王語已尋以寶物還投水中時善見王踊躍而言此居士寶真為我瑞我今真為轉輪聖王是為居士寶成就云何善見大王主兵寶成就時主兵寶忽然出現智謀雄猛英略獨決即詣王所白言大王有所討罰王不足憂我自能辦時善見大王欲試主兵寶即集四兵而告之曰汝今用兵未集者集已集者放未嚴者嚴已嚴者解未去者去已去者住時主兵寶聞王語已即令四兵未集者集已集者放未嚴者嚴已嚴者解未去者去已去者住時善見王踊躍而言此主兵寶真為我瑞我今真為轉輪聖王阿難是為善見轉輪聖王成就七寶何謂四神德一者長壽不夭無能及者二者身強無患無能及者三者顏貌端正無能及者四者寶藏盈溢無能及者是為轉輪聖王成就七寶及四功德阿難時善見王久乃命駕出遊後園尋告御者汝當善御安詳而行所以然者吾欲諦觀國土人民安樂無患時國人民路次觀者復語侍人汝且徐行吾欲諦觀聖王威顏阿難時善見王慈育民物如父愛子國民慕王如子仰父所有珍奇盡以貢王願垂納受在意所與時王報曰且止諸人吾自有寶汝可自用復於異時王作是念我今寧可造作宮觀適生是意時國人民詣王善見各白王言我今為王造作宮殿王報之曰我今以為得汝供養我有寶物自足成辦時國人民復重啟王我欲與王造立宮殿王告人民隨汝等意時諸人民承王教已即以八萬四千兩車載金而來詣拘舍婆城造立法殿時第二忉利妙匠天子默自思念唯我能堪與善見王起正法殿阿難時妙匠天造法殿長六十里廣三十里四寶莊嚴下基平整七重寶塼以砌其階其法殿柱有八萬四千金柱銀櫨銀柱金櫨琉璃水精櫨柱亦然繞殿周匝有四欄楯皆四寶成又四階陛亦四寶成其法殿上有八萬四千寶樓其金樓者銀為戶牖其銀樓者金為戶牖水精琉璃樓戶亦然金樓銀牀銀樓金牀綩綖細輭金縷織成布其座上水精琉璃樓牀亦然其殿光明眩曜人目猶日盛明無能視者時善見王自生念言我今可於是殿左右起多隣園池即造園池縱廣一由旬又復自念於法殿前造一法池尋即施造縱廣一由旬其水清澄潔淨無穢以四寶塼廁砌其下繞池四邊欄楯周匝皆以黃金白銀水精琉璃四寶合成其池中水生眾雜華優鉢羅華波頭摩華俱物頭華分陀利華出微妙香馚馥四散其池四面陸地生華阿醯物多華瞻蔔華波羅羅華須曼陀華婆師迦華檀俱摩梨華使人典池諸行過者將入洗浴遊戲清涼隨意所欲須漿與漿須食與食衣服車馬香華財寶不逆人意阿難時善見王有八萬四千象金銀校飾絡用寶珠齊象王為第一八萬四千馬金銀校飾絡用寶珠力馬王為第一八萬四千車師子革絡四寶莊嚴金輪寶為第一八萬四千珠神珠寶為第一八萬四千玉女玉女寶為第一八萬四千居士居士寶為第一八萬四千剎利主兵寶為第一八萬四千城拘尸婆提城為第一八萬四千殿正法殿為第一八萬四千樓大正樓為第一八萬四千牀皆以黃金白銀眾寶所成氍󰩡毾𣰆綩綖細軟以布其上八萬四千億衣初摩衣迦尸衣劫波衣為第一八萬四千種食日日供設味味各異阿難時善見王八萬四千象乘齊象上清旦出拘尸城案行天下周遍四海須臾之間還入城食八萬四千馬乘力馬寶清旦出遊案行天下周遍四海須臾之間還入城食八萬四千車乘金輪車駕力馬寶清旦出遊案行天下周遍四海須臾之間還入城食八萬四千神珠以神珠寶照於宮內晝夜常明八萬四千玉女玉女寶善賢給侍左右八萬四千居士有所給與任居士寶八萬四千剎利有所討罰任主兵寶八萬四千城常所治都在拘尸城八萬四千殿王所常止在正法殿八萬四千樓王所常止在大正樓八萬四千座王所常止在頗梨座以安禪故八萬四千億衣上妙寶飾隨意所服以慚愧故八萬四千種食王所常食食自然飯以知足故時八萬四千象來現王時蹋蹈衝突傷害眾生不可稱數時王念言此象數來多所損傷自今而後百年聽現一象如是轉次百年現一周而復始
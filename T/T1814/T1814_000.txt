夫戒德之本道之所由生所以興覺種紹隆正法絕長流登彼岸抍濟含識者罔弗由茲矣故如來先在道樹初制菩薩波羅提木叉寔乃寂累脫縛之基修因證果之本既名制止無眾惡而不截又稱孝順無諸善而不集提綱則十支無盡總目則六八靡漏照明覺道譬乎日月莊嚴法身喻之瓔珞興建之功德難興顯但此戒經文義深隱宜造解釋由致難了故先科簡略標旨歸戒法無量要唯受隨受則業本初暢納法在身隨則持心後起顯緣防護先辨受有二初明順緣得受後顯違緣失受辨得有四一簡資器二簡師德三受之方軌四問答遣疑初簡器者要具二緣堪為受戒之器一有感戒之善二無障戒之惡感戒之善凡有二種一菩薩種姓二發菩提願菩薩地云住無種姓補特伽羅無種姓故雖有發心及行加行定不堪任圓滿無上正等菩提若不發心不修加行雖有堪任而不速證無上菩提與此相違當知速證由此具二方得感戒故受法中問彼二緣有說具三方得感戒一有勝種姓二有勝期願三有勝行心初二如前第三勝行略有十種一於無上菩提能生深心二能盡壽離惡知識近善知識三能盡壽悔過隨喜勸請迴向增長佛道四能盡壽隨其力能供養三寶五能盡壽讀誦書寫方等正典為人解說六能於孤獨窮苦若犯王罪隨力救護乃至一念生悲心七能盡壽捨於懈怠發起精進懃求佛道八於五塵中生煩惱時能尋制伏九若於無上菩提生厭退心於小法中生貪著時尋除滅十能捨於一切所有不惜身命此三即是菩薩三持勝姓為堪任持勝願為行加行持勝行為大菩提持前所引文即此證也故具此三方得感戒將欲受時義須具問難大本中無問第三而別法中具問三故勝種姓者謂具菩薩本性習成二種種姓廣說如論菩提心者謂於無上果起必證得心於一切有情起必救濟願於此二事發堅固意更無餘緣奪之令轉又察自身含性同佛而由內外因緣闕故無始生死至于今身未曾一時發勝志願隨緣流轉出離無日今若一念發勇猛心三祇雖長證必有期悲前喜後汗流淚連不顧身命作決定誓生死無邊我必斷群生無數我必濟願行無量我必修佛果無盡我必證如是名為發心相也障戒惡者不出三障一煩惱障二業障三報障煩惱障者菩薩地云何等名為種姓菩薩自法相違四隨煩惱謂放逸者由先串習諸煩惱故性成猛利長時煩惱是名第一又愚癡者不善巧者依附惡友是名第二又為尊長夫主王賊及怨敵等所拘逼者不得自在其心迷亂是名第三又資生有匱乏者顧戀身命是名第四論既說此為自法障理亦應障受戒善也然受法中不別問者不決定故非如七遮定不得戒業障者有二種一七逆二十重七逆者一出佛身血二殺父三殺母四殺和上五殺阿闍梨六破羯磨轉法輪僧七殺聖人此七別相至文當顯文云若具七遮即身不得戒餘一切人得受戒有云七逆不懺不得受若懺亦得受故集法悅經云遮他陀犯五逆罪為王所掉是時驚怖即作沙門在於他國修行十善坐禪學道晝夜泣淚經三十年以五逆罪障故心不得定於山窟中常舉聲哭苦哉苦哉當以何心去此苦也彼於一時將欲乞食悲歎下窟出詣村時道中得一大鉢鉢中見有集法悅捨苦陀羅尼得此經已即不乞食歡欣還窟燒香禮拜悲淚歎仰窟中修習讀誦是經經一年已始得滅罪以業障故不能得入心是時即洗浴修行經七日如童子初學慎不小使行於七日如是慎無異心中愁惱不知云何意故思此陀羅尼字書經於數反心中忽定時自欣悅如人地得百千斤金人無知者內悅不止修行數年飛行無礙覩見十方三世諸佛故知逆罪亦得悔滅雖有此說未為誠證此經直說經力滅罪不說得受菩薩戒故應更詳本十重者有云十中前四既是根本性罪事同七逆現身有此悔與不悔皆悉是障餘六重者若悔非障不悔則障然經文犯十重者懺悔得相便得受戒不爾不得者此是總語意在後六有云前四業重須悔見相便得受無相不得戒後六業輕雖不懺悔亦得受也十重須悔者此是總語意在前四有云現犯十重不悔悉是障若悔皆得受文無簡別何假曲尋舊說如此更有別意至文當顯也報障者地獄餓鬼及畜生中不解語者以重苦故不相領故理無得受又人趣中北洲餘類稟性頑嚚不解因果志意劣弱無剛決心如是等類亦為受障而問遮中不別舉者地獄等相顯無濫不須問頑嚚等者問願中簡又依本業經六趣皆得受故彼經云六道眾生受得戒但解語得戒不失當知地獄有輕有重重者不得輕亦得受三界中欲色亡言無色界者顯則不說蜜亦無遮又准在家菩薩受近事戒更有遮難應須問答故受法云是時比丘應作是言汝父母妻子奴婢國主聽不若言聽者復應問言汝不曾負佛法僧物及他物耶若言不負復應問言汝今身中將無內外身心病耶若言無者復應問言汝不於比丘比丘尼所作非法耶如是等事亦是戒障故須問除簡師德者要具四德方堪為師授菩薩戒一同法菩薩簡異二乘二已發大願簡未發心三有智有力謂於文義能解能持四於語表義能授能開謂言語辯了說法授人開心令解又什法師云具足五德應當為師一堅持淨戒二年滿十臘三善解律藏四妙通禪思五慧藏窮玄又菩薩地云又諸菩薩不從一切離聽慧者求受菩薩所受淨戒無淨信者不應從受謂於如是所受淨戒初無信解不能趣入不善思惟有慳貪者慳貪弊者有大欲者無喜足者不應從受毀淨戒者於諸學處無恭敬者於戒律儀有慢緩者不應從受有忿恨者多不忍者於他違犯不堪耐者不應從受有嬾惰者有懈怠者多分耽着日夜睡樂倚樂臥樂好合徒侶樂喜談者不應從受心散亂者下至不能搆牛乳頃善心一緣住修習者不應從受有闇昧者愚癡類者極劣心者誹謗菩薩索怛攬藏及菩薩藏摩怛履迦者不應從受此文意者遠離不信及六弊障具足淨信及六度者方堪為師然則受授菩薩戒者具器為資不易備德為師甚難若得能所相會受授兩俱如法紹隆覺種扶疏道樹可得有日期矣受戒方軌略有六門一顯德勸受二對緣優劣三七眾總別四大小先後五正明受法六校量顯勝顯德勸受者文云眾生受佛戒即入諸佛位位同大覺已真是諸佛子本業經云入三寶海以信為本住在佛家以戒為本始行菩薩若男若女初發心出家欲紹菩薩位者當先受正法戒戒者是一切行功德藏根本正向佛果道一切行本是戒能除一切大惡七見六著正法明鏡又云佛子受十無盡戒已其受者過度四魔越三界苦從生至生不失此戒常隨行人乃至成佛若過去未來現在一切眾生不受是菩薩戒者不名有情識者畜生無異不名為人常離三寶海非菩薩非男非女非鬼非人名為畜生名為邪見名為外道不近人情故知菩薩戒有受法而無捨法有犯不失盡未來際又復法師能於一切國土中教化一人出家受菩薩戒者此法師其福勝造八萬四千塔況復二人三人乃至百千福果不可稱量其師者夫婦六親得互為師授其受戒者入諸佛界菩薩數中超過三劫生死之苦是故應受有而犯者勝無不犯有犯名菩薩無犯名外道對緣優劣者經云受戒有三種一者諸佛菩薩現在前受得真實上品戒二者諸佛菩薩滅度後千里內有先受戒菩薩者請為法師教授我戒我先禮足應如是語請大尊者為師授與我戒其弟子得正法戒是中品戒三者佛滅度後千里內無法師之時應在諸佛菩薩形像前胡跪合掌自誓受戒應如是言我某甲白十方佛及大地菩薩等我學一切菩薩戒者是下品戒第二第三亦如是說佛子是三種受戒過去佛已說未來佛當說現在佛今說過去諸菩薩已學未來諸菩薩當學現在諸菩薩今學是諸佛正法戒若一切佛一切菩薩不入此法戒門得無上道果虛空平等地者無有是處七眾總別者三種戒中攝善攝生道俗相多同攝律儀戒七眾儀各異今就律儀辨其總別受律儀戒方軌有二一與餘二總受二與餘二別受總受方軌七眾無別並牒三戒而總受故故一羯磨通彼七眾至於隨相所持各異地持受法正就此也若別受者七眾法異若俗二眾受其五戒至於隨相又說六重二十八輕具如善生優婆塞經道中具足二眾受法依白羯磨從十眾等涅槃經云受世教戒者白四羯磨然後乃得正就此也下之三眾各隨其法法同聲聞大小先後者於中有二一先小後大二先大後小若先受小後受大者前小乘戒為捨為在又不殺等與聲聞同為更新得為即前戒一云若迴心時小轉成大故前小戒不捨而在而不可名為小乘戒以迴心故共聲聞戒更不新增若不共戒受時新得二云迴心新受時雖不捨前而由期心異更增離殺等如受具足時更得離殺等先大後小者若退大入小即失大戒若不退大隨學小者不失前大雖受聲聞戒不名為小乘人也正受方法者依菩薩地方軌有八一請師文云若諸菩薩欲於如是菩薩所學三種戒藏勤修學者或是在家或是出家先於無上正等菩提發弘願已當審訪求同法菩薩已發大願有智有力於語表義能授能開於如是等功德具足勝菩薩所先禮雙足如是請言我今欲於善男子所或長老所或大德所乞受菩薩淨戒唯願須臾不辭勞倦哀愍聽授二求力文云既作如是無倒請已偏袒右肩恭敬供養十方三世諸佛世尊已入大地得大智慧得大神力諸菩薩眾現前專念彼諸功德三乞戒文云隨其所有功能因力生殷淨心戒小淨心有智有力勝菩薩所謙下恭敬膝輪據地或蹲跪坐對佛像前作如是請唯願大德或言長老或善男子哀愍授我菩薩淨戒四長養淨心文云如是請已專念一境長養淨心我今不久當得無盡無量無上功德藏即隨思惟如是事已默然而住五問緣爾時有智有力菩薩於彼能行正行菩薩以無亂心若坐若立而作是言汝如是名善男子聽或法弟聽汝是菩薩不彼應答言是發菩提願未應答言已發六正受自此已後應作是言汝如是名善男子戒法弟欲於我所受諸菩薩一切學處受諸菩薩一切淨戒謂律儀戒攝善法戒饒益有情戒如是學處如是淨戒過去一切菩薩已具未來一切菩薩當具普於十方現在一切菩薩今具於是學處於是淨戒過去一切菩薩已學未來一切菩薩當學現在一切菩薩今學汝能受不答言能受授菩薩第二第三亦如是說能受菩薩第二第三亦如是答能授菩薩作如是問乃第三授淨戒已能受菩薩作如是答乃至第三受淨戒已七啟白請證廣如彼文八禮退文云如是已作受菩薩戒羯磨等事授受菩薩俱起供養普於十方無邊際諸世界中諸佛菩薩頂禮雙足恭敬而退授戒方軌眾師非一且依地持略述如是諸說有不同當尋諸本校量顯勝者如是菩薩所受律儀戒於餘一切所受律儀戒最勝無上無量無邊大功德藏之所隨逐第一最上菩提心意樂之所發起普能對治於一切有情一切種惡行一切別解脫律儀於此菩薩律儀戒百分不及一千分不及一數計算喻鄔波尼殺曇分亦不及一攝受一切大功德問答遣疑者問聲聞受法中不問種姓與願何故此中問此二事答別解脫戒三乘通受受法雖一隨願通成由是不應偏問一姓亦不應總問有三姓不未必審知隨一姓故既不問姓問願亦廢但使無遮難通望三乘得後隨修行各成果故問三障皆障戒云何偏問業答夫問難者必兼兩義一決定為障二相中有濫業中七逆具斯兩義一定為障其過重故二相有濫無別標故四隨煩惱非定為障地獄等無濫相別可識故惑報不須問也問具四五德方堪為師何故經許夫婦互師答受在家戒或可如經出家五眾必須具德問有人言必先受聲聞戒後受菩薩戒是義云何答未必然也何容菩薩必先起小心然後入大乘然經說云若言不受優婆塞戒沙彌戒比丘戒得菩薩戒無有是處譬如重樓不由初級得第二級無有是處者要由律儀為依止故方得後二故作是說自餘問答不復更顯違緣失受者菩薩地云略由二緣捨諸菩薩淨戒律儀一者棄捨無上正等菩提大願二者現行上品纏犯他勝處法決擇分云又捨因緣略有四種一者決定發起受心不同分心二者若於有所識別大丈夫前故意發起棄捨語言三者總別毀犯四種他所勝法四者若以增上品纏總別毀犯隨順四種他所勝法由此因緣當知棄捨菩薩律儀若有還得清淨受心復應還受問二四捨緣得相攝不答一云得相攝數有開合體無別故四中前二分二中初後二類於二中第二是故二四得互相攝有云不然不同分心可得攝初緣發言棄捨云何初緣收對人棄捨時未必退願故謂有先受苾芻等戒復遇因緣捨作懃策等時雖不棄捨菩提大願而得棄捨先所受故若不爾者既捨願時已得捨戒何須對人發棄捨言設便退願時即發言棄捨則不應別分為二緣又四中第四應攝二中後同說增上纏毀犯他勝故四中第三不得增上云何得攝二中後緣又何者是他勝何者順他勝而言第二攝後二耶若言第三犯他勝者即本地說四種他勝第四毀犯順他勝者即十重中前六重者本地中云四種他勝要上纏犯方得捨戒云何第三緣唯云總別犯故知四中三非二緣所收若爾何者是謂犯殺等前四重時不待上纏隨犯皆捨若犯後四或後六時要起上纏方得捨戒後四或六非性重故唯於菩薩名重非餘前四反前故於一切名重後四或六雖非性重順性重故名隨他勝問如上所引本業經云菩薩戒有受法而無捨法有犯不失盡未來際何故論云二四緣捨此說豈不達經言耶答約義各別故不相違是義云何言失戒者捨要期思所薰種上運運增上防攝功能若論種體一薰永在若言功能或違緣失以體從功故論言捨戒以能從體故經云不失故彼經云一切菩薩凡聖戒盡心為體是故心盡戒亦盡心無盡故戒亦無盡問若爾聲聞戒五緣應不失答據體實應然但佛為彼聲聞教中多就功能說戒是色是故不說永在不失聲聞所受五緣捨者一命終捨二二形捨三斷善根捨四作法捨五犯重捨菩薩所受期盡未來際是故無有命終時捨二形亦許受菩薩戒是故無有二形生捨起不同心便失戒故不待斷善方捨辨受體訖又次明隨行隨行有二若上品人從初受後乃至菩提一向專精無有毀犯若中下人隨緣戒犯而憶本受犯已還淨此二皆得名隨學戒總說雖然於中更就三戒別顯隨相律儀戒中隨行相者如經中說成就尸羅善能防護別解脫律儀軌則所行皆悉圓滿見微細罪生大怖畏於諸學處善能受學成就尸羅者能護淨尸羅故謂受持淨戒相應無缺故名成就尸羅善能防護別解脫律儀者能善護持出離尸羅故謂為求解脫別別防護所有律儀故名別解脫律儀由此律儀能速出離生死苦故軌則所行皆悉圓滿者具淨尸羅難為毀責故軌則圓滿者諸威儀等非聰慧人所呵責故所行圓滿者遠離五種諸比丘眾所不行處故何等為五謂倡令家婬女家酤酒家王家旃荼羅羯恥那家見微細罪生大怖畏者勇猛恭敬所學尸羅故於遮罪中勇猛恭敬修學護持猶如性罪是名見微細罪生大怖畏於諸學處善能受學者圓滿受學所學尸羅故謂具足圓滿受學學處是名於諸學所善能受學攝善法戒隨學相者謂諸菩薩於攝善法戒勤修習時略於六心應善觀察何等為六一輕蔑心二懈怠俱行心三有覆弊心四勤勞倦心五病隨行心六障隨行心若諸菩薩於善法中所有輕心無勝解心及陵蔑心名輕蔑心若有懶情憍醉放逸所纏繞心名懈怠俱行心若貪欲等隨有一蓋或諸煩惱及隨煩惱所纏繞心名有覆弊心若住勇猛增上精進身疲心倦映弊其心名勤勞倦心若有諸病損惱其心無有力能不堪修行名病隨行心若有喜樂談論等障隨逐其心名障隨行心菩薩於此六種心中應正觀察我於如是六種心中為有隨一現前耶為無有耶於前三心菩薩一向不應生起設已生起不應忍受若有忍受而不棄捨遍於一切皆名有罪勤勞倦心現在前時由此心故捨善方便若為暫息身心疲惱當於善法多修習者當知無罪若於一切畢竟捨離謂我何用精勤修習如是善法令我現在安住此苦若如是者當知有罪病隨行心現在前時於此無有自在不隨所欲修善加行雖復忍受而無有罪障隨行心現在前時若不隨欲墮在其中或觀此中有大義利雖復忍受而無有罪若隨所欲故入其中或觀是中無有義利或少義利而故忍受當知有罪如是六心前三生已而忍受者一向有罪病隨行心雖復忍受一向無罪餘之二心若生起已而忍受者或是有罪或是無罪攝眾生戒隨學相者若諸菩薩於作有情利益戒中勤修習時當正觀察六處支攝行所謂自他財衰財盛法衰法盛是名六處言財衰者謂衣食等未得不得得已斷壞與此相違當知財盛言法衰者謂越所學於先未聞勝義所攝如來所說微妙法句不得聽聞如不聽聞先所未聞如是於先所未思惟不得思惟有聽聞障有思惟障設得聞思尋復忘失於所未證修所成善而未能證設證還退與此相違當知法盛此中菩薩作自法衰令他財盛此不應為如令財盛法盛亦爾此中義者越學所攝及能隨順越學所攝或於證法退失所攝當知法衰又諸菩薩作自財衰令他財盛若此財盛不引法衰此則應為若引法衰此不應為如令財盛法盛亦爾又諸菩薩作自財盛令他財盛此則應為如令財盛法盛亦爾又諸菩薩作自法盛令他財盛此則應為如令財盛法盛亦爾於如是事若不修行名為有罪若正修行是名無罪又七十五云若有於此三種所受菩薩戒中隨有所闕當知非護當言不護菩薩律儀不當言護此三種戒由律儀戒之所攝持令其和合若能於此精勤修護亦能精勤守護餘二若有於此不能守護亦於餘二不能守護是故若有毀律儀名毀一切菩薩律儀并隨略說戒之宗趣其義粗爾次體相者體謂戒之自性即表無表三業為體不同聲聞唯制七支三業十支戒各有表無表廣辨業相當詳論相者戒之種類謂十重四十八輕餘教出沒如理應尋過事重者制為重戒反上為輕問此經中既說十重何故善生唯辨前六菩薩地中唯說後四答此經中通就七眾共所持故具說十重善生別約在家二眾故唯前六判為重戒酤酒說過於在家眾罪偏重故故性重上增二為六後四於俗過微輕故於在家眾不制為重准此後四於出家眾其過遍重五六於道其過還輕是故地持遍說後四又十中前四大小俱重第五第六道俗俱重後之四事唯菩薩重於聲聞中不制重故唯出家重於在家或不說重故有二不共義故地論遍說又可佛鑒物機教非一途當隨器學不當須會方等二十四戒當更勘之體相粗爾大乘菩薩戒本次釋題者為顯宗趣故題略名為顯體相故別廣文言大乘菩薩戒本者若具存本名應云梵網經盧舍那佛說菩薩十重四十八輕戒心地品第十後人為單存戒本故改云大乘菩薩戒本先釋本名大本梵網經此地未翻若翻應有一百二十卷六十一品唯第十菩薩心地品什法師誦出融公筆受凡上下二卷上卷說菩薩階位下卷明菩薩戒法所以大本名梵網經者梵網謂梵王網如因陀羅網其義相似佛觀法門隨機無量其理一統如梵王網孔雖無量其網唯一故從喻事名梵網也此是一部通名若就戒本釋梵網者如梵王網孔多網一法王戒法當知亦爾雖復隨事輕重多條清淨尸羅終歸一道是故從喻名曰梵網又戒為梵行亦是法網故云梵網如云天網恢恢疎而不漏戒法亦爾攝諸眾生不漏生死故經說云張大教網亘生死流漉人天龍置涅槃岸蓋斯謂也盧舍那佛說者標教主也盧舍那此云淨滿障垢無不淨眾德無不滿故云淨滿也上卷心地舍那自說今此戒本釋迦所說推功在本故云彼說菩薩十重四十八輕戒者二百五十戒通三乘此五十八唯制菩薩簡通取別故標菩薩十事根本犯失戒故制重名六八枝條唯垢心行故立輕稱孝順制止故稱為戒所言大乘菩薩戒本者今此十重四十八輕約法則唯大乘所制就人則唯菩薩所持戒本者今此戒經為戒行本也又此戒行是菩提本如經云戒此無上菩提本應當一心持淨戒又此略說為廣本也次隨文釋者此經既是抄出無如是等三分然就文中不無序等從初至皆名第一清淨者為序說佛告諸佛子至是四十八輕戒三世菩薩已當今誦為正說餘殘為流通初序中有二初偈頌為勸信序餘長行文為結戒序所以就二為序者本業經云入三寶海以信為本住在佛家以戒為本信戒為入住之本故就之為序也又信為受戒之本故先序信戒是宗之所明故次序戒勸信序中有十一行半分為二意初五行頌序教主本末後六行半讚戒法勸受初中復二初二行半序現身本末後二行半顯說教本末序現身本末中初二句顯臺中之本體次二句顯華上之應身次一頌顯樹下之化形次半頌覆結本末問此三重身於三身中當云何配答異說云云今述一釋盧舍那者義兼自他二受用身所以知然上卷云吾百阿僧祇劫中修行心地得成盧舍那故知通自受用為千釋迦所將微塵菩薩眾說心地法故知亦兼是他受用此則對登地機所現身也華上千釋迦者是淨土中變化身也所以知然以華為器者非穢土相故又無性攝論云變化身百俱昵國各為主者此是穢土中八相化身即此所說百億釋迦故知華上所現身者非穢土中所現化身又此偈中對新學云是盧舍那誦我亦如是誦故知非是對地上穢此則應是對彼三賢菩薩所現身也次百億釋迦者即是穢土四天下中為彼凡夫二乘及初發心菩薩所現身也有人解云十地經說二地菩薩於一念間入千世界得見千佛戒是二地之別行故是故對彼二地菩薩現千佛身二地菩薩正對千身之本盧舍那佛其千釋迦即一念間所現化身或當如是於理無爽我今盧舍那方坐蓮華臺我今盧舍那者此是誰言即千釋迦中一釋迦言指自本身故云為我時非曾當正在今也方坐者猶正坐也蓮華臺者即蓮華中蓮實所附處也其量周圍千三千界此是座量非國土量華嚴所說蓮華藏世界者即是所統之世界也上有十二佛國土七世界性九方亦爾是盧舍那常轉法輪處周匝千華上復現千釋迦周匝千華上復現千釋迦者謂盧舍那所坐蓮華臺以千葉華周匝圍繞其一一華量等百億於茲華上現千釋迦一華百億國一國一釋迦各坐菩提樹一時成佛道一華百億國一國一釋迦者謂千華中一一華葉各有百億四洲國土億者即是俱胝數也百俱胝國為三千界十百為千十千為萬十萬為落叉十落叉為一度洛叉十度洛叉為一俱胝三千大千為百億者單千為小千千小千為中千中千即當一度洛叉千中千為大千大千即當百俱昵也然新譯者億當洛叉此是十萬為億數也舊譯論中億當俱昵此是千萬為億數也若小乘說一三千界有一釋迦唯此四天下閻浮提中有金剛座實身成道餘天下中無金剛座非成道處唯遣化身度可度耳今大乘說三千界中有百億國百億國中皆有道樹及金剛座百億釋迦各為主化此國釋迦言我是本身餘皆我化餘國釋迦皆如是言然則就末論本百億皆互為本就本論末皆是舍那化也如是千百億盧舍那本身如是千百億者謂千箇百億故云千百億非是雙牒千及百億下千百億皆如是釋盧舍那本身者示其本也上卷經云我已百阿僧祇劫修行心地以之為因初捨凡夫成等正覺號為盧舍那住蓮華臺藏世界海其臺周遍有千葉一葉一世界為千世界我化為千釋迦據千世界復就一葉世界復有百億須彌山百億日月百億四天下百億南閻浮提百億菩薩釋迦坐百億菩提樹下各說汝所聞菩提薩埵心地其餘九百九十九釋迦各各現百億釋迦亦復如是千華上佛是吾化身千百億釋迦是千釋迦化身吾為本原名為盧舍那佛千百億釋迦各接微塵眾俱來至我所聽我誦佛戒甘露門則開是時千百億還至本道場各坐菩提樹誦我本師戒十重四十八說教本末中初五句顯本身說即千釋迦為百億釋迦所將眾說次五句示末身說即百億釋迦為時眾說甘露門則開者涅槃之法一飡永存故云甘露由戒能入故稱為門今說故則開也還至本道場者百億國土各是當分化境故名本道場本師戒者諸佛以戒為本師戒如明日月亦如瓔珞珠微塵菩薩眾由是成正覺是盧舍那誦我亦如是誦汝新學菩薩頂戴受持戒受持是戒已轉授諸菩薩諦聽我正誦佛法中戒藏波羅提木叉大眾心諦信汝是當成佛我是已成佛常作如是信戒品已具足一切有心者皆應攝佛戒眾生受佛戒即入諸佛位位同大覺已真是諸佛子大眾皆恭敬至心聽我誦讚戒勸受中初一行讚戒德後五行半勸信受讚中如明日者喻律儀戒能破闇惡猶日光故如明月者喻攝生戒大悲攝物同月愛故如瓔珞珠者喻攝善戒莊嚴法身如寶珠故成正覺者由三種戒成三佛果謂律儀戒成斷德法身攝善法戒成智德應身攝眾生戒成恩德化身勸受中初二頌一句就戒教勸誦持後三頌一句就戒行勸攝受初中復二初一頌二句勸受持次三句勸諦聽次戒行中復二初二頌三句勸信攝後二句勸敬聽常作如是信戒品已具足者謂心常作如上二信即能堪任為受器故云戒品已具足也一切有心者皆應攝佛戒者謂一切眾生有成佛信心皆應攝受諸佛戒也即入諸佛位者依占察經佛位有四一者信滿法故作佛謂依種姓地決定信諸法不生不滅清淨平等無可願求故二者解滿法故作佛所謂依解行地深解法性知如來業無造無作於生死涅槃不起二想心無所悕故三者證滿法故作佛所謂依淨心地以得無分別寂靜法智及不思議自然之業無求想故四者一切功德行滿足故作佛所謂依究竟菩薩地能除一切障無明夢盡故今受菩薩戒者必須具信故得入初信滿佛位者言入佛位恐謂已成佛故云位同大覺已真是諸佛子勸信序訖爾時釋迦牟尼佛初坐菩提樹下成無上正覺初結菩薩波羅提木叉孝順父母師僧三寶孝順至道之法孝名為戒亦名制止佛即口放無量光明是時百萬億大眾諸菩薩十八梵六欲天子十六大國王合掌至心聽佛誦一切諸佛大乘戒結戒序中有二一經家序二佛自序經家序中有三一序結戒二序放光三序眾集序結戒中初結菩薩婆羅提木叉者若聲聞戒十二年後隨事漸制菩薩不爾初在樹下一時制所以然者聲聞根劣無事預制則譏謗故隨犯緣方漸制也菩薩根勝聞即隨行無有厭譏不待犯緣即頓制也依十地論成道初七日或自受法樂思惟因緣故未起說第二七後方興言說今言初結者應是第二七日中也孝順已下略釋所結戒之名義略以二義釋其戒名波羅提木叉者此云別解脫戒對法論云為求解脫別別防護所有律儀故名別解脫律儀由律儀能速出離生死苦故此則別防之戒能得解脫之果故從果稱名別解脫又得戒時別別解脫三業之縛故云別解脫此別解脫戒若聲聞所受唯有制止義能防非故而無孝順義不求攝善及益生故若大士戒具兼兩義一孝順義能攝善等故二制止義能離惡法故孝順父母者生育世形故孝順師僧者長養法身故三寶者入道勝境故至道法者得果之本故略舉四處明孝順也即口放下明放光將說戒法現表瑞也是時百萬億大眾下明集眾也佛告諸菩薩言我今半月半月自誦諸佛法戒汝等一切發心菩薩亦誦乃至十發趣十長養十金剛十地諸菩薩亦誦是故戒光從口出有緣非無因故光光非青黃赤白黑非色非心非有非無非因果法是諸佛之本原行菩薩道之根本是大眾諸佛子之根本是故大眾諸佛子應受持應讀誦善學佛子諦聽若受佛戒者國王王子百官宰相比丘比丘尼十八梵六欲天子庶民黃門婬男婬女奴婢八部鬼神金剛神畜生乃至變化人但解法師語盡受得戒皆名第一清淨者佛自序中亦有三一告誦戒法二釋光因緣三勸受持等初告誦中半月自誦者雖果德圓滿而不忘因詮雖一切時誦為新學故言半月誦發心菩薩者謂十信也十發趣者謂十解亦名十住亦名習種姓其十名者謂捨戒忍進定慧願護喜頂心也此十種法初始發心趣入大乘故云發趣十長養者即十行亦名性種姓其十名者謂慈悲喜捨施好語益因定慧心也此十習已成性長養聖胎故云長養十金剛者謂十迴向亦名道種姓方便行就不可爼壞故云金剛其十名者謂信念迴向達圓直不退大乘無想慧不壞心也十地者亦名聖種姓十名謂體性平等地體性善慧地體性光明地體性爾炎地體性慧照地體性華光地體性滿足地體性佛吼地體性華嚴地體性入佛境界地廣說行相如上卷經是故戒光下釋光因緣有緣非無因者謂外有時眾感法勝緣內有如來大悲本因方得現瑞表所說法故光光者所放光明有多重也非青黃赤白黑者以末即本故非五色非色心者非礙緣故非有無者非凡夫有非二乘無非因果法者非苦集法也諸佛之本原行者成果之本也菩薩之根本者成因之本也大眾諸佛子根本者別舉時眾也次勸受持等應受者從師初受也應持者受後護持也應誦者誦文句也善學者學義意也若受已下廣釋受義餘三存略以初兼後故國王等者俗等貴族也比丘比丘尼者先受聲聞具足戒者亦兼下三眾十八梵者色界天也何者十八一云下三各三九第四亦有九謂無雲等三無想五淨居無想既許初後有心容有發心受菩薩戒經說淨居下來受佛記故知亦有發心受戒有云別有十八梵天無想五淨不入其數如本業經列色天眾謂梵天梵眾天梵輔天大梵天水行天水微天水無量天水音天約淨天無想天遍淨天淨光明天守妙天微妙天極妙天福果天果勝天大靜天六天者欲界天無色界者若就顯教無受法義故不說也庶民者無官位人黃門者五種半擇迦畜生乃至變化人者謂畜生中能變化者但解法師語盡受得戒者此所列中若能領解法師語亦能發菩提心皆得受戒也又在家戒如上所說解語皆受若出家戒則不如是唯人趣中若男若女無遮難者方許為受義同聲聞出家受法又應戒法皆得通受文無簡故但應遮其比丘等性如半擇迦許受五戒但應遮止近事男性序文已訖佛告諸佛子言有十重波羅提木叉若受菩薩戒不誦此戒者非菩薩非佛種子我亦如是誦一切菩薩已學一切菩薩當學一切菩薩今學我已略說波羅提木叉相貌應當學敬心奉持次正說中大分為二一辨重戒二明輕戒辨重戒中有三一總標數名教令受學二別敘種相誡令攝護三覆結得失勸其敬持初中有十數也木叉名也不誦非菩薩等者顯由此相得成菩薩及佛種子一切菩薩已當今學者顯此戒法三世楷定木叉相貌者不誦非菩薩即戒之相也三世皆學即戒之貌也別敘種相中十重戒即為十一一戒中應以五句辨釋文義一制意釋名二具緣成犯三判業輕重四學處同異五就文解釋佛言佛子若自殺教人殺方便殺讚歎殺見作隨喜乃至呪殺殺因殺緣殺法殺業乃至一切有命者不得故殺是菩薩應起常住慈悲心孝順心方便救護一切眾生而反更自恣心快意殺生者是菩薩波羅夷罪制意釋名者命是形根有生所貴凡在含靈莫不寶重故涅槃經佛誡闍王雖復人畜貴賤有殊寶命重死無有異也然則大士為懷仁慈居先寧容恣己快心奪彼所重特違慈行故先制之又聲聞脫縛為先故首制婬菩薩慈濟為上故初禁殺又此十重七眾共持故殺戒在初釋名者報形相續假名為生違緣逼害名之為殺具緣成犯者成犯之緣通別各五通緣五者一受菩薩淨戒二住己自性非狂亂等三非重苦所逼反此無犯故菩薩地云一切處無違犯者謂若彼心增上狂亂若重苦受之所逼切若未曾受淨戒律儀義加二緣一有憶念謂轉生時若憶先受隨作成犯若不憶念雖作無犯二無利生緣若有利生處許行殺等故前三及二為通緣五別緣五者五十九云若廣建立十惡業道自性差別復由五相何等為五一事二想三欲樂四煩惱五方便究竟事者一一業道各別決定所依處事或有情數或非有情數隨其所應十惡業道依之而轉想者有四謂一於彼非彼想二非於彼彼想三於彼彼想四非於彼非彼想欲樂者或有倒想或無倒想樂所作欲煩惱者或貪或瞋或癡或貪瞋或貪癡或瞋癡或貪瞋癡一切皆具方便究竟者即於所欲作業隨起方便或於爾時或於後時而得究竟由此五相成於殺生乃至邪見諸業道中隨其所應當廣建立圓滿自性十種差別論文如是今依彼意釋此犯緣殺中事者謂有情數眾生為事此有三品一上品謂佛聖人父母師僧害即犯逆并重下三果人一云非逆涅槃經中入中殺故畢定菩薩同上殺科一云是逆下七逆中唯言殺聖人不云無學故殺養胎母一云犯逆於菩薩過重故一云唯重非生本故二中品謂人天害唯犯重三下品謂下四趣一云若害但犯輕垢非道器故文云一切有命者舉輕況重耳聲聞戒中亦云乃至蟻子不應奪命豈即成重一云成重文無簡故聲聞戒中初雖總說下則簡別此中不爾曾無簡別故知是重想者論云若能害者於眾生所作眾生想起害生欲此想即名於彼眾生不顛倒然想有三一不倒想謂如人作人想即第三句於彼彼想及非人作非人想即第四句非於彼非彼想二顛倒想謂人作非人想即是第一句於彼非彼想及於非人作人想即第二句非於彼彼想三疑想謂人非人疑非人人疑論雖不說准律應有不倒二中人人想犯根本非人非人想無犯若望非畜亦犯根本今就非情故說無犯倒想中二俱不犯本然應分別初人作非人想本迷不犯轉想亦犯後非人人想雖不犯本一向有罪犯方便故欲樂者論云依此想故作如是心我當害生如是名為殺生欲樂此則殺思名為欲張等漫者隨遇悉害若漫心者隨所遇境皆成根本若剋心者心境相稱即成根本若不相稱不遂故輕煩惱者論云此能害者或貪所弊或嗔所弊或癡所弊或二所弊或三所弊而起作心是名煩惱方便究竟者彼由欲樂及染污心或自或他發起方便加害眾生若害無間彼便命終即此方便當於爾時說名成就究竟業道若於後時彼方命終由此方便彼命終時乃名成就究竟業道結犯輕重有三一方便根本相對分別方便闕緣不遂故輕根本緣具暢業故重二就本中隨境輕重隨三品境業輕重故三就一境中隨心輕重隨能起心有輕重故成業亦爾染不染犯故誤心異其義可知學處同異者此戒大小俱制道俗亦同然大小乘不全同也一輕重異聲聞唯人是重餘皆為輕大士三境俱重二開遮異聲聞唯遮無開大士有益便開菩薩地云若諸菩薩安住菩薩淨戒律儀善權方便為利他故於諸性罪小分現行由是因緣於菩薩戒無所違犯生多功德謂如菩薩見劫盜賊為貪財故欲殺多生或後欲害大德聲聞獨覺菩薩或復欲造多無間業見是事已發心思惟我若斷彼惡眾生命當墮地獄如其不斷無間業成當受大苦我寧殺彼墮那落迦終不令其受無間苦如是菩薩意樂思惟於彼眾生或以善心或無記心知此事已為當來故深生慚愧以憐愍心而斷彼命由是因緣於菩薩戒無所違犯生多功德如仙譽王害五百婆羅門即其事也制心制色亦不同也就文有三一標人即佛子也未受菩薩戒非此所制故如聲聞戒若比丘例二敘犯事若自殺業是三結罪名是菩薩波羅夷罪也敘犯事中又三一舉不應制不得作二是菩薩下舉所應教令常作三而自恣心下還舉不應成犯事也初不應中又三初六句明犯事次四句辨犯成後乃至一切有命者古判舉輕況重今謂結犯分齊也就犯事中初二易了方便殺者如倚撥與藥等讚嘆殺者由我讚嘆前人死也見作隨喜者由我隨喜前人死也乃至呪殺者謂毘陀羅等呪由誦此呪前人被死殺事多種略餘取此故云乃至如墮胎安腹遣使重使等其類非一就成犯中殺業者於三業中隨由一業成殺事也殺法者謂殺方法或刀斫或箭射等殺因者謂因等起心殺緣者謂事想欲樂煩惱方便如上所說應事易了還舉不應中自恣心者於佛所制無所顧憚縱自愚情隨緣造作快意殺生者於內無迷謬於外無逼切以了了心行殺生也結罪名中波羅夷者此云墮不如意處亦云他勝處出家受戒本為制魔然由犯戒墮在不如之處故云墮不如處彼勝我負故云他勝處若佛子自盜教人盜方便盜讚嘆盜見作隨喜乃至呪盜盜因盜緣盜法盜業乃至鬼神有主劫賊物一切財物一針一草不得故盜而菩薩應生佛性孝順心慈悲心常助一切人生福生樂而反更盜人財物是菩薩波羅夷罪制意釋名者財為外命有待所資自除己我莫不愛護大士為懷應當助生福樂而變侵損他物潤己長貪違行處深故次制也盜猶不與取之名也竊取名偷顯奪名劫盜通二也具緣犯中不與取事者論云謂他所攝物有人准律唯取人物五錢已上方犯重也一云不爾文云乃至鬼神有上物物一針一草不得故盜故知異聲聞也想者他物他物想也倒不倒四句准殺應知欲樂者謂劫盜欲煩惱者謂三種中或單或具方便究竟者謂起方便移離本處結犯輕重准殺應知學處同異者亦准殺也菩薩地云又如菩薩見有增上增上宰官上品暴惡於諸有情無有慈愍專行逼惱菩薩見已思擇彼惡起憐愍心發生利益安樂意樂隨力所能若廢若黜增上等位由是因緣於菩薩戒無所違犯生多功德又如菩薩見劫盜賊奪他財物若僧伽物窣堵波物取多物已執為己有縱情受用菩薩見已起憐愍心於彼有情發生利益安樂意樂隨力所能逼而奪取勿令受用如是財故當受長夜無義無利由此因緣所奪財寶若僧伽物還復僧伽窣堵波物還窣堵波若有情物還復有情又見眾主或薗林主取僧伽物窣堵波物言是己有縱情受用菩薩見已思擇彼惡起憐愍心勿令因此邪受用業當受長夜無義無利隨力所能廢其所主菩薩如是雖不與取而無違犯生多功德就文中如前又三敘犯事中先辨不應犯事有四第四呪盜成犯四句後方列方便盜者如律云受供比丘語施主云受汝供養是阿羅漢等是也若得供者罪兼二事謂妄語盜呪盜者誦呪令物自來也無讚喜者不由讚喜成自業故鬼神有主物者謂神廟中物或鬼神即為主或餘為守護主也劫賊物者謂官所收劫賊物也又可劫賊物者本雖是我物若劫奪而取即成賊者物也物無定屬隨取成其主故若佛子自婬教人婬乃至一切女人不得故婬婬因婬緣婬法婬業乃至畜生女諸天鬼神女及非道行婬而菩薩應生孝順心救度一切眾生淨法與人而反更起一切人婬不擇畜生乃至母女姉妹六親行婬無慈悲心者是菩薩波羅夷罪分文如前制意釋名經云若不斷婬尚障梵天況得菩提連羈生死不得離者寔由茲矣故制之令斷荒色名婬亦名非梵行諸戒雖皆非梵此染垢過重故偏目也具緣中事者三境皆重又律中唯女三道男二處是重境餘處非重若准經文及非道行婬故知菩薩於非道亦重又瑜伽論云欲邪業道事者謂女所不應行設所應行非支非處非時非量若不應理一切男及不男若於母等母等所護名不應行除產門外所有餘分皆名非支若穢下時胎圓滿時飲兒乳時受齋戒時或有病時謂所有病匪宜習欲是名非時若諸尊重所集會處或靈廟中或大眾前或堅鞭地高下不平令不安穩如是等處說名非處過量而行名為非量不依世禮故名非理若自行欲若媒合他此二皆名欲邪行攝想者於彼彼想若准律文於道道想於道非道想及疑皆成重也欲樂者謂樂行之欲煩惱者謂三毒或具不具方便究竟者謂兩兩交會結犯輕重者隨境隨心准前可知學處同異者大小同制出家五眾正邪俱禁在家二眾制邪開正菩薩地云又如菩薩處在居家見母邑現無繫屬習婬欲法繼心菩薩求非梵行菩薩見已作意思惟勿令心恚多生非福若隨其欲便得自在方便安處令種善根亦當令其捨不善業住慈愍心行非梵行雖習如是穢染之法而無所犯多生功德出家菩薩為護聲聞聖所教誡令不壞滅一切不應行非梵行文中自婬教人婬者聲聞法中自婬成重教人非重大乘法中自他俱重及非道行婬者聲聞法中女三處男二處行即犯重非道行者不犯重也大乘法中道及非道俱犯重也瑜伽婬業道亦如是說也餘文可知若佛子自妄語教人妄語方便妄語妄語因妄語緣妄語法妄語業乃至不見言見見言不見身心妄語而菩薩常生正語正見亦生一切眾生正語正見而反更起一切眾生邪語邪見邪業者是菩薩波羅夷罪制意釋名者令人虛解違真之甚故制之違想而說故名妄語事設是實若違內心皆名妄語具緣中事謂見聞覺知不見不聞不覺不知想者謂於見等或翻彼想翻想有二事一想事俱翻如不見事起不見想而說言見二翻想不翻事如不見事起見想而言不見此二俱成妄語也欲樂者謂覆藏想樂說之欲煩惱者如上方便究竟者謂時眾及對論者領解結犯輕重者若隨境論一云三品境俱重一云唯上中結重對下境唯輕垢也隨心可知又若准律唯說上人法犯重令既無簡別理應通制學處同異者大小乘俱制道俗亦同也又大乘中有益處開菩薩地云又如菩薩為多有情解脫命難囹圄縛難刖手足難劓鼻刵耳󰦥眼等難雖諸菩薩為自命難亦不正知說於妄語然為救脫彼有情故知而思擇故說妄語以要言之菩薩唯觀有情義利自非無義利自無染心唯為饒益諸有情故覆想正知而說異語說是語時於菩薩戒無所違犯生多功德釋文中餘事易解身心妄語者身妄語謂由身業表示令人妄解如由起坐表知是聖等心妄語者如說戒時默表清淨雖由二表令他妄解而所成業語業所攝故云妄語若佛子自酤酒教人酤酒酤酒因酤酒緣酤酒法酤酒業一切酒不得酤是酒起罪因緣而菩薩應生一切眾生明達之慧而反更生一切眾生顛倒之心者是菩薩波羅夷罪制意釋名者酒是開放逸處失諸善法如論云除破僧事若醉酒時餘逆法可造三十六失十種過患律論俱示若唯自飲過失猶輕若酤而求利損處甚廣故雖非性惡同制為重酤者販博之名也味濃易耽雖甘而毒故云酒也具緣中事者謂酒體成也論云宰羅若迷疑邪未陀放逸處穀所成宰羅若餘菓成名迷疑邪簡異未成已壞名未陀也想者律云酒酒想酒非酒疑酒非酒想皆結正罪准彼制此酤亦應爾又可律就飲說三句皆犯若就酤說心境相應方可結重欲樂者欲以酒與人求利心也煩惱者三中隨一或具二三方便究竟者一云授與人時便犯不待前人飲與不飲一云待前人飲方犯結犯輕重者就境言之律中與親里販賣罪輕以希利心輕故義准沽酒亦應然若與上中境人者是正所制重也若下品境事希故應輕也七眾同犯大小乘俱制而重輕異大士過重聲聞唯犯販賣戒即第三篇也釋文可解若佛子自說出家在家菩薩比丘比丘尼罪過教人說罪過罪過因罪過緣罪過法罪過業而菩薩聞外道惡人及二乘惡人說佛法中非法非律常生悲心教化是惡人輩令生大乘善信而菩薩反更自說佛法中罪過者是菩薩波羅夷罪制意釋名者同法相護義同昆弟而反向異道揚彼過短近則陷沒善人遠則損壞正法其過非輕故制斷也可毀可厭故云罪過向他顯揚故名說也具緣中事者謂有戒人所有罪過向無戒人說七逆十重是正所制自餘輕過亦兼制也想者於罪過起罪過想也欲樂者欲說罪過之望樂也此有二一陷沒心欲令前人失名利等二治罰心欲令前人被繫縛等以此二心說他罪過皆犯重也煩惱可知方便究竟者若自說若教他說前人領解時即成究竟也結犯輕重者准之可知學處同異者聲聞向未受具說他重罪犯第三篇若說僧殘已下皆犯第五篇菩薩兼濟為懷故制重也文但云說過不別輕重下輕戒第十三戒說七逆十重准彼此亦應爾但彼向同法說故輕此向異法故重又一云彼說無事故輕若知無事不能陷沒或治罰故此說有實犯重釋文可知若佛子自讚毀他亦教人自讚毀他毀他因毀他緣毀他法毀他業而菩薩應代一切眾生受加毀辱惡事自向己好事與他人若自揚己德隱他人好事令他人受毀者是菩薩波羅夷罪制意釋名者菩薩應推直於人引曲向己而今反揚自辱人違本心之甚故制斷之讚揚己德毀辱他失是所防過從所防為名故云讚毀戒具緣成犯中事者有二一所毀人二所毀事所毀人中一云若毀上中二境犯重毀下境輕此戒兼制一云上中二境有菩薩戒者方重惱妨深故若無戒及下境有戒無戒悉輕惱妨淺故後釋應准律部律說毀大比丘方結提罪故知大乘中毀同法菩薩方結重今謂前說過戒別標四眾此毀他戒總云毀他不別標舉准律簡別理恐不然所毀事者准律有七謂一姓家生二行業卑三伎術工巧亦卑四汝是犯過五多結使六盲人七禿瞎於此七中隨用一事毀皆犯重想者倒不倒疑准前釋之欲樂者揚我抑彼欲求利敬之意樂也煩惱者於三毒中或單或二或具三也然成究竟要由貪心故菩薩地云為欲貪求利養恭敬自讚毀他是名第一他勝處法方便究竟者若自作若教人前人領解讚毀言時便結犯也律云毀呰有三一面罵二喻罵三自比罵面罵者言汝是旃陀羅家生等喻罵者汝似旃陀羅種等自比罵者我非旃陀羅種等此三種罵若了了皆提若不了皆吉准此菩薩了了皆重不了皆輕又要具讚毀方結重若毀而不讚讚而不毀唯犯輕垢或先讚後毀或先毀後讚俱令運讚毀心備二結重若先讚後毀讚時方便輕毀時成本重先毀後讚亦爾如尼八事一一作時方便故蘭具八事時方結夷罪若單欲讚或單欲毀雖前後具二別結兩輕不成重也如斷心數取四錢不成重也結犯輕重者若就境論毀聖毀凡毀道毀俗毀人毀畜業隨前境不無輕重若就心言數數現行都無慚愧深生愛樂見是功德是上品即失戒也不具足四是中下品犯而不失學處同異者聲聞犯提菩薩犯夷依善生經於在家菩薩不制為重若依此經無別簡故七眾皆重文中口自讚毀他者謂口自發言讚自德毀他失亦教人自讚毀他者此有二一教前人讚彼自得毀他人失二教前人讚我自得毀他人失二俱應犯毀他業者正唯口業文云自讚毀故身表意緣毀讚相隱故非重也常代眾生受加毀者菩薩作心含垢如海受辱如地然菩薩地云不清雪惡聲犯罪者避彼前人譏謗得罪非謂菩薩過推人也問菩薩自無惡事前人實無好事何得引惡推好答此有兩義一前人無道毀菩薩時菩薩作念如有的箭中無則無所中由有我身故眾生興惡無我身則無由起起惡由我惡在我也是則惡事自向己也又作是念由前人毀我故我得修戒而防若無前人我善何緣而生生善由彼善在彼也是則好事與他人也二彼惡我善是我見耳若論實理彼我同體菩薩應從實理不隨妄見故得引惡向己推善與人令他受毀辱者是菩薩波羅夷罪者是結罪名菩薩地云若諸菩薩安住菩薩淨戒律儀於他人所有染愛心有瞋恚心自讚毀他是名有犯有所違越是染違犯無違犯者若為摧伏諸惡外道若為住持如來聖教若欲方便調彼伏彼或欲令其未淨信者發生淨信己淨信者倍復增長若佛子自慳教人慳慳因慳緣慳法慳業而菩薩見一切貧窮人來乞者隨前人所須一切給與而菩薩以惡心瞋心乃至不施一錢一針一草有求法者不為說一句一偈一微塵計法而反更罵辱者是菩薩波羅夷罪大士之壞應不求而施令乞人現前悋而不與反加毀辱頓乖化道故制斷也菩薩地中直云不施財法不言加毀應名慳不慧施戒祕悋財法名慳罵辱前人為毀從所防過為戒名也具緣中事者謂所辱眾生及所惜財法上品境中除佛菩薩文云貧窮人故中品境中若非貧窮人為試故來乞不施亦不犯也下品境古說非重今謂有知解非畜理亦非輕所惜財法者文云乃至一錢一針一草不為說一句一偈一微塵許法想者謂於前二境稱境而想欲樂者謂祕惜不與之意樂也煩惱者既云慳惜即貧為主餘皆成助或具不具方便究竟者古說前人領解知是慳惜之相領納打罵之言隨事隨語結重若准菩薩地未必前人領解知慳惜相受罵打苦方結重也若決意不施說祕惜言彼解不解應結重罪故彼文云若諸菩薩現有資財性慳財故有貧有苦無依無怙正求財者來現在前不起哀憐而修慧捨正求法者來現在前性慳法故雖現有法而不給施是名第二他勝處法而此經云而反更罵辱者剩顯違過之甚也結犯輕重者若對境言有貧苦者重非貧苦者應輕若隨心言准上讚毀古說要具二事方結重謂慳加毀若慳而不毀毀而不慳皆非重也學處同異者聲聞唯弟子不教法犯吉不與財不制犯尼二歲內不與財法犯提二歲外不與法犯吉加毀別結不合為重菩薩不簡親疎求者不與皆犯重罪本誓兼物故七眾同犯依善生經於俗亦不制為重也又決定毘尼經云在家菩薩應行二施一財二法出家菩薩應行四施一紙二墨三筆四法得忍菩薩行三施一王位二妻子三頭目皮骨得忍應是十解已上文中教人慳者亦應有二一教前人慳財法二遣前人惜自財法慳業者意業為主若現相口說亦身口助成也慳法者隨說祕惜之方法也或假託餘事而遣或現威罵辱而去慳緣如上具五緣也財中一草法中一塵葢是極勢之言也四言為句四句為偈偈句不滿為微法如欲聞無常言而不為說此無常言不成句也菩薩地云若諸菩薩安住菩薩淨戒律儀有飲食等資生眾具見有求者來正悕求飲食等事懷嫌恨心懷恚惱心而不給施是名有犯有所違越是染違犯若由獺惰懈怠放逸不能施與非染違犯無違犯者若現無有可施財物若彼悕求不如法物所不宜物若欲方便調彼伏彼若來求者王所匪宜將護王意若護僧制而不惠施皆無違犯若佛子自瞋教人瞋瞋因瞋緣瞋法瞋業而菩薩應生一切眾生善根無諍之事常生慈悲心孝順心而反更於一切眾生中乃至於非眾生中以惡口罵辱加以手打及以刀杖意猶不息前人求悔善言懺謝猶瞋不解者是菩薩波羅夷罪菩薩常應仁被一切而反侵損不受悔謝事乖誨化之甚故制斷也含毒損人謂之瞋結恨不捨名不受謝亦從所防為戒名也具緣中事謂眾生古說上中境重下境犯輕今謂文云於一切眾生中乃至於非眾生中故知通結若如是者於木石等中瞋亦應結重答不也下云前人求悔善言懺謝故知不通木石若爾何故云於非眾生今謂聖人名非眾生非處處受生故云非眾生於不應瞋而瞋非如凡人故別云乃至想者謂於所瞋眾生稱境而想欲樂者謂欲結怨不捨之意樂也煩惱者以瞋為主餘皆助成方便究竟者古云前人領解知彼不受被身口罵打結重隨身業口業多小結今謂不論前人領不領若決意結怨不受悔謝便結重也所以知然瞋即瞋恚業道罵即麁惡業道此二業道不以領解為究竟故決擇云麁惡語究竟者謂呵罵彼瞋恚業究竟者謂損害等期心決定故知不待前人領解又菩薩地云若諸菩薩長養如是種類忿纏由是因緣不唯發起麁言便息由忿弊故加以手足塊石刀杖捶打傷害損惱有情內懷猛利忿恨意樂有所違犯他來諫謝不受不忍不捨怨結是名第三他勝處法結犯輕重者瞋不受悔有二一者前人來觸彼還悔謝而瞋不受彼謝此唯犯輕垢一云亦重彼屈意來而今瞋隔乖慈心故二者菩薩觸彼彼反悔謝而怨結不受正犯重也學處同異者菩薩本誓引攝故瞋隔犯重聲聞無期自保不受悔謝唯犯吉也依善生經於俗菩薩不制為重此經通制道俗文中乃至於非眾生者若非情名非眾生是深防語若聖人非眾多生死故名非眾生即齊防制也以惡口罵辱者口業損惱加以手打及以刀杖者以身業損惱意猶不息者意忿不息前人求悔善言懺謝者謂被侵損人反求悔謝猶瞋不解者不受不忍不捨怨結菩薩地云若諸菩薩安住菩薩淨戒律儀於他有情有所侵犯或自不為彼疑侵犯由嫌嫉心由慢所執不如理謝而生輕捨是名有犯有所違越是染違犯若由嬾惰懈怠放逸不謝輕捨是名有犯有所違越非染違犯無違犯者若欲方便調伏彼出不善處安立善處若是外道若彼希望要因現行非法有罪方受悔謝若彼有情性好鬪諍因悔謝時倍增憤怒若復知彼為性堪忍體無嫌恨若必了他因謝侵犯深生羞恥而不悔謝皆無違犯若諸菩薩安住菩薩淨戒律儀他所侵犯彼還如法平等悔謝懷嫌恨心欲損惱彼不受其謝是名有犯有所違越雖復於彼無嫌恨心不欲損惱然由稟性不能忍故不受謝亦名有犯有所違越是染違犯無違犯者若欲方便調彼伏彼若不如法不平等謝不受彼謝亦無違犯若諸菩薩安住菩薩淨戒律儀於他懷忿相續堅持生已不捨是名有犯有所違越是染違犯無違犯者為斷彼故生起樂欲廣說如前若佛子自謗三寶教人謗三寶謗因謗緣謗法謗業而菩薩見外道及以惡人一言謗佛音聲如三百鉾㓨心況口自謗不生信心孝順心而反更助惡人邪見人謗者是菩薩波羅夷罪地論唯云謗菩薩藏三中謗法過偏重故佛法僧寶初信之勝境歸終之極地理應承而奉順反生誹毀其過非輕故制斷也心言乖寶故名為謗亦從所防為戒名也具緣成犯中事者有二一所對境事謂上中二境若向下境結罪則輕今謂若對有知解者罪亦應重二所謗境事謂即三寶業道門中通云寶有義今簡取勝故唯云三寶想者論云於有非有想此就所謗境辨其想也欲樂者謂即如是愛欲欲謗三寶之意樂也煩惱者以癡為主或具或單方便究竟者古說前人領納邪言隨語結重決擇業道中云究竟者謂誹謗決定又菩薩地云若諸菩薩謗菩薩藏愛樂宣說開示建立像似正法於像似法或自信解或隨他轉是名第四他勝處法結犯輕重者凡說邪見有其二種一損減邪見撥實有事二增益邪見立實無事損減有二一全分總撥一切因果法二一分或執外謗內或執小謗大非撥一切都無有也全分邪見若起即失戒總撥因果即退菩提故若發言謗唯得性罪無戒可犯不名犯戒此時雖失戒而未斷善根未至增上品故唯可名為退菩提捨一分邪見中若由執外謗內法時退菩提心即失戒善若未退心即犯謗重若此謗心至增上品設不退心亦失戒善即是增上纏犯重捨也若由執小謗大乘時退菩提心亦即捨戒若不退大即犯輕中第八戒也彼云心背大乘常住經律言非佛說而受持二乘聲聞戒經故又增益邪見立實無事者即地論云愛樂宣說開示建立像似正法像似正法者謂五法等相狀似正法而非正法故若謗正法而愛似法即犯重罪若不謗正而愛似法即犯輕中第二十四彼云有佛經律大乘法而不能勤學修習文學邪見二乘外道俗典等故古疏邪見義說有四一上邪見二中三下四雜邪見上邪見者謂撥一切因果皆無即與上說全邪見同自有兩種一法想謂心中決定起無因果想戒善即失如下邪見成上品善便斷後發言謗無戒可犯唯得性罪二非法想謂內心中起有因果想唯口中說無戒不失故隨說犯重犯後失戒事如前說今謂若心中起有因果想此則見不壞豈名邪見邪又若起非法想謗者應如破僧是虛誑語既名邪見謗故知非妄語中邪見者不言都無因果但說三寶不及外道此即同上一分邪見中執外謗內者是亦有二若起法想即失戒善非法想說隨說犯重妨難如前下邪見者不說三寶不及外道但執小乘謗毀大乘如諸部小乘謗大非佛說此亦有二若起法想計畫未成即犯輕中第八戒也計畫若成即失戒善計小勝大時即退菩提故今謂計小勝大未必便退大謂若有人信小乘中樹下成佛不信大乘文成正覺而不欲取二乘四果豈可名為退菩提邪二非法想說隨說犯重今謂既知大乘勝於小乘而唯口言劣豈名邪見謗雜邪見者此復有四一者偏執謂執大謗小或偏執一部二者雜信謂雖不背佛家正法而言外道所說亦有道理又言鬼神亦有威力如說儒道佛家三宗齊致三暫念小乘謂欲且依小道斷惑然後更修大乘行也四思義僻謬謂隨聲取義起五過等此四雜見未必犯重隨其所應犯下輕垢辨輕重說學處同異者小乘謗法不制為重如說欲不障惡邪見者若起見時唯吉違三諫時方提如破僧五邪等若起法想唯蘭非逆若非法想犯逆并蘭今大乘中若謗三寶及菩薩藏乖違過深故並制重依善生經於俗菩薩亦不制重今此經中通制七眾文中外道者謂佛法外行異道者惡人者謂佛法中起惡見者愍彼無事起惡墜於無底狂坑傷此正法被損虧於行人心中故見一言謗聲痛如三百鉾㓨見者聞見餘文易了此謗法戒更無開緣上來別釋十重訖也善學諸人者是菩薩十波羅提木叉應當學於中不應一一犯如微塵許何況具足犯十戒若有犯者不得現身發菩提心亦失國王位轉輪王位亦失比丘比丘尼位亦失十發趣十長養十金剛十地佛性常住妙果一切皆失墮三惡道中二劫三劫不聞父母三寶名字以是不應一一犯次總結中復三一對人總結二誡令不犯應當於中下是三勸學指廣誡中復三一舉微況多誡二顯失令厭誡三示報令怖誡舉微況中不一一犯如是微塵許者於一一戒中不應犯如微塵許纔起犯心不至身口此過輕小故喻微塵此過雖微積成大惡故不可輕如經偈云莫輕小惡以為無殃水渧雖微漸盈大器何況具足犯十戒者微過尚不應犯重罪理在絕言具足五緣成十根本故云具足犯十戒也顯失厭中不得現身發菩提心者謂失根本發心行也由犯根本重障所纏於現身中不復堪發真菩提心亦失國王位等者謂失傍招增上生也既退勝因妙報亦失亦失比丘等者失勝類也不復堪入二眾數故下三眾亦隨類攝失十發趣等者失勝法也因果勝法皆退失也示報怖中一切皆失墮三惡道者犯十重戒一切皆招三惡果報二劫三劫不聞名字者一失人身長劫難復慈名勝字何由得聞小說五逆不過一劫之果大言十重亦招多劫之報權實理殊可不慎乎汝等一切諸菩薩今學當學已學如是十戒應當學敬心奉持八萬威儀品當廣明佛告諸菩薩言已說十波羅提木叉竟四十八輕今當說汝等下勸持指廣如文也釋輕戒中大分亦三一結起總摽二次第別釋三說竟總結就別釋中四十八輕隨文所結凡為五段段末皆指餘文應有廣說此五段中隨文剋取皆通三聚段段皆說離惡攝善益生義故從宗多論前十重戒判為律儀後四十八分為餘二經說攝律儀戒所謂十波羅夷攝善法戒所謂八萬四千法門攝眾生戒所謂慈悲喜捨化及一切眾生眾生皆得安樂又四十八中前三十戒多為攝善後十八戒多為利生也地持四十四輕戒中前三十三亦為攝善後十一戒為利生故彼此戒相雖有出沒舉宗判相亦相似故又經制教本論判義條故經與論不得相異論辨戒度九種相中第二一切戒謂在家分戒及出家分戒是名一切戒又即依此二分淨戒略說三種一律儀戒二攝善法戒三饒益有情戒律儀戒者謂諸菩薩所受七眾別解脫律儀即是苾芻戒至近事女戒如是七種依止在家出家二分如應當知是名菩薩律儀戒攝善法戒者謂諸菩薩受律儀戒後所有一切為大菩提由身語意積集諸善總說名為攝善法戒此復云何謂諸菩薩依戒住戒於聞於思於修止觀於樂獨處精勤修學如是時時於諸尊長精勤修習合掌起迎問訊禮拜恭敬之業即於尊長勤修敬事於疾病者悲愍慇重瞻侍供給於諸妙說施以善哉於有功德補特伽羅真誠讚美於十方界一切有情一切福業以勝意樂起淨信心發言隨喜於他所作一切違犯思釋安忍以身語意已作未作一切善根迴向無上正等菩提時時發起種種正願以一切種上妙供具供佛法僧於諸善品恒常勇猛精進修習於身語意住不放逸於諸學處正念正知正行防守密護根門於食知量初夜後夜常修覺寤親近善士依止善友於自愆犯審諦了知深見過失既審了知深見過已其未犯者專意護持其已犯者於佛菩薩同法者所至心發露如法悔除如是等類所有引攝護持增長諸善法戒是名菩薩攝善法戒云何菩薩饒益有情戒當知此或略有十一相何等十一謂諸菩薩於諸有情能引義利彼彼事業與作助伴於諸有情隨所生起疾病等苦瞻侍病等亦作助伴又諸菩薩依世出世種種義利能為有情說諸要法先方便說先如理說後令護得彼彼義利又諸菩薩於先有恩諸有情所善守知恩隨其所應現前酬報又諸菩薩於墮種種師子虎狼鬼魅王賊水火等畏諸有情類皆能救護令離如是諸怖畏處又諸菩薩於諸喪失財寶親屬諸有情類善為開解令離愁憂又諸菩薩於有匱乏資生眾具諸有情類施與一切資生眾具又諸菩薩隨順道理正與依止如法御眾又諸菩薩隨順世間事務言說呼召去來談論慶慰隨時往起從他受取飲食等事以要言之遠離一切能引無義違意現行於所餘事心皆隨轉又諸菩薩若隱若露顯示所有真實功德令諸有情歡喜進學又諸菩薩於有過者內懷親昵利益安樂增上意樂調伏訶責治罰驅擯為欲令其出不善處安立善處又諸菩薩以神通力方便示現那落迦等諸趣等相令諸有情厭離不善方便引令入佛聖教歡喜信樂生希有心勤修正行今案四十八輕戒中與論所說文互出沒開合不同次第前後亦有不同經制教本隨事別立論辨義條從類總說開合立意義須斟酌佛言佛子欲受國王位時受轉輪王位時百官受位時應先受菩薩戒一切鬼神救護王身百官之身諸佛歡喜既得戒已應生孝順心恭敬心見上座和上阿闍梨大同學同見同行者應起承迎禮拜問訊而菩薩反生憍心慢心癡心瞋心不起承迎禮拜問訊一一不如法供養以自賣身國城男女七寶百物而供給之若不爾者犯輕垢罪即論所說如是時時於諸尊長精勤修習合掌起迎問訊體拜恭敬之業即於尊長勤修敬事夫欲攝善必憑勝緣若傲於所尊即妨於進善故制令敬事具緣成犯理應備論然既非性罪未必皆具五緣故輕垢中犯緣存略然五緣中事想欲樂方便究竟雖非性罪業道必應具有第四煩惱若染犯亦有不染犯中不必有也結犯輕重者故心染犯皆重不故不染皆輕諸戒皆爾不復更論學處同異者大小俱制然聲聞離過門中制菩薩攝善門中制七眾同犯在家二十八輕戒中第五戒云若優婆塞受持戒已若見比丘比丘尼長老先宿諸優婆塞等不起承迎禮拜問訊是優婆塞得失意罪不起墮落不淨有作文中諸戒皆三謂摽人序事結罪就序事中諸戒差降此戒有三一勸受戒二明應敬三明違之成犯初勸受中凡舉三位初二唯為俗第三通道俗出家菩薩亦有容作僧統等故立僧統等雖經所遮必不獲己事容有故恐在高位縱誕行非故制受法令不憍奢若能受而順行則神佛喜護近有安身遠能隆法故勸令受戒雖先受臨事應更受之為欲敬事故既得已下明應敬也孝順心者於彼教訓從而不敢違也恭敬心者於彼德行崇而不敢慢也上座者於上無人為上座和尚此音訛也若正應云鄔波陀耶此又云親教即所從受戒者也阿闍梨者若正應云阿遮梨耶此云軌範此有五種一剃髮二出家三教授四羯磨五依止大同學同見同行者謂同學等中年歲先者也又同學大法同習大見同修大行者也違之成犯中反生憍心慢心癡心者不孝順故憍不恭敬故慢不知應敬之處即是癡心也以自賣身下引況重誡尚應捨身況復不禮敬耶四十四中第三戒云若諸菩薩安住菩薩淨戒律儀見諸耆長有德可敬同法者來憍慢所制懷嫌恨心懷恚惱心不起承迎不推勝座若有他來語言談論慶慰請問憍慢所制懷嫌恨心懷恚惱心不稱正理發言酬對是名有犯有所違越是染違犯非憍慢制無嫌恨心無恚惱心但由󱁅惰懈怠妄念無記之心是名有犯有所違越非染違犯無違犯者謂遭重病或心狂亂或自睡眠他生覺想而來親附語言談論慶慰請問或自為他宣說說法論義決擇或復與餘談論慶慰或他說法論義決擇屬耳而聽或有違犯說正法者為欲將護法者心或欲方便調彼伏彼出不善處安立善處或護僧制或為將護多有情心而不酬對皆無違犯若佛子故飲酒而酒過失無量若自身手過酒器與人飲酒者五百世無手何況自飲不得教一切人飲及一切眾生飲酒況自飲酒一切酒不得飲若故自飲教人飲者犯輕垢罪酒是放逸處能造諸過違諸善法故制也大小乘同七眾俱制二十八中第二戒云若優婆塞受持戒已耽樂飲酒得失意罪序事中三一顯失二不得教下制不應飲三若故自飲下違之成犯初顯失中故飲酒者似開誤飲而律中酒非酒想亦犯若始終無飲酒心誤迷唯謂飲水理應開之若本有飲酒心雖飲時謂非酒亦應犯也而生酒過失無量罪者雖非性惡而能開性惡故云過失無量如論中云若醉酒時除破僧事餘一切惡無不造也又智度論中具顯三十六失四分律中十種過失佛告阿難凡飲酒者有十過失一者顏色惡二者劣力三者眼視不明四者現瞋恚相五者壞田業資生法六者增致疾病七者益鬪訟八者無名稱惡名流布九者智慧減小十者身壞命終墮惡道是謂十失自今以去我師者乃至不得以草木頭內著酒中而入口過酒器者然度酒器也一云過有酒器與之令飲一云唯過空器與彼令斟前說遣他飲後說教他飲義皆無爽五百世無手者謂手執酒器與故得無手之報也如蚓虫等類或生人中得無手也有云有五五百歲一五百在醎糟地獄二五百在沸尿中三五百作曲蛆虫四五百作蠅蝄等五五百作人癡鈍無知今言五百或是最後也制不應中不得教一切人飲者謂不得教他令飲及一切眾生飲酒者謂不得遣與他飲況自飲酒者為欲遮自放逸過故舉他況自律云酒者木酒粳米酒餘米酒大麥酒若有餘酒法作酒者是雜酒者酒色酒香酒味不應飲或有酒非酒色酒香酒味不應飲或有酒非酒色非酒香酒味不應飲或有酒非酒色非酒香非酒味不應飲非酒酒色酒香酒味應飲廣說如彼不犯者若有如是病餘藥治不差以酒為藥若以酒塗瘡一切無犯若佛子故食肉一切肉不得食夫食肉者斷大慈悲佛性種子一切眾生見而捨去是故一切菩薩不得食一切眾生肉食肉得無量罪若故食者犯輕垢罪斷大慈種故制聲聞涅槃已前聽三種淨自餘不聽涅槃以後一切不聽菩薩前後一切不聽七眾同制文序事中亦先顯失次制不應食後違之成犯一切肉不得食者若淨不淨皆不得食也斷大慈悲佛性種子者如經云由有食人故殺知如此而食故斷慈悲種也一切眾生見而捨去者如鳥入身子影中尚有戰懼有習氣者猶如是況全不斷三毒者也食肉得無量罪者由食至殺害故得無量罪若佛子不得食五辛大蒜革葱韮葱蘭葱興渠是五種一切食中不得食若故食者犯輕垢罪薰臭妨淨法故制大小俱制七眾亦同准律女應小重以發華色故革葱土葱蘭葱者此中無薤韮但開葱為三此三別相難知或云革葱是薤葉似韮而厚蘭葱者傳說嶺南生蘭葱葉似大蒜而闊臭氣同蒜興渠者婆羅門語喚芸臺為殑渠慮西域諸寺不聽食也又云嶺南生興渠形似倭韮氣味似蒜若有病餘藥不治或應開之如律身子行法菩薩亦應開之別有五辛經一卷五辛各五合二十五又云噉辛故入東方阿鼻上流洗辛下流洗衣亦不得此三戒攝善中無別相以義攝之於身語意住不放逸中亦蘊在也若佛子見一切眾生犯八戒五戒十戒毀禁七逆八難一切犯戒罪應教懺悔而菩薩不教懺悔同住同僧利養而共布薩一眾說戒而不舉其罪不教悔過者犯輕垢罪見犯不教懺則違相益義聲聞護自尚所不許況大士也據顯似是利生戒中於有過者內懷親眤利益安樂增上意樂調伏訶責治罰驅擯為欲令其出不善處安置善處然菩薩教化眾生即是自成佛法故攝善戒中亦制此戒也即於自愆犯審諦了知深見過失中亦蘊在也自他雖殊見過悔除同故大小俱制出家二眾全犯餘三眾及在家理亦通之八戒五戒是在家戒也十戒者是沙彌十戒毀禁者即比丘比丘尼戒又十戒謂十重毀禁謂四十八輕垢七逆如下說八難者或云是八重又云三塗等八難由犯招八難故因中說果也今謂十三難中除二形黃門畜生非人及破二道餘名八難二形等四既是報障無懺除義破二道者以在異道還入佛法故無同住同利養義是故此五不入教懺數中四十四中第七戒云若諸菩薩於諸暴惡犯戒有情懷嫌恨心懷恚惱心由彼暴惡犯戒為緣方便棄捨不作饒益是名有犯有所違越是染違犯若由嬾惰懈怠棄捨由忘念故不作饒益是名有犯有所違越非染違犯何以故非諸菩薩於淨持戒身語意業寂靜現行諸有情所起憐愍心欲作饒益如於暴惡犯戒有情於諸苦因而現轉者無違犯者謂心狂亂或欲方便調彼伏彼廣說如前或為將護多有情心或護僧制方便棄捨不作饒益皆無違犯若佛子見大乘法師大乘同學同見同行來入僧坊舍宅城邑若百里千里來者即起迎來送去禮拜供養日日三時供養日食三兩金百味飲食床座醫藥供事法師一切所須盡給與之常請法師三時說法日日三時禮拜不生瞋心患惱之心為法滅身請法不懈若不爾者犯輕垢罪過人不請法失染神之益故制也聲聞有知廣略布薩法者制應供給五歲內及未解五法法應啟請不者犯第七聚此外不制以自度易滿故菩薩見有知者常應給請以欲善無厭故七眾同犯文序事中有二一供師二請法供師有二一匝遶供養二飲食供養日日三時供養者謂時內三時或非時中亦得非時漿等為供養也日食三兩金者是就能堪辨者說或令重法故作是說如雪山士為一偈故自殞身等況復外財三給侍供養謂餘所須一切給與請法中三時請法者謂朝中暮也不生瞋心患惱之心者法師雖或違心終不生瞋心也自身雖供給勞疲亦不生患惱心也為法滅身請法故者釋不生瞋惱所由也若有疾病障難或法師有礙若知彼劣我勝如此不請不犯若佛子見一切處有講法毘尼經律大宅舍中有講法處是新學菩薩應持經律卷至法師所聽受諮問若山林樹下僧地坊中一切說法處悉至聽受若不至彼聽受諮問者犯輕垢罪有講不聽喪進善之道故制也學處同異如前二十八輕中第八戒云若優婆塞四十里中有講法處不能往聽得失意罪文中講法毘尼經律者詮法名經詮毘尼名律餘文易知四十四中第三十二戒云若諸菩薩聞說正法論議決擇憍慢所制懷嫌恨心懷恚惱心而不往聽是名有犯有所違越是染違犯若為嬾惰懈怠所弊而不往聽非染違犯無違犯者若不覺知若有疾病若無氣力若知倒說若為護彼說法者心若正了知彼所說義是數所聞所持所了若已多聞具足聞持其聞積集若欲無聞於境住心若勤引發菩薩勝定若自了知上品愚鈍其慧鈍濁於所聞法難受難持難於所緣攝心令定不往聽者皆無違犯若佛子心背大乘常住經律言非佛說而受持二乘外道惡見一切禁戒邪見經律者犯輕垢罪棄本逐末乖所習故制聲聞不制以所習各異故七眾共也文中心背大乘常住經律言非佛說者舊云直制猶豫未決是下邪見之方便若決謂大劣小勝計成失戒若心中欲背言非真說欲受二乘外道經律計畫未成犯此輕垢然上中邪見計畫未成亦犯輕垢同此戒制今舉背大向小為語以凡夫菩薩多行此事故若彰言說即有兩種若法想說戒善已謝若非法想說犯第十重今謂心背大乘受持二乘者設起法想未必失戒謂如有人雖發大心受菩薩戒而未曾學大乘深經唯聞小乘三劫修行得樹下果忽聞大乘甚深義時心不生信言非佛說不退大心故不失戒生法想故不犯重也故菩薩地四十四中第二十九戒云若諸菩薩藏於甚深處最勝甚深真實法義諸佛菩薩難思神力不生信解憎背毀謗不能引義不能引法非如來說不能利益安樂有情是名有犯有所違越是染違犯如是毀謗或由自內非理作意或隨順他而作是說若聞甚深最甚深處心不信解菩薩爾時應強信受應無諂曲應如是學我為非善盲無慧目於如來眼隨所宣說於諸如來密意語言而生誹謗菩薩如是自處無知仰推如來於諸佛法無不現知等隨觀見如是正行無所違犯雖無信解然不誹謗文言二乘聲聞外道惡見者緣覺聲聞名二乘聲聞即此聲聞是大乘外違菩薩道故云外道惡見又所六師等名外道惡見菩薩地云若諸菩薩越菩薩法於異道論及諸外論研求善巧深心寶翫愛樂味著非如辛藥而習近之是名有犯有所違越是染違犯開緣至二十四當顯示也此上三戒即論所說攝善戒中於聞於思懃修學也若佛子見一切疾病人常應供養如佛無異八福田中看病福田是第一福田若父母師僧弟子病諸根不具百種病苦惱皆供養令差而菩薩以瞋恨心不看乃至僧坊城邑曠野山林道路中見病不救濟者犯輕垢罪見苦不救違修慈行故制聲聞在法師友同法及被僧差此外不制本不兼物故大士一切應救本期兼攝故七眾同制即論所說於疾病者悲愍慇重瞻侍供制也文言一切疾病人供養如佛無異者佛是應敬之極病是應悲之至敬悲雖殊田義還同故無異也八福田中看病福田第一福田者崇敬義後救悲心初故田雖有八看病為上若父母師至皆養令差者上雖總舉一切皆救從親至疎不無先後故偏舉親眷也地論利生十一事中第二戒云若諸菩薩見諸有情遭重疾病懷嫌恨心懷恚惱心不往供事是名有犯有所違越是染違犯若為嬾惰懈怠所弊不往供事非染違犯無違犯者若自有病若無氣力若轉請他有力隨順令往供事若知病者有依有怙若知病者自有勢力能自供事若了知彼長病所觸堪自支持若為懃修廣大無上殊勝善品若欲護持所修善品令無間缺若自了知上品愚鈍其慧鈍濁於所聞法難受難持難於所緣攝心令定若先許餘為作供養如於病者於有苦者為作助伴欲除其苦當知亦爾若佛子不得畜一切刀杖弓箭鉾斧鬪戰之具及惡網羅羂殺生之器一切不得畜而菩薩乃至殺父母尚不加報況殺一切眾生若故畜刀杖者犯輕垢罪見思具事不無漸習為深防故制即是於諸學處正行防守舉離惡事成攝善也大小俱制道俗共禁必是貴人王王子等欲防外難備弓箭等理應開之但不得至傷害也又雖非貴人若欲護法備器杖防無害心者亦應開之涅槃經中在家人為欲護法故聽持器杖但不得至殺釋文易了如是十戒應當學敬心奉持下六品中當廣明如是已下總結勸持下六品者指廣本也或經云六六品應別有六六品也第二十戒中初四戒攝自行善後六攝化他善初四中佛言佛子不得為利養惡心故通國使命軍陣合會興師相伐殺無量眾生而菩薩尚不得入軍中往來況故作國賊若故作者犯輕垢罪夫為國通命必情期勝負矯誑籌策邀令戰鬪內乖等慈外損物命故制斷也大小乘俱制七眾同禁論攝善中於身語意住不放逸者亦蘊攝此戒為利惡心即意放逸言通使命即語放逸軍中往來即身放逸文言為利養惡心故者心規潤己故為利意望損彼故惡心若為彼此交和在家理所不禁通國使命者謂作使通兩國命也軍陣合會者謂二國交兵興師相殺無量眾生者由我通使致此重事興師者興起也師眾也若意欲使殺隨前命斷別結重罪今唯禁通使故結輕垢不得入軍中往來者戰場嚚雜非道人所踐必無重緣道俗俱禁若在家菩薩身列武官名振勇威必不得免為安國故許身往入但不得害如釋種與琉璃戰時也若出家菩薩有喚招因緣准律應許二三宿也若佛子故販賣良人奴婢六畜市易棺材板木盛死之具尚不應自作況教人作若故自作教人作者犯輕垢罪損境希利侵惱處深故制斷也大小同制七眾不共若損境販賣如賣生口等道俗俱禁若求利販賣如布帛互易等制道開俗故優婆塞經云在家人得財應作四分一分供養父母妻子二分如法販賣餘一分藏積攝今此戒亦禁身語放逸文言故販賣良人者知非屬己人而強詐販賣販賣奴婢六畜者雖是屬己容有分張侵損故得罪也市易棺材板木盛死之具者棺材即是板木或板木者棺外槨等木也尚不故作況教人作者此中舉自況他者前飲酒戒禁自放逸故舉他況自此販賣戒制損他境故舉自況他自他互況意在斯也若佛子以惡心故無事謗他良人善人法師師僧國王貴人言犯七逆十重於父母兄弟六親中應生孝順心慈悲心而反更加於逆害墮不如意處者犯輕垢罪無事毀謗容陷善人故制斷也大小乘俱制七眾同禁此戒偏制語放逸也問此戒既制謗他重事與第六重有何差別答舊人欲別二戒相故有根無根各作四句有根四句者一向有戒人說有戒人重罪輕罪悉犯輕垢此戒正制二向無戒人說無戒人重罪輕罪亦犯輕垢前戒兼制三向有戒人說無戒人重罪輕罪亦犯輕垢此戒兼制四向無戒人說有戒人過若說重罪犯重前戒正制若說輕過犯輕前戒兼制無根四句者一向有戒人說有戒人重罪輕罪悉犯輕垢此戒在文正制說重兼制說輕後之三句作法同前但就無根為異復有人說第六重中制說實過彼云說四眾罪過故今此戒中遮無事謗文言謗他良善人故前後二戒仍不簡別所向說人有戒無戒既無簡別理應通俱問聲聞法中無根謗重說實犯輕何故菩薩反之答聲聞法中制護自過無根謗他情過是重有根說過情過容輕故制輕重有不同也菩薩法中制護損他說他實犯容有永損退沒前人無實毀謗事既不實無容永損制有重輕義在斯也文言惡心無事謗者唯欲毀他無利益心故云惡心三根無端故云無事良人善人所謗之人實無犯過故云良善想淨故名良實淨故名善非如前戒非奴名良法師師僧國王貴人者偏舉所謗中重境也言犯七逆十重者偏舉謗事中重者也父母兄弟六親中者三世相融無非親故而反更加逆害者無事重謗故云加逆墮不如意處者由我謗故墮在違意處也若佛子以惡心故放大火燒山林曠野四月乃至九月放火若燒他人家屋宅城邑僧坊田木及鬼神官物一切有主物不得故燒若故燒者犯輕垢罪不擇時處輒放所傷損事實多故制斷也大小乘俱制七眾中出家五眾就時一切皆斷就處制露許覆在家二眾就時禁暑許寒以有產業事故就處露覆俱許但不得令莚蔓傷損義推此戒欲防二重一防殺生二防盜損准文所說理應然也此戒偏禁身放逸也文中以惡心故放大火者不圖損他命物輒放令至莚蔓故云惡心焚燒山林曠野四月乃至九月者偏為損命故制暑時若燒他人家屋宅下偏為損物故一切時制若因放火害命損物別結殺盜今唯禁放故結輕垢一切有主物不得故燒者古疏改作有生物非也不解科文故仍作妨云若言有主物何簡四月至九月也此如上科唯損命中制四至九若損物中不限月時何得濫取輒改經文若佛子自佛弟子及外道惡人六親一切善知識應一一教受持大乘經律應教解義理使發菩提心於三十心中一一解其次第法用而菩薩以惡心瞋心橫教二乘聲聞經律外道邪見論等犯輕垢罪自下六戒攝利他善論攝善中云於諸學處正念正知正行正防守於六戒中前二戒辨於他學處正知防守後四戒辨於自學處正行防守念則通也於他學處正知防中初不僻教授者若僻教授使人失正道故制大小不共所學異故七眾同制也文中自佛弟子至一切善知識者舉所教授人也應一一教受持大乘經律中者教其受持能詮文句教解義理者教其解知所詮義理使發菩提心者既知文義應使發心求解為行行之元者發菩提心故得解之次應教發心此中先應略辨發心方軌發菩提心經云菩薩云何發菩提心以何因緣修集菩提若菩薩親近善知識供養諸佛修集善根志求勝法心常柔和遭苦能忍慈悲淳厚深心平等信樂大乘求佛智慧若人能具如是十法乃能發阿耨多羅三藐三菩提心復有四緣發心修集無上菩提何謂為四一者思惟諸佛發菩提心二者觀身過患發菩提心三者慈愍眾生發菩提心四者求最勝果發菩提心思惟諸佛發菩提心者思惟十方三世諸佛初發始心具煩惱性亦如我今終成正覺為無上尊以此緣故發菩提心又復思惟三世諸佛發大勇猛各各能得無上菩提若此菩提是可得法我亦應得緣此事故發菩提心又復思惟三世諸佛發大明慧於無明穀建立勝心積集苦行皆能自超拔出三界我亦如是當自拔濟緣此事故發菩提心又復思惟一切諸佛為人中雄皆度生死煩惱大海我亦丈夫亦當能度緣此事故發菩提心又復思惟一切諸佛發大精進捨身命財求一切智我今亦當隨學諸佛緣此事故發菩提心餘三因緣廣說如彼為知略相且述一文自餘廣義諸教備論若欲發心當依尋之發十心者本業經云從不識始凡夫地值佛菩薩教法中起一念信便發菩提心是人爾時住前名信想菩薩亦名假名菩薩亦名名字菩薩略行十心所謂信心進心念心慧心定心戒心迴向心護法心捨心願心此十心者發心菩薩所修要行故須教發起金剛心者所發十心堅固難壞故名金剛心一一解其次第法用者便發心已教彼令解修行次第先後法用也而菩薩下違之成犯違機倒說故云橫教也若佛子應以好心先學大乘威儀經律廣開解義味見後新學菩薩有從百里千里來求大乘經律應如法為說一切苦行若燒身燒臂燒指若不燒身臂指供養諸佛非出家菩薩乃至餓虎狼師子一切餓鬼悉應捨身肉手足而供養之然後一一次第為說正法使心開意解而菩薩為利養故應答不答倒說經律文字無前無後謗三寶說者犯輕垢罪顛倒說法乖教訓之道故制之不倒前戒制隱大教小此戒制雖說大乘而隱沒義理前後倒說聲聞法若教訓他人為利隱沒使義理不了亦犯罪也七眾同制文中應以好心先學大乘威儀經律廣開解義味者為無倒教他先當自正學如此經及善戒經決定毘尼菩薩地持等即是大乘威儀經律也見後新學菩薩下正辨為他無倒說法於中有二初說苦事以試其心後說正法以開其解為欲知其大志故說苦事以試心為欲發其大行故說正法以開解說苦事中以二事試之一燒身以供諸佛二捨形以救餓苦說法中亦二一次第說法二令開神解次第為說者麁淺易悟者先說深隱難解者後說又三學行中次第說也而菩薩下違之成犯應答不答者祕不盡說也倒說經律者違正說也文字無前後者抄前置後抄後置前等謗三寶說者隨聲取義成五過等如涅槃說也若說眾生定有佛性定無佛性皆謗佛法僧也此通說謗故不犯重菩薩地中第六戒云若諸菩薩他來求法懷嫌恨心懷恚惱心嫉妬反異不施其法是名有犯有所違越是染違犯若由嬾惰懈怠妄念無記之心不施其法是名有犯有所違越非染違犯無違犯者謂諸外道伺求過短或有重病或心狂亂或欲方便調彼伏彼出不善處安立善處或於是法未善通利或復見不生恭敬無有羞愧以惡威儀而來聽受或復知彼是鈍根性於廣法教得法究竟深生怖畏當生邪見增長邪執衰損惱懷或復知彼法至其手轉布非人而不施與皆無違犯若佛子自為飲食錢財利養名譽故親近國王王子大臣百官恃作形勢乞索打拍牽挽橫取錢物一切求利名為惡求多求教他人求都無慈心無孝順心犯輕垢罪自下四戒於自學處正行防守初戒遮恃勢乞求第二遮無解詐師第三遮嫉善鬪過第四遮見苦不濟初不橫乞求者虧損小欲之行容致惱他之過故制之大小乘俱制七眾同禁文中恃作形勢者顯籍彼令謂之形密憑彼力謂之勢乞索打拍牽挽者初用乞索不與則打拍以威之牽挽以奪之橫取錢物者非理奪取也若取而得物別犯盜損今恃勢乞求邊結輕垢也一切求利名為惡求多求者非理求故名為惡求無厭求故名為多求教他人求者非唯自行亦教他人都無慈心無孝順心者損惱他人故無慈心違佛所制故無孝順若佛子學誦戒者日日六時持菩薩戒解其義理佛性之性而菩薩不解一句一偈及戒律因緣詐言能解者即為自欺誑亦欺誑他人一一不解一切法不知而為他人作師授戒者犯輕垢罪無德詐授有誤人之失故制之二乘同制道俗俱禁經許夫婦互作師授故知通制俗眾文中學誦戒日乃至解其義理佛性之性者明作師之人應先求自解晝夜各為六時恐新學人廢忘教詮於行有缺故制也每日六時誦持菩薩戒者受持其文也解其義理者解其開遮輕重義也佛性之性者解其當現因果佛性所知中要故偏舉也而菩薩下違之成犯言乖自心故云自欺令他謬解故亦欺他一一不解者一一法門中不解也一切法不知者於一切法總不知也若不解知詐授者應隨人多小結罪若佛子以惡心故見持戒比丘手捉香鑪行菩薩行而鬪過兩頭謗欺賢人無惡不造者犯輕垢罪嫉善鬪過乖和教行故制斷也二乘俱制七眾同禁文中以惡心者為乖和合損淨行故云惡心見持戒比丘乃至行菩薩行者舉所鬪之人也鬪過兩頭者聞此彼過向彼此說故云鬪過或經作遘字謂彼此言鬪而相遘或經作過義亦同也隨字訓釋義皆無妨不應輒改作也謗欺賢人無惡不造者由鬪過故致謗欺賢人及無惡不造與第十三有何異者古說由運心有異彼作陷沒心說此作離間心說今謂謗欺賢人無惡不造此顯過失轉多耳非是此戒正所制也唯鬪過兩頭正是此戒所防也如放火中殺盜舉其仍犯非是正所防也若以善心說離間語亦無所犯菩薩地云又如菩薩見諸有情為惡朋友之所攝受親愛不捨菩薩見已起憐愍心發生利益安樂意樂隨能隨力說離間語令離惡友捨相親愛勿令有情由近惡友當受長夜無義無利菩薩如是以饒益心說離間語乖離他愛無所違犯生多功德若佛子以慈心故行放生業應作是念一切男子是我父一切女人是我母我生生無不從之受生故六道眾生皆是我父母而殺而食者即殺我父母亦殺我故身一切地水是我先身一切火風是我本體故常行放生生生受生常住之法教人放生若見世人殺畜生時應方便救護解其苦難常教化講說菩薩戒救度眾生若父母兄弟死亡之日應請法師講菩薩戒經福資亡者得見諸佛生人天上若不爾者犯輕垢罪慎終追遠歸厚莫故殺生以救死難齋講以資亡靈是則行慈報恩之善行故制令作大小不共大士一切應度以等慈普故聲聞正在眷屬此外不制以自度故七眾同犯也文中有二一放生以救死難二齋講以資亡靈前中復二初以慈心行放生後以方便解苦難初中以慈心故行放生業者見臨死之厄深生慈心放之令生一切男子是我父下明所救生中修慈心之由此中有二一於一切生起等普親觀二於一切物起一體觀前中男女父母者就相且配約實隔世男女通是父母六途眾生既皆是親見其厄苦不得不救而殺而食者即殺父母者舉其普親兼遮殺食亦殺我故身下明一體觀於中乘勢先止殺食後正明一體觀一切地水是我先身一切火風是我本體者眾生之身攬四大而成體生時聚集為身死時離散為物雖集散從緣而其性不殊大而觀之無非我體故聖人以群生為己身以萬物為己體者理自不然豈能爾乎故常行放生以救濟也生生受生下明方便解苦難生生受生者雖更生歷死而悲觀愈深若見世人下正明方便救度所殺之生被現在之苦能殺之人受當來之苦故於能所殺者普生悲而救度應方便救護解其苦難者救所殺生解其現苦常教化講說菩薩戒救度眾生者救能殺生遮其當苦若父母下齋講以資亡靈法力難思冥資不空故亡過神靈隨在何趣除彼二定必得蒙益問相續既別云何此修福因彼得樂果自作他受違因果故答因果道理實無我作他受然彼此相緣非無互資故目連設福母靈脫於餓苦那舍修善父神免於劇難是則相感之義理數必然如是十戒應當學敬心奉持如滅罪品中廣明一一戒相如是十下總結勸持指餘廣文自下第三十戒明攝和敬之善和敬有六謂三業同及戒見利同於十戒中初三戒明三業同次一明見同次四明利同後二明戒同即論所說攝善戒中於諸尊長懃修敬事初三戒中初遮瞋不忍受次遮憍不諮問次遮慢不教訓一一通遮三業不和或可如次遮身口意佛言佛子不得以瞋報瞋以打報打若殺父母兄弟六親不得加報若國主為他人殺者亦不得加報殺生報生不順孝道尚不畜奴婢打拍罵辱日日起三業得罪無量況故作七逆之罪而出家菩薩無慈報讎乃至六親中故報者犯輕垢罪既信普親一體之道而瞋打相報則非孝順亦喪慈忍故制斷也即論中云於他違犯思擇安忍二乘俱制七眾同禁文中若殺父母兄弟六親不得加報者外論一世怨親定異故云父母之仇弗與共天下兄弟之仇弗與共國從昆弟之仇不為魁內融三世怨親一貫豈容為彼一親而殺此一親耶故雖殺父兄不得加報又我親既死不可還活設害彼親於我何益故長壽王經云以怨報怨怨終不滅以德報怨怨乃滅耳若國主為他人殺者亦不得加報者謂國主為他人故殺我親者亦不得於國主加報以國主亦是親故又可若我國主為他敵國殺者亦不得於他國加報以彼亦是親故長生安劍即其事也殺生報生不順孝道者謂怨復是親故亦有生我之恩殺彼生命報我生恩不孝順道也此亦殺時別結重罪今於報怨之邊結輕垢也尚不畜下舉輕況故作七逆之罪者知一切是親而行報殺故名作逆耳而出家菩薩無慈報酬下違而成犯偏舉出家者違之甚故理通在家乃至六親故作者父母伯叔兄弟為六親六親之仇尚不應報況餘人也菩薩地第十六戒云若諸菩薩他罵報罵他瞋報瞋他打報打他弄報弄是名有犯有所違越是染違犯此戒無開緣制意可見若佛子初始出家未有所解而自恃聰明有智或恃高貴年宿或恃大姓高門大解大福大富饒財七寶以此憍慢而不諮受先學法師經律其法師者或小姓年少卑門貧窮諸根不具而實有德一切經律盡解而新學菩薩不得觀法師種姓而不來諮受法師第一義諦者犯輕垢罪見形不諮失納法之利故制之大小俱制七眾同防文中始出家未有解者謂入道日近於佛法中未有所解也自恃聰明有智者謂恃於世事中聰明有智也或高貴年宿者謂豪勢高貴年歲長宿或恃大性高門者謂生大族家門高勝大解大福者才德豐饒也以此憍慢者以上五事生憍慢也其法師者下出所慢境律制殘截人作當揚法主此中當是小少諮請故從諮受或可菩薩但貴其道不在其形故雖卑賤請令說法如天帝從野干受法等而新學下違成犯也若佛子佛滅度後欲以好心受菩薩戒時於佛菩薩形像前自誓受戒當以七日佛前懺悔得見好相便受得戒若不得好相應以二七三七乃至一年要得好相得好相已便得佛菩薩形像前受戒若不得好相雖佛像前受戒不名得戒若先受菩薩戒法師前受戒時不須要見好相是法師師師相授故不須好相是以法師前受戒即得戒以生重心故便得戒若千里內無能授戒師得佛菩薩形像前自誓受戒而要見好相若法師自倚解經律大乘學戒與國王太子百官以為善友而新學菩薩來問若經義律義以輕心惡心慢心一一不好答問者犯輕垢罪見器不授違教訓之道故制也大小道俗俱同制也文中有二一辨新學得戒之緣二明法師不好教授得戒緣中有三一明自誓受法二明從他受法三覆結二受聲聞法中出家五眾必從他受在家二眾通自他受如瑜伽論五十三中廣說其相菩薩法中此經不分七眾之受若准占察七眾受戒皆通兩受如彼上卷廣分別也若法師下惡說成犯與前第十六戒異者彼制為利倒說此制慢心惡說開緣同彼若佛子有佛經律大乘法正見正性正法身而不能勤學修習而捨七寶反學邪見二乘外道俗典阿毘曇雜論一切書記是斷佛性障道因緣非行菩薩道若故作者犯輕垢罪捨本攀枝妨大道故制也大小不共所學異故七眾同也此即六和教中合見同也文中有佛經律者謂現有佛教若無佛法時亦許從受外法時世佛法皆滅盡故大乘法者謂大乘教法正見者謂大乘行法中慧為主故正性者謂大乘理正法身者謂大乘果法而不能下捨本逐末而捨七寶者大乘可珍事同七寶而捨之不習或經本云而不捨七寶謂不棄捨世間七寶欲學法寶應捨世珍而不捨故不能習學反學邪見二乘外道者總舉異學乖大乘故皆名邪見俗典者是外道法阿毘曇雜論書記者是二乘法後世論師所製論記或文義淺近或異見紛紜不順大乘甚深道理是故不聽專心習學若於大乘已得研究為破異見莊嚴大乘暫時習學理所不遮菩薩地云若諸菩薩於菩薩藏未精研究於菩薩藏一切棄捨於聲聞藏一向修學是名有犯有所違越非染違犯若諸菩薩現有佛教於佛教中未精研究於異道論及諸外論精勤修學是名有犯有所違越是染違犯無違犯者若上聰敏若能速受若經久時能不忘失若於其義能思能達若於佛教如理觀察成就俱行無動覺者於日日中常以二分修學佛語一分學外則無違犯又彼第二十五戒云若諸菩薩起如是見立如是論菩薩不應聽聲聞乘相應法教不應受持不應修學菩薩何用於聲聞乘相應法教聽聞受持精勤習學是名有犯有所違越是染違犯何以故菩薩尚於外道書論精勤研究況於佛語無違犯者為令一向習小法者捨彼欲故作如是說恐人一向非毀小乘犯菩薩戒故寄引來若佛子佛滅度後為說法主為行法主為僧房主教化主坐禪主行來主應生慈心善和鬪訟善守三寶物莫無度用如自己有而反亂眾鬪諍恣心用三寶物犯輕垢罪此下四戒制同利也善御大眾心無憂悔善守寶物令無費損若能如是正法不斷故制為之大小同制七眾同學在家二眾分有御眾義故文中佛滅度後者顯時節也為說法主者謂講說之主也或可講說檀越為說法主也為行法主者謂施行教法之主也僧房主者謂寺主摩摩帝教化主者謂教化道俗之主也坐禪主者為習禪定之主也行來主者如施一食處供給行來之主於上六事各為統御故皆名主如上六主應行兩事一應生慈心善和鬪訟二善守三寶物如法受用不得盜損及互迴換受用法或如寶梁經及諸律論應准行之此不具述而菩薩下而違之結犯恣心用物得物屬己及非處互用皆別結重罪此中但結不善守過若佛子先在僧房中住後見客菩薩比丘來入僧房舍宅城邑若國王宅舍中乃至夏坐安居處及大會中先住僧應迎來送去飲食供養房舍臥具繩床木床事事給與若無物應賣自身及男女身供給所須悉以與之若有檀越來請眾僧客僧有利養分僧房主應次第差客僧受請而先住僧獨受請而不差客者房主得無量罪畜生無異非沙門非釋種姓若故作者犯輕垢罪預在釋侶法利應同若法同利異則同俗穢聲聞尚所不許況大士也故制令同大小俱制道俗不共既言僧利不兼俗眾文中有二一就僧物辨應均主客二約檀越利辨主客應均初中先明在僧住處二舍宅下明在檀越處若無物應賣自身及男女身肉者准此文相應兼俗眾雖不預僧利瞻給客人理通在家菩薩若有檀越下就檀越辨客主同利差僧事略有六種一能差人必五法成謂不愛不恚不怖不癡知應差不應差又持戒清淨不滯行法然後當職二所差人謂出家五眾非破戒無戒乃至為解脫出家者方得受之若帶僧殘行法及白四羯磨人依本夏次學戒人居僧下沙彌上受也三歸五戒沙彌者一云亦得受僧次即以涅槃為證一云受十戒已得受僧次中涅槃經文大小兩本又不同故不可為證三差會處僧俗二處自然作法皆得差次舊說云古來可依准四差次法唯有一次從上座至下座周而復始不簡大僧及沙彌皆須次第差之若言上座得名僧次若言經導僧次講席僧次等乃是的請異名不開十方僧次也若大小見異尚不得共住一處同飲一河何況同利別小差大應成僧次如五部異見不共法利又可小乘住處得別大乘不信大乘是佛法故若大乘住處不得別於小乘大乘信五部皆是佛法故蓋聞西國大乘住處通行十八部義五疏來早晚六受請捨請舊疏備論此不煩引僧房主得無量罪者由奪他人應得之利故雖物不屬己而得盜損之罪若受請人知而故受理應同犯畜生無異等者訶其過重唯貪現利不見後過故畜生無異既作非法何名息惡違佛教故非釋種姓也若佛子一切不得受別請利養入己而此利養屬十方僧而別受請即取十方僧物入己及八福田中諸佛聖人一一師僧父母病人物自己用故犯輕垢罪違施主廣福失眾僧等利故制不受聲聞俱許二請菩薩一向遮別七眾之中應制出家五眾文中一切不得受別請利養入己者聲聞法中受頭陀法不受別請非頭陀者亦許受之菩薩法中不問頭陀非頭陀一切時遮故一云一切不得受別而此利養屬十方僧者謂若菩薩不受別請此所得利理屬十方然由菩薩受別請故即有遠損十方別屬己義故云而別受請即取十方僧物入己八福田物自己用故者非但取十方物入己亦復損八福田物自受菩薩若不受別請者於八福田兼有分故然由受別利擁在己八福田者一佛二聖人三和尚四阿闍梨耶五僧六父七母八病人和尚阿闍梨或經本中或云二師或云一一師義皆無差問菩薩地云若諸菩薩他來迎請或往居家或往餘寺奉施飲食及衣服等諸資生具憍慢所制懷嫌恨心懷恚惱心不至其所不受所請是名有犯有所違越是染違犯若由嬾惰懈怠忘念無記之心不至其所不受所請是名有犯有所違越非染違犯此文為就別請遮不受耶為就僧次遮不受耶答有云彼論文遮不受僧次別請既是一向不聽設不受之亦無所犯有云彼亦遮不受別請懷慢恚不受別請違背眾生乖慈行故若彼施主請僧次已別請菩薩必欲施物如論所制不得不受唯除開緣不受不犯如彼文云無違犯者或有疾病或無氣力或心狂亂或處懸遠或道有怖或欲方便調彼伏彼出不善處安立善處或餘先請或為無間修善法欲護善品令無暫廢或為引攝未曾有義或為所聞法義無退如為所聞法義無退論義決擇當知亦爾或復知彼懷損惱心詐來迎請或為護他多嫌恨心或護僧制不至其所不受所請皆無違犯若佛子有出家菩薩在家菩薩及一切檀越請僧福田求願之時應入僧坊中問知事人今欲請僧求願知事報言次第請者即得十方賢聖僧而世人別請五百羅漢菩薩僧不如僧次一凡夫僧若別請僧者是外道法七佛無別請法不順孝道若故別請僧者犯輕垢罪去普就別失彼廣田故制不得大小不共聲聞法中亦許別請菩薩法中七眾同制有說菩薩請僧齋會一向不得別請悉應次第的請一人便犯此戒有說一處隨人多少請一僧次便不犯若都無者犯文意似前釋文中有出家菩薩者正制菩薩不應別請及一切檀越者兼制餘人雖無戒可犯而失廣福故請僧福田乃至今欲次第請者示請次方軌謂道俗檀越欲請福田求心所願心無適莫不簡持犯僧皆清淨無非法故唯就應彼五法成就知事人所問今欲得僧中次第心無所簡故云次第即得十方賢聖僧者田廣博包容十方一切賢聖莫不入中設不得賢聖但得一凡夫請心既無簡別興福冥通十方故云即得十方賢聖僧也問餘十方僧既不受施何得由心空擬興實福於十方答罪福之起以心為主心既遍擬福何不普如惡戒人於一切羊上起害意樂故雖一切羊非皆被害而於一切羊遍起不律儀以惡例善善何不然問若如是者不律儀人於一切羊起不律儀於彼殺羊得業道施亦應然須簡別耶答不無此義遍於一切僧得起施福唯於一僧次起施福業暢思唯在受施人故又解不例殺業害生為本故於被害得殺生業布施捨心為主故於一切得施福業以我施心遍一切故若受用福於施人後時別起別請百羅漢菩薩僧不如僧次一凡夫僧者謂請百羅漢百菩薩者以心簡別故唯於所請處與福非所餘邊請一僧次無簡別故遍於一切皆起福善律中佛呵師子長者別請僧云雖五百羅漢不如一凡夫也若別請僧是外道法者諸佛本懷等遍為主是故本無別請之法設律教中許別請者曲順世情權施教門如佛法中不聽食肉為欲漸制且聽三淨此亦如是故云是外道法七佛無也違佛本教故不孝順道也若佛子以惡心故為利養販賣男女色自手作食自磨自舂占相男女解夢吉凶是男是女呪術工巧調醫方法和合百種毒藥千種毒藥蛇毒生金銀毒蠱毒都無慈心無孝順心若故作者犯輕垢罪此下二戒辨戒同也初戒遮邪命後戒遮邪業違淨命故制大小同制七眾俱防文中以惡心故為利食者非為見機益物也販賣男女色下凡列十事一賣男女色二自手作食三自磨自舂四占相男女五解夢吉凶六呪術七工巧八調鷹方法九和合毒藥十蠱毒此十事中初一後三道俗俱禁第二第三制道開俗第四第五一云道俗俱制一云俗人非為活命者不犯第六第七於俗不制出家菩薩若非活命為護身者准律亦應許也若佛子以惡心故自身謗三寶詐現親附口便說空行在有中為白衣通致男女交會婬色作諸縛著於六齋日年三長齋月作殺生劫盜破齋犯戒者犯輕垢罪違正業故制大小俱制道俗同防然文列五事第五不敬好時未必皆同至文當列文中邪業凡列五事一身謗三寶詐現親附二口便說空行在有中三為白衣媒嫁四媒合男女五齋時作惡餘皆文顯第五事中若破齋犯戒隨事別結今不敬好時邊通結一罪此一事於聲聞法未必制為別戒菩薩法中為於善法生殷重故制之為戒一云唯制在家出家盡壽持齋不論時節故一云亦通出家為敬時故雖有常戒當於齋日應更受之准藥師經出家五眾亦受八戒蓋為增長善法故也六齋日者黑白各三於此日中鬼神得勢力故傷害人民劫初聖人為人之免害以制齋法避鬼神害唯斷中後食為齋未制戒法佛出世時仍此舊法復加八戒黑白各第八及十四日此是摩醯首羅分日各十五日是一切神分日故月六中制受齋法年三長齋者提謂經云正月本齋十五日五月本齋日十五日九月本齋十五日為歲三長齋日因緣如經廣說優婆塞經云為亡者修福則有三春正月夏五月秋九月十住論云於三氣日鬼神得勢故遮三氣持齋法謂冬至後四十五日為三氣也如是十戒應當學敬心奉持制戒品中廣解如是十下總結勸持廣指餘品此下兩九明攝眾生初九戒中大分為二初一戒明以財攝生後八戒明以法攝生佛言佛子佛滅度後於惡世中若見外道一切惡人劫賊賣佛菩薩父母形像及賣經律販賣比丘比丘尼亦賣發菩提心菩薩道人或為官使與一切人作奴婢者而菩薩見是事已應生慈悲心方便救護處處教化取物贖佛菩薩形像及比丘比丘尼發心菩薩一切經律若不贖者犯輕垢罪貨賣經像有損辱之過貨賣行人有幽逼之惱大士既以護法濟苦為懷當應隨力救贖若不贖不救違敬違慈故制為之論云又諸菩薩於墮種種師子虎狼鬼魅王賊水火等畏諸有情類皆能救護令離如是諸怖畏處大小不共聲聞見眷屬被賣不贖犯第七聚經像及餘人不見別制菩薩一切不得不救唯除力所不及七眾同學也文中賣佛菩薩父母形像者一云品是大慈父母故云菩薩父母像一云刻鑄作父母形像如丁蘭之類故云父母形像販賣比丘下明救贖行人文中但說道人者妨損多故餘人墮難理亦應救若佛子不得販賣刀杖弓箭畜輕秤小斗因官形勢取人財物害心繫縛破壞成功長養猫狸猪狗若故養者犯輕垢罪此下八戒以法攝中有二前七以行法攝第八以教法攝以行攝中又二初二戒明離過行後五戒明攝善行離過行中初離損害之過後離放逸之過畜養損害乖慈攝行故制令斷大小俱制七眾同防文中具列六事一不得畜刀杖弓箭此防殺害之過前第十戒中違攝善故制今此戒中違攝善故制令利生故制二不得販賣輕秤小斗此防盜損之過三因官形勢取人財物前第十七制因勢乞求今此戒制因公囑致此亦防盜損也四害心繫縛謂心欲損惱未必致害也五破壞成功謂破他人用所成六長養猫等遠有侵害故不應畜見彼臨危拯贖者不犯若佛子以惡心故觀一切男女等鬪軍陣兵將劫賊等鬪亦不得聽吹貝鼓角琴瑟箏笛箜篌歌叫伎樂之聲不得摴󰳁圍碁波羅塞戲彈碁六博拍毬擲石投壺牽道八道行成爪鏡蓍草楊枝鉢盂髑髏而作卜筮不得作盜賊使命一一不得作若故作者犯輕垢罪違正業故制大小同制七眾不共文中列事有五一不得觀諸鬪若無緣事道俗俱制二不得聽諸樂若為自娛道俗俱制若供養三寶道俗俱開若自身作制道開俗三不得作諸戲道俗俱制四不得作卜筮為利道俗俱制如法指示俗人開五不得作盜賊使命前十一戒制公通使命此戒制私竊使命此亦道俗俱斷若佛子護持禁戒行住坐臥日夜六時讀誦是戒猶如金剛如帶持浮囊欲度大海如草繫比丘常生大乘善信自知我是未成之佛諸佛是已成之佛發菩提心念念不去心若起一念二乘外道心者犯輕垢罪此下五戒明攝善行初遮念餘乘道次遮不起大願次遮不發堅誓次遮不修離著次遮不遜長幼初不念餘乘者恐虧大行故制道俗同學大小不共以所習各異故文中列事有三一護誦戒法護持禁戒者謂若性若遮皆悉護持日夜六時讀誦是戒者若文若義誦持不忘猶如金剛者持心堅固因緣不殂故帶持浮囊欲度大海者愛惜守護不欲漏故事出涅槃經如草繫比丘者謹慎敬持不敢犯故事出因緣經二生大乘信自知我是未成佛者雖有佛性因未修故諸佛是已成佛者已修妙因剋勝果故三發菩提心念念不去心者期心大果餘念不間若起一念下就後顯犯若佛子常應發一切願孝順父母師僧三寶願得好師同學善知識常教我大乘經律十發趣十長養十金剛十地使我開解如法修行堅持佛戒寧捨身命念念不去心若一切菩薩不發是願者犯輕垢罪願猶善御將趣勝果若不發願行無所籍故制令發七眾同學大小不共所求異故文中常應發一切願者隨事興願無一空過如華嚴中淨行品說又十大願故云應發一切願十大願者如發菩提心論說孝順已下舉一切願中要者略陳三五孝順父母師眾者不違勝恩願父母有生養之勞師眾有訓導之功俱有勝恩故應順孝也願得好師同學善知識者遭遇勝緣願常教我大乘經律者資承勝教願十發趣乃至十地者解入勝位願使我開解如法修行者集勝行願堅持佛戒等者護持勝戒願戒為行基故別標之若佛子發是十大願已持佛禁戒作是願言寧以此身投熾然猛火大坑刀山終不毀犯三世諸佛經律與一切女人作不淨行復作是願寧以熱鐵羅網千重周匝纏身終不以破戒之身受於信心檀越一切衣服復作是願寧以此口吞熱鐵丸及大流猛火經百千劫終不以破戒之口食於信心檀越百味飲食復作是願寧以此身臥大流猛火羅網熱鐵地上終不以破戒之身受於信心檀越百種床座復作是願寧以此身受三百矛㓨經一劫二劫終不以破戒之身受於信心檀越百味醫藥復作是願寧以此身投熱鐵鑊經百千劫終不以破戒之身受於信心檀越千種房舍屋宅園林田地復作是願寧以鐵鎚打碎此身從頭至足令如微塵終不以破戒之身受於信心檀越恭敬禮拜復作是願寧以百千熱鐵刀矛挑其兩目終不以破戒之心視他好色復作是願寧以百千鐵錐劖刺耳根經一劫二劫終不以破戒之心聽好音聲復作是願寧以百千刃刀割去其鼻終不以破戒之心貪嗅諸香復作是願寧以百千刃刀割斷其舌終不以破戒之心食人百味淨食復作是願寧以利斧斬破其身終不以破戒之心貪著好觸復作是願願一切眾生悉得成佛而菩薩若不發是願者犯輕垢罪在心為願形口為誓恐隨緣傾動故立誓自要大小不共七眾同學文中發十大願已者或有本云發十三大願即下所立十三誓也先心中發已然後口立故云發已若言十大願者別有十願初心菩薩之所先發如發菩提心經說菩薩云何發趣菩提以何業行成就菩提心發心菩薩住于慧地先當堅固發於正願攝受一切無量眾生我求無上菩提救護度脫令無有餘皆令究竟無餘涅槃是故初發心大悲為首以悲心故能發轉勝十大正願何為十謂一者願我先世及以今身所種善根以此善根施與一切無邊眾生悉共迴向無上菩提令我此願念念增長世世所生常係在心終不忘失為陀羅尼之所守護二者願我迴向大菩提已以此善根於一切生處常得供養一切諸佛永必不生無佛國土三者願我得生諸佛國已常得親近隨侍左右如影隨形無剎那頃遠離諸佛四者願我得親近佛已隨我所應為我說法則得成就菩薩五通五者願我成就菩薩五通已則通達世諦假名流布解了第一義諦如真實性得正法智六者願我得正法智已以無厭心為眾生說示教利喜皆令開解七者願我能開解諸眾生已以佛神力遍至十方無餘世界供養諸佛聽受正法廣攝眾生八者願我於諸佛所受正法已則能隨轉清淨法輪十方世界一切眾生聽我法者聞我名者即得捨離一切煩惱發菩提心九者願我能令一切眾生發菩提心已常隨將護除無利益與無量樂捨身命財攝受眾生荷負正法十者願我能荷負正法已雖行正法心無所行如諸菩薩行於正法而無所行亦無不行為化眾生不捨正願我是名發心菩薩十大正願此十大願遍眾生界攝受一切恒河沙諸願若眾生盡我願乃盡而眾生實不可盡我此大願亦無有盡持佛禁戒作是願言下立誓自要十三誓中前十二作護戒誓最後一願作證果誓十二中前七護律儀戒後五護五根戒七中前一對境立誓女境易染可畏中甚故偏誓護後六對供立誓與涅槃聖行說大意同也若佛子常應二時頭陀冬夏坐禪結夏安居常用楊枝澡豆三衣瓶鉢坐具錫杖香爐漉水囊手巾刀子火燧鑷子繩床經律佛像菩薩形像而菩薩行頭陀時及遊方時行來百里千里此十八種物常隨其身頭陀者從正月十五日至三月十五日八月十五日至十月十五日是二時中此十八種物常隨其身如鳥二翼若布薩日新學菩薩半月半月布薩誦十重四十八輕戒若謂戒時當於諸佛菩薩形像前誦一人布薩即一人誦若二人三人乃至百千人亦一人誦誦者高座聽者下座各各被九條七條五條袈裟結夏安居時亦應一一如法若行頭陀時莫入難處若惡國界若惡國王土地高下草木深邃師子虎狼水火風難及以劫賊道路毒蛇一切難處悉不得入頭陀行道乃至夏坐安居時是諸難處皆不得入若故入者犯輕垢罪頭陀此云抖擻抖擻著心故蕭然塵外能莊嚴戒故應隨行行不擇處容致夭喪又未離欲者在難心不得安故須避難行得其所七眾同制聲聞避難亦應同制二時常行不必制之文中常應二時頭陀者以春秋二時寒膃調適無妨損故制在此二時行瑜伽論云問何故名為杜多功德答譬如世間或毛或㲲未鞭未彈未紛未擘爾時相著不耎不輕不任造作縷綫氈蓐若鞭若彈若紛若擘爾時分散柔軟輕妙堪任造作縷綫氈蓐如是行者由飲食貪於諸飲食令心染著由衣服貪於諸衣服令心染著由敷具貪於諸敷具令心染著彼由如是杜多功德能淨修治令其純直柔軟輕妙有所堪任隨順依止能修梵行是故名為杜多功德於飲食中有美食貪及多食貪能障修善為欲斷除美食貪故常期乞食次第乞食為欲斷除多食貪故但一座食先止後食於衣服中有三種貪能障修善一多衣貪二耎觸貪三上妙貪為欲斷除多衣貪故但持三衣為欲斷除耎觸貪故但持毳衣為欲斷除上妙貪故持糞掃衣於諸敷具有四種貪能障修善一諠雜貪二屋宇貪三倚樂臥樂貪四敷具貪為欲斷除諠雜貪故住阿練若為欲斷除屋宇貪故常居樹下逈露塚間又為欲斷除婬佚貪故常住塚間為欲斷除倚臥貪故常期端座為欲斷除敷具貪故處如常座是名成就杜多功德又云當知此中若依乞食無差別性唯有十二若依乞食有差別性便有十三冬夏坐禪者冬則大寒夏則大熱又損傷多妨於遊行故制靜坐結夏安居者期心一處靜緣栖託故云安居必無急緣不妄遊行若於自他有利益處隨緣開許受日出界受日之法於五部中隨應用之常用楊枝澡豆者楊枝有五德故常用澡豆為清淨故亦常用十八物者三衣為三四瓶五鉢六坐具七錫杖八香爐九漉水囊十手巾十一刀子十二火燧十三鑷子十四繩床十五經十六律十七佛像十八菩薩形前十四資身道具後四出世勝軌故制令常隨不得離也頭陀者從正月下制時節也非但行時調適亦有所標勝軌如心王經所說應知若布薩日下制布薩法法如經初序說舊疏云聲聞心弱必假四人已上方得廣誦大士行勝一人亦許廣說今謂廣誦聲聞亦許但不得作白羯磨也菩薩法中理應如此雖復廣誦不得作白誦者高座聽者下坐者為恭敬法故律亦不聽在下為高說各各被九條七條五條袈裟者一云以此文證三衣皆得入眾用一云此是并著被衣如三千威儀云不箸泥洹僧不得被五條不著五條不得被七條不著七條不得被九條故知并著也結夏安居一一如法者結時依處受日出界自恣舉懺皆准律行之若頭陀時莫入難處下辨行頭陀及夏安居擇處避難此中所制從始至末一云道俗悉同一云遊止教化不得冐難此則通制道俗若安居法布薩令坐但制出家五眾優婆塞經云優婆塞應畜僧伽梨衣鉢錫杖未知十八物盡須備不菩薩僧尼至半月應兩邊布薩誦大小二本不者輕垢在家菩薩若家內有淨室半月應自誦若無者由旬內寺舍作菩薩布薩則應往聽都不者輕垢若自家諠迫及由旬內無菩薩會集者不犯也若佛子應如法次第坐先受戒者在前坐後受戒者在後坐不問老少比丘比丘尼貴人國王王子乃至黃門奴婢皆應先受戒者在前坐後受戒者次第而坐莫如外道癡人若老若少無前無後坐無次第如兵奴之法我佛法中先者先坐後者後坐而菩薩不次第坐者犯輕垢罪為離憍慢隨順教法故制大小俱制道俗同學律中世尊集比丘僧告言汝等謂誰應受第一坐第一水第一食起迎送禮拜恭敬善言問訊或有言大姓家出者或言顏貌端政者或有言阿蘭若者或有言乞食者或有言糞掃衣者如是乃至或有言能唄者或有言多聞者或有言法師者或有言持律者或有言坐禪者佛告諸比丘乃引過去象狸鵽鳥相敬因緣汝等於我法律中出家應更相恭敬如是佛法可得流布自今已去聽隨長幼恭敬禮拜上坐迎送問訊又云不應禮白衣一切女人不應禮前受大戒者後受大戒者十三難三舉二滅一切非法語者不應禮何等人應禮小沙彌尼應禮大沙彌尼沙彌式刃摩那比丘尼比丘如是等人塔一切應禮若年少沙彌應禮大沙彌尼式刃摩那乃至比丘及塔一切應禮小式刃摩那應禮大式刃摩那比丘尼比丘及塔應禮年小比丘尼應禮大比丘尼比丘及塔亦應禮小比丘應禮大比丘大比丘塔亦應禮釋迦法中既云無別菩薩僧故准上律行於理無爽文中應如法次第坐者謂上下次第不違佛制此中行法諸師不同一說悉以受菩薩戒為次第百歲比丘後受菩薩戒一歲比丘前受菩薩戒則一歲比丘在前座百歲比丘在後坐男女黑白尊卑類別雖前受戒不得交雜若奴前受郎後受者則奴上郎下已入戒法中不隨本位故二說若本未受菩薩戒者皆在前受菩薩戒下若進受戒則還本次如百歲比丘未受一歲比丘已受已受者為上未受者為下若百歲者進受則還在上奴郎亦爾若奴先受郎未受者則奴上郎下郎若進受還在奴上既同在戒應隨本位如沙彌進受則在百歲尼上三說威儀坐次皆以聲聞法為次序莫問聲聞菩薩但先受者為上若聲聞比丘十歲菩薩比丘九歲猶十歲者為上智度論云諸佛多以聲聞為僧無別菩薩僧如彌勒菩薩文殊師利菩薩等以釋迦牟尼佛無別菩薩僧故入聲聞僧中次第坐此文但言先受者在前坐後受者在後坐不簡聲聞菩薩戒故在家菩薩既無歲數悉以菩薩戒為次今謂在家中亦應以受戒為先若受聲聞五戒若受菩薩五戒但先受者為上若奴先受郎後受者不得以受為次奴郎位別本不雜故設放奴為郎應隨受次世中行事多依後說不問老少者不隨生年之老少律中沙彌生年為次生年等者受戒為次此文既云不問老少以不隨其生年次第比丘比丘尼者謂二眾皆各受戒為次非謂先受尼在後受比丘上男女尊卑本不雜故俗中貴賤如前分別坐無次第兵奴之法者兵奴強者為先不以長幼次第佛法道尊不應如彼若佛子常應教化一切眾生建立僧坊山林園田立作佛塔冬夏安居坐禪處所一切行道處皆應立之而菩薩應為一切眾生講說大乘經律若疾病國難賊難父母兄弟和上阿闍梨亡滅之日及三七日四五七日乃至七七日亦應讀誦講說大乘經律一切齋會求福行來治生大火所燒大水所漂黑風所吹船舫江河大海羅剎之難亦讀誦講說此經律乃至一切罪報三惡七逆八難杻械枷鎖繫縛其身多婬多瞋多愚癡多疾病皆應讀誦講說此經律而新學菩薩若不爾者犯輕垢罪福慧兩善事猶輪翼隨闕一種勝果難辨故制令修大小不共七眾同學文中有二一教化令修福業二講說令修智業初中常應教化一切眾生乃至一切行道處皆應立之者謂修福業雖有多門就其要者且說建立行道處也隨力隨能化他自作必力所不瞻雖闕而不犯令修起智中應為一切眾生講說大乘經律者謂自有解智者謂其力能為他講說若疾病下別明為有難報恩之處亦為講說且列十種一病難謂國土多疾之時二國難謂惡王御世時三賊難謂惡人侵暴時四所尊終亡時五往來治生時有經本云行末將生六水火風難七羅剎難八一切罪報謂三報八難乃至繫縛其身九多煩惱十多疾病謂自身中有疾病也凡為十事應講經律使免離諸難轉諸業障研飾神明智慧增長若不爾者違而成犯也如是九戒應當學敬心奉持梵壇品中當說如是九已下總結指餘第二九戒中初五戒并以戒法攝受後四戒并以悲心教化前中初三明戒法授人後二明戒法自攝菩薩自攝令他隨學故雖自攝則是利他初三中第一明有器者不擇便授第二明有障者教令懺除第三明未受者不輒為說佛言佛子與人受戒時不得簡擇一切國王王子大臣百官比丘比丘尼信男信女婬男婬女十八梵六欲天子無根二根黃門奴婢一切鬼神盡得受戒應教身所著袈裟皆使壞色與道相應皆染使青黃赤黑紫色一切染衣乃至臥具盡以壞色身所著衣一切染色若一切國土中國人所著衣服比丘皆應與其俗服有異若欲受戒時師應問言汝現身不作七逆罪不菩薩法師不得與七逆人現身受戒七逆者出佛身血殺父殺母殺和上殺阿闍梨破羯磨轉法輪僧殺聖人若具七遮即現身不得戒餘一切人盡得受戒出家人法不向國王禮拜不向父母禮拜六親不敬鬼神不禮但解法師語有百里千里來求法者而菩薩法師以惡心瞋心而不即與授一切眾生戒者犯輕垢罪有器堪受皆應為授若以瞋嫌簡擇便乖㢡導之義故制令不簡菩薩有求受者悉不得乖以本誓兼濟故聲聞許而中悔是犯若本不許不犯七眾同學經許夫婦互為師故文中與人受戒時不得簡擇乃至盡得受戒者舉十七類悉許受戒文中不簡在家出家沙彌具足唯言得受若准下文教服異俗應通出家然受法有二若准律法自四受者應須簡擇無根等類若依三歸三聚總受文既不簡理應通受准半擇等許受五戒而遮近事性此中亦應許受具足而遮比丘等性文無別簡以義准的諸有智者當更尋教應教身所著袈裟下明毀俗好以應道服言壞色者壞彼大色成不正色與道相應者毀俗好故應道服也皆染使青黃赤黑紫色者小乘五部異見故服各一色菩薩於五無所偏執故通服五色此言青等五者皆取壞成青等非是大色青等乃至臥具盡以壞色者非但三衣壞色一切衣服乃至臥具亦同三衣皆使壞色身所著衣乃至與其國土下衣服色異者令色異俗也與俗服有異者作之方法亦令異俗既言比丘不應通俗舊說道俗皆須壞色者非也若欲受戒時下簡除重障以成淨器七逆者障之重也若現身作則不能成納戒之器設作法受終無剋獲故須簡別十三難中簡取五逆并加害師為七逆也其七名者一出佛身血二殺父三殺母四殺和上五殺阿闍梨六破羯磨轉法輪僧七殺聖人破羯磨法輪僧者一解唯破法輪僧是逆若破羯磨僧非逆破羯磨僧時不欲諍作起異見故然破法輪時羯磨壞故云破羯磨轉法輪僧論一解破法輪僧一向是逆若破羯磨應當分別若起法想破是則非逆若以非法想破於聲聞非逆於菩薩是逆如害二師及有學聖於聲聞非逆於菩薩為逆此亦應爾殺聖人者通取學無學不同五逆中唯取害無學菩薩聲聞相對分別是難非難應作四句一於聲聞是難非菩薩者謂十三中除五逆餘八二於菩薩是難非聲聞者謂七逆中殺學聖人破羯磨僧若害二師難非是逆八邊罪故於彼聲聞亦是難攝殺學聖人者曾受戒者八邊罪難未曾受者則非難也三於二俱是難者謂五逆也俱非難者除上事也若具七遮即身不得戒者則上七逆能遮戒故名之為遮具有兩義一具緣成業故名為具簡彼闕緣不具之逆二於一身中容具七逆謂曾受具大比丘者於一身中容具七故若未曾受除害二師及破僧逆問若就後義不具七逆亦應得受答不也具就極多說具七遮現不得戒非謂犯一一逆不成遮障若不爾者佛滅度後不須更問言無破僧出佛血故出家人法不向國王禮拜乃至鬼神不禮者示彼道尊言出家者簡彼在家在家菩薩既隨俗儀雖禮所尊亦無所犯鬼神者為求福故禮世間鬼若受戒人雖俗不聽若審知彼權現鬼神在俗菩薩禮亦無犯但解師語下并違之成犯若佛子教化人起信心時菩薩與他人作教戒法師者見欲受戒人應教請二師和上阿闍梨二師應問言汝有七遮罪不若現身有七遮罪者師不應與受戒若無七遮者得與受戒若有犯十戒者應教懺悔在佛菩薩形像前日夜六時誦十重四十八輕戒苦到禮三世千佛得見好相若一七日二三七日乃至一年要見好相好相者佛來摩頂見光華種種異相便得滅罪若無好相雖懺無益是人現身亦不得戒而得增受戒若犯四十八輕戒者對首懺悔罪便得滅不同七遮而教誡師於是法中一一好解若不解大乘經律若輕若重是非之相不解第一義諦習種性長養性不可壞性道種性正法性其中多少觀行出入十禪支一切行法一一不得此法中意而菩薩為利養故為名聞故惡求多求貪利弟子而詐現解一切經律是自欺詐亦欺詐他人故與人授戒者犯輕垢罪內無深解為利輒授有誤人之過故制之大小俱制七眾之中正在出家兼通在家在家亦有互作師故文中教化人起信心時者謂教化人令起欲受菩薩戒信菩薩與他人作教戒法師者謂與他人作受戒師應正制和上始終親教是和上故見欲受戒人應教而請二師者自未被請故教令請為和上也又須一人作羯磨師故更教令請一人為阿闍梨即是羯磨阿闍梨也義同聲聞沙彌受法而法仍通五眾受戒無簡別故問菩薩地受戒文中不云請二師文相似唯請羯磨師無請和上文何故彼此說不同耶答理應具請二師而彼文中不請和上者當是預請為親教師是故不須臨受方請或即一人具兼兩事謂作和上及阿闍梨是故彼文不別請也二師應問言下明欲將受問其遮法問為二師並問為一人問一人誰應問答若請二人阿闍梨應問正作羯磨人故若請一人為二師則無所妨也所問罪有三種一七逆一向不得受二十重若懺得相得受不得相不得戒今謂十重若懺得相不作受法便得本戒若不懺除應更增受三四十八唯須對悔不須更受若無好相雖懺無益者謂無罪滅得戒之益是現身亦不得戒者舊說非但不得本戒亦復不得更增戒也今謂遮其由懺得不遮由受得而得增受戒者舊作三解一云不得而強受更增受戒罪以違教故二云雖不得戒而得增受戒之福三云直是驚跪不得之辭耳今謂而得增受戒者是許重受之言謂犯十重懺不得相雖現身中不得本戒而得更增重受新戒所以得知瓔珞經云十重有犯無悔得使重受戒八萬威儀戒盡名輕有犯得使悔過對手悔滅菩薩地云若諸菩薩由此毀犯棄捨菩薩淨戒律儀於現法中堪任更受非不堪任如苾芻住別解脫戒犯他勝處法於現法中不任更受決擇分云由此因緣當知棄捨菩薩律儀若有還得清淨受心復應還受由此諸文知菩薩戒雖犯重捨而得更受若犯四十八輕者對手懺罪滅者謂對一人對手懺滅還得清淨手者亦名對首謂對一人合手懺謝故云對手面首相對陳罪悔滅故云對首菩薩地云又此菩薩一切違犯當知皆是惡作所攝應向有力於語表義能學能受小乘大乘補特伽羅發露悔滅若准此文聲聞亦得受菩薩懺又云若諸菩薩以上品纏違犯如上他勝處法失戒律儀應當更受若中品纏違犯如上他勝處法失戒律儀應當更受若中品纏違犯如上他勝處法應對於三補特伽羅或過是數應如發露除惡作法先當稱述所犯事名應作是說長老專志或云大德我如是名違越菩薩毘那耶法如所稱事犯惡作罪餘如苾芻發露悔滅惡作罪法應如是說若下品纏違犯如上他勝處法及餘違犯應對於一補特伽羅發露悔法當知如前若無隨順補特伽羅可對發露悔除所犯爾時菩薩以淨意樂起自誓心我當決定防護當來終不重犯如是於犯還出還淨不同七遮者十重悔得更受四十八輕但悔得清是故不同七遮一向不得現受而教戒師下制其教師令好解法不解大乘經律若輕若重是非之相者謂不解教法於律知其輕重於經知其是非謂十戒為重四十八為輕又染犯為重不染為輕又故作為重誤作為輕是謂輕重之相順理為是違理為非又大乘為是小乘為非所斷為非所修為是是為是非之相不解第一義諦者謂不解理法地論所說四種真實等名第一義若習種下謂不解行法習種姓謂十發趣長養姓者謂十長養不可壞姓者謂十金剛此三即是地前三賢道姓者謂十地正性謂佛地本業經中并六種姓謂習種姓性種姓道種姓聖種姓等覺姓妙覺姓道性之中并攝等覺故此唯五又道性入彼道種姓中正性攝彼十地等覺及妙覺性不可壞性外別立道性者十迴向後更修燸等四善根是入聖道之近方便故別立之其中多少觀行出入十禪支一切行法一一不得此法中意者謂於定門不得意趣十禪支者上卷經中云十心第十心云八百三昧十禪支而不別名未詳是何舊云十八禪支中除同取異故成十支謂初禪有五覺觀喜樂一心二禪四中唯取內淨增前為六餘三同初故不取之三禪五中唯取捨念安慧增前為九餘二同前故不取之四禪四支唯取不苦不樂增前為十餘三同前故不取之而菩薩下辨無德作師成犯違也與十八戒有何別者一云前制為新受者必須有解此制為重者必須具解一云前制無解輒授多是掘尾者所行此制為利妄授多是無羞者所為今謂前於攝善門中制今於利生門中制若佛子不得為利養故於未受菩薩戒者前若外道惡人前說此千佛大戒邪見人前亦不得說除國王餘一切人不得說是惡人輩不受佛戒名為畜生生生之處不見三寶如木石無心名為外道邪見人輩木頭無異而菩薩於是惡人前說七佛教戒者犯輕垢罪戒法尊重理須簡器非器輒說反生罪過故制斷也大小俱制七眾亦同菩薩地云又諸菩薩於受菩薩戒律儀法雖已具足受持究竟而於謗毀菩薩藏者無信有情終不率爾宣示開悟所以者何為其聞已不能信解大無知障之所覆蔽便生誹謗由誹謗故如住菩薩淨戒律儀成就無量大功德藏彼誹謗者亦為無量大罪業藏之所隨遂乃至一切惡言惡見及惡思惟未永棄捨終不遠離文中不得為利養於未受菩薩戒者前乃至大邪見人前亦不得說者若不為利欲為將受知戒相故雖說無犯故地論云又諸菩薩欲授菩薩菩薩戒時先應為說菩薩法藏摩怛履迦菩薩學處及犯處相令其聽受以慧觀察自所意樂堪能思擇受菩薩戒非唯他勸非為勝他當知是名堅固菩薩堪受菩薩淨戒律儀以受戒法如應正授故知為信將欲受者雖未受時亦得預說非如聲聞受後方說未受菩薩戒者設無異見由未受故不得為說聲聞具戒既未受大理亦不得輒為彼說外道惡人者謂異見人也大邪見者謂毀謗人唯除國王者王得自在成敗由彼又令知法清其心故得為說也是惡人輩下呵不受人而菩薩下輒說成犯無心受者皆名惡人善戒經云若比丘為求罪過聽菩薩戒不信受教者及不成就優婆塞戒不成就沙彌戒不成就波羅提木叉戒者不得聽菩薩戒聽者得罪若比丘犯波羅提不愧不悔聽菩薩戒得偷蘭遮若犯偷蘭不愧不悔聽菩薩戒得僧殘罪若犯僧殘不愧不悔聽菩薩戒得波羅夷罪謂十八重若有說者得僧殘罪是故經中作如是言不信者不應聽不信者不應說若佛子信心出家受佛正戒故起心毀犯聖戒者不得受一切檀越供養亦不得國王地上行不得飲國王水五千大鬼常遮其前鬼言大賊若入坊舍城邑宅中鬼復常掃其脚跡一切世人咸皆罵言佛法中賊一切眾生眼不欲見犯戒之人畜生無異木頭無異若故毀正戒者犯輕垢罪此下兩戒辨自攝戒於中初戒辨攝戒行後戒辨攝戒教毀犯淨戒冐當信施於自增罪於他損福故制斷也大小乘俱制而聲聞中未見別結毀戒受施之罪大士損利生行故別結罪正在五眾文言信心出家故謂隨所犯結本罪已更增毀犯受施之罪所犯本罪通於輕重唯除上纏失戒者也文中信心出家受佛正戒者由出家受戒當任福田故偏言出家故起心毀犯聖戒者佛所制戒皆名聖戒知而故違名故起心虧損受體故云毀犯不得受一切檀越供養等者戒田既毀不當受供五千大鬼常遮其前者以非分冐受故幽被非人之呵一切世人罵詈下以虛損信施故顯受世人之罵若佛子常應一心受持讀誦大乘經律剝皮為紙刺血為墨以髓為水折骨為筆書寫佛戒木皮󰝿紙絹素竹帛亦悉書持常以七寶無價香華一切雜寶為箱囊盛經律卷若不如法供養者犯輕垢罪法為開神之摸特須尊敬若不如法故護則於行多虧故制之令敬七眾同學大小不共文中凡列五種一受持二讀三誦四書寫五供養第四中剝皮為紙等者若得堅心無動者則應行之不爾未必須行但應作心願為木皮角紙絹等隨力必須為之菩薩地中於三通制故彼文云若諸菩薩淨戒律儀於日日中若於如來或為如來造制多所若於正法或為正法造經卷所謂諸菩薩索怛攬藏摩怛理迦若於僧伽謂十方界已入大地諸菩薩眾若不以其或小或多諸供養具而為供養下至以身一拜禮敬下至以語一四句頌讚佛法僧真實功德下至以心一清淨心隨念三寶真實功德空度日夜是名有犯有所違越若不恭敬嬾墮懈怠而違犯者是染違犯若誤失念而違犯者非染違犯無違犯者謂心狂亂若已證入淨意樂地常無違犯由得清淨意樂菩薩譬如已得證淨苾芻恒時法爾於佛法僧以勝供具承事供養善生經云若作衣服鉢器先奉上佛并令父母師長先一受用然後自服若上佛者當以香花贖之若佛子常起大悲心若入一切城邑舍宅見一切眾生應當唱言汝等眾生盡應受三歸十戒若見牛馬猪羊一切畜生應心念口言汝是畜生發菩提心而菩薩入一切處山川林野皆使一切眾生發菩提心是菩薩若不發教化眾生心者犯輕垢罪此下四戒以悲教化於中初二明悲攝眾生後二辨以敬護正法法住人益故雖護法即是化人初二中初戒明唱導教化次戒辨說法教化見生不化乖普攝行故制之道俗同學大小不失以聲聞本不兼濟故文中常起大悲心者愍彼長沒苦海常欲拔之令出若入已下內心起悲發言唱導十戒者或是十善業道之戒或是菩薩十無盡戒見畜令發菩薩心者畜生之中或有黠慧得領解者或雖當時無能領解法聲光明入毛孔中遠作菩提之因緣故若佛子常行教化起大悲心若入檀越貴人家一切眾中不得立為白衣說法應在白衣眾前高座上坐法師比丘不得地立為四眾說法若說法時法師高座香華供養四眾聽者下坐如孝順父母敬順師教如事火婆羅門其說法者若不如法說者犯輕垢罪道聽途說有慢法之過故制斷之七眾同學文言比丘者在家為師範義小故大小共制文中常行教化大悲心者悲心教化事在益物理宜嚴敬生善不應輕薄起非一切眾中已下正明說法儀式於中有二一明為白衣說法儀二辨為四眾說法儀准律人臥已坐或為覆頭投杖等悉應同制如孝順父母者尊人也如事火婆羅門者重法也若佛子皆以信心受佛戒者若國王太子百官四部弟子自恃高貴破滅佛法戒律明作制法以我四部弟子不聽出家行道亦復不聽造立形像佛塔經律立統官制眾使安籍記僧菩薩比丘地立白衣高座廣行非法如兵奴事主而菩薩正應受一切人供養而反為官走使非法非律若國王百官好心受佛戒者莫作是破三寶之罪若故作破法者犯輕垢罪此下兩戒敬護正法初戒遮其惡制後戒護其正教初中違佛立制是破法因緣故制令斷華嚴云不非先制不更造立此之謂也大小俱制七眾同防文中皆以信心受戒者謂本受戒時皆用信心也若國王下謂變持邪慢滅破佛法由二因緣滅破佛法一立非法制二不聽出家行道等事破三寶之罪者法癡人摧三寶俱破也故作破法者由非制而制是制便斷也若佛子以好心出家而為名聞利養於國王百官前說佛戒者橫與比丘比丘尼菩薩戒弟子作繫縛事如獄囚法如兵奴之法如師子身中蟲自食師子肉非餘外蟲如是佛子自破佛法非外道天魔能破若受佛戒者應護佛戒如念一子如事父母不可毀破而菩薩聞外道惡人以惡言謗破佛戒之聲如三百鉾刺心千刀萬杖打拍其身等無有異寧自入地獄經於百劫而不一聞惡人以惡言謗破佛戒之聲而況自破佛戒教人破法因緣亦無孝順之心若故作者犯輕垢罪戒法祕密非俗宜聞理應愛護同自子親而於未信俗前妄說佛戒祕要反為行人繫縛更起正法蕀刺法衰人墜莫不由此故制令敬護大小俱制七眾同學文中以出家好心者謂本出家時有愛法好心也而為名聞下乖本好心反從名利於國王百官前說佛戒者馳心臭餌贈以聖言也橫與比丘等繫縛者由俗聞佛戒非理撿挍故橫作繫縛也如師子身中蟲下引喻重嘖破法由自佛子不由外道天魔也若受佛戒者下勸令敬護而何況自破下違成犯也如是九戒應當學敬心奉持如是八戒應當下總結敬持諸佛子是四十八輕戒汝等受持過去諸菩薩已誦未來諸菩薩當誦現在諸菩薩今誦諸佛子下大段第三總結輕垢勸令受持諸佛子諦聽此十重四十八輕戒三世諸佛已誦當誦今誦我今亦如是誦汝等一切大眾若國王王子百官比丘比丘尼信男信女受持菩薩戒者應受持讀誦解說書寫佛性常住戒卷流通三世一切眾生化化不絕得見千佛佛佛授手世世不墮惡道八難常生人道天中我今在此樹下略開七佛法戒汝等大眾當一心學波羅提木叉歡喜奉行如無相天王品勸學中一一廣明三千學士時坐聽者聞佛自誦心心頂戴歡喜受持佛子諦聽下是流通分於中有二一付法令持二結通餘化初中有三一命眾即佛子諦聽也二正以付囑三三千學下時眾頂戴正付中有二一戒經令受持二我在今樹下囑戒法令奉行爾時釋迦牟尼佛說上蓮華臺藏世界盧舍那佛所說心地法門品中十無盡戒法品竟千百億釋迦亦如是說從摩醘首羅天王宮至此道樹下十住處說法品為一切菩薩不可說大眾受持讀誦解說其義亦如是千百億世界蓮華藏世界微塵世界一切佛心藏地藏戒藏無量行願藏因果佛性常住藏如如一切佛說無量一切法藏竟千百億世界中一切眾生受持歡喜奉行若廣開心地相相如佛華光王七行品中說明人忍慧強能持如是法未成佛道間安獲五種利一者十方佛愍念常守護二者命終時正見心歡喜三者生生處為淨菩薩友四者功德聚戒度悉成就五者今後世性戒福慧滿此是佛行處智者善思量計我著相者不能信是法滅盡取證者亦非下種處欲長菩提苗光明照世間應當靜觀察諸法真實相不生亦不滅不常復不斷不一亦不異不來亦不去如是一心中方便勤莊嚴菩薩所應作應當次第學於學於無學勿生分別想是名第一道亦名摩訶衍一切戲論惡悉由是處滅諸佛薩婆若悉由是處出是故諸佛子宜發大勇猛於諸佛淨戒護持如明珠過去諸菩薩已於是中學未來者當學現在者今學此是佛行處聖主所稱歎我已隨順說福德無量聚迴以施眾生共向一切智願聞是法者疾得成佛道菩薩戒經終余曾聞之師世多梵網疏鈔而義寂師所述最為妙詮也爾來求之髣髴乎寶覺尊者之於首楞嚴者有稔于期矣頃寓城北密嚴菴偶書林某氏携來一古書曰此是寂法師之梵網疏也余驚歎頂受而燒薌拜閱傳寫展轉誤魯魚者不為不多管識之所及謹校隨正遂諭某氏繡梓行世庶幾自利延及他焉然此疏所牃與流布經往往有異東掖註疏言藏中有闕本蓋指之乎是故且執天台經本駁入疏中以便合稽又旁添和字者欲令嬰學易解也其猶未正者更俟後賢之參訂而已旹貞亨元年龍集甲子僧自恣之日晚學比丘謹書焉
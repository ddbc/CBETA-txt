大寶積經一百二十卷右此一部經新譯舊譯四十九會合成一部於中折取二十六會三十九卷為菩提流志新譯餘二十三會八十一卷並是舊譯勘同編入已備餘錄故不重存其新譯會具如別錄初第十一卷寶積部中依次編列實相般若波羅蜜經一卷文殊師利所說不思議佛境界經二卷大乘金剛髻珠菩薩修行分一卷寶雨經十卷大乘伽耶山頂經一卷不空羂索神變真言經三十卷千手千眼觀世音菩薩姥陀羅尼身經一卷如意輪陀羅尼經一卷六字神呪經一卷護命法門神呪經一卷廣大寶樓閣善住祕密陀羅尼經三卷一字佛頂輪王經五卷文殊師利寶藏陀羅尼經一卷金剛光焰止風雨陀羅尼經一卷有德女所問大乘經一卷般若波羅蜜多那經一卷妙慧童女所問經一卷不空羂索呪心經一卷妙德婆羅門女問佛轉何法輪經一卷智猛長者問經一卷佛入毘耶離除一切鬼病經一卷那耶經一卷大陀羅尼經一卷文殊師利呪法藏經一卷一字呪王經一卷無迦略曳菩薩造廣大摩尼祕密善住經一卷釋般若六字三句論一卷右五十三部一百一十一卷沙門菩提流志本名達摩流支唐言法希天后改為菩提流志唐云覺愛南印度人婆羅門種姓迦葉氏聰叡絕倫風神爽異生年十二外道出家師稟波羅奢羅學彼經術遂洞曉聲明尤閑數論陰陽歷數天理天文呪術醫方皆如指掌年登耳順自謂孤行撩僧論議䞈以身事時有大乘上座部三藏厥號耶舍瞿沙知其根熟遂與交論未越幾關詞理俱屈始知佛日高明匪螢燈竝照法流深廣豈涓渧等潤投身敬事專學佛乘奉戒無虧志節高峻崇慧有在解學寬深未越五年通達三藏天皇遠聞雅譽遣使往要未及使還白雲遽駕暨天后御極方赴帝京以長壽二年癸巳創達都邑即以其年於佛授記寺譯寶雨經中印度王使沙門梵摩同宣梵本沙門戰陀居士婆羅門李無諂譯沙門慧智證語沙門處一等筆受沙門思玄等綴文沙門圓測神英等證義同賓寺亟孫辟監護後於大周東寺譯實相般若金剛髻大乘伽耶頂有德妙慧文殊不思議境界妙德女問佛等經又於佛授記寺譯護命法門六字神呪般若蜜多那不空羂索呪心智猛長者問除鬼病那耶大陀羅尼文殊呪法藏一字王摩尼祕密善住等經及般若六字三句論已上一十九部合二十卷沙門行感等同譯後至和帝龍興神龍二年景午隨駕歸京勅於西崇福寺安置遂譯廣大寶樓閣不空羂索神變一字佛頂千手眼姥陀羅尼如意輪文殊寶藏金剛光焰等經及大寶積此經都有四十九會上代譯者摘會別翻而不終部帙往者貞觀中玄奘法師往遊印度將梵本於弘福寺譯大菩薩藏經即是寶積第十二之一會後於玉華宮寺翻大般若竟諸德慇懃請翻寶積玄奘法師云譯寶積之功不謝於般若余生涯已窮恐不終其事固請不已遂啟夾譯之可得數行乃嗟歎曰此經與此土群生未有緣矣余氣力衰竭不能辨也因而遂輟流志來日復齎其梵本和帝命志續奘餘功遂廣鳩碩德并名儒等繹舊翻之經考挍新來之夾上代譯者勘同即附昔來未出按本具翻兼復舊譯義擁文迷即須重譯始乎神龍二年景午創筵迄于叡宗先天二年癸丑畢席於中二十六會三十九卷流志新譯謂三律儀會無邊莊嚴會無量壽如來會不動如來會被甲莊嚴會文殊師利普門會出現光明會佛為阿難說處胎會無盡伏藏會授幻師跋陀羅記會大神變會優波離會發勝志樂會善順菩薩會勤授長者會優陀延王會妙慧童女會恒河上優婆夷會功德寶華敷菩薩會善德天子會阿闍世王子會淨信童女會彌勒菩薩所問會無盡意菩薩會勝鬘夫人會廣博仙人會發題日於內佛光殿和帝親御法筵筆受經旨百寮侍坐妃后同觀求之古人無以加也逮叡宗嗣曆復於北苑白蓮花亭及大內甘露等殿別開會首亦親筆受竝沙門思忠及東印度大首領伊舍羅直中書度頗具等譯梵文北印度沙門達摩南印度沙門波若丘多等證梵義沙門慧覺宗一普敬履方等筆受沙門勝嚴法藏塵外無著深亮懷迪等證義沙門承禮神暕雲觀等次文太子詹事東海郡公徐堅𠚼王傳固安伯盧粲尚書右承東海男盧藏用中書舍人舒王男蘇瑨禮部郎中彭景直左補闕祁縣男王瑨大府丞顏溫之太常博士賀知章等潤色中書侍郎平輿侯陸象先侍中鉅鹿公魏知古等監譯前太常卿薛崇胤通事舍人弘農男揚仲嗣監護繕寫既了將本進內叡宗外總萬方內崇三寶御筆製序標於經首前後總譯五十二部合一百一十一卷三藏流志自翻寶積經了更不譯經禪觀怡神金丹養志壽雖過百道業無虧持誦經行晨昏靡替至開元十二年隨駕入洛勅於長壽寺安置以流志所住加號開元至十五年九月顧謂門人曰胞幻之身日就衰朽縱然久住終歸磨滅吾生年攝養冀無衰弊今漸遲暮徒更延時遂從二十日不飲不食藥餌俱絕雖向五旬神色如常至十一月三日遂索香水洗浴換新潔衣至四日晨朝取梵本眾經手擎頂戴一一讚歎至五日齋時告諸侍人皆令四散吾暫就淨汝勿喧聲遂於淨室之中右脇而臥奄然而卒春秋一百五十有六自非積修勝業脫屣塵勞焉能保此遐齡去留專己者也既聞天聽皇哀感慕慟歎久之追贈鴻臚大卿諡曰開元一切遍知三藏詔遣內侍杜懷敬往東都監葬勅內庫出物供葬所須務令優贍無限其數於是鹵簿羽儀幡幢花蓋闐塞衢巷而不可數遂遷窆於龍門起塔供養焉五分羯磨一卷右一部一卷其本見在沙門釋愛同俗姓趙氏本天水人代襲冠冕同弱齡出家後以律學馳譽講彌沙塞律遠近師稟昔宋朝罽賓三藏覺壽譯彌沙塞律因出羯磨一卷時運遷移其本零落尋求不獲學者無依同遂於大律之內抄出羯磨一卷彼宗學者盛傳流布新譯大方廣佛華嚴經音義二卷右一部二卷其本見在沙門釋慧苑京兆人華嚴藏法師上首門人也勤學無惰內外兼通華嚴一宗尤所精達苑以新譯之經未有音義披讀之者取決無從遂博覽字書撰成二卷使尋翫之者不遠求師而曉於字義也大佛頂如來密因修證了義諸菩薩萬行首楞嚴經十卷右一部十卷其本見在沙門般剌蜜帝唐云極重中印度人也懷道觀方隨緣濟度展轉遊化達我支那乃於廣洲制旨道場居止眾知博達祈請亦多利物為心敷斯祕蹟以神龍元年龍集乙巳五月乙卯二十三日辛丑遂於灌頂部中誦出一品譯成十卷即前萬行首楞嚴經是也烏萇國沙門引伽釋迦譯語菩薩戒弟子前正儀大夫同中書門下平章事清河房融筆受脩州羅浮山南樓寺沙門懷迪證譯其僧傳經事畢汎舶西歸有因南使流通於此說妙法決定業障經一卷出生無邊門陀羅尼經一卷師子素馱婆王斷肉經一卷大乘修行菩薩行門諸經要集三卷右四部六卷其本見在沙門釋智嚴于闐國王之質子性欝持名樂幼至大唐早居榮祿授左領軍衛大將軍上柱國封金滿郡公而立性淳質貞信居懷請捨宅置寺奉為國家神龍二年五月十一日勅允其所請又自惟生居異域長自中華幸得侍奉四朝班榮寵極猶恐叨丞厚祿濫沐殊恩於是因請出家冀酬玄澤神龍二年七月二十四日墨制云人之情也莫不貪惜祿位卿之願也乃欲棄欲出家襲蘭若之蹤起禪那之行忽省來奏嗟賞兼懷特遂所祈式成高志以景龍元年十一月五日和帝生日捨家剃落法號智嚴仍請住終南山至相寺蘭若修道由是虛心慮靜宴坐經行精苦居懷幽捿積念加以經明唐梵智照幽微寶積真詮如來祕偈莫不屢丞綸旨久預翻詳頻奉絲言兼令證譯於石鱉谷居阿練若習頭陀行開元九年於石鱉練若及奉恩寺譯決定業障經等四部竝文質相兼得其深趣又譯尊勝陀羅尼呪一首及法華經藥王菩薩等呪六首時有經本寫新呪入幸勿怪之大毘盧遮那成佛神變加持經七卷蘇婆呼童子經三卷蘇悉地羯羅經三卷虛空藏菩薩能滿諸願最勝心陀羅尼求聞持法經一卷右四部一十四卷其本見在沙門輸波迦羅具足梵音應云戎婆揭羅訶唐音正翻云淨師子以義譯之名善無畏中印度摩訶陀國人住王舍城那爛陀寺本剎利種姓剎帝利捨俗榮貴依佛出家神氣清虛道業恢著精通禪慧妙達總持三藏教門一心遊入五天諸國久播芳名大悲利生有緣東漸塗至北印度境響振摩訶支那我皇搜集賢良發使迎接以開元四年景辰大齎梵本來達長安初於興福南院安置次後五年丁巳於菩提院譯虛空藏求聞持法一卷沙門悉達譯語沙門無著綴文筆受其無畏所將梵本有勅並令進內緣此未得廣譯諸經曩時沙門無行西遊天竺學畢言歸迴至北天不幸而卒所將梵本有勅迎還比在西京華嚴寺收掌無畏與沙門一行於彼簡得數本梵經並總持妙門先未曾譯至十二年隨駕入洛於大福先寺安置遂為沙門一行譯大毘盧遮那經其經具足梵文有十萬頌今所出者撮其要耳沙門寶月譯語沙門一行筆受承旨兼刪綴詞理文質相半妙諧深趣又出蘇婆呼蘇悉地二經無畏性愛恬簡靜慮怡神時開禪觀獎勸初學慈悲作念接引無虧人或問疑割析無滯七俱胝佛母准泥大明陀羅尼經一卷金剛頂瑜伽中略出念誦法四卷金剛頂經曼殊室利菩薩五字心陀羅尼品一卷觀自在如意輪菩薩瑜伽法要一卷右四部七卷其本並在沙門跋日羅菩提唐云金剛智南印度摩賴耶國人婆羅門種幼而出家遊諸印度雖內外博達而偏善總持於此一門罕有其匹隨緣遊化隨處利生聞大支那佛法崇盛遂汎舶東逝達于海隅間八年中方屆京邑於是廣弘祕教建曼荼羅依法作成皆感靈瑞沙門一行欽斯祕法數就諮詢智一一指陳復為立壇灌頂一行敬受斯法請譯流通以十一年癸亥於資聖寺為譯瑜伽念誦法及七俱胝陀羅尼東印度婆羅門大首領直中書伊舍羅譯語嵩岳沙門溫古筆受至十八年庚午於大薦福寺出曼殊室利五字心及觀自在瑜伽要沙門智藏譯語又於舊隨求中更續新呪智執總持契所至皆驗祕教流傳寔斯人矣復有灌頂弟子正議大夫行中書舍人侍皇太子諸王文章集賢院學士呂向敬師三藏因而紀之曰和上本中天竺國剎利王伊舍那靺摩第三子也後因南天國王將軍米准那薦聞遂稱南天竺人也年始十歲於那爛陀寺出家依寂靜智師學聲明論年十五往西天竺國經四年學法稱論却迴於那爛陀寺年二十受具戒六年學大小乘律又學南宗般若燈論百論十二門論年二十八於迦毘羅衛城就勝賢論師學瑜伽論唯識論辯中邊論經三年至三十一往南天竺於龍樹菩薩弟子龍智年七百歲今猶見在經七年承事供養受學金剛頂瑜伽經及毘盧遮那總持陀羅尼法門諸大乘經典并五明論受五部灌頂諸佛祕要之藏無不通達遂辭師龍智却還中天尋禮如來八相靈塔其後南天三年亢旱其王捺羅僧伽補多靺摩遣使迎請和上於自宮中建灌頂道場請雨其時甘澤流澍王臣欣慶遂為和上造寺安置經餘三載國南近海有觀自在菩薩寺門側有尼枸陀樹先已枯顇和上七日斷食行道樹再滋茂菩薩應現而作是言汝之所學今已成就可往師子國瞻禮佛牙登楞伽山禮拜佛跡迴來可往中國禮謁文殊師利菩薩彼國於汝有緣宜往傳教濟度群生聞是語已不勝忻慰僧徒咸聞其語寺眾乃曰若菩薩降臨尼拘陀樹枝葉滋榮去即枯顇以此為侯經三七日却迴辭其國王將領弟子道俗八人往師子國至楞伽城王臣四眾以諸香花迎禮和上至其宮側復往無畏王寺頂禮佛牙持諸香花精誠供養遂感佛牙放光空中成蓋普現大眾咸覩斯瑞便住其寺半年供養遂詣東南往楞伽山逕中路禮佛眼塔其時行道一日一夜無願不果次至七寶山城次行至嚕呵那國國管寶山其山土地足多羅樹國王先信小乘聞和上至出城遠迎就王宮殿廣陳供養經一月餘日和上為說大乘理性便能悟入信受欣喜即廣施雜寶和上不受云本來意者頂禮佛跡非為珍寶遠來至此願示其路王即遣人持輿令和上乘上送至山下其山多諸猛獸師子毒龍野人羅剎黑風苦霧常守護此山上珍寶非是禮聖迹人不可昇上得入此山和上於山下焚香頂禮發弘誓願願見昔佛在世說法之時山神發願已畢天開霧散猛獸潛藏遂與弟子於山北面近東渡水而上却轉向西北又西南尋谷攀藤接葛異種孤危至山中腰近次北面有一泉水流出其中總是紅頗梨瑟瑟金銀諸寶又多寶性草及曼陀羅花優鉢羅花時逢龕崛皆是先靈修道之處山中香花草木不可稱計不停不滯七日攀緣方至山頂尋求靈跡見一圓石可高四五尺許方廣可有二丈佛之右足隱在石上見有損缺心即生疑謂之非是佛跡仰天號泣憶昔如來遂感五色雲現及有圓光佛跡相輪分明顯現聞有聲言此真佛跡但為往代眾生將來業重留此跡耳聞已歡喜香花供養入定一日從定出已七日旋遶把石尋緣行道其佛跡外石上有數石盞亦中然燈時有野人將甘蔗子椰子蕉子署藥等來施和上時弟子見之四散奔走和上言曰此來供養非損汝輩便取所施與授三歸戒其野人將小石施佛跡上打碎取喫何謂如是損其心上云治心痛從此驗知佛跡漸損其上多風不可久住頂上四望去其山下五六十里外周有山圍繞狀如域壁山上總是白雲國人號名楞伽城山山外西北連師子國界餘是大海當觀望之時和上不覺失脚砌下臨崖便住不損毫毛當知是佛不思議力弟子等驚喜不已遂復道而還所有靈跡重禮辭迴來去經一年却至南天竺國具述上事聞於國王王又請留宮中供養經一月日和上白王貧道先發誠願彼支那國禮文殊師利并傳佛法即日辭王王曰唐國途逕絕遠大海難渡不得可到住此教化足獲利益再三請住和上宿志不移王曰必若去時差使相送兼進方物遂遣將軍米准那奉大般若波羅蜜多梵夾七寶繩床七寶金釧寶鈿耳璫雜物衣甲綵緤沈水龍腦諸物香藥等奉進唐國願和上撿校加持得達彼國發來之日王臣四眾香花音樂送至海濱和上東向遙禮文殊西禮觀音菩薩便與徒眾告別登舶入海得好風便一日一夜渡海却到師子國勃支利津口逢波斯舶三十五隻其國市易珍寶諸商主見和上同心陪從師子國王室哩室囉聞和上再至又迎宮中一月供養苦留不住重禮佛牙便即進路王使道俗香花音樂餞送海岸和上至發行日是諸商主並相隨渡海經一月至佛逝國佛逝國王將金傘蓋金床來迎和上緣阻惡風停留五月風定之後方得進發經過諸國小小異物及以海難洪波雜沸不可具述計去唐界二十日內中間卒逢惡風忽發雲氣叔闇毒龍鯨鯢之屬交頭出沒是諸商舶三十餘隻隨波流泛不知所在唯和上一舶以持隨求得免斯難又計海程十萬餘里逐波汎浪約以三年緣歷異國種種艱辛方始得至大唐聖境行至廣府重遭暴雨時節度使使二三千人乘小船數百隻并以香花音樂海口遠迎至開元八年中初到東都親得對見所有事意一一奏聞奉勅處分使令安置四事供養僧徒請法王公問道從是隨駕往復兩都至十一年方事翻譯於資聖寺薦福道場所翻譯成四部七卷時庚午歲開元十八年已入開元釋教錄也至十九年後又譯出金剛頂經瑜伽修習毘盧遮那三麼地法一卷千手千眼觀世音菩薩大身呪本一卷千手千眼觀自在菩薩廣大圓滿無礙大悲心陀羅尼呪本一卷不動使者陀羅尼祕密法一卷右四部四卷其本見在南天竺國三藏沙門跋日羅菩提譯至二十四年隨駕西京二十九年有勅放歸本國行至東都現疾告終天寶二年癸未之歲二月辛未朔二十七日丁酉龍門起塔時有逸人混倫翁撰文書題云大唐東京大廣福寺故金剛三藏塔銘并序詞曰至道幽深玄宗湛邃百靈間出大聖時遊化滿三千位超十地真言遂闡像設斯行金剛三藏者中天竺國剎利王伊舍那靺摩第三子以開元七年南天竺國因節度使將軍米准那表薦入朝遂稱南天竺人焉誕育靈奇幼有神異懇請於父求之入道年甫十歲於那爛陀寺依寂靜智出家學聲明論兼九十四書尤工祕術妙閑粉繪大師號菩提跋析羅當其開濟遊方為務往詣南天於龍智處契陀羅尼藏便會宿心請建道場散藏五部經于七載每至時飲食從空而下金剛薩埵常現於前又陟楞伽山頂觀如來脚跡燒以酥燈其燈明徹其跡微茫當起少疑便現深相靈契也若是時南天竺有尼拘陀樹久而枯顇大師繞樹行道七日斯須花葉如故其真應也如是大師從南天持大菩薩教本二十萬言兼瑜伽梵夾而至矣其靈感也若斯因屆唐國建毘盧遮那塔規摸意表思銳毫端代為希有其工異也如是帝甚嘉之額出天書縑仍恩錫以今方古未之有也嘗登前佛壇受法王寶號金剛智三藏王公士庶無不宗仰二十四年隨駕入長安至二十九年七月二十六日天恩放還本國至東京廣福寺乃現疾嗟有身之患坐而遷化弟子僧智藏等請留遺教頃間復還囑付畢曰西國涅槃盡無坐法隨師返寂右脇而眠即師子王經所載也悟身非有蟬蛻遐舉其年八月十五日證果矣春生現滅哀傷於此帝坐悲惜感於士心其年九月五日勅令東京龍門安置至天寶二年二月二十七日於奉先寺西崗起塔其塔來也是漏盡阿羅漢建立一名卒堵波二名偷婆憑巒據川皆能面伊審高卑以合制籌廣狹以中規甃散排牙洩餘雨之瀸漏牧危撮頂積流雲之奔影掩乎石扇閉以金鎖林松簫瑟峯碑岌峨千齡之前川谷推移百代之後人神莫知乃為銘曰峨峨法岫滔滔智田為道之始則人之先名揚中國業善南天示曉示喻三千大千浮圖亞迹摩騰比肩真寂有境生死無邊釋迦示現迦葉求緣無來無去何後何前猗歟叡哲運謝時賢風摧道樹浪沒慈船層塔虛設寶鐸空懸柏吟宵吹松生暮煙人世移易陵谷推遷唯餘石誄千年萬年圓照自惟微賤限以晚生大師歿年始參幼學翻譯應詔殊未識知謹依紀銘敘述前事望祛情惑無嫌廣焉博雅宏才幸無誚也聞夫至道體也無欲為先福善之徵莫大有後承其後者代有高人大興善寺三藏即其人矣昔事先師法諱智藏承旨譯語弘闡真乘洎肅宗臨朝彌加尊重不斥名字號曰不空此取登壇散花號也代宗馭曆加號及官位鴻臚卿品加特進號大廣智三藏不空追贈先師錫諡官號永泰元年歲在乙巳十一月一日乃頒制曰勅不空三藏和尚故金剛三藏天資秀異氣稟冲和識洞四生心依六度爰自西域杖錫東來以梵行周身慈心濟物覺花外照智炬內明汲引群迷證契圓寂密傳法印示隱涅槃衣鉢空存音徽長往教能垂後禮有飾終宜旌美名俾叶榮贈開府儀同三司仍贈號大弘教三藏夫俗典有母以子貴今釋氏乃師因弟榮冀萬古千秋傳之不朽又至大曆三年六月十二日奏東京龍門故開府儀同三司大弘教三藏塔所掃灑無名僧惠恒惠端行者趙元及法名惠翻田榮國法名惠濬童子李寶達右特進試鴻臚卿大興善寺三藏沙門大廣智不空奏前件無名僧等先嘗奉事故大和上服勤香火積有歲年志性柔和堅固無懈請與正名便送塔額住彼灑掃冀終罔極獲展師資行者童子等並久習真言兼誦經典不離本院業已成就伏乞與度俾勵修持勅旨依奏同日又奏請御書東京龍門故開府儀同三司大弘教三藏塔額右故大和上感謝人間化歸地界音容緬邈塔廟猶存陛下每懷德不忘悼往空積恩加錫贈寵延魂道凡在有識罔不載荷未懸雲牓敢冀天文伏乞賜一塔額永垂標記如天恩允許伏聽勅旨上依所請御札親題并於忌晨賜千僧供至十三日修表陳謝詞曰沙門不空言不空早侍先大和上猥承獎訓愧無昇堂之誓謬忝入室之遇曼茶羅灌頂壇者萬行之宗密證之主將涉覺路何莫由斯始先師所傳啟此方耳目慧燈罷照日月將深陛下思續耿光不遺疵賤詔開灌頂俾建道場纔髣髴於存年豈歸依之補處皇慈乃󱭭渥澤累霑降五僧紫泥封雲隨髮落下千人天飯器香任風吹況塔額親題佳諸伊洛龍門之下更攢崛起之峯月輪之間恒聚冲飛之雁無任載荷屏營之至謹附監使李憲誠表陳謝以聞謹言寶應元聖文武皇帝批曰和上釋梵宗師人天歸仰慈悲智力拯拔生靈廣開壇場弘宣法要福資國土慧洽有情媿厚良多煩勞申謝至八月十五日和上忌晨奉勅賜茶一百一十串充大和上遠忌齋用修表謝聞沙門不空言伏奉恩命今月十五日故大弘教三藏遠忌設千僧齋賜茶一百一十串伏戴殞悲啟處無地不空誠哀誠恐以悽以感故大和上道被四生化遷十地輝容緬邈經此忌晨倍增霜露之悲深積鶴林之痛陛下恭弘付囑遠念芳猷分御膳以飯足千僧流香茗而數盈百串繽紛梵宇郁馥禪庭凡在門生無任感荷不勝悲戴之至謹附監使奉表陳謝以聞謹言寶應元聖文武皇帝批曰大和上法留喻筏照委傳燈久證涅槃示存齋忌永惟付囑深眷徽猷薄施香茶有煩陳謝也又至大曆六年六月十六日奏東都廣福寺大弘教三藏和上院請抽諸寺名行大德一七人右不空先師在日特蒙玄宗置上件塔院年月深久廊宇崩摧香火闕供無人掃洒今請抽諸寺大德七人住持彼院六時懺念為國進修三密瑜伽繼師資之舊業同寺一切有部古石戒壇院請抽諸寺名行律師七人每年為僧置立壇場右件戒壇院是不空和上在日捨衣鉢興建當不空進具之日亦有誠願許同修󱮛不空叨承聖澤冀玉鏡之重開覩大師之舊規望金輪之再轉今請置一切有部戒壇院額及抽名行大德七人四季為僧敷唱戒律六時奉國修行三密法門以前特進試鴻臚卿大興善寺三藏沙門大廣智不空奏前件院抽僧及一切僧事並請放免不同諸寺謹件如前勅旨依奏梵網經云孝順父母師僧三寶孝順至道之法孝名為戒曾子曰慎終追遠民德歸厚矣大弘教和上法流後嗣大廣智三藏追遠慎終奉國盡忠精持佛戒存沒不朽永播清徽哀榮之情光諸萬古矣所譯經法不及得入開元目錄今請准勅編入貞元新定釋教目錄下皆例此大威力烏樞瑟摩明王經二卷穢跡金剛說神通大滿陀羅尼法術靈要門一卷穢跡金剛法禁百變法一卷右三部四卷其本見在北天竺國三藏沙門阿質達霰於安西譯開元二十年因法月三藏貢獻入朝附上件經至于京邑不及得入開元目錄准勅編入貞元新定釋教目錄普遍智藏般若波羅蜜多心經右一部一卷其本見在三藏沙門達摩戰涅羅東天竺國人也遊中印度亦稱摩提國人焉學通三藏善達醫明利物隨緣至龜茲國正曰屈支教授門人地戰濕羅字布那羨亦稱利言使令記持梵本大乘月燈三摩地經滿七千偈及曆帝記過一萬偈瑜伽真言獲五千偈一聞於耳恒記在心開元十四年受具足戒自後聽習律論大小乘經梵書漢書唐言文字石城四鎮護密戰于吐火羅言眼見耳聞悉能領會便令譯語形影相隨開元十八年安西節度使呂休林表薦入朝利言隨師以充譯語路次所歷烏耆大鎮伊西寺州摩賀延磧瓜沙甘肅轉次西涼本道節度使攝御史大夫牛仙客至二十祀屆于長安所司奏引對大內進奉方術醫方梵夾藥草經書稱愜天心或見宣政天騎迎送錫賚重重弟子比丘利言隨師譯語方藥本草隨譯上聞三餘之間遂譯普遍智藏般若波羅蜜多心經與古舊二經中無少異姚秦譯見名摩訶般若波羅蜜大明呪經經中云是大明呪無上明呪無等等明呪經後略讚受持功德能除十惡五逆等罪文字少殊大唐三藏玄奘譯者題云般若波羅蜜多心經正宗經云是大神呪是大明呪是無上呪是無等等呪餘義無異此之二經同本異譯但有正宗並無序分及流通分今法月所譯三分具全正宗經文不異玄奘譯者承旨翻經利言譯語時聖上萬樞之暇注金剛經至二十三年著述功畢釋門請立般若經臺二十七年其功終竟僧等建百座道場七月上陳墨制依許八月十日安國寺開經九日暮開西明齊集十日迎赴安國道場講御注經及仁王般若法月三藏當其一焉演梵本經利言譯語凡是聽者虛往實歸七難永清七福咸集洎乎明歲劉志成狂賊潛搆兇謀卜日問於寶花三藏天不長惡逆黨平除凡是蕃僧詔歸本國法月三藏恩尚延留後忽思鄉請還本國二十九年七月二十六日遠辭丹闕路取西涼沙磧伊西烏耆疎勒望于天竺轉次西行漸屆前程至式匿國之乏騾嶺吉運鎮城遇國賊興不由前進旋騎退入疎勒城中轉次東南行八百里至于闐國住金輪寺化利有緣一歲有餘道俗瞻覲時因病疹漸染纏綿藥石無徵奄從遷化春秋九十一法夏七十二以天寶二年歲次癸未十一月二十三日卒於此寺矣時本道節度副使大夫蒙零詧監護葬儀弟子比丘利言等銜哀啜泣擗慄茹茶燒香散花茶毘起塔所譯經法不及入開元目錄准勅編入貞元新定釋教目錄開元釋教錄二十卷續大唐內典錄一卷續古今譯經圖記一卷續集古今佛道論一卷集諸經禮懺儀二卷右上五部二十五卷智昇所撰昇早預釋流志弘大教但才微力寡無遂本懷俛仰之間亟經寒暑曾未能宣傳正法荷擔菩提而近閱藏經仍探眾錄覩其差謬或所未安狂簡斐然考成斯記雖文詞靡敘而事有所憑但鄙見未弘固多疎闕耳其續內典錄等附於本部之末幸諸來哲無貽誚焉
聞如是一時佛遊於迦維羅衛釋氏精廬尼拘類樹下與大比丘眾俱比丘千二百五十人諸菩薩無央數佛以明旦著衣持鉢與諸比丘眷屬圍繞入城分衛時有釋種幼少童子名面善悅嚴駕車乘晨朝出城遙見世尊與諸聖眾而俱發來至于佛所下車步進稽首佛足右繞三匝却住一面時面善悅憂慼低頭佛以預知故而問言童子所奏而早出城心懷憂灼顏色慘慼面善悅白佛言唯天中天今我二親身不安和橫為人非人所見侵嬈晝夜寤寐不得寧息出入行步亦見逼惱又我之身雖處大國遭此困厄窮苦無賴竊自思惟不知何計不審當設何等方便假遇怨賊或遭非人妖蠱姦邪無以防護唯願世尊告示以法隨時救濟令無嬈害佛告面善悅諦聽諦受善念持之當為汝說擁護之法時釋幼童子受教而聽佛言東方去此過于八千那術佛土有世界名拔眾塵勞其佛號等行如來至真等正覺今現在說經法人若東行先當稽首歸命供養於東方佛則無恐懼莫敢侵嬈所欲遊行有所興作悉當如願志未曾亂如心所念輒得成就佛時頌曰先奉最正覺等行大聖人然後東向行爾乃無恐懼佛告童子南方去此過于十億百千佛土有世界名消冥等要脫其佛號初發心念離恐畏歸超首如來至真等正覺今現在說經法若欲南行當遙稽首歸命彼佛爾乃發進一心專念意不離佛則無恐懼不遇患難佛時頌曰已離於眾想童子當修是若行至南方不復遇恐懼佛告童子西方去此如恒河沙諸佛剎土有世界名善選擇其佛號金剛步跡如來至真等正覺今現在說經法若欲西行先當講說思惟本淨之法永無所見無起無滅寂然清淨先當稽首禮於彼佛一心歸命爾乃發進則無恐懼不逢患難佛時頌曰諸法無所生亦無有所滅曉了知此者則為無恐畏佛告童子北方去此過二萬佛土有世界名覺辯其佛號寶智首如來至真等正覺今現在說經法若欲北行設在家居稽首作禮歸命彼佛爾乃發進則無恐懼不遇患難佛時頌曰若在於家中一切諸居業所有齎北行則無所畏懼佛告童子東北方去此過于百萬億佛土有世界名持所念其佛號壞魔慢獨步如來至真等正覺今現在說經法又彼如來詣佛樹下適一心坐化于三千大千世界諸魔官屬及諸魔天悉勸立之於不退轉當成無上正真之道是為如來詣樹下時之所感動若詣東北方當遙稽首歸命彼佛然後乃進所在獲安則無所畏佛時頌曰始從初發意則降伏魔兵心常念此佛尋便無恐懼佛告童子東南方去此過二恒河沙等佛土有世界名常照曜其佛號初發心不退轉輪成首如來至真等正覺今現在說經法其如來本為菩薩時常興眾行不退轉輪義布施持戒忍辱精進禪定不亂成就智慧是為如來本為菩薩時之所感動若東南行先當稽首五體投地一心歸命然後乃進則無恐懼佛時頌曰先五體作禮然後乃出家在欲所至到則不逢賊害佛告童子西南方去此過于八萬佛土有世界名覆白交露其佛號寶蓋照空如來至真等正覺今現在說經法若西南行先當稽首彼方如來以華遙散念於無相然後乃進則無恐懼佛時頌曰供養等正覺以華而奉散用無相之心則無有恐懼佛告童子西北方去此過六恒河沙佛之剎土有世界名住清淨其佛號開化菩薩如來至真等正覺今現在說經法其佛國土清淨無穢亦無愛欲無有女人離於五欲若西北行先禮彼佛自歸悔過淨修梵行然後出家則無恐懼佛時頌曰先當修梵行然後出于家安隱不遇賊所在無眾難佛告童子下方去此過九十二姟佛之剎土有世界名念無倒其佛號念初發意斷疑拔欲如來至真等正覺今現在說經法若欲坐時若夜臥時念斯如來稽首自歸常以普慈念救眾生然後坐臥則無恐懼所願必果佛時頌曰普慈念眾生定坐若臥眠於夢若寤寐則無有恐懼佛告童子上方去此過六十恒河沙等佛土有世界名離諸恐懼無有處所其佛號消冥等超王如來至真等正覺今現在說經法若從坐起常禮彼佛自歸供養常懷慈心愍於眾生然後起行則無恐懼在所至奏則獲吉安用是念故常得擁護佛時頌曰常懷慈等心愍於眾生類用哀群生故則無有恐懼佛告童子汝當諦受此諸佛名奉持思惟懷抱在心所欲至到則無危難面善悅釋種童子前白佛言我已奉受此諸佛名懷抱在心思惟奉行其事無量自立己心我見十方無所蔽礙如今向者世尊所說宣傳經道及諸佛名皆如所聞審諦無異時彼眾會滿百千人聞佛所說皆從坐起整服長跪而白佛言如來至真等正覺大慈普覆乃為我等說此經典我及一切皆見諸佛內外通徹無有陰冥如佛所說無有異也於是舍利弗前白佛言此族姓子等得眼清淨何其速疾覩見諸佛無所罣礙功德之力乃如是乎為是諸佛威神所接將自宿命福勳所致耶佛語舍利弗是佛威神亦本功德也爾時佛放大光明普照十方地即大動天散華香箜篌樂器不鼓自鳴賢者阿難即從坐起更整衣服長跪叉手前白佛言於今何故現大光明無所不照地復大動天散華香佛告阿難汝為寧見滿百千人叉手自歸佛前者不阿難對曰已見世尊佛言此百千人以是德本所興立行無央數劫不歸惡趣各各更歷恒河沙等世界為轉輪聖王主四天下一作聖王常見諸佛而得由已志願如意然後於世當得成佛號曰立眼清淨如來至真等正覺明行成為善逝世間解無上士道法御天人師為佛眾祐皆同一字各各異界而成其道佛適授此諸族姓子決應時地神及虛空神僉然舉聲而稱揚曰斯諸族姓功德無量其聲乃徹於四天王忉利天炎摩天兜術天不憍樂天化自在天乃至魔界上通梵天及第二十四阿迦膩吒天悉共歌歎難及難及至未曾有諸佛世尊威恩可濟巍巍堂堂乃如是乎勸發顯化諸族姓子而授其決當成無上正真之道慧無罣礙普見悉達面善悅釋種童子前白佛言今此經典號名云何以何奉持佛告童子此經名曰滅十方冥所以者何念十方佛一心自歸心中坦然如冥覩明無復恐懼是故名曰滅十方冥當奉持之又復名曰如來所歎當奉持之又復名曰了無相法又復名曰空無所有慇懃執持佛告童子假使有人受此經典持諷誦讀為他人說具足備悉令不缺減速成所願比丘比丘尼優婆塞優婆夷受持此經而諷誦讀終無恐懼若到縣官不見侵抂若行賊中不見危害若行大火中即為消滅若行水中終不沒溺天龍鬼神阿須輪迦留羅真陀羅摩休勒弊惡之神及餘眾鬼人若非人無敢觸者師子虎狼猛獸熊羆無敢近者餓鬼魍魎及反足鬼溷邊諸鬼無能嬈者亦無所畏若在閑居曠野樹下露地獨處則為如來之所建立而見擁護若族姓子族姓女受此經典持諷誦讀書着經卷者已曾供養過去諸佛殖眾德本所作功德欲辦爾時佛告賢者阿難假使有人今面見佛至心供養衣被飲食床臥之具病瘦醫藥不如有人受持是經書諷誦讀載著竹帛為他人說則為具足供養於佛時天帝釋與無央數諸天俱來各齎天華供養散佛而白佛言吾當將護持此經者四天王及上諸天各齎華香以供養佛各白佛言我當擁護族姓子女受此經典持諷誦讀為他人說若著竹帛載持經卷者所在遊居周匝營護令無伺求得其便者佛說如是天帝釋眾面善悅釋種童子及四天王天龍鬼神阿須倫世間人聞經歡喜作禮而退
聞如是一時佛遊波羅奈鹿苑仙人所止處而轉法輪與大比丘眾五百人無數菩薩俱諸異佛國各各來會爾時世尊晨旦整服持鉢入城而福一切賢者阿難侍如常儀大聖則入波羅奈大城普次街里向梵志門梵志有女名曰首意遙見佛身端正殊妙威神巍巍其心靜然諸根寂定建上玄默第一澹泊無有衰入恐懼永除其意清淨而無垢穢如大淵澄紫磨金色晃如寶山若盛天樹華實繁茂有三十二大人之相莊嚴其身八十種好遍布其體昱如大殿而有寶柱如須彌山峻峙顯特如月盛滿眾星中明如日出光晃耀暉赫無所不照女見佛來住於門外心懷踊躍迴入設座還詣佛所稽首佛足下長跪白言善來安住願降聖尊屈神臨眄佛垂慈愍入館就座首意悅豫重稽首而取小榻於佛前坐進而啟曰唯天中天曾聞如來遊波羅奈仙土鹿苑為沙門梵志梵天龍神諸魔世人群生之疇轉無上輪興顯正法佛告梵女如是如是誠如所云吾遊斯國轉無上輪為諸未聞宣現正法不以非法首意問佛何謂如來所轉法輪世尊告女以十二事緣起之法而轉法輪首意白佛重加大恩為我分別廣說十二緣起之法法輪所歸令識義趣佛言諦聽善思念之吾當為汝解散其義梵女首意受教而聽佛告女曰若計有我便有終始起於不起從癡因緣則便有行從行因緣則便有識從識因緣則有名色從名色因緣則有六入從六入因緣則便更習從更習因緣則便有痛從痛因緣則便有愛從愛因緣則便有受從受因緣則便有有從有因緣則便致生從生從緣致老病死懃苦愁惱大患集會如是女癡滅識行名色六入更習痛愛受有生老病死滅懃苦愁惱大患盡除汝欲知吾以是法故於波羅奈仙士鹿苑為諸沙門梵志梵天龍神諸魔世人而轉法輪解十二因緣若受奉行因可得度首意問佛唯天中天法寧有內有外乎告女曰不也女又問曰法寧有住無明號乎答曰不也女又問曰寧有興明有除滅乎答曰不也女又問曰其明達者寧有形貌乎答曰不也女又問曰以何因緣而致是身以無有癡何從致生興心慢意因成其行何謂因緣而得合成又曰唯大聖如樹無根何因忽生莖節枝葉華實如是世尊計其無明無有形像假使因緣從無哲起而致憍慢何謂無哲之原而致於行何從致是眾惱集會佛告女欲知諸相本悉清淨亦復如是諸法之法法不知法愚冥凡夫不聞罪福而造凶危因從凶危則有終始因終始則有苦樂計曉於彼亦無作罪亦無福者亦復無有進退終始亦復無有遭苦遇樂佛告首意汝欲知之譬如幻士化作所化其化人者亦不想念言我是化彼之幻士或以實為虛或以虛為實悉是欺詐愚偽之法計斯幻士及所化人有所化者亦無所化彼亦空虛誑惑迷妄癡騃之法於汝意云何其幻化者豈復有內而有外乎答曰不也天中天於汝意云何幻無住豈有我名乎答曰不也天中天於汝意云何其幻化者豈有到後世復來者乎答曰不也天中天於汝意云何其幻者豈有所起有所滅乎答曰不也天中天於汝意云何其幻化者豈有所有有形像乎答曰不也天中天於汝意云何其幻化者豈有見聞有幻無幻乎答曰不也天中天其女白佛言我曾聞之其幻化者無有見聞有幻無幻世尊又問於汝意云何其幻化者假使無身豈能令幻化發起諸術乎女答曰唯天中天其幻化者實為如此真無所有佛復言如是如是女其無明者無內無外計其法者亦無所有亦無字也其無明者不至後世亦無還返其無明者亦無有起亦無有滅其無明者亦無形像適興無明緣致眾行名色六入更習痛愛受有生老病死勤苦愁惱大患集會時女首意白佛言甚為可奇至未曾有世尊所興而不可及所以者何佛天中天於虛空中而轉法輪不可思議所轉法輪不可稱限無量法輪無獲法輪無形法輪無生法輪滅度法輪世尊告曰如是如是誠如所云吾所轉輪為轉空輪所轉法輪不可思議所轉法輪不可稱限其可轉輪無量無獲無形無生為滅度也時首意女歡喜踊躍善心生焉則以栴檀搗香及諸華香供養散佛唯然世尊以是德本誓致擁護而善救攝降伏諸根御制愛欲逮轉法輪轉空無輪無思議輪不可稱限無量無獲無形無生滅度之輪佛尋欣欲五色青黃赤白綠光從口而出其大光明普照十方無數佛國悉皆覆蔽日月之明還來繞身至于三匝從頂上入賢者阿難曉了七法一曰知義二曰解法三曰曉時四曰了節五曰明眾六曰練己七曰採識人本即從坐起更整衣服偏袒右肩下右膝叉手白佛今大聖欣欲為何感應願說其意唯天中天多所愍傷多所安隱哀念諸天世間人民分別說之佛告阿難爾見梵女首意以末栴檀華香搗香供養散佛乎其心誓願逮轉法輪對曰已見佛言是女以斯德本護己安人多所救攝壽終之後當轉女身至八十四億劫不歸惡趣供養六萬諸佛世尊出家為道志于沙門聽受經法受經法已即時諷誦將御如來現在正法佛滅度後供養舍利勸化無數無量眾生不可計會使立無上正真之道最於後世窮竟劫已於三千大千即當逮得無上正真之道成最正覺劫名寶明佛號寶光如來至真等正覺明行成為善逝世間解無上士道法御天人師為佛眾祐其佛當壽具足一劫為難計量群黎之疇勸發道教而逆長益後至無餘於泥洹界而取滅度阿難白佛其首意女為於何佛植眾德本佛告阿難斯女往昔惟衛佛時以女人身初發道意取寶珠瓔用散佛上至於今世復會吾前志願無上正真之道亦於式佛如來正覺發歡喜心加懷篤信脫衣上佛以家之信離家為道而作沙門具滿千歲淨修梵行數數講問深奧妙法於隨葉如來正覺時以十五日供養世尊及諸弟子充滿周備亦復志願無上正真之道於拘樓如來正覺時心樂善學攬攝章句以諸真珠名香供散佛上其心亦願誓成正覺於拘那含牟尼佛正覺時以香塗塔盡其形壽供養衣服飲食醫藥床座於二日供養世尊聖眾見迦葉佛供養奉事不捨道意今供養吾當轉女身然後得佛道度脫眾生佛說如是莫不歡喜
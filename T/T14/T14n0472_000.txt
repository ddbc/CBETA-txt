如是我聞一時世尊在王舍城鷲峯山中與大比丘眾并大菩薩文殊師利等大眾圍遶爾時佛告文殊師利童子言佛子我今為諸眾生於四聖諦心生顛倒恒處輪迴不能免離說此真實四聖諦法文殊師利白佛言世尊如來應正等覺云何因緣而諸眾生不能遠離如是虛妄輪迴之中不覺不知佛言文殊師利我見眾生受如是虛妄輪迴何以故善男子皆因無始已來妄生計執分別彼我文殊師利以是因緣受此愚癡業報虛妄輪迴何以故是諸愚癡眾生不聞不知最上一切寂靜法故不自思惟警悟三業恣身口意造眾煩惱我貪我瞋我癡等我今於彼如來法中得此出家受清淨戒修持淨行遠離輪迴得涅盤道解脫苦輪復自思惟此煩惱性即善法故即有漏法故即無漏法故即輪迴法故即世間即出世間即智即蠲除法即決定法即觀法圓滿智即觀苦集滅決定道乃至決定法界故又復思惟一切行虛假故一切行苦惱故一切行即無相故我若得此即能遠離一切虛假得隨意生若觀我見不離道諦即得彼法所作隨意復於彼法憶念無惑於一切法心無差別能如是知即得遠離不信疑惑毀謗讚歎得此解脫一切我苦我於是時無有少分而難作者若阿羅漢能知此我彼臨命終時自見所生棄捨本心得佛菩提隨意所樂自在而往即得至於無為界故彼得此苦智法智若了知我集一切法生不信心疑惑誹謗種種怖畏若不信此法盡此集故彼作是思惟決定滅諦彼復思惟此法應如是作得滅諦故是法若作此決定滅作是決定彼意心生疑惑命終之後墮大地獄中云何名如實思惟生一切法故爾時文殊師利童子白佛言世尊云何見四聖諦心佛告文殊師利若見一切法即不生故即見苦諦若見出生一切法消除故即是集諦若見最上涅盤一切寂靜法相即是滅諦若見究竟一切法性即是道諦文殊師利若彼見此四聖諦非實非虛是善法是不善法是有漏是無漏是世間是出世間是有為智是無為智是無變異法是觀苦集了別智法即決定滅諦乃至決定法界道諦不可改變何故一切愚迷眾生耽著欲樂於此實相法中而生迷惑彼諸眾生於寂滅法不諦思惟乃至一切法寂靜自性不得現前不知此法非取非捨非離取捨在彼貪界顯現涅盤瞋界癡界乃至輪迴界悉能現彼涅盤寂靜界故若於一切法能現如是自性平等當得一切法中自在無礙云何不知彼真實法若於不生不滅法心同虛空即佛平等不可得故法平等不可得故僧平等不可得故乃至涅盤寂靜平等亦不可得故如是於一切未曾有法不生疑惑即得離疑不生不出至一切最勝涅盤寂靜界故文殊師利如是真諦一切法不可見是故須菩提而不往詣禮如來足如須菩提尚得無我況復如來云何而見勿作是解文殊師利如是一切不生法中有所見故即非見四聖諦爾時文殊師利法王子白佛言世尊云何見四念處佛告文殊師利彼須菩提當得觀身不淨見身念處觀受是苦見受念處觀心無常見心念處觀法無我見法念處文殊師利復白佛言世尊如是實相云何而說復云何見真實四念處佛告文殊師利止此真實諦如來所說難解難知文殊師利言唯願說之廣演分別彼真實四念處故佛言文殊師利汝若見等虛空身即見此身中身念處又文殊師利若於受中內外中間有所得故即見受念處又文殊師利若見此心智有方圓大小即見此心中心念處又文殊師利若於善不善有漏無漏乃至煩惱世出世間法中有所得故即非見此法中法念處文殊師利此真實四念處應如是解文殊師利白世尊言云何見四正勤佛告文殊師利若觀十二緣生究竟空寂乃至無性一切法彼不可得當起精進心稱法滅除所生不善一切業故為未生不善法令不起故未生善法起精進心令出生故所生善法令得久住不廢忘故當起圓滿精進心故如一切法離取離捨非離取捨若得如是正憶念故彼不復起心即得此三摩地行彼云何思惟得神足故云何住平等一切法文殊師利應當如是見四正勤文殊師利又復白言世尊云何見五根佛言文殊師利若見究竟一切法不生即解信根何以故文殊師利此究竟不生信根於一切法中心不可得故本離此名又文殊師利若於一切法離憶念故無有趣求不住方所是為精進根文殊師利若於一切法離現前明了故遠離差別心不起故是為念根又文殊師利若於諸法能離生滅能覺所覺性空性非空性故是為定根文殊師利若性孰有孰無一切法中不可得故是為慧根文殊師利應如是解了知五根故文殊師利言世尊云何見五力佛言文殊師利若能見此離性離相一切廣大心法是為信力文殊師利若於菩提進求功德能離取捨非離取捨是為進力文殊師利若於一切法離諸憶念無有計執是為念力文殊師利若至一切法無相故是為定力文殊師利若能遠離一切所見乃至涅盤是為慧力文殊師利應如是解了知五力故文殊師利言世尊云何見七覺分佛言文殊師利若見一切無自性法不憶念故是為念覺分文殊師利若於一切法心不可測度說善不善及得受記是為擇法覺分文殊師利若於一切法能離取捨非離取捨又於諸法捨離思慮是為精進覺分文殊師利若於一切法不生愛著解一切法即無生故是為喜覺分文殊師利若於一切法心生信樂解一切法不可得故是為輕安覺分文殊師利若於一切法心無掉舉是為定覺分文殊師利若於一切法無住無著不可覺知於一切法不生貪著若得此捨是為捨覺分文殊師利七菩提分應如是解而能了知文殊師利言世尊云何見八正道佛告文殊師利若不見正乃至不見一切無性法無二相心無罣礙是為正見文殊師利若見一切法離諸罣礙非離罣礙心無所著是為正思惟文殊師利若見一切法無有邊際稱無邊際平等善說是為正語文殊師利若見一切法無有動作離悲󰬅心本不生故是為正業文殊師利若於一切法無喜無瞋諸法不生是為正命文殊師利若於一切法無有起滅無有力用是為正精進文殊師利若於一切法念念不生無有知覺離諸思惟是為正念文殊師利若於一切法自性非性而能遠離無有所著是為正定文殊師利此八正道應如是解即能了知文殊師利若有見如是四聖諦心即得見於四念處四正勤四神足五根五力七菩提分八聖道分真實心故是求彼岸至實際地得大安樂悉捨重擔遠塵離垢觀身無相至無生忍阿羅漢沙門婆羅門至淨彼岸名曰多聞是真佛子是能仁子能敵冤家棄擲煩惱得大堅固無老無怖無有疑惑亦無戲論無彼無此名此比丘為聖法幢文殊師利若得如是法忍得大善利應得一切世間天人阿修羅而為供養文殊師利是故得一切國土無空過者悉受清淨飲食供養為離輪迴得涅盤岸脫諸苦輪乃至一切正遍知正等菩提起此心法所求皆得爾時世尊說是法時三萬二千天子皆得此法彼諸天眾於如來世尊應正等覺并文殊師利菩薩摩訶薩散曼陀羅花摩訶曼陀羅花而以供養作如是言彼等於如來佛法中當得出家受清淨戒若說此法一心聽受得菩提道復有八千一百比丘眾心得漏盡無生解脫復有四萬二千菩薩得無生法忍于時三千大千世界一切魔王宮殿山林曠野大地六種振動於虛空中雨眾天花讚言善哉善哉善說此法甚為希有出是音聲十方普聞佛說此經已文殊師利法王子及大菩薩諸比丘眾一切世間諸天人民阿修羅乾達婆等聞佛所說各各歡喜禮佛而退
如是我聞一時薄伽梵住廣嚴城菴羅衛林與大苾芻眾八千人俱菩薩摩訶薩三萬二千皆為一切眾望所識大神通業修已成辦諸佛威德常所加持善護法城能攝正法為大師子吼聲敷演美音遐振周遍十方為諸眾生不請善友紹三寶種能使不絕降伏魔怨制諸外道永離一切障及蓋纏念定總持無不圓滿建立無障解脫智門逮得一切無斷殊勝念慧等持陀羅尼辯皆獲第一布施調伏寂靜尸羅安忍正勤靜慮般若方便善巧妙願力智波羅蜜多成無所得不起法忍已能隨轉不退法輪咸得無相妙印所印善知有情諸根勝劣一切大眾所不能伏而能調御得無所畏已積無盡福智資糧相好嚴身色像第一捨諸世間所有飾好名稱高遠踰於帝釋意樂堅固猶若金剛於諸佛法得不壞信流法寶光澍甘露雨於眾言音微妙第一於深法義廣大緣起已斷二邊見習相續演法無畏猶師子吼其所講說乃如雷震不可稱量過稱量境集法寶慧為大導師正直審諦柔和微密妙達諸法難見難知甚深實義隨入一切有趣無趣意樂所歸獲無等等佛智灌頂近力無畏不共佛法已除所有怖畏惡趣復超一切險穢深坑永棄緣起金剛刀仗常思示現諸有趣生為大醫王善知方術應病與藥愈疾施安無量功德皆成就無量佛土皆嚴淨其見聞者無不蒙益諸有所作亦不唐捐設經無量百千俱胝那庾多劫讚其功德亦不能盡其名曰等觀菩薩不等觀菩薩等不等觀菩薩定神變王菩薩法自在菩薩法幢菩薩光幢菩薩光嚴菩薩大嚴菩薩寶峯菩薩辯峯菩薩寶手菩薩寶印手菩薩常舉手菩薩常下手菩薩常延頸菩薩常喜根菩薩常喜王菩薩無屈辯菩薩虛空藏菩薩執寶炬菩薩寶吉祥菩薩寶施菩薩帝網菩薩光網菩薩無障靜慮菩薩慧峯菩薩天王菩薩壞魔菩薩電天菩薩現神變王菩薩峯相等嚴菩薩師子吼菩薩雲雷音菩薩山相擊王菩薩香象菩薩大香象菩薩常精進菩薩不捨善軛菩薩妙慧菩薩妙生菩薩蓮花勝藏菩薩三摩地王菩薩蓮花嚴菩薩觀自在菩薩得大勢菩薩梵網菩薩寶杖菩薩無勝菩薩勝魔菩薩嚴土菩薩金髻菩薩珠髻菩薩慈氐菩薩妙吉祥菩薩珠寶蓋菩薩如是等上首菩薩摩訶薩三萬二千復有萬梵持髻梵王而為上首從本無憂四大洲界為欲瞻禮供養世尊及聽法故來在會坐復有萬二千天帝各從餘方四大洲界亦為瞻禮供養世尊及聽法故來在會坐并餘大威力諸天龍藥叉健達縛阿素洛揭路荼緊捺洛莫呼洛伽釋梵護世等悉來會坐及諸四眾苾芻苾芻尼鄔波索迦鄔波斯迦俱來會坐爾時世尊無量百千諸來大眾恭敬圍繞而為說法譬如大寶妙高山王處于大海巍然逈出踞大師子勝藏之座顯耀威光蔽諸大眾時廣嚴城有一菩薩離呫毘種名曰寶性與離呫毘五百童子各持一蓋七寶莊嚴往菴羅林詣如來所各以其蓋奉上世尊奉已頂禮世尊雙足右繞七匝却住一面佛之威神令諸寶蓋合成一蓋遍覆三千大千世界而此世界廣長之相悉於中現又此三千大千世界所有大寶妙高山王一切雪山目真隣陀山摩訶目真隣陀山香山寶山金山黑山輪圍山大輪圍山大海江河陂泉池沼及百拘胝四大洲渚日月星辰天宮龍宮諸尊神宮并諸國邑王都聚落如是皆現此寶蓋中又十方界諸佛如來所說正法皆如響應於此蓋內無不見聞時諸大眾覩佛神力歡喜踊躍歎未曾有合掌禮佛瞻仰尊顏目不暫捨默然而住爾時寶性即於佛前右膝著地合掌恭敬以妙伽他而讚佛曰目淨脩廣妙端嚴皎如青紺蓮花葉已證第一淨意樂勝奢摩陀到彼岸久積無邊清淨業獲得廣大勝名聞故我稽首大沙門開導希夷寂路者既見大聖以神變普現十方無量土其中諸佛演說法於是一切悉見聞法王法力超群生常以法財施一切能善分別諸法相觀第一義摧怨敵已於諸法得自在是故稽首此法王說法不有亦不無一切皆得因緣立無我無造無受者善惡之業亦不亡始在佛樹降魔力得甘露滅勝菩提此中非心意受行外道群邪所不測三轉法輪於大千其輪能寂本性寂希有法智天人證三寶於是現世間以斯妙法濟群生無思無怖常安寂度生老死大醫王稽首無邊功德海八法不動如山王於善不善俱慈愍心行如空平等住孰不承敬此能仁以斯微蓋奉世尊於中普現三千界諸天龍神宮殿等故禮智見功德身十力神變示世間一切皆如光影等眾覩驚歎未曾有故禮十力大智見眾會瞻仰大牟尼靡不心生清淨信各見世尊在其前斯則如來不共相佛以一音演說法眾生隨類各得解皆謂世尊同其語斯則如來不共相佛以一音演說法眾生各各隨所解普得受行獲其利斯則如來不共相佛以一音演說法或有恐畏或歡喜或生厭離或斷疑斯則如來不共相稽首十力諦勇猛稽首已得無怖畏稽首至定不共法稽首一切大導師稽首能斷眾結縛稽首已住於彼岸稽首普濟苦群生稽首不依生死趣已到有情平等趣善於諸趣心解脫牟尼如是善修空猶如蓮花不著水一切相遣無所遣一切願滿無所願大威神力不思議稽首如空無所住爾時寶性說此伽他讚世尊已復白佛言如是五百童子菩薩皆已發趣阿耨多羅三藐三菩提彼咸問我嚴淨佛土唯願如來哀愍為說淨佛土相云何菩薩修淨佛土作是語已佛言寶性善哉善哉汝今乃能為諸菩薩請問如來淨佛土相及問菩薩修淨佛土汝今諦聽善思念之當為汝等分別解說於是寶性及諸菩薩咸作是言善哉世尊唯願為說我等今者皆希聽受爾時世尊告眾菩薩諸有情土是為菩薩嚴淨佛土所以者何諸善男子一切菩薩隨諸有情增長饒益即便攝受嚴淨佛土隨諸有情發起種種清淨功德即便攝受嚴淨佛土隨諸有情應以如是嚴淨佛土而得調伏即便攝受如是佛土隨諸有情應以如是嚴淨佛土悟入佛智即便攝受如是佛土隨諸有情應以如是嚴淨佛土起聖根行即便攝受如是佛土所以者何諸善男子菩薩攝受嚴淨佛土皆為有情增長饒益發起種種清淨功德諸善男子譬如有人欲於空地造立宮室或復莊嚴隨意無礙若於虛空終不能成菩薩如是知一切法皆如虛空唯為有情增長饒益生淨功德即便攝受如是佛土攝受如是淨佛土者非於空也復次寶性汝等當知發起無上菩提心土是為菩薩嚴淨佛土菩薩證得大菩提時一切發起大乘有情來生其國純意樂土是為菩薩嚴淨佛土菩薩證得大菩提時所有不諂不誑有情來生其國善加行土是為菩薩嚴淨佛土菩薩證得大菩提時發起住持妙善加行一切有情來生其國上意樂土是為菩薩嚴淨佛土菩薩證得大菩提時具足成就善法有情來生其國修布施土是為菩薩嚴淨佛土菩薩證得大菩提時一切能捨財法有情來生其國修淨戒土是為菩薩嚴淨佛土菩薩證得大菩提時圓滿成就十善業道意樂有情來生其國修安忍土是為菩薩嚴淨佛土菩薩證得大菩提時三十二相莊嚴其身堪忍柔和寂靜有情來生其國修精進土是為菩薩嚴淨佛土菩薩證得大菩提時諸善勇猛精進有情來生其國修靜慮土是為菩薩嚴淨佛土菩薩證得大菩提時具足成就正念正知正定有情來生其國修般若土是為菩薩嚴淨佛土菩薩證得大菩提時一切已入正定有情來生其國四無量土是為菩薩嚴淨佛土菩薩證得大菩提時常住慈悲喜捨有情來生其國四攝事土是為菩薩嚴淨佛土菩薩證得大菩提時諸有解脫所攝有情來生其國巧方便土是為菩薩嚴淨佛土菩薩證得大菩提時善巧觀察諸法有情來生其國修三十七菩提分土是為菩薩嚴淨佛土菩薩證得大菩提時通達一切念住正斷神足根力覺支道支圓滿有情來生其國修迴向土是為菩薩嚴淨佛土菩薩證得大菩提時其國具足眾德莊嚴善說息除八無暇土是為菩薩嚴淨佛土菩薩證得大菩提時其國永離惡趣無暇自守戒行不譏彼土是為菩薩嚴淨佛土菩薩證得大菩提時其國無有犯禁之名十善業道極清淨土是為菩薩嚴淨佛土菩薩證得大菩提時壽量決定大富梵行所言誠諦常以軟語眷屬不離善宣密意離諸貪欲心無瞋恚正見有情來生其國諸善男子如是菩薩隨發菩提心則有純淨意樂隨其純淨意樂則有妙善加行隨其妙善加行則有增上意樂隨其增上意樂則有止息隨其止息則有發起隨其發起則有迴向隨其迴向則有寂靜隨其寂靜則有清淨有情隨其清淨有情則有嚴淨佛土隨其嚴淨佛土則有清淨法教隨其清淨法教即有清淨妙福隨其清淨妙福則有清淨妙慧隨其清淨妙慧則有清淨妙智隨其清淨妙智則有清淨妙行隨其清淨妙行則有清淨自心隨其清淨自心則有清淨諸妙功德諸善男子是故菩薩若欲勤修嚴淨佛土先應方便嚴淨自心所以者何隨諸菩薩自心嚴淨即得如是嚴淨佛土爾時舍利子承佛威神作如是念若諸菩薩心嚴淨故佛土嚴淨而我世尊行菩薩時心不嚴淨故是佛土雜穢若此佛知其念即告之言於意云何世間日月豈不淨耶而盲不見對曰不也是盲者過非日月咎佛言如是眾生罪故不見世尊佛土嚴淨非如來咎舍利子我土嚴淨而汝不見爾時持髻梵王語舍利子勿作是意謂此佛土為不嚴淨所以者何如是佛土最極嚴淨舍利子言大梵天王今此佛土嚴淨云何持髻梵言唯舍利子譬如他化自在天宮有無量寶功德莊嚴我見世尊釋迦牟尼佛土嚴淨有無量寶功德莊嚴亦復如是舍利子言大梵天王我見此土其地高下丘陵坑坎毒刺沙礫土石諸山穢惡充滿持髻梵言唯大尊者心有高下不嚴淨故謂佛智慧意樂亦爾故見佛土為不嚴淨若諸菩薩於諸有情其心平等功德嚴淨謂佛智慧意樂亦爾便見佛土最極嚴淨爾時世尊知諸大眾心懷猶豫便以足指按此大地即時三千大千世界無量百千妙寶莊嚴譬如功德寶莊嚴佛無量功德寶莊嚴土一切大眾歎未曾有而皆自見坐寶蓮華爾時世尊告舍利子汝見如是眾德莊嚴淨佛土不舍利子言唯然世尊本所不見本所不聞今此佛土嚴淨悉現告舍利子我佛國土常淨若此為欲成熟下劣有情是故示現無量過失雜穢土耳舍利子譬如三十三天共寶器食隨業所招其食有異如是舍利子無量有情生一佛土隨心淨穢所見有異若人心淨便見此土無量功德妙寶莊嚴當佛現此嚴淨土時寶性所將五百童子一切皆得無生法忍八萬四千諸有情類皆發無上正等覺心時佛世尊即攝神足於是世界還復如故求聲聞乘三萬二千諸天及人知有為法皆悉無常遠塵離垢得法眼淨八千苾芻永離諸漏心善解脫爾時廣嚴城中有大菩薩離呫毘種名無垢稱已曾供養無量諸佛於諸佛所深殖善根得妙辯才具無生忍逮諸總持遊戲神通獲無所畏摧魔怨力入深法門善於智度通達方便大願成滿明了有情意樂及行善知有情諸根勝劣智度成辦說法淳熟於大乘中決定修習於所作業能善思量住佛威儀入心慧海諸佛咨嗟稱揚顯說釋梵護世常所禮敬為欲成熟諸有情故以善方便居廣嚴城具無盡財攝益貧窮無依無怙具清淨戒攝益一切有犯有越以調順忍攝益瞋恨暴嫉楚毒以大精進攝益一切懈怠懶惰安住靜慮正念解脫等持等至攝益一切諸有亂心以正決擇攝益一切妄見惡慧雖為白衣而具沙門威儀功德雖處居家不著三界示有妻子常修梵行現有眷屬常樂遠離雖服寶飾而以相好莊嚴其身雖現受食而以靜慮等至為味雖同樂著博弈嬉戲而實恒為成熟有情雖稟一切外道軌儀而於佛法意樂不壞雖明一切世間書論而於內苑賞玩法樂雖現一切邑會眾中而恒為最說法上首為隨世教於尊卑等所作事業示無與乖雖不希求世間財寶然於俗利示有所習為益含識遊諸市衢為護群生理諸王務入講論處導以大乘入諸學堂誘開童蒙入諸婬舍示欲之過為令建立正念正知遊諸伎樂若在長者長者中尊為說勝法若在居士居士中尊斷其貪著若在剎帝利剎帝利中尊教以忍辱若在婆羅門婆羅門中尊除其我慢若在大臣大臣中尊教以正法若在王子王子中尊示以忠孝若在內官內官中尊化正宮女若在庶人庶人中尊修相似福殊勝意樂若在梵天梵天中尊示諸梵眾靜慮差別若在帝釋帝釋中尊示現自在悉皆無常若在護世護世中尊守護一切利益安樂是無垢稱以如是等不可思議無量善巧方便慧門饒益有情其以方便現身有疾以其疾故國王大臣長者居士婆羅門等及諸王子并餘官屬無數千人皆往問疾時無垢稱因以身疾廣為說法言諸仁者是四大種所合成身無常無強無堅無力朽故迅速不可保信為苦為惱眾病之器多諸過患變壞之法諸仁者如此之身其聰慧者所不為怙是身如聚沫不可撮摩是身如浮泡不得久立是身如陽焰從諸煩惱渴愛所生是身如芭蕉都無有實是身如幻從顛倒起是身如夢為虛妄見是身如影從業緣現是身如響屬諸因緣是身如雲須臾變滅是身如電念念不住是身無主為如地是身無我為如水是身無有情為如火是身無命者為如風是身無有補特伽羅與虛空等是身不實四大為家是身為空離我我所是身無知如草木等是身無作風力所轉是身不淨穢惡充滿是身虛偽雖假覆蔽飲食將養必歸磨滅是身多患四百四病之所集成是身易壞如水隧級常為朽老之所逼迫是身無定為要當死是身如怨害周遍毒蛇之所充滿是身如空聚諸蘊界處所共合成諸仁者於如是身應生厭離於如來身應起欣樂所以者何如來身者無量善法共所集成從修無量殊勝福德智慧所生從修無量勝戒定慧解脫解脫知見所生從修慈悲喜捨所生從修布施調伏寂靜戒忍精進靜慮解脫等持等至般若方便願力智生從修一切到彼岸生修六通生修三明生修三十七菩提分生修止觀生從修十力四無畏生從修十八不共法生從斷一切不善法集一切善法生從修諦實不放逸生從修無量清淨業生諸仁者如來之身功德如是汝等皆應發心求證汝等欲得如是之身息除一切有情病者當發阿耨多羅三藐三菩提心是無垢稱為諸集會來問疾者如應說法令無數千人皆發阿耨多羅三藐三菩提心時無垢稱作是思惟我嬰斯疾寢頓于床世尊大悲寧不垂愍而不遣人來問我疾爾時世尊知其所念哀愍彼故告舍利子汝應往詣無垢稱所問安其疾時舍利子白言世尊我不堪任詣彼問疾所以者何憶念我昔於一時間在大林中宴坐樹下時無垢稱來到彼所稽首我足而作是言唯舍利子不必是坐為宴坐也夫宴坐者不於三界而現身心是為宴坐不起滅定而現諸威儀是為宴坐不捨一切所證得相而現一切異生諸法是為宴坐心不住內亦不行外是為宴坐住三十七菩提分法而不離於一切見趣是為宴坐不捨生死而無煩惱雖證涅槃而無所住是為宴坐若能如是而宴坐者佛所印可時我世尊聞是語已默然而住不能加報故我不任詣彼問疾爾時世尊告大目連汝應往詣無垢稱所問安其疾時大目連白言世尊我不堪任詣彼問疾所以者何憶念我昔於一時間入廣嚴城在四衢道為諸居士演說法要時無垢稱來到彼所稽首我足而作是言唯大目連為諸白衣居士說法不當應如尊者所說夫說法者應如法說時我問言云何名為如法說耶彼即答言法無有我離我垢故法無有情離情塵故法無命者離生死故法無補特伽羅前後際斷故法常寂然滅諸相故法離貪著無所緣故法無文字言語斷故法無譬說遠離一切波浪思故法遍一切如虛空故法無有顯無相無形遠離一切行動事故法無我所離我所故法無了別離心識故法無有比無相待故法不屬因不在緣故法同法界等入一切真法界故法隨於如無所隨故法住實際畢竟不動故法無動搖不依六境故法無去來無所住故法順空隨無相應無願遠離一切增減思故法無取捨離生滅故法無執藏超過一切眼耳鼻舌身意道故法無高下常住不動故法離一切分別所行一切戲論畢竟斷故唯大目連法相如是豈可說乎夫說法者一切皆是增益損減其聽法者亦復皆是增益損減若於是處無增無減即於是處都無可說亦無可聞無所了別尊者目連譬如幻士為幻化者宣說諸法住如是心乃可說法應善了知一切有情根性差別妙慧觀見無所罣礙大悲現前讚說大乘念報佛恩意樂清淨法詞善巧為三寶種永不斷絕乃應說法世尊彼大居士說此法時於彼眾中八百居士皆發無上正等覺心時我世尊默無能辯故我不任詣彼問疾爾時世尊告迦葉波汝應往詣無垢稱所問安其疾大迦葉波白言世尊我不堪任詣彼問疾所以者何憶念我昔於一時間入廣嚴城遊貧陋巷而巡乞食時無垢稱來到彼所稽首我足而作是言唯大迦葉雖有慈悲而不能普捨豪富從貧乞尊者迦葉住平等法應次行乞食為不食故應行乞食為欲壞彼於食執故應行乞食為欲受他所施食故應行乞食以空聚想入於聚落為欲成熟男女大小入諸城邑趣佛家想詣乞食家為不受故應受彼食所見色與盲等所聞聲與嚮等所嗅香與風等所食味不分別受諸觸如智證知諸法如幻相無自性無他性無熾然無寂滅尊者迦葉若能不捨八邪入八解脫以邪平等入正平等以一摶食施于一切供養諸佛及眾賢聖然後可食如是食者非有雜染非離雜染非入靜定非出靜定非住生死非住涅槃爾乃可食諸有施於尊者之食無小果無大果無損減無增益趣入佛趣不趣聲聞尊者迦葉若能如是而食於食為不空食他所施食時我世尊聞說是語得未曾有即於一切諸菩薩等深起敬心甚奇世尊斯有家士辯才智慧乃能如是誰有智者得聞斯說而不發於阿耨多羅三藐三菩提心我從是來不勸有情求諸聲聞獨覺等乘唯教發心趣求無上正等菩提故我不任詣彼問疾爾時世尊告大善現汝應往詣無垢稱所問安其疾時大善現白言世尊我不堪任詣彼問疾所以者何憶念我昔於一時間入廣嚴城而行乞食次入其舍時無垢稱為我作禮取我手鉢盛滿美食而謂我言尊者善現若能於食以平等性而入一切法平等性以一切法平等之性入于一切佛平等性其能如是乃可取食尊者善現若能不斷貪恚愚癡亦不與俱不壞薩迦耶見入一趣道不滅無明并諸有愛而起慧明及以解脫能以無間平等法性而入解脫平等法性無脫無縛不見四諦非不見諦非得果非異生非離異生法非聖非不聖雖成就一切法而離諸法想乃可取食若尊者善現不見佛不聞法不事僧彼外道六師滿迦葉波末薩羯離瞿舍離子想吠多子無勝髮䅥犎迦衍那離繫親子是尊者師依之出家彼六師墮尊者亦墮乃可取食若尊者善現墮諸見趣而不至中邊入八無暇不得有暇同諸雜染離於清淨若諸有情所得無諍尊者亦得而不名為清淨福田諸有布施尊者之食墮諸惡趣而以尊者為與眾魔共連一手將諸煩惱作其伴侶一切煩惱自性即是尊者自性於諸有情起怨害想謗于諸佛毀一切法不預僧數畢竟無有般涅槃時若如是者乃可取食時我世尊得聞斯語猶拘重闇迷失諸方不識是何言不知以何答便捨自鉢欲出其舍時無垢稱即謂我言尊者善現取鉢勿懼於意云何若諸如來所作化者以是事詰寧有懼不我言不也無垢稱言諸法性相皆如幻化一切有情及諸言說性相亦爾諸有智者於文字中不應執著亦無怖畏所以者何一切言說皆離性相何以故一切文字性相亦離都非文字是則解脫解脫相者即一切法世尊彼大居士說是法時二萬天子遠塵離垢於諸法中得法眼淨五百天子得順法忍時我默然頓喪言辯不能加對故我不任詣彼問疾爾時世尊告滿慈子汝應往詣無垢稱所問安其疾時滿慈子白言世尊我不堪任詣彼問疾所以者何憶念我昔於一時間在大林中為諸新學苾芻說法時無垢稱來到彼所稽首我足而作是言唯滿慈子先當入定觀苾芻心然後乃應為其說法無以穢食置於寶器應先了知是諸苾芻有何意樂勿以無價吠琉璃寶同諸危脆賤水精珠尊者滿慈勿不觀察諸有情類根性差別授以少分根所受法彼自無瘡勿傷之也欲行大道莫示小徑無以日光等彼螢火無以大海內於牛跡無以妙高山王內於芥子無以大師子吼同野干鳴尊者滿慈子是諸苾芻皆於往昔發趣大乘心祈菩提中忘是意如何示以聲聞乘法我觀聲聞智慧微淺過於生盲無有大乘觀諸有情根性妙智不能分別一切有情根之利鈍時無垢稱便以如是勝三摩地令諸苾芻隨憶無量宿住差別曾於過去五百佛所種諸善根積習無量殊勝功德迴向無上正等覺心隨憶如是宿住事已求菩提心還現在前即便稽首彼大士足時無垢稱因為說法令於無上正等菩提不復退轉時我世尊作如是念諸聲聞人不知有情根性差別不白如來不應輒爾為他說法所以者何諸聲聞人不知有情諸根勝劣非常在定如佛世尊故我不任詣彼問疾爾時世尊告彼摩訶迦多衍那汝應往詣無垢稱所問安其疾迦多衍那白言世尊我不堪任詣彼問疾所以者何憶念我昔於一時間佛為苾芻略說法已便入靜住我即於後分別決擇契經句義謂無常義苦義空義無我義寂滅義時無垢稱來到彼所稽首我足而作是言唯大尊者迦多衍那無以生滅分別心行說實相法所以者何諸法畢竟非已生非今生非當生非已滅非今滅非當滅義是無常義洞達五蘊畢竟性空無所由起是苦義諸法究竟無所有是空義知我無我無有二是無我義無有自性亦無他性本無熾然今無息滅無有寂靜畢竟寂靜究竟寂靜是寂滅義說是法時彼諸苾芻諸漏永盡心得解脫時我世尊默然無辯故我不任詣彼問疾爾時世尊告大無滅汝應往詣無垢稱所問安其疾時大無滅白言世尊我不堪任詣彼問疾所以者何憶念我昔於一時間在大林中一處經行時有梵王名曰嚴淨與萬梵俱放大光明來詣我所稽首作禮而問我言尊者無滅所得天眼能見幾何時我答言大仙當知我能見此釋迦牟尼三千大千佛之世界如觀掌中阿摩洛果時無垢稱來到彼所稽首我足而作是言尊者無滅所得天眼為有行相為無行相若有行相即與外道五神通等若無行相即是無為不應有見云何尊者所得天眼能有見耶時我世尊默無能對然彼諸梵聞其所說得未曾有即為作禮而問彼言世孰有得真天眼者無垢稱言有佛世尊得真天眼不捨寂定見諸佛國不作二相及種種相時彼梵王五百眷屬皆發無上正等覺心禮無垢稱歘然不現故我不任詣彼問疾爾時世尊告優波離汝應往詣無垢稱所問安其疾時優波離白言世尊我不堪任詣彼問疾所以者何憶念我昔於一時間有二苾芻犯所受戒深懷媿恥不敢詣佛來至我所稽首我足而謂我言唯優波離今我二人違越律行誠以為恥不敢詣佛願解憂悔得免斯咎我即為其如法解說令除憂悔得清所犯示現勸導讚勵慶慰時無垢稱來到彼所稽首我足而作是言唯優波離無重增此二苾芻罪當直除滅憂悔所犯勿擾其心所以者何彼罪性不住內不出外不在兩間如佛所說心雜染故有情雜染心清淨故有情清淨如是心者亦不住內亦不出外不在兩間如其心然罪垢亦然如罪垢然諸法亦然不出於如唯優波離汝心本淨得解脫時此本淨心曾有染不我言不也無垢稱言一切有情心性本淨曾無有染亦復如是唯優波離若有分別有異分別即有煩惱若無分別無異分別即性清淨若有顛倒即有煩惱若無顛倒即性清淨若有取我即成雜染若不取我即性清淨唯優波離一切法性生滅不住如幻如化如電如雲一切法性不相顧待乃至一念亦不暫住一切法性皆虛妄見如夢如焰如健達婆城一切法性皆分別心所起影像如水中月如鏡中像如是知者名善持律如是知者名善調伏時二苾芻聞說是已得未曾有咸作是言奇哉居士乃有如是殊勝慧辯是優波離所不能及佛說持律最為其上而不能說我即告言汝勿於彼起居士想所以者何唯除如來未有聲聞及餘菩薩而能制此大士慧辯其慧辯明殊勝如是時二苾芻憂悔即除皆發無上正等覺心便為作禮而發願言當令有情皆得如是殊勝慧辯時我默然不能加對故我不任詣彼問疾爾時世尊告羅怙羅汝應往詣無垢稱所問安其疾時羅怙羅白言世尊我不堪任詣彼問疾所以者何憶念我昔於一時間有諸童子離呫毘種來詣我所稽首作禮而問我言唯羅怙羅汝佛之子捨輪王位出家為道其出家者為有何等功德勝利我即如法為說出家功德勝利時無垢稱來到彼所稽首我足而作是言唯羅怙羅不應如是宣說出家功德勝利所以者何無有功德無有勝利是為出家唯羅怙羅有為法中可得說有功德勝利夫出家者為無為法無為法中不可說有功德勝利唯羅怙羅夫出家者無彼無此亦無中間遠離諸見無色非色是涅槃路智者稱讚聖所攝受降伏眾魔超越五趣淨修五眼安立五根證獲五力不惱於彼離諸惡法摧眾外道超越假名出欲淤泥無所繫著無所攝受離我我所無有諸取已斷諸取無有擾亂已斷擾亂善調自心善護他心隨順寂止勤修勝觀離一切惡修一切善若能如是名真出家時無垢稱告諸童子汝等今者於善說法毘奈耶中宜共出家所以者何佛出世難離無暇難得人身難具足有暇第一最難諸童子言唯大居士我聞佛說父母不聽不得出家無垢稱言汝等童子但發無上正等覺心勤修正行是即出家是即受具成苾芻性時三十二離呫童子皆發無上正等覺心誓修正行時我默然不能加辯故我不任詣彼問疾爾時世尊告阿難陀汝應往詣無垢稱所問安其疾時阿難陀白言世尊我不堪任詣彼問疾所以者何憶念我昔於一時間世尊身現少有所疾當用牛乳我於晨朝整理常服執持衣鉢詣廣嚴城婆羅門家竚立門下從乞牛乳時無垢稱來到彼所稽首我足而作是言唯阿難陀何為晨朝持鉢在此我言居士為世尊身少有所疾當用牛乳故來至此時無垢稱而謂我言止止尊者莫作是語勿謗世尊無以虛事誹謗如來所以者何如來身者金剛合成一切惡法并習永斷一切善法圓滿成就當有何疾當有何惱唯阿難陀默還所止莫使異人聞此麁言無令大威德諸天及餘佛土諸來菩薩得聞斯語唯阿難陀轉輪聖王成就少分所集善根尚得無病豈況如來無量善根福智圓滿而當有疾定無是處唯阿難陀可速默往勿使我等受斯鄙恥若諸外道婆羅門等聞此麁言當作是念何名於師自身有病尚不能救云何能救諸有疾乎可密速去勿使人聞又阿難陀如來身者即是法身非雜穢身是出世身世法不染是無漏身離一切漏是無為身離諸有為出過眾數諸數永寂如此佛身當有何疾時我世尊聞是語已實懷慚愧得無近佛而謬聽耶即聞空中聲曰汝阿難陀如居士言世尊真身實無有病但以如來出五濁世為欲化導貧窮苦惱惡行有情示現斯事行矣阿難陀取乳勿慚時我世尊聞彼大士辯說如是不知所云默無酬對故我不任詣彼問疾如是世尊一一別告五百聲聞諸大弟子汝應往詣無垢稱所問安其疾是諸聲聞各各向佛說其本緣讚述大士無垢稱言皆曰不任詣彼問疾爾時世尊告慈氏菩薩摩訶薩言汝應往詣無垢稱所問安其疾慈氏菩薩白言世尊我不堪任詣彼問疾所以者何憶念我昔於一時間為覩史多天王及其眷屬說諸菩薩摩訶薩等不退轉地所有法要時無垢稱來到彼所稽首我足而作是言尊者慈氏唯佛世尊授仁者記一生所繫當得無上正等菩提為用何生得授記乎過去耶未來耶現在耶若過去生過去生已滅若未來生未來生未至若現在生現在生無住如世尊說汝等苾芻剎那剎那具生老死即沒即生若以無生得授記者無生即是所入正性於此無生所入性中無有授記亦無證得正等菩提云何慈氏得授記耶為依如生得授記耶為依如滅得授記耶若依如生得授記者如無有生若依如滅得授記者如無有滅無生無滅真如理中無有授記一切有情皆如也一切法亦如也一切聖賢亦如也至於慈氏亦如也若尊者慈氏得授記者一切有情亦應如是而得授記所以者何夫真如者非二所顯亦非種種異性所顯若尊者慈氏當證無上正等菩提一切有情亦應如是當有所證所以者何夫菩提者一切有情等所隨覺若尊者慈氏當般涅槃一切有情亦應如是當有涅槃所以者何非一切有情不般涅槃佛說真如為般涅槃以佛觀見一切有情本性寂靜即涅槃相故說真如為般涅槃是故慈氏勿以此法誘諸天子勿以此法滯諸天子夫菩提者無有趣求亦無退轉尊者慈氏當令此諸天子捨於分別菩提之見所以者何夫菩提者非身能證非心能證寂滅是菩提一切有情一切法相皆寂滅故不增是菩提一切所緣不增益故不行是菩提一切戲論一切作意皆不行故永斷是菩提一切見趣皆永斷故捨離是菩提一切取著皆捨離故離繫是菩提永離一切動亂法故寂靜是菩提一切分別永寂靜故廣大是菩提一切弘願不測量故不諍是菩提一切執著一切諍論皆遠離故安住是菩提住法界故隨至是菩提隨真如故不二是菩提差別法性皆遠離故建立是菩提實際所立故平等是菩提一切眼色乃至意法皆悉平等如虛空故無為是菩提生住異滅畢竟離故遍知是菩提一切有情所有心行皆遍知故無間是菩提內六處等所不雜故無雜是菩提一切煩惱相續習氣永遠離故無處是菩提於真如中一切方處所遠離故無住是菩提於一切處不可見故唯名是菩提此菩提名無作用故無浪是菩提一切取捨永遠離故無亂是菩提常自靜故善寂是菩提本性淨故明顯是菩提自性無雜故無取是菩提離攀緣故無異是菩提隨覺諸法平等性故無喻是菩提一切比況永遠離故微妙是菩提極難覺故遍行是菩提自性周遍如虛空故至頂是菩提至一切法最上首故無染是菩提一切世法不能染故如是菩提非身能證非心能證世尊彼大居士說此法時於天眾中二百天子得無生法忍時我默然不能加辯故我不任詣彼問疾爾時世尊告光嚴童子汝應往詣無垢稱所問安其疾光嚴童子白言世尊我不堪任詣彼問疾所以者何憶念我昔於一時間出廣嚴城時無垢稱方入彼城我為作禮問言居士從何所來彼答我言從妙菩提來我問居士妙菩提者為何所是即答我言淳直意樂是妙菩提由此意樂不虛假故發起加行是妙菩提諸所施為能成辦故增上意樂是妙菩提究竟證會殊勝法故大菩提心是妙菩提於一切法無忘失故清淨布施是妙菩提不悕世間異熟果故固守淨戒是妙菩提諸所願求皆圓滿故忍辱柔和是妙菩提於諸有情心無恚故勇猛精進是妙菩提熾然勤修無懈退故寂止靜慮是妙菩提其心調順有堪能故殊勝般若是妙菩提現見一切法性相故慈是妙菩提於諸有情心平等故悲是妙菩提於諸疲苦能忍受故喜是妙菩提恒常領受法苑樂故捨是妙菩提永斷一切愛恚等故神通是妙菩提具六神通故解脫是妙菩提離分別動故方便是妙菩提成熟有情故攝事是妙菩提攝諸有情故多聞是妙菩提起真實行故調伏是妙菩提如理觀察故三十七種菩提分法是妙菩提棄捨一切有為法故一切諦實是妙菩提於諸有情不虛誑故十二緣起是妙菩提無明不盡乃至老死憂苦熱惱皆不盡故息諸煩惱是妙菩提如實現證真法性故一切有情是妙菩提皆用無我為自性故一切諸法是妙菩提隨覺一切皆性空故降伏魔怨是妙菩提一切魔怨不傾動故不離三界是妙菩提遠離一切發趣事故大師子吼是妙菩提能善決擇無所畏故諸力無畏不共佛法是妙菩提普於一切無訶厭故三明鑒照是妙菩提離諸煩惱獲得究竟無餘智故一剎那心覺一切法究竟無餘是妙菩提一切智智圓滿證故如是善男子若諸菩薩真實發趣具足相應波羅蜜多具足相應成熟有情具足相應一切善根具足相應攝受正法具足相應供養如來具足相應諸有所作往來進止舉足下足一切皆從妙菩提來一切皆從諸佛法來安住一切諸佛妙法世尊彼大居士說是法時五百天子皆發無上正等覺心時我默然不能加辯故我不任詣彼問疾爾時世尊告持世菩薩汝應往詣無垢稱所問安其疾持世菩薩白言世尊我不堪任詣彼問疾所以者何憶念我昔於一時間在自住處時惡魔怨從萬二千諸天女等狀如帝釋鼓樂絃歌來到我所與其眷屬稽首我足作諸天樂供養於我合掌恭敬在一面立我時意謂真是帝釋而語之言善來憍尸迦雖福應有不當自恣當勤觀察諸欲戲樂皆悉無常於身命財當勤修習證堅實法即語我言唯大正士可受此女以備供侍我即答言止憍尸迦無以如是非法之物而要施我沙門釋子此非我宜所言未訖時無垢稱來到彼所稽首我足而謂我言非帝釋也是惡魔怨嬈汝故耳時無垢稱語惡魔言汝今可以此諸天女迴施於我是我在家白衣所宜非諸沙門釋子應受時惡魔怨即便驚怖念無垢稱將無惱我欲隱形去為無垢稱神力所持而不能隱盡其神力種種方便亦不能去即聞空中聲曰汝惡魔怨應以天女施此居士乃可得還自所天宮是惡魔怨以怖畏故俛仰而與時無垢稱語諸女言是惡魔怨以汝施我今諸姊等當發無上正等覺心即隨所應為說種種隨順成熟妙菩提法令其趣向正等菩提復言姊等已發無上正等覺心有大法苑樂可以自娛不應復樂五欲樂也諸天女言唯大居士云何名為大法苑樂無垢稱言法苑樂者謂於諸佛不壞淨樂於正法中常聽聞樂於和合眾勤敬事樂於其三界永出離樂於諸所緣無依住樂於諸蘊中觀察無常如怨害樂於諸界中無倒觀察如毒蛇樂於諸處中無倒觀察如空聚樂於菩提心堅守護樂於諸有情饒益事樂於諸師長勤供侍樂於惠施中離慳貪樂於淨戒中無慢緩樂於忍辱中堪調順樂於精進中習善根樂於靜慮中知無亂樂於般若中離惑明樂於菩提中廣大妙樂於眾魔怨能摧伏樂於諸煩惱能遍知樂於諸佛土遍修治樂於相隨好莊嚴身中極圓滿樂於其福智二種資糧正修習樂於妙菩提具莊嚴樂於甚深法無驚怖樂於三脫門正觀察樂於般涅槃正攀緣樂不於非時而觀察樂於同類生見其功德常親近樂於異類生不見過失無憎恚樂於諸善友樂親近樂於諸惡友樂將護樂於巧方便善攝受樂於諸法中歡喜信樂於不放逸修習一切菩提分法最上妙樂如是諸姊是為菩薩大法苑樂此法苑樂諸大菩薩常住其中汝等當樂勿樂欲樂時惡魔怨告天女曰汝等可來今欲與汝俱還天宮諸女答言惡魔汝去我等不復與汝俱還所以者何汝以我等施此居士云何更得與汝等還我等今者樂法苑樂不樂欲樂汝可獨還時惡魔怨白無垢稱唯大居士可捨此女一切所有心不耽著而惠施者是為菩薩摩訶薩也無垢稱言吾以捨矣汝可將去當令汝等一切有情法願滿足時諸天女禮無垢稱而問之言唯大居士我等諸女還至魔宮云何修行無垢稱言諸姊當知有妙法門名無盡燈汝等當學天女復問云何名為無盡燈耶答言諸姊譬如一燈然百千燈暝者皆明明終不盡亦無退減如是諸姊夫一菩薩勸發建立百千俱胝那庾多眾趣求無上正等菩提而此菩薩菩提之心終無有盡亦無退減轉更增益如是為他方便善巧宣說正法於諸善法轉更增長終無有盡亦無退減諸姊當知此妙法門名無盡燈汝等當學雖住魔宮當勸無量天子天女發菩提心汝等即名知如來恩真實酬報亦是饒益一切有情是諸天女恭敬頂禮無垢稱足時無垢稱捨先制持惡魔神力令惡魔怨與諸眷屬忽然不現還於本宮世尊是無垢稱有如是等自在神力智慧辯才變現說法故我不任詣彼問疾爾時世尊告長者子蘇達多言汝應往詣無垢稱所問安其疾時蘇達多白言世尊我不堪任詣彼問疾所以者何憶念我昔自於父舍七日七夜作大祠會供養一切沙門婆羅門及諸外道貧窮下賤孤獨乞人而此大祠期滿七日時無垢稱來入會中而謂我言唯長者子夫祠會者不應如汝今此所設汝今應設法施祠會何用如是財施祠為我言居士何等名為法施祠會彼答我言法施祠者無前無後一時供養一切有情是名圓滿法施祠會其事云何謂以無上菩提行相引發大慈以諸有情解脫行相引發大悲以諸有情隨喜行相引發大喜以攝正法攝智行相引發大捨以善寂靜調伏行相引發布施波羅蜜多以化犯禁有情行相引發淨戒波羅蜜多以一切法無我行相引發堪忍波羅蜜多以善遠離身心行相引發精進波羅蜜多以其最勝覺支行相引發靜慮波羅蜜多以聞一切智智行相引發般若波羅蜜多以化一切眾生行相引發修空以治一切有為行相引修無相以故作意受生行相引修無願以善攝受正法行相引發大力以善修習攝事行相引發命根以如一切有情僕隸敬事行相引發無慢以不堅實貿易一切堅實行相引發證得堅身命財以其六種隨念行相引發正念以修淨妙諸法行相引發意樂以勤修習正行行相引發淨命以淨歡喜親近行相引發親近承事聖賢以不憎恚非聖行相引調伏心以善清淨出家行相引發清淨增上意樂以常修習中道行相引發方便善巧多聞以無諍法通達行相引發常居阿練若處以正趣求佛智行相引發宴坐以正息除一切有情煩惱行相引發善修瑜伽師地以具相好成熟有情莊嚴清淨佛土行相引發廣大妙福資糧以知一切有情心行隨其所應說法行相引發廣大妙智資糧以於諸法無取無捨一正理門悟入行相引發廣大妙慧資糧以斷一切煩惱習氣諸不善法障礙行相引發證得一切善法以隨覺悟一切智智一切善法資糧行相引發證行一切所修菩提分法汝善男子如是名為法施祠會若諸菩薩安住如是法施祠會名大施主普為世間天人供養世尊彼大居士說此法時梵志眾中二百梵志皆發無上正等覺心我於爾時歎未曾有得淨歡喜恭敬頂禮彼大士足解寶瓔珞價直百千慇懃奉施彼不肯取我言大士哀愍我故願必納受若自不須心所信處隨意施與時無垢稱乃受瓔珞分作二分一分施此大祠會中最可厭毀貧賤乞人一分奉彼難勝如來以神通力令諸大眾皆見他方陽焰世界難勝如來又見所施一分珠瓔在彼佛上成妙寶臺四方四臺等分間飾種種莊嚴甚可愛樂現如是等神變事已復作是言若有施主以平等心施此會中最下乞人猶如如來福田之想無所分別其心平等大慈大悲普施一切不求果報是名圓滿法施祠祀時此乞人見彼神變聞其所說得不退轉增上意樂便發無上正等覺心世尊彼大居士具如是等自在神變無礙辯才故我不任詣彼問疾如是世尊一一別告諸大菩薩令往居士無垢稱所問安其疾是諸菩薩各各向佛說其本緣讚述大士無垢稱言皆曰不任詣彼問疾爾時佛告妙吉祥言汝今應詣無垢稱所慰問其疾時妙吉祥白言世尊彼大士者難為酬對深入法門善能辯說住妙辯才覺慧無礙一切菩薩所為事業皆已成辦諸大菩薩及諸如來祕密之處悉能隨入善攝眾魔巧便無礙已到最勝無二無雜法界所行究竟彼岸能於一相莊嚴法界說無邊相莊嚴法門了達一切有情根行善能遊戲最勝神通到大智慧巧方便趣已得一切問答決擇無畏自在非諸下劣言辯詞鋒所能抗對雖然我當承佛威神詣彼問疾若當至彼隨己力能與其談論於是眾中有諸菩薩及大弟子釋梵護世諸天子等咸作是念今二菩薩皆具甚深廣大勝解若相抗論決定宣說微妙法教我等今者為聞法故亦應相率隨從詣彼是時眾中八千菩薩五百聲聞無量百千釋梵護世諸天子等為聞法故皆請隨往時妙吉祥與諸菩薩大弟子眾釋梵護世及諸天子咸起恭敬頂禮世尊前後圍繞出菴羅林詣廣嚴城至無垢稱所欲問其疾時無垢稱心作是念今妙吉祥與諸大眾俱來問疾我今應以己之神力空其室內除去一切床座資具及諸侍者衛門人等唯置一床現疾而臥時無垢稱作是念已應時即以大神通力令其室空除諸所有唯置一床現疾而臥時妙吉祥與諸大眾俱入其舍但見室空無諸資具門人侍者唯無垢稱獨寢一床時無垢稱見妙吉祥唱言善來不來而來不見而見不聞而聞妙吉祥言如是居士若已來者不可復來若已去者不可復去所以者何非已來者可施設來非已去者可施設去其已見者不可復見其已聞者不可復聞且置是事居士所苦寧可忍不命可濟不界可調不病可療不可令是疾不至增乎世尊慇懃致問無量居士此病少得痊不動止氣力稍得安不今此病源從何而起其生久如當云何滅無垢稱言如諸有情無明有愛生來既久我今此病生亦復爾遠從前際生死以來有情既病我即隨病有情若愈我亦隨愈所以者何一切菩薩依諸有情久流生死由依生死便即有病若諸有情得離疾苦則諸菩薩無復有病譬如世間長者居士唯有一子心極憐愛見常歡喜無時暫捨其子若病父母亦病若子病愈父母亦愈菩薩如是愍諸有情猶如一子有情若病菩薩亦病有情病愈菩薩亦愈又言是病何所因起菩薩疾者從大悲起妙吉祥言居士此室何以都空復無侍者無垢稱言一切佛土亦復皆空問何以空答以空空又問此空為是誰空答曰此空無分別空又問空性可分別耶答曰此能分別亦空所以者何空性不可分別為空又問此空當於何求答曰此空當於六十二見中求又問六十二見當於何求答曰當於諸佛解脫中求又問諸佛解脫當於何求答曰當於一切有情心行中求又仁所問何無侍者一切魔怨及諸外道皆吾侍也所以者何一切魔怨欣讚生死一切外道欣讚諸見菩薩於中皆不厭棄是故魔怨及諸外道皆吾侍者妙吉祥言居士此病為何等相答曰我病都無色相亦不可見又問此病為身相應為心相應答曰我病非身相應身相離故亦身相應如影像故非心相應心相離故亦心相應如幻化故又問地界水火風界於此四界何界之病答曰諸有情身皆四大起以彼有病是故我病然此之病非即四界界性離故無垢稱言菩薩應云何慰喻有疾菩薩令其歡喜妙吉祥言示身無常而不勸厭離於身示身有苦而不勸樂於涅槃示身無我而勸成熟有情示身空寂而不勸修畢竟寂滅示悔先罪而不說罪有移轉勸以己疾愍諸有情令除彼疾勸念前際所受眾苦饒益有情勸憶所修無量善本令修淨命勸勿驚怖精勤堅勇勸發弘願作大醫王療諸有情身心眾病令永寂滅菩薩應如是慰喻有疾菩薩令其歡喜妙吉祥言有疾菩薩云何調伏其心無垢稱言有疾菩薩應作是念今我此病皆從前際虛妄顛倒分別煩惱所起業生身中都無一法真實是誰可得而受此病所以者何四大和合假名為身大中無主身亦無我此病若起要由執我是中不應妄生我執當了此執是病根本由此因緣應除一切有情我想安住法想應作是念眾法和合共成此身生滅流轉生唯法生滅唯法滅如是諸法展轉相續互不相知竟無思念生時不言我生滅時不言我滅有疾菩薩應正了知如是法想我此法想即是顛倒夫法想者即是大患我應除滅亦當除滅一切有情如是大患云何能除如是大患謂當除滅我我所執云何能除我我所執謂離二法云何離二法謂內法外法畢竟不行云何二法畢竟不行謂觀平等無動無搖無所觀察云何平等謂我涅槃二俱平等所以者何二性空故此二既無誰復為空但以名字假說為空此二不實平等見已無有餘病唯有空病應觀如是空病亦空所以者何如是空病畢竟空故有疾菩薩應無所受而受諸受若於佛法未得圓滿不應滅受而有所證應離能受所受諸法若苦觸身應愍險趣一切有情發趣大悲除彼眾苦有疾菩薩應作是念既除己疾亦當除去有情諸疾如是除去自他疾時無有少法而可除者應正觀察疾起因緣速令除滅為說正法何等名為疾之因緣謂有緣慮諸有緣慮皆是疾因有緣慮者皆有疾故何所緣慮謂緣三界云何應知如是緣慮謂正了達此有緣慮都無所得若無所得則無緣慮云何絕緣慮謂不緣二見何等二見謂內見外見若無二見則無所得既無所得緣慮都絕緣慮絕故則無有疾若自無疾則能斷滅有情之疾又妙吉祥有疾菩薩應如是調伏其心唯菩薩菩提能斷一切老病死苦若不如是己所勤修即為虛棄所以者何譬如有人能勝怨敵乃名勇健若能如是永斷一切老病死苦乃名菩薩又妙吉祥有疾菩薩應自觀察如我此病非真非有一切有情所有諸病亦非真非有如是觀時不應以此愛見纏心於諸有情發起大悲唯應為斷客塵煩惱於諸有情發起大悲所以者何菩薩若以愛見纏心於諸有情發起大悲即於生死而有疲厭若為斷除客塵煩惱於諸有情發起大悲即於生死無有疲厭菩薩如是為諸有情處在生死能無疲厭不為愛見纏繞其心以無愛見纏繞心故即於生死無有繫縛以於生死無繫縛故即得解脫以於生死得解脫故即便有力宣說妙法令諸有情遠離繫縛證得解脫世尊依此密意說言若自有縛能解他縛無有是處若自解縛能解他縛斯有是處是故菩薩應求解脫離諸繫縛又妙吉祥何等名為菩薩繫縛何等名為菩薩解脫若諸菩薩味著所修靜慮解脫等持等至是則名為菩薩繫縛若諸菩薩以巧方便攝諸有生無所貪著是則名為菩薩解脫若無方便善攝妙慧是名繫縛若有方便善攝妙慧是名解脫云何菩薩無有方便善攝妙慧名為繫縛謂諸菩薩以空無相無願之法而自調伏不以相好瑩飾其身莊嚴佛土成熟有情此諸菩薩無有方便善攝妙慧名為繫縛云何菩薩有巧方便善攝妙慧名為解脫謂諸菩薩以空無相無願之法調伏其心觀察諸法有相無相修習作證復以相好瑩飾其身莊嚴佛土成熟有情此諸菩薩有巧方便善攝妙慧名為解脫云何菩薩無有方便善攝妙慧名為繫縛謂諸菩薩安住諸見一切煩惱纏縛隨眠修諸善本而不迴向正等菩提深生執著此諸菩薩無巧方便善攝妙慧名為繫縛云何菩薩有巧方便善攝妙慧名為解脫謂諸菩薩遠離諸見一切煩惱纏縛隨眠修諸善本而能迴向正等菩提不生執著此諸菩薩有巧方便善攝妙慧名為解脫又妙吉祥有疾菩薩應觀諸法身之與疾悉皆無常苦空無我是名為慧雖身有疾常在生死饒益有情曾無厭倦是名方便又觀身心及與諸疾展轉相依無始流轉生滅無間非新非故是名為慧不求身心及與諸疾畢竟寂滅是名方便又妙吉祥有疾菩薩應如是調伏其心不應安住調伏不調伏心所以者何若住不調伏心是凡愚法若住調伏心是聲聞法是故菩薩於此二邊俱不安住是則名為菩薩所行若於是處非凡所行非聖所行是則名為菩薩所行若處觀察生死所行而無一切煩惱所行是則名為菩薩所行若處觀察涅槃所行而不畢竟寂滅所行是則名為菩薩所行若處示現四魔所行而越一切魔事所行是則名為菩薩所行若求一切智智所行而不非時證智所行是則名為菩薩所行若求四諦妙智所行而不非時證諦所行是則名為菩薩所行若正觀察內證所行而故攝受生死所行是則名為菩薩所行若行一切緣起所行而能遠離見趣所行是則名為菩薩所行若行一切有情諸法相離所行而無煩惱隨眠所行是則名為菩薩所行若正觀察無生所行而不墮聲聞正性所行是則名為菩薩所行若攝一切有情所行而無煩惱隨眠所行是則名為菩薩所行若正欣樂遠離所行而不求身心盡滅所行是則名為菩薩所行若樂觀察三界所行而不壞亂法界所行是則名為菩薩所行若樂觀察空性所行而求一切功德所行是則名為菩薩所行若樂觀察無相所行而求度脫有情所行是則名為菩薩所行若樂觀察無願所行而能示現有趣所行是則名為菩薩所行若樂遊履無作所行而常起作一切善根無替所行是則名為菩薩所行若樂遊履六度所行而不趣向一切有情心行妙智彼岸所行是則名為菩薩所行若樂觀察慈悲喜捨無量所行而不求生梵世所行是則名為菩薩所行若樂遊履六通所行而不趣證漏盡所行是則名為菩薩所行若樂建立諸法所行而不攀緣邪道所行是則名為菩薩所行若樂觀察六念所行而不隨生諸漏所行是則名為菩薩所行若樂觀察非障所行而不希求雜染所行是則名為菩薩所行若樂觀察靜慮解脫等持等至諸定所行而能不隨諸定勢力受生所行是則名為菩薩所行若樂遊履念住所行而不樂求身受心法遠離所行是則名為菩薩所行若樂遊履正斷所行而不見善及與不善二種所行是則名為菩薩所行若樂遊履神足所行而無功用變現自在神足所行是則名為菩薩所行若樂遊履五根所行而不分別一切有情諸根勝劣妙智所行是則名為菩薩所行若樂安立五力所行而求如來十力所行是則名為菩薩所行若樂安立七等覺支圓滿所行不求佛法差別妙智善巧所行是則名為菩薩所行若樂安立八聖道支圓滿所行而不厭背邪道所行是則名為菩薩所行若求止觀資糧所行不墮畢竟寂滅所行是則名為菩薩所行若樂觀察無生滅相諸法所行而以相好莊嚴其身成滿種種佛事所行是則名為菩薩所行若樂示現聲聞獨覺威儀所行而不棄捨一切佛法緣慮所行是則名為菩薩所行若隨諸法究竟清淨本性常寂妙定所行非不隨順一切有情種種所樂威儀所行是則名為菩薩所行若樂觀察一切佛土其性空寂無成無壞如空所行非不示現種種功德莊嚴佛土饒益一切有情所行是則名為菩薩所行若樂示現一切佛法轉於法輪入大涅槃佛事所行非不修行諸菩薩行差別所行是則名為菩薩所行說是一切菩薩所行希有事時是妙吉祥所將眾中八億天子聞所說法皆於無上正等菩提發心趣向時舍利子見此室中無有床座竊作是念此諸菩薩及大聲聞當於何坐時無垢稱知舍利子心之所念便即語言唯舍利子為法來耶求床坐耶舍利子言我為法來非為床座無垢稱言唯舍利子諸求法者不顧身命何況床座又舍利子諸求法者不求色蘊乃至識蘊諸求法者不求眼界乃至意識界諸求法者不求眼處乃至法處諸求法者不求欲界色無色界又舍利子諸求法者不求佛執及法僧執諸求法者不求知苦斷集證滅及與修道所以者何法無戲論若謂我當知苦斷集證滅修道即是戲論非謂求法又舍利子諸求法者不求於生不求於滅所以者何法名寂靜及近寂靜若行生滅是求生滅非謂求法非求遠離諸求法者不求貪染所以者何法無貪染離諸貪染若於諸法乃至涅槃少有貪染是求貪染非謂求法又舍利子諸求法者不求境界所以者何法非境界若數一切境界所行是求境界非謂求法又舍利子諸求法者不求取捨所以者何法無取捨若取捨法是求取捨非謂求法又舍利子諸求法者不求攝藏所以者何法無攝藏若樂攝藏是求攝藏非謂求法又舍利子諸求法者不求法相所以者何法名無相若隨相識即是求相非謂求法又舍利子諸求法者不共法住所以者何法無所住若與法住即是求住非謂求法又舍利子諸求法者不求見聞及與覺知所以者何法不可見聞覺知若行見聞覺知是求見聞覺知非謂求法又舍利子諸求法者不求有為所以者何法名無為離有為性若行有為是求有為非謂求法是故舍利子若欲求法於一切法應無所求說是法時五百天子遠塵離垢於諸法中得法眼淨時無垢稱問妙吉祥仁者曾遊十方世界無量無數百千俱胝諸佛國土何等佛土有好上妙具足功德大師子座妙吉祥言東方去此過三十六殑伽沙等諸佛國土有佛世界名曰山幢彼土如來號山燈王今正現在安隱住持其佛身長八十四億踰膳那量其師子座高六十八億踰膳那量彼菩薩身長四十二億踰膳那量其師子座高三十四億踰膳那量居士當知彼土如來師子之座最為殊妙具諸功德時無垢稱攝念入定發起如是自在神通即時東方山幢世界山燈王佛遣三十二億大師子座高廣嚴淨甚可愛樂乘空來入無垢稱室此諸菩薩及大聲聞釋梵護世諸天子等昔所未見先亦未聞其室欻然廣博嚴淨悉能苞容三十二億師子之座不相妨礙廣嚴大城及贍部洲四大洲等諸世界中城邑聚落國土王都天龍藥叉阿素洛等所住宮殿亦不迫迮悉見如本前後無異時無垢稱語妙吉祥就師子座與諸菩薩及大聲聞如所敷設俱可就座當自變身稱師子座其得神通諸大菩薩各自變身為四十二億踰膳那量昇師子座端嚴而坐其新學菩薩皆不能昇師子之座時無垢稱為說法要令彼一切得五神通即以神力各自變身為四十二億踰膳那量昇師子座端嚴而坐其中復有諸大聲聞皆不能昇師子之座時無垢稱語舍利子仁者云何不昇此座舍利子言此座高廣吾不能昇無垢稱言唯舍利子宜應禮敬山燈王佛請加神力方可得坐時大聲聞咸即禮敬山燈王佛請加神力便即能昇師子之座端嚴而坐舍利子言甚奇居士如此小室乃能容受爾所百千高廣嚴淨師子之座不相妨礙廣嚴大城及贍部洲四大洲等諸世界中城邑聚落國土王都天龍藥叉阿素洛等所有宮殿亦不迫迮悉見如本前後無異無垢稱言唯舍利子諸佛如來應正等覺及不退菩薩有解脫名不可思議若住如是不可思議解脫菩薩妙高山王高廣如是能以神力內芥子中而令芥子形量不增妙高山王形量不減雖現如是神通作用而不令彼四大天王三十三天知見我等何往何入唯令所餘覩神通力調伏之者知見妙高入乎芥子如是安住不可思議解脫菩薩方便善巧智力所入不可思議解脫境界非諸聲聞獨覺所測又舍利子若住如是不可思議解脫菩薩四大海水深廣如是能以神力內一毛孔而令毛孔形量不增四大海水形量不減雖現如是神通作用而不令彼諸龍藥叉阿素洛等知見我等何往何入亦不令彼魚鼈黿鼉及餘種種水族生類諸龍神等一切有情憂怖惱害唯令所餘覩神通力調伏之者知見如是四大海水入於毛孔如是安住不可思議解脫菩薩方便善巧智力所入不可思議解脫境界非諸聲聞獨覺所測又舍利子若住如是不可思議解脫菩薩如是三千大千世界形量廣大能以神力方便斷取置右掌中如陶家輪速疾旋轉擲置他方殑伽沙等世界之外又復持來還置本處而令世界無所增減雖現如是神通作用而不令彼居住有情知見我等何去何還都不令其生往來想亦無惱害唯令所餘覩神通力調伏之者知見世界有去有來如是安住不可思議解脫菩薩方便善巧智力所入不可思議解脫境界非諸聲聞獨覺所測又舍利子若住如是不可思議解脫菩薩或諸有情宜見生死多時相續而令調伏或諸有情宜見生死少時相續而令調伏能以神力隨彼所宜或延七日以為一劫令彼有情謂經一劫或促一劫以為七日令彼有情謂經七日各隨所見而令調伏雖現如是神通作用而不令彼所化有情覺知如是時分延促唯令所餘覩神通力調伏之者覺知延促如是安住不可思議解脫菩薩方便善巧智力所入不可思議解脫境界非諸聲聞獨覺所測又舍利子若住如是不可思議解脫菩薩能以神力集一切佛功德莊嚴清淨世界置一佛土示諸有情又以神力取一佛土一切有情置之右掌乘意勢通遍到十方普示一切諸佛國土雖到十方一切佛土住一佛國而不移轉又以神力從一毛孔現出一切上妙供具遍歷十方一切世界供養諸佛菩薩聲聞又以神力於一毛孔普現十方一切世界所有日月星辰色像又以神力乃至十方一切世界大風輪等吸置口中而身無損一切世界草木叢林雖遇此風竟無搖動又以神力十方世界所有佛土劫盡燒時總一切火內置腹中雖此火勢熾焰不息而於其身都無損害又以神力過於下方無量俱胝殑伽沙等諸佛世界舉一佛土擲置上方過於俱胝殑伽沙等諸佛世界一佛土中如以針鋒舉小棗葉擲置餘方都無所損雖現如是神通作用而無緣者不見不知於諸有情竟無惱害唯令一切覩神通力調伏之者便見是事如是安住不可思議解脫菩薩方便善巧智力所入不可思議解脫境界非諸聲聞獨覺所測又舍利子若住如是不可思議解脫菩薩能以神力現作佛身種種色像或現獨覺及諸聲聞種種色像或現菩薩種種色像諸相隨好具足莊嚴或復現作梵王帝釋四大天王轉輪王等一切有情種種色像或以神力變諸有情令作佛身及諸菩薩聲聞獨覺釋梵護世轉輪王等種種色像或以神力轉變十方一切有情上中下品音聲差別皆作佛聲第一微妙從此佛聲演出無常苦空無我究竟涅槃寂靜義等言詞差別乃至一切諸佛菩薩聲聞獨覺說法音聲皆於中出乃至十方諸佛說法所有一切名句文身音聲差別皆從如是佛聲中出普令一切有情得聞隨乘差別悉皆調伏或以神力普於十方隨諸有情言音差別如其所應出種種聲演說妙法令諸有情各得利益唯舍利子我今略說安住如是不可思議解脫菩薩方便善巧智力所入不可思議解脫境界若我廣說或經一劫或一劫餘或復過此智慧辯才終不可盡如我智慧辯才無盡安住如是不可思議解脫菩薩方便善巧智力所入不可思議解脫境界亦不可盡以無量故爾時尊者大迦葉波聞說安住不可思議解脫菩薩不可思議解脫神力歎未曾有便語尊者舍利子言譬如有人對生盲者雖現種種差別色像而彼盲者都不能見如是一切聲聞獨覺皆若生盲無殊勝眼聞說安住不可思議解脫菩薩所現難思解脫神力乃至一事亦不能了誰有智者男子女人聞說如是不可思議解脫神力不發無上正等覺心我等今者於此大乘如燋敗種永絕其根復何所作我等一切聲聞獨覺聞說如是不思議解脫神力皆應號泣聲震三千大千世界一切菩薩聞說如是不可思議解脫神力皆應欣慶頂戴受持如王太子受灌頂位生長堅固信解勢力若有菩薩聞說如是不可思議解脫神力堅固信解一切魔王及諸魔眾於此菩薩無所能為當於尊者大迦葉波說是語時眾中三萬二千天子皆發無上正等覺心時無垢稱即語尊者迦葉波言十方無量無數世界作魔王者多是安住不可思議解脫菩薩方便善巧現作魔王為欲成熟諸有情故大迦葉波十方無量無數世界一切菩薩諸有來求手足耳鼻頭目髓腦血肉筋骨一切支體妻妾男女奴婢親屬村城聚落國邑王都四大洲等種種王位財穀珍寶金銀真珠珊瑚螺貝吠琉璃等諸莊嚴具房舍床座衣服飲食湯藥資產象馬輦輿大小諸船器仗軍眾如是一切逼迫菩薩而求乞者多是安住不可思議解脫菩薩以巧方便現為斯事試驗菩薩令其了知意樂堅固所以者何增上勇猛諸大菩薩為欲饒益諸有情故示現如是難為大事凡夫下劣無復勢力不能如是逼迫菩薩為此乞求大迦葉波譬如螢火終無威力映蔽日輪如是凡夫及下劣位無復勢力逼迫菩薩為此乞求大迦葉波譬如龍象現威鬪戰非驢所堪唯有龍象能與龍象為斯戰諍如是凡夫及下劣位無有勢力逼迫菩薩唯有菩薩能與菩薩共相逼迫是名安住不可思議解脫菩薩方便善巧智力所入不可思議解脫境界說此法時八千菩薩得入菩薩方便善巧智力所入不可思議解脫境界時妙吉祥問無垢稱云何菩薩觀諸有情無垢稱言譬如幻師觀所幻事如是菩薩應正觀察一切有情又妙吉祥如有智人觀水中月觀鏡中像觀陽焰水觀呼聲響觀虛空中雲城臺閣觀水聚沫所有前際觀水浮泡或起或滅觀芭蕉心所有堅實觀第五大觀第六蘊觀第七根觀十三處觀十九界觀無色界眾色影像觀燋敗種所出牙莖觀龜毛等所作衣服觀夭沒者受欲戲樂觀預流果所起分別薩迦耶見觀一來果受第三有觀不還果入母胎藏觀阿羅漢貪瞋癡毒觀得忍菩薩慳悋犯戒恚害等心觀諸如來習氣相續觀生盲者覩見眾色觀住滅定有出入息觀虛空中所有鳥跡觀半擇迦根有勢用觀石女兒所有作業觀佛所化起諸結縛觀諸畢竟不生煩惱觀夢悟已夢中所見觀不生火有所焚燒觀阿羅漢後有相續如是菩薩應正觀察一切有情所以者何諸法本空真實無我無有情故妙吉祥言若諸菩薩如是觀察一切有情云何於彼修於大慈無垢稱言菩薩如是觀有情已自念我當為諸有情說如斯法令其解了是名真實修於大慈與諸有情究竟安樂如是菩薩修寂滅慈無諸取故修無熱慈離煩惱故修如實慈三世等故修不違慈無等起故修無二慈離內外故修無壞慈畢竟住故修堅固慈增上意樂如金剛故修清淨慈本性淨故修平等慈等虛空故修阿羅漢慈永害結賊故修獨覺慈不待師資故修菩薩慈成熟有情無休息故修如來慈隨覺諸法真如性故修佛之慈覺悟睡夢諸有情故修自然慈任運等覺諸法性故修菩提慈等一味故修無偏慈愛憎斷故修大悲慈顯大乘故修無諍慈觀無我故修無厭慈觀性空故修法施慈離師捲故修淨戒慈成熟犯戒諸有情故修堪忍慈隨護自他令無損故修精進慈荷負有情利樂事故修靜慮慈無愛味故修般若慈於一切時現知法故修方便慈於一切門普示現故修妙願慈無量大願所引發故修大力慈能辦一切廣大事故修若那慈了知一切法性相故修神通慈不壞一切法性相故修攝事慈方便攝益諸有情故修無著慈無礙染故修無詐慈意樂淨故修無諂慈加行淨故修無誑慈不虛假故修深心慈離瑕穢故修安樂慈建立諸佛安樂事故唯妙吉祥是名菩薩修於大慈妙吉祥言云何菩薩修於大悲無垢稱言所有造作增長善根悉皆棄捨施諸有情一切無悋是名菩薩修於大悲妙吉祥言云何菩薩修於大喜無垢稱言於諸有情作饒益事歡喜無悔是名菩薩修於大喜妙吉祥言云何菩薩修於大捨無垢稱言平等饒益不望果報是名菩薩修於大捨妙吉祥言若諸菩薩怖畏生死當何所依無垢稱言若諸菩薩怖畏生死常正依住諸佛大我又問菩薩欲住大我當云何住曰欲住大我當於一切有情平等解脫中住又問欲令一切有情解脫當何所除曰欲令一切有情解脫除其煩惱又問欲除一切有情煩惱當何所修曰欲除一切有情煩惱當修如理觀察作意又問欲修如理觀察作意當云何修曰欲修如理觀察作意當修諸法不生不滅又問何法不生何法不滅曰不善不生善法不滅又問善不善法孰為本曰以身為本又問身孰為本曰欲貪為本又問欲貪孰為本曰虛妄分別為本又問虛妄分別孰為本曰倒想為本又問倒想孰為本曰無住為本妙吉祥言如是無住孰為其本無垢稱言斯問非理所以者何夫無住者即無其本亦無所住由無其本無所住故即能建立一切諸法時無垢稱室中有一本住天女見諸大人聞所說法得未曾有踴躍歡喜便現其身即以天花散諸菩薩大聲聞眾時彼天花至菩薩身即便墮落至大聲聞便著不墮時聲聞眾各欲去華盡其神力皆不能去爾時天女即問尊者舍利子言何故去華舍利子言華不如法我故去之天女言止勿謂此華為不如法所以者何是華如法惟尊者等自不如法所以者何華無分別無異分別惟尊者等自有分別有異分別於善說法毘奈耶中諸出家者若有分別有異分別則不如法若無分別無異分別是則如法惟舍利子觀諸菩薩華不著者皆由永斷一切分別及異分別觀諸聲聞華著身者皆由未斷一切分別及異分別惟舍利子如人有畏時非人得其便若無所畏一切非人不得其便若畏生死業煩惱者即為色聲香味觸等而得其便不畏生死業煩惱者世間色聲香味觸等不得其便又舍利子若煩惱習未永斷者華著其身若煩惱習已永斷者華不著也舍利子言天止此室經今幾何天女答言我止此室如舍利子所住解脫舍利子言天止此室如是久耶天女復言所住解脫亦何如久時舍利子默然不答天曰尊者是大聲聞具大慧辯得此小問默不見答舍利子言夫解脫者離諸名言吾今於此竟知何說天曰所說文字皆解脫相所以者何如此解脫非內非外非離二種中間可得文字亦爾非內非外非離二種中間可得是故無離文字說於解脫所以者何以其解脫與一切法其性平等舍利子言豈不以離貪瞋癡等為解脫耶天曰佛為諸增上慢者說離一切貪瞋癡等以為解脫若為遠離增上慢者即說一切貪瞋癡等本性解脫舍利子言善哉天女汝何得證慧辯若斯天曰我今無得無證慧辯如是若言我今有得有證即於善說法毘奈耶為增上慢舍利子言汝於三乘為何發趣天女答言我於三乘竝皆發趣舍利子言汝何密意作如是說天曰我常宣說大乘令他聞故我為聲聞自然現覺真法性故我為獨覺常不捨離大慈悲故我為大乘又舍利子我為化度求聲聞乘諸有情故我為聲聞我為化度求獨覺乘諸有情故我為獨覺我為化度求無上乘諸有情故我為大乘又舍利子譬如有人入瞻博迦林一切惟嗅瞻博迦香終無樂嗅草麻香等如是若有止此室者惟樂大乘功德之香終不樂於聲聞獨覺功德香等由此室中一切佛法功德妙香常所薰故又舍利子諸有釋梵四大天王那伽藥叉及阿素洛廣說乃至人非人等入此室者皆為瞻仰如是大士及為親近禮敬供養聽聞大法一切皆發大菩提心皆持一切佛法功德妙香而出又舍利子吾止此室十有二年曾不聞說聲聞獨覺相應言論惟聞大乘諸菩薩行大慈大悲不可思議諸佛妙法相應言論又舍利子此室常現八未曾有殊勝之法何等為八謂舍利子此室常有金色光明周遍照曜晝夜無異不假日月所照為明是為一未曾有殊勝之法又舍利子此室常有一切世間人非人等入此室已不為一切煩惱所害是為二未曾有殊勝之法又舍利子此室常有一切釋梵四天王等及餘世界諸大菩薩集會不空是為三未曾有殊勝之法又舍利子此室常聞菩薩六種波羅蜜多不退法輪相應言論是為四未曾有殊勝之法又舍利子此室常作天人伎樂於諸樂中演出無量百千法音是為五未曾有殊勝之法又舍利子此室常有四大寶藏眾珍盈溢恒無有盡給施一切貧窮鰥寡孤獨無依乞求之者皆令稱遂終不窮盡是為六未曾有殊勝之法又舍利子此室常有釋迦牟尼如來無量壽如來難勝如來不動如來寶勝如來寶焰如來寶月如來寶嚴如來寶音聲如來師子吼如來一切義成如來如是等十方無量如來若此大士發心祈請應時即來廣為宣說一切如來祕要法門說已還去是為七未曾有殊勝之法又舍利子此室常現一切佛土功德莊嚴諸天宮殿眾妙綺飾是為八未曾有殊勝之法唯舍利子此室常現八未曾有殊勝之法誰有見斯不思議事而復發心樂求聲聞獨覺法乎時舍利子問天女言汝今何不轉此女身天女答言我居此室十有二年求女人性了不可得當何所轉惟舍利子譬如幻師化作幻女若有問言汝今何不轉此女身為正問不舍利子言不也天女幻既非實當何所轉天曰如是諸法性相皆非真實猶如幻化云何乃問不轉女身即時天女以神通力變舍利子令如天女自變其身如舍利子而問之言尊者云何不轉女身時舍利子以天女像而答之言我今不知轉滅男身轉生女像天女復言尊者若能轉此女身一切女身亦當能轉如舍利子實非是女而現女身一切女身亦復如是雖現女身而實非女世尊依此密意說言一切諸法非男非女爾時天女作是語已還攝神力各復本形問舍利子尊者女身今何所在舍利子言今我女身無在無變天曰尊者善哉善哉一切諸法亦復如是無在無變說一切法無在無變是真佛語時舍利子問天女言汝於此沒當生何所天女答言如來所化當所生處我當生彼舍利子言如來所化無沒無生云何而言當所生處天曰尊者諸法有情應知亦爾無沒無生云何問我當生何所時舍利子問天女言汝當久如證得無上正等菩提天女答言如舍利子還成異生具異生法我證無上正等菩提久近亦爾舍利子言無處無位我當如是還成異生具異生法天曰尊者我亦如是無處無位當證無上正等菩提所以者何無上菩提無有住處是故亦無證菩提者舍利子言若爾云何佛說諸佛如殑伽沙現證無上正等菩提已證當證天曰尊者皆是文字俗數語言說有三世諸佛證得非謂菩提有去來今所以者何無上菩提超過三世又舍利子汝已證得阿羅漢耶舍利子言不得而得得無所得天曰尊者菩提亦爾不證而證證無所證時無垢稱即語尊者舍利子言如是天女已曾供養親近承事九十有二百千俱胝那庾多佛已能遊戲神通智慧所願滿足得無生忍已於無上正等菩提永不退轉乘本願力如其所欲隨所宜處成熟有情時妙吉祥問無垢稱云何菩薩於諸佛法到究竟趣無垢稱言若諸菩薩行於非趣乃於佛法到究竟趣妙吉祥言云何菩薩行於非趣無垢稱言若諸菩薩雖復行於五無間趣而無恚惱忿害毒心雖復行於那落迦趣而離一切煩惱塵垢雖復行於諸傍生趣而離一切黑暗無明雖復行於阿素洛趣而離一切傲慢憍逸雖復行於琰魔王趣而集廣大福慧資糧雖復行於無色定趣而能於彼不樂趣向雖復示行貪欲行趣而於一切所受欲中離諸染著雖復示行瞋恚行趣而於一切有情境界離諸瞋恚無損害心雖復示行愚癡行趣而於諸法遠離一切黑暗無明以智慧明而自調伏雖復示行慳貪行趣而能棄捨諸內外事不顧身命雖復示行犯戒行趣而能安立一切尸羅杜多功德少欲知足於小罪中見大怖畏雖復示行瞋忿行趣而能究竟安住慈悲心無恚惱雖復示行懈怠行趣而能勤習一切善根精進無替雖復示行根亂行趣而常恬默安止靜慮雖復示行惡慧行趣而善通達一切世間出世間信至究竟慧波羅蜜多雖復示行諂詐行趣而能成辦方便善巧雖復示行密語方便憍慢行趣而為成立濟度橋梁雖復示行一切世間煩惱行趣而性清淨究竟無染雖復示行眾魔行趣而於一切佛法覺慧而自證知不隨他緣雖復示行聲聞行趣而為有情說未聞法雖復示行獨覺行趣而為成辦大慈大悲成熟有情雖復現處諸貧窮趣而得寶手珍財無盡雖復現處諸缺根趣而具相好妙色嚴身雖復現處卑賤生趣而生佛家種姓尊貴積集殊勝福慧資糧雖復現處羸劣醜陋眾所憎趣而得勝妙那羅延身一切有情常所樂見雖復現處諸老病趣而能畢竟除老病根超諸死畏雖復現處求財位趣而多修習觀無常想息諸悕求雖復現處宮室妓女諸戲樂趣而常超出諸欲淤泥修習畢竟遠離之行雖復現處諸頑嚚趣而具種種才辯莊嚴得陀羅尼念慧無失雖復現處諸邪道趣而以正道度諸世間雖復現處一切生趣而實永斷一切趣生雖復現處般涅槃趣而常不捨生死相續雖復示現得妙菩提轉大法輪入涅槃趣而復勤修諸菩薩行相續無斷唯妙吉祥菩薩如是行於非趣乃得名為於諸佛法到究竟趣時無垢稱問妙吉祥何等名為如來種性願為略說妙吉祥言所謂一切偽身種性是如來種性一切無明有愛種性是如來種性貪欲瞋恚愚癡種性是如來種性四種虛妄顛倒種性是如來種性如是所有五蓋種性六處種性七識住種性八邪種性九惱事種性十種不善業道種性是如來種性以要言之六十二見一切煩惱惡不善法所有種性是如來種性無垢稱言依何密意作如是說妙吉祥言非見無為已入正性離生位者能發無上正等覺心要住有為煩惱諸行未見諦者能發無上正等覺心譬如高原陸地不生殟鉢羅花鉢特摩花拘母陀花奔荼利花要於卑濕穢淤泥中乃得生此四種花如是聲聞獨覺種性已見無為已入正性離生位者終不能發一切智心要於煩惱諸行卑濕穢淤泥中方能發起一切智心於中生長諸佛法故又善男子譬如植種置於空中終不生長要植卑濕糞壤之地乃得生長如是聲聞獨覺種性已見無為已入正性離生位者不能生長一切佛法雖起身見如妙高山而能發起大菩提願於中生長諸佛法故又善男子譬如有人不入大海終不能得吠琉璃等無價珍寶不入生死煩惱大海終不能發無價珍寶一切智心是故當知一切生死煩惱種性是如來種性爾時尊者大迦葉波歎妙吉祥善哉善哉極為善說實語如語誠無異言一切生死煩惱種性是如來種性所以者何我等今者心相續中生死種子悉已燋敗終不能發正等覺心寧可成就五無間業不作我等諸阿羅漢究竟解脫所以者何成就五種無間業者猶能有力盡無間業發於無上正等覺心漸能成辦一切佛法我等漏盡諸阿羅漢永無此能如缺根士於妙五欲無所能為如是漏盡諸阿羅漢諸結永斷即於佛法無所能為不復志求諸佛妙法是故異生能報佛恩聲聞獨覺終不能報所以者何異生聞佛法僧功德為三寶種終無斷絕能發無上正等覺心漸能成辦一切佛法聲聞獨覺假使終身聞說如來力無畏等乃至所有不共佛法一切功德終不能發正等覺心爾時眾中有一菩薩名曰普現一切色身問無垢稱言居士父母妻子奴婢僕使親友眷屬一切侍衛象馬車乘御人等類悉為是誰皆何所在時無垢稱以妙伽他而答之曰慧度菩薩母善方便為父世間真導師無不由此生妙法樂為妻大慈悲為女真實諦法男思空勝義舍煩惱為賤隸僕使隨意轉覺分成親友由此證菩提六度為眷屬四攝為妓女結集正法言以為妙音樂總持作園苑大法成林樹覺品華莊嚴解脫智慧果八解之妙池定水湛然滿七淨華彌布洗除諸垢穢神通為象馬大乘以為車調御菩提心遊八道支路妙相具莊嚴眾好而綺間慚愧為衣服勝意樂為鬘具正法珍財曉示為方便無倒行勝利迴向大菩提四靜慮為床淨命為茵蓐念智常覺悟無不在定心既飡不死法還飲解脫味沐浴妙淨心塗香上品戒殄滅煩惱賊勇健無能勝摧伏四魔怨建妙菩提幢雖實無起滅而故思受生悉現諸佛土如日光普照盡持上妙供奉獻諸如來於佛及自身一切無分別雖知諸佛國及與有情空而常修淨土利物無休倦一切有情類色聲及威儀無畏力菩薩剎那能盡現雖覺諸魔業而示隨所轉至究竟方便有表事皆成或示現自身有諸老病死成熟諸有情如遊戲幻法或現劫火起天地皆熾然有情執常相照令知速滅千俱胝有情率土咸來請同時受彼供皆令趣菩提於諸禁呪術書論眾伎藝皆知至究竟利樂諸有情世間諸道法遍於中出家隨方便利生而不墮諸見或作日月天梵王世界主地水及火風饒益有情類能於疾疫劫現作諸良藥蠲除諸疾苦令趣大菩提能於飢饉劫現作諸飯食先除彼飢渴說法令安泰能於刀兵劫修慈悲靜慮令無量有情欣然無恚害能於大戰陣示現力朋黨往復令和好勸發菩提心諸佛土無量地獄亦無邊悉往其方所拔苦令安樂諸有傍生趣殘害相食噉皆現生於彼利樂名本生示受於諸欲而常修靜慮惑亂諸惡魔令不得其便如火中生華說為甚希有修定而行欲希有復過此或現作婬女引諸好色者先以欲相招後令修佛智或為城邑宰商主及國師臣僚輔相尊利樂諸含識為諸匱乏者現作無盡藏給施除貧苦令趣大菩提於諸憍慢者現作大力士摧伏彼貢高令住菩提願於諸恐怖者方便善安慰除彼驚悸已令發菩提心現作五通仙清淨修梵行皆令善安住戒忍慈善中或見諸有情現前須給侍乃為作僮僕弟子而事之隨彼彼方便令愛樂正法於諸方便中皆能善修學如是無邊行及無邊所行無邊智圓滿度脫無邊眾假令一切佛住百千劫中讚述其功德猶尚不能盡誰聞如是法不願大菩提除下劣有情都無有慧者時無垢稱普問眾中諸菩薩曰云何菩薩善能悟入不二法門仁者皆應任己辯才各隨樂說時眾會中有諸菩薩各隨所樂次第而說時有菩薩名法自在作如是言生滅為二若諸菩薩了知諸法本來無生亦無有滅證得如是無生法忍是為悟入不二法門復有菩薩名曰勝密作如是言我及我所分別為二因計我故便計我所若了無我亦無我所是為悟入不二法門復有菩薩名曰無瞬作如是言有取無取分別為二若諸菩薩了知無取則無所得無所得故則無增減無作無息於一切法無所執著是為悟入不二法門復有菩薩名曰勝峯作如是言雜染清淨分別為二若諸菩薩了知雜染清淨無二則無分別永斷分別趣寂滅跡是為悟入不二法門復有菩薩名曰妙星作如是言散動思惟分別為二若諸菩薩了知一切無有散動無所思惟則無作意住無散動無所思惟無有作意是為悟入不二法門復有菩薩名曰妙眼作如是言一相無相分別為二若諸菩薩了知諸法無有一相無有異相亦無無相則知如是一相異相無相平等是為悟入不二法門復有菩薩名曰妙臂作如是言菩薩聲聞二心為二若諸菩薩了知二心性空如幻無菩薩心無聲聞心如是二心其相平等皆同幻化是為悟入不二法門復有菩薩名曰育養作如是言善及不善分別為二若諸菩薩了知善性及不善性無所發起相與無相二句平等無取無捨是為悟入不二法門復有菩薩名曰師子作如是言有罪無罪分別為二若諸菩薩了知有罪及與無罪二皆平等以金剛慧通達諸法無縛無解是為悟入不二法門復有菩薩名師子慧作如是言有漏無漏分別為二若諸菩薩知一切法性皆平等於漏無漏不起二想不著有想不著無想是為悟入不二法門復有菩薩名淨勝解作如是言有為無為分別為二若諸菩薩了知二法性皆平等遠離諸行覺慧如空智善清淨無執無遣是為悟入不二法門復有菩薩名那羅延作如是言世出世間分別為二若諸菩薩了知世間本性空寂無入無出無流無散亦不執著是為悟入不二法門復有菩薩名調順慧作如是言生死涅槃分別為二若諸菩薩了知生死其性本空無有流轉亦無寂滅是為悟入不二法門復有菩薩名曰現見作如是言有盡無盡分別為二若諸菩薩了知都無有盡無盡要究竟盡乃名為盡若究竟盡不復當盡則名無盡又有盡者謂一剎那一剎那中定無有盡則是無盡有盡無故無盡亦無了知有盡無盡性空是為悟入不二法門復有菩薩名曰普密作如是言有我無我分別為二若諸菩薩了知有我尚不可得何況無我見我無我其性無二是為悟入不二法門復有菩薩名曰電天作如是言明與無明分別為二若諸菩薩了知無明本性是明明與無明俱不可得不可算計超算計路於中現觀平等無二是為悟入不二法門復有菩薩名曰憙見作如是言色受想行及識與空分別為二若知取蘊性本是空即是色空非色滅空乃至識蘊亦復如是是為悟入不二法門復有菩薩名曰光幢作如是言四界與空分別為二若諸菩薩了知四界即虛空性前中後際四界與空性皆無倒悟入諸界是為悟入不二法門復有菩薩名曰妙慧作如是言眼色耳聲鼻香舌味身觸意法分別為二若諸菩薩了知一切其性皆空見眼自性於色無貪無瞋無癡如是乃至見意自性於法無貪無瞋無癡此則為空如是見已寂靜安住是為悟入不二法門復有菩薩名無盡慧作如是言布施迴向一切智性各別為二如是分別戒忍精進靜慮般若及與迴向一切智性各別為二若了布施即所迴向一切智性此所迴向一切智性即是布施如是乃至般若自性即所迴向一切智性此所迴向一切智性即是般若了此一理是為悟入不二法門復有菩薩名甚深覺作如是言空無相無願分別為二若諸菩薩了知空中都無有相此無相中亦無有願此無願中無心無意無識可轉如是即於一解脫門具攝一切三解脫門若此通達是為悟入不二法門復有菩薩名寂靜根作如是言佛法僧寶分別為二若諸菩薩了知佛性即是法性法即僧性如是三寶皆無為相與虛空等諸法亦爾若此通達是為悟入不二法門復有菩薩名無礙眼作如是言是薩迦耶及薩迦耶滅分別為二若諸菩薩知薩迦耶即薩迦耶滅如是了知畢竟不起薩迦耶見於薩迦耶薩迦耶滅即無分別無異分別證得此二究竟滅性無所猜疑無驚無懼是為悟入不二法門復有菩薩名善調順作如是言是身語意三種律儀分別為二若諸菩薩了知如是三種律儀皆無作相其相無二所以者何此三業道皆無作相身無作相即語無作相語無作相即意無作相意無作相即一切法俱無作相若能隨入無造作相是為悟入不二法門復有菩薩名曰福田作如是言罪行福行及不動行分別為二若諸菩薩了知罪行福及不動皆無作相其相無二所以者何罪福不動如是三行性相皆空空中無有罪福不動三行差別如是通達是為悟入不二法門復有菩薩名曰華嚴作如是言一切二法皆從我起若諸菩薩知我實性即不起二不起二故即無了別無了別故無所了別是為悟入不二法門復有菩薩名曰勝藏作如是言一切二法有所得起若諸菩薩了知諸法都無所得則無取捨既無取捨是為悟入不二法門復有菩薩名曰月上作如是言明之與暗分別為二若諸菩薩了知實相無暗無明其性無二所以者何譬如苾芻入滅盡定無暗無明一切諸法其相亦爾如是妙契諸法平等是為悟入不二法門復有菩薩名寶印手作如是言欣厭涅槃生死為二若諸菩薩了知涅槃及與生死不生欣厭則無有二所以者何若為生死之所繫縛則求解脫若知畢竟無生死縛何為更求涅槃解脫如是通達無縛無解不欣涅槃不厭生死是為悟入不二法門復有菩薩名珠髻王作如是言正道邪道分別為二若諸菩薩善能安住正道邪道究竟不行以不行故則無正道邪道二相除二相故則無二覺若無二覺是為悟入不二法門復有菩薩名曰諦實作如是言虛之與實分別為二若諸菩薩觀諦實性尚不見實何況見虛所以者何此性非是肉眼所見慧眼乃見如是見時於一切法無見無不見是為悟入不二法門如是會中有諸菩薩隨所了知各別說已同時發問妙吉祥言云何菩薩名為悟入不二法門時妙吉祥告諸菩薩汝等所言雖皆是善如我意者汝等此說猶名為二若諸菩薩於一切法無言無說無表無示離諸戲論絕於分別是為悟入不二法門時妙吉祥復問菩薩無垢稱言我等隨意各別說已仁者當說云何菩薩名為悟入不二法門時無垢稱默然無說妙吉祥言善哉善哉如是菩薩是真悟入不二法門於中都無一切文字言說分別此諸菩薩說是法時於眾會中五千菩薩皆得悟入不二法門俱時證會無生法忍時舍利子作是思惟食時將至此摩訶薩說法未起我等聲聞及諸菩薩當於何食時無垢稱知彼思惟便告之曰大德如來為諸聲聞說八解脫仁者已住勿以財食染污其心而聞正法若欲食者且待須臾當令皆得未曾有食時無垢稱便入如是微妙寂定發起如是殊勝神通示諸菩薩大聲聞眾上方界分去此佛土過四十二殑伽沙等諸佛世界有佛世界名一切妙香其中有佛號最上香臺今現在彼安隱住持彼世界中有妙香氣比餘十方一切佛土人天之香最為第一彼有諸樹皆出妙香普薰方域一切周滿彼中無有二乘之名唯有清淨大菩薩眾而彼如來為其說法彼世界中一切臺觀宮殿經行園林衣服皆是種種妙香所成彼佛世尊及菩薩眾所食香氣微妙第一普薰十方無量佛土時彼如來與諸菩薩方共坐食彼有天子名曰香嚴已於大乘深心發趣供養承事彼土如來及諸菩薩時此大眾一切皆覩彼界如來與諸菩薩方共坐食如是等事時無垢稱遍告一切菩薩眾言汝等大士誰能往彼取妙香食以妙吉祥威神力故諸菩薩眾咸皆默然時無垢稱告妙吉祥汝今云何於此大眾而不加護令其乃爾妙吉祥言居士汝今不應輕毀諸菩薩眾如佛所言勿輕未學時無垢稱不起于床居眾會前化作菩薩身真金色相好莊嚴威德光明蔽於眾會而告之曰汝善男子宜往上方去此佛土過四十二殑伽沙等諸佛世界有佛世界名一切妙香其中有佛號最上香臺與諸菩薩方共坐食汝往到彼頂禮佛足應作是言於此下方有無垢稱稽首雙足敬問世尊少病少惱起居輕利氣力康和安樂住不遙心右繞多百千匝頂禮雙足作如是言願得世尊所食之餘當於下方堪忍世界施作佛事令此下劣欲樂有情當欣大慧亦使如來無量功德名稱普聞時化菩薩於眾會前上昇虛空舉眾皆見神通迅疾經須臾頃便到一切妙香世界頂禮最上香臺佛足又聞其言下方菩薩名無垢稱稽首雙足敬問世尊少病少惱起居輕利氣力康和安樂住不遙心右繞多百千匝頂禮雙足作如是言願得世尊所食之餘當於下方堪忍世界施作佛事令此下劣欲樂有情當欣大慧亦使如來無量功德名稱普聞時彼上方菩薩眾會見化菩薩相好莊嚴威德光明微妙殊勝歎未曾有今此大士從何處來堪忍世界為在何所云何名為下劣欲樂尋問最上香臺如來唯願世尊為說斯事佛告之曰諸善男子於彼下方去此佛土過四十二殑伽沙等諸佛世界有佛世界名曰堪忍其中佛號釋迦牟尼如來應正等覺今現在彼安隱住持居五濁世為諸下劣欲樂有情宣揚正法彼有菩薩名無垢稱已得安住不可思議解脫法門為諸菩薩開示妙法遣化菩薩來至此間稱揚我身功德名號并讚此土眾德莊嚴令彼菩薩善根增進彼菩薩眾咸作是言其德何如乃作是化大神通力無畏若斯彼佛告言諸善男子是大菩薩成就殊勝大功德法一剎那頃化作無量無邊菩薩遍於十方一切國土皆遣其往施作佛事利益安樂無量有情於是最上香臺如來以能流出眾妙香器盛諸妙香所薰之食授無垢稱化菩薩手時彼佛土有九百萬大菩薩僧同時舉聲請於彼佛我等欲與此化菩薩俱往下方堪忍世界瞻仰釋迦牟尼如來禮敬供事聽聞正法并欲瞻仰禮敬供事彼無垢稱及諸菩薩唯願世尊加護聽許彼佛告曰諸善男子汝便可往今正是時汝等皆應自攝身香入堪忍界勿令彼諸有情醉悶放逸汝等皆應自隱色相入堪忍界勿令彼諸菩薩心生愧恥汝等於彼堪忍世界勿生劣想而作障礙所以者何諸善男子一切國土皆如虛空諸佛世尊為欲成熟諸有情故隨諸有情所樂示現種種佛土或染或淨無決定相而諸佛土實皆清淨無有差別時化菩薩受滿食器與九百萬諸菩薩僧承彼佛威神及無垢稱力於彼界沒經須臾頃至於此土無垢稱室欻然而現時無垢稱化九百萬師子之座微妙莊嚴與前所坐諸師子座都無有異令諸菩薩皆坐其上時化菩薩以滿食器授無垢稱如是食器妙香普薰廣嚴大城及此三千大千世界無量無邊妙香薰故一切世界香氣芬馥廣嚴大城諸婆羅門長者居士人非人等聞是香氣得未曾有驚歎無量身心踊悅時此城中離呫毘王名為月蓋與八萬四千離呫毘種種種莊嚴悉來入于無垢稱室見此室中諸菩薩眾其數甚多諸師子座高廣嚴飾生大歡喜歎未曾有禮諸菩薩及大聲聞却住一面時諸地神及虛空神并欲色界諸天子眾聞是妙香各與眷屬無量百千悉來入于無垢稱室時無垢稱便語尊者舍利子等諸大聲聞尊者可食如來所施甘露味食如是食者大悲所薰勿以少分下劣心行而食此食若如是食定不能消時眾會中有劣聲聞作如是念此食甚少云何充足如是大眾時化菩薩便告之言勿以汝等自少福慧測量如來無量福慧所以者何四大海水乍可有竭是妙香食終無有盡假使無量大千世界一切有情一一摶食其食摶量等妙高山如是摶食或經一劫或一百劫猶不能盡所以者何如是食者是無盡戒定慧解脫解脫知見所生如來所食之餘無量三千大千世界一切有情經百千劫食此香食終不能盡於是大眾皆食此食悉得充滿而尚有餘時諸聲聞及諸菩薩并人天等一切眾會食此食已其身安樂譬如一切安樂莊嚴世界菩薩一切安樂之所住持身諸毛孔皆出妙香譬如一切妙香世界眾妙香樹常出無量種種妙香時無垢稱問彼上方諸來菩薩汝等知不彼土如來於其世界為諸菩薩云何說法彼諸菩薩咸共答言我土如來不為菩薩文詞說法但以妙香令諸菩薩皆悉調伏彼諸菩薩各各安坐妙香樹下諸妙香樹各各流出種種香氣彼諸菩薩聞斯妙香便獲一切德莊嚴定獲此定已即具一切菩薩功德時彼上方諸來菩薩問無垢稱此土如來釋迦牟尼為諸有情云何說法無垢稱曰此土有情一切剛強極難調化如來還以種種能伏剛強語言而調化之云何名為種種能伏剛強語言謂為宣說此是地獄趣此是傍生趣此是餓鬼趣此是無暇生此是諸根缺此是身惡行是身惡行果此是語惡行是語惡行果此是意惡行是意惡行果此是斷生命是斷生命果此是不與取是不與取果此是欲邪行是欲邪行果此是虛誑語是虛誑語果此是離間語是離間語果此是麁惡語是麁惡語果此是雜穢語是雜穢語果此是貪欲是貪欲果此是瞋恚是瞋恚果此是邪見是邪見果此是慳悋是慳悋果此是毀戒是毀戒果此是瞋恨是瞋恨果此是懈怠是懈怠果此是心亂是心亂果此是愚癡是愚癡果此受所學此越所學此持別解脫此犯別解脫此是應作此非應作此是瑜伽此非瑜伽此是永斷此非永斷此是障礙此非障礙此是犯罪此是出罪此是雜染此是清淨此是正道此是邪道此是善此是惡此是世間此出世間此是有罪此是無罪此是有漏此是無漏此是有為此是無為此是功德此是過失此是有苦此是無苦此是有樂此是無樂此可厭離此可欣樂此可棄捨此可修習此是生死此是涅槃如是等法有無量門此土有情其心剛強如來說此種種法門安住其心令其調伏譬如象馬𢤱悷不調加諸楚毒乃至徹骨然後調伏如是此土剛強有情極難調化如來方便以如是等苦切言詞慇懃誨喻然後調伏趣入正法時彼上方諸來菩薩聞是說已得未曾有皆作是言甚奇世尊釋迦牟尼能為難事隱覆無量尊貴功德示現如是調伏方便成熟下劣貧匱有情以種種門調伏攝益是諸菩薩居此佛土亦能堪忍種種勞倦成就最勝希有堅牢不可思議大悲精進助揚如來無上正法利樂如是難化有情無垢稱言如是大士誠如所說釋迦如來能為難事隱覆無量尊貴功德不憚劬勞方便調伏如是剛強難化有情諸菩薩眾生此佛土亦能堪忍種種勞倦成就最勝希有堅牢不可思議大悲精進助揚如來無上正法利樂如是無量有情大士當知堪忍世界行菩薩行饒益有情經於一生所得功德多於一切妙香世界百千大劫行菩薩行饒益有情所得功德所以者何堪忍世界略有十種修集善法餘十方界清淨佛土之所無有何等為十一以惠施攝諸貧窮二以淨戒攝諸毀禁三以忍辱攝諸瞋恚四以精進攝諸懈怠五以靜慮攝諸亂意六以勝慧攝諸愚癡七以說除八無暇法普攝一切無暇有情八以宣說大乘正法普攝一切樂小法者九以種種殊勝善根普攝未種諸善根者十以無上四種攝法恒常成熟一切有情是為十種修集善法此堪忍界悉皆具足餘十方界清淨佛土之所無有時彼佛土諸來菩薩復作是言堪忍世界諸菩薩眾成就幾法無毀無傷從此命終生餘淨土無垢稱言堪忍世界諸菩薩眾成就八法無毀無傷從此命終生餘淨土何等為八一者菩薩如是思惟我於有情應作善事不應於彼希望善報二者菩薩如是思惟我應代彼一切有情受諸苦惱我之所有一切善根悉迴施與三者菩薩如是思惟我應於彼一切有情其心平等心無罣礙四者菩薩如是思惟我應於彼一切有情摧伏憍慢敬愛如佛五者菩薩信解增上於未聽受甚深經典暫得聽聞無疑無謗六者菩薩於他利養無嫉妬心於己利養不生憍慢七者菩薩調伏自心常省己過不譏他犯八者菩薩恒無放逸於諸善法常樂尋求精進修行菩提分法堪忍世界諸菩薩眾若具成就如是八法無毀無傷從此命終生餘淨土其無垢稱與妙吉祥諸菩薩等於大眾中宣說種種微妙法時百千眾生同發無上正等覺心十千菩薩悉皆證得無生法忍佛時猶在菴羅衛林為眾說法於眾會處其地欻然廣博嚴淨一切大眾皆現金色時阿難陀即便白佛世尊此是誰之前相於眾會中欻然如是廣博嚴淨一切大眾皆現金色佛告具壽阿難陀曰是無垢稱與妙吉祥將諸大眾恭敬圍繞發意欲來赴斯眾會現此前相時無垢稱語妙吉祥我等今應與諸大士詣如來所頂禮供事瞻仰世尊聽受妙法妙吉祥曰今正是時可同行矣時無垢稱現神通力令諸大眾不起本處并師子座住右掌中往詣佛所到已置地恭敬頂禮世尊雙足右繞七匝却住一面向佛合掌儼然而立諸大菩薩下師子座恭敬頂禮世尊雙足右繞三匝却住一面向佛合掌儼然而立諸大聲聞釋梵護世四天王等亦皆避座恭敬頂禮世尊雙足却住一面向佛合掌儼然而立於是世尊如法慰問諸菩薩等一切大眾作是告言汝等大士隨其所應各復本座時諸大眾蒙佛教勅各還本座恭敬而坐爾時世尊告舍利子汝見最勝菩薩大士自在神力之所為乎舍利子言唯然已見世尊復問汝起何想舍利子言起難思想我見大士不可思議於其作用神力功德不能算數不能思惟不能稱量不能述歎時阿難陀即便白佛今所聞香昔來未有如是香者為是誰香佛告之言是諸菩薩毛孔所出時舍利子語阿難陀我等毛孔亦出是香阿難陀曰如是妙香仁等身內何緣而有舍利子言是無垢稱自在神力遣化菩薩往至上方最上香臺如來佛土請得彼佛所食之餘來至室中供諸大眾其間所有食此食者一切毛孔皆出是香時阿難陀問無垢稱是妙香氣當住久如無垢稱言乃至此食未皆消盡其香猶住阿難陀曰如是所食其經久如當皆消盡無垢稱言此食勢分七日七夜住在身中過是已後乃可漸消雖久未消而不為患具壽當知諸聲聞乘未入正性離生位者若食此食要入正性離生位已然後乃消未離欲者若食此食要得離欲然後乃消未解脫者若食此食要心解脫然後乃消諸有大乘菩薩種性未發無上菩提心者若食此食要發無上菩提心已然後乃消已發無上菩提心者若食此食要當證得無生法忍然後乃消其已證得無生忍者若食此食要當安住不退轉位然後乃消其已安住不退位者若食此食要當安住一生繫位然後乃消具壽當知譬如世間有大藥王名最上味若有眾生遇遭諸毒遍滿身者與令服之乃至諸毒未皆除滅是大藥王猶未消盡諸毒滅已然後乃消食此食者亦復如是乃至一切煩惱諸毒未皆除滅如是所食猶未消盡煩惱滅已然後乃消阿難陀言不可思議如是大士所致香食能為眾生作諸佛事佛即告言如是如是如汝所說不可思議此無垢稱所致香食能為眾生作諸佛事爾時佛復告阿難陀如無垢稱所致香食能為眾生作諸佛事如是於餘十方世界或有佛土以諸光明而作佛事或有佛土以菩提樹而作佛事或有佛土以諸菩薩而作佛事或有佛土以見如來色身相好而作佛事或有佛土以諸化人而作佛事或有佛土以諸衣服而作佛事或有佛土以諸臥具而作佛事或有佛土以諸飲食而作佛事或有佛土以諸園林而作佛事或有佛土以諸臺觀而作佛事或有佛土以其虛空而作佛事所以者何由諸有情因此方便而得調伏或有佛土為諸有情種種文詞宣說幻夢光影水月響聲陽焰鏡像浮雲健達縛城帝網等喻而作佛事或有佛土以其音聲語言文字宣說種種諸法性相而作佛事或有佛土清淨寂寞無言無說無訶無讚無所推求無有戲論無表無示所化有情因斯寂寞自然證入諸法性相而作佛事如是當知十方世界諸佛國土其數無邊所作佛事亦無數量以要言之諸佛所有威儀進止受用施為皆令所化有情調伏是故一切皆名佛事又諸世間所有四魔八萬四千諸煩惱門有情之類為其所惱一切如來即以此法為諸眾生而作佛事汝今當知如是法門名為悟入一切佛法若諸菩薩入此法門雖見一切成就無量廣大功德嚴淨佛土不生喜貪雖見一切無諸功德雜穢佛土不生憂恚於諸佛所發生上品信樂恭敬歎未曾有諸佛世尊一切功德平等圓滿得一切法究竟真實平等性故為欲成熟差別有情示現種種差別佛土汝今當知如諸佛土雖所依地勝劣不同而上虛空都無差別如是當知諸佛世尊為欲成熟諸有情故雖現種種色身不同而無障礙福德智慧究竟圓滿都無差別汝今當知一切如來悉皆平等所謂最上周圓無極形色威光諸相隨好族姓尊貴清淨尸羅定慧解脫解脫知見諸力無畏不共佛法大慈大悲大喜大捨利益安樂威儀所行正行壽量說法度脫成熟有情清淨佛土悉皆平等以諸如來一切佛法悉皆平等最上周圓究竟無盡是故皆同名正等覺名為如來名為佛陀汝今當知設令我欲分別廣說此三句義汝經劫住無間聽受窮其壽量亦不能盡假使三千大千世界有情之類皆如阿難得念總持多聞第一咸經劫住無間聽受窮其壽量亦不能盡此正等覺如來佛陀三句妙義無能究竟宣揚決擇唯除諸佛如是當知諸佛菩提功德無量無滯妙辯不可思議說是語已時阿難陀白言世尊我從今去不敢自稱得念總持多聞第一佛便告曰汝今不應心生退屈所以者何我自昔來但說汝於聲聞眾中得念總持多聞第一非於菩薩汝今且止其有智者不應測量諸菩薩事汝今當知一切大海源底深淺猶可測量菩薩智慧念定總持辯才大海無能測者汝等聲聞置諸菩薩所行境界不應思惟於一食頃是無垢稱示現變化所作神通一切聲聞及諸獨覺百千大劫示現變化神力所作亦不能及時彼上方諸來菩薩皆起禮拜釋迦牟尼合掌恭敬白言世尊我等初來見此佛土種種雜穢生下劣想今皆悔愧捨離是心所以者何諸佛境界方便善巧不可思議為欲成熟諸有情故如如有情所樂差別如是如是示現佛土唯然世尊願賜少法當還一切妙香世界由此法故常念如來說是語已世尊告彼諸來菩薩言善男子有諸菩薩解脫法門名有盡無盡汝今敬受當勤修學云何名為有盡無盡言有盡者即是有為有生滅法言無盡者即是無為無生滅法菩薩不應盡其有為亦復不應住於無為云何菩薩不盡有為謂諸菩薩不棄大慈不捨大悲曾所生起增上意樂一切智心繫念寶重而不暫忘成熟有情常無厭倦於四攝事恒不棄捨護持正法不惜身命求習諸善終無厭足常樂安立迴向善巧詢求正法曾無懈倦敷演法教不作師倦常欣瞻仰供事諸佛故受生死而無怖畏雖遇興衰而無欣慼於諸未學終不輕陵於已學者敬愛如佛於煩惱雜能如理思於遠離樂能不耽染於己樂事曾無味著於他樂事深心隨喜於所修習靜慮解脫等持等至如地獄想而不味著於所遊歷界趣生死如宮苑想而不厭離於乞求者生善友想捨諸所有皆無顧悋於一切智起迴向想於諸毀禁起救護想於波羅蜜多如父母想速令圓滿於菩提分法如翼從想不令究竟於諸善法常勤修習於諸佛土恒樂莊嚴於他佛土深心欣讚於自佛土能速成就為諸相好圓滿莊嚴修行清淨無礙大施為身語心嚴飾清淨遠離一切犯戒惡法為令身心堅固堪忍遠離一切忿恨煩惱為令所修速得究竟經劫無數生死流轉為令自心勇猛堅住聽佛無量功德不倦為欲永害煩惱怨敵方便修治般若刀杖為欲荷諸有情重擔於蘊界處求遍了知為欲摧伏一切魔軍熾然精進曾無懈怠為欲護持無上正法離慢勤求善巧化智為諸世間愛重受化常樂習行少欲知足於諸世法恒無雜染而能隨順一切世間於諸威儀恒無毀壞而能示現一切所作發生種種神通妙慧利益安樂一切有情受持一切所聞正法為起妙智正念總持發生諸根勝劣妙智為斷一切有情疑惑證得種種無礙辯才敷演正法常無擁滯為受人天殊勝喜樂勤修清淨十善業道為正開發梵天道路勤進修行四無量智為得諸佛上妙音聲勸請說法隨喜讚善為得諸佛上妙威儀常修殊勝寂靜三業為令所修念念增勝於一切法心無染滯為善調御諸菩薩僧常以大乘勸眾生學為不失壞所有功德於一切時常無放逸為諸善根展轉增進常樂修治種種大願為欲莊嚴一切佛土常勤修習廣大善根為令所修究竟無盡常修迴向善巧方便諸善男子修行此法是名菩薩不盡有為云何菩薩不住無為謂諸菩薩雖行於空而於其空不樂作證雖行無相而於無相不樂作證雖行無願而於無願不樂作證雖行無作而於無作不樂作證雖觀諸行皆悉無常而於善根心無厭足雖觀世間一切皆苦而於生死故意受生雖樂觀察內無有我而不畢竟厭捨自身雖樂觀察外無有情而常化導心無厭倦雖觀涅槃畢竟寂靜而不畢竟墮於寂滅雖觀遠離究竟安樂而不究竟厭患身心雖樂觀察無阿賴耶而不棄捨清白法藏雖觀諸法畢竟無生而常荷負利眾生事雖觀無漏而於生死流轉不絕雖觀無行而行成熟諸有情事雖觀無我而於有情不捨大悲雖觀無生而於二乘不墮正位雖觀諸法畢竟空寂而不空寂所修福德雖觀諸法畢竟遠離而不遠離所修智慧雖觀諸法畢竟無實而常安住圓滿思惟雖觀諸法畢竟無主而常精勤求自然智雖觀諸法永無幖幟而於了義安立佛種諸善男子修行此法是名菩薩不住無為又善男子以諸菩薩常勤修集福資糧故不住無為常勤修集智資糧故不盡有為成就大慈無缺減故不住無為成就大悲無缺減故不盡有為利益安樂諸有情故不住無為究竟圓滿諸佛法故不盡有為成滿一切相好莊嚴佛色身故不住無為證得一切力無畏等佛智身故不盡有為方便善巧化眾生故不住無為微妙智慧善觀察故不盡有為修治佛土究竟滿故不住無為佛身安住常無盡故不盡有為常作饒益眾生事故不住無為領受法義無休廢故不盡有為積集善根常無盡故不住無為善根力持不斷壞故不盡有為為欲成滿本所願故不住無為於永寂滅不希求故不盡有為圓滿意樂善清淨故不住無為增上意樂善清淨故不盡有為恒常遊戲五神通故不住無為佛智六通善圓滿故不盡有為波羅蜜多資糧滿故不住無為本所思惟未圓滿故不盡有為集法財寶常無厭故不住無為不樂希求少分法故不盡有為堅牢誓願常無退故不住無為能令誓願究竟滿故不盡有為積集一切妙法藥故不住無為隨其所應授法藥故不盡有為遍知眾生煩惱病故不住無為息除眾生煩惱病故不盡有為諸善男子菩薩如是不盡有為不住無為是名安住有盡無盡解脫法門汝等皆當精勤修學爾時一切妙香世界最上香臺如來佛土諸來菩薩聞說如是有盡無盡解脫門已法教開發勸勵其心皆大歡喜身心踊躍以無量種上妙香花諸莊嚴具供養世尊及諸菩薩并此所說有盡無盡解脫法門復以種種上妙香花散遍三千大千世界香花覆地深沒於膝時諸菩薩恭敬頂禮世尊雙足右繞三匝稱揚讚頌釋迦牟尼及諸菩薩并所說法於此佛土欻然不現經須臾間便住彼國爾時世尊問無垢稱言善男子汝先欲觀如來身故而來至此汝當云何觀如來乎無垢稱言我觀如來都無所見如是而觀何以故我觀如來非前際來非往後際現在不住所以者何我觀如來色真如性其性非色受真如性其性非受想真如性其性非想行真如性其性非行識真如性其性非識不住四界同虛空界非六處起超六根路不雜三界遠離三垢順三解脫隨至三明非明而明非至而至至一切法無障礙際實際非際真如非如於真如境常無所住於真如智恒不明應真如境智其性俱離非因所生非緣所起非有相非無相非自相非他相非一相非異相非即所相非離所相非同所相非異所相非即能相非離能相非同能相非異能相非此岸非彼岸非中流非在此非在彼非中間非內非外非俱不俱非已去非當去非今去非已來非當來非今來非智非境非能識非所識非隱非顯非闇非明無住無去無名無相無強無弱不住方分不離方分非雜染非清淨非有為非無為非永寂滅非不寂滅無少事可示無少義可說無施無慳無戒無犯無忍無恚無勤無怠無定無亂無慧無愚無諦無妄無出無入無去無來一切語言施為斷滅非福田非不福田非應供非不應供非能執非所執非能取非所取非相非不相非為非不為無數離諸數無礙離諸礙無增無減平等平等同真實際等法界性非能稱非所稱超諸稱性非能量非所量超諸量性無向無背超諸向背無勇無怯超諸勇怯非大非小非廣非狹無見無聞無覺無知離諸繫縛蕭然解脫證會一切智智平等獲得一切有情無二逮於諸法無差別性周遍一切無罪無𠎝無濁無穢無所礙著離諸分別無作無生無虛無實無起無盡無曾無當無怖無染無憂無喜無厭無欣一切分別所不能緣一切名言所不能說世尊如來身相如是應如是觀不應異觀如是觀者名為正觀若異觀者名為邪觀爾時舍利子白佛言世尊此無垢稱從何命終而來生此堪忍世界世尊告曰汝應問彼時舍利子問無垢稱汝從何沒來生此土無垢稱言唯舍利子汝於諸法遍知作證頗有少法可沒生乎舍利子言唯無垢稱無有少法可沒生也無垢稱言若一切法遍知作證無沒生者云何問言汝從何沒來生此土又舍利子於意云何諸有幻化所作男女從何處沒而來生此舍利子言幻化男女不可施設有沒生也無垢稱言如來豈不說一切法如幻化耶舍利子言如是如是無垢稱言若一切法自性自相如幻如化云何仁者欻爾問言汝從何沒來生此土又舍利子沒者即是諸行斷相生者即是諸行續相菩薩雖沒不斷一切善法行相菩薩雖生不續一切惡法行相爾時世尊告舍利子有佛世界名曰妙喜其中如來號為無動是無垢稱為度眾生從彼土沒來生此界舍利子言甚奇世尊如此大士未曾有也乃能捨彼清淨佛土而來樂此多雜穢處無垢稱曰唯舍利子於意云何日光豈與世間闇冥樂相雜住舍利子言不也居士日輪纔舉眾冥都息無垢稱曰日輪何故行贍部洲舍利子言為除闇冥作照明故無垢稱曰菩薩如是為度有情生穢佛土不與一切煩惱雜居滅諸眾生煩惱闇耳爾時大眾咸生渴仰欲見妙喜功德莊嚴清淨佛土無動如來及諸菩薩聲聞等眾佛知眾會意所思惟告無垢稱言善男子今此會中諸神仙等一切大眾咸生渴仰欲見妙喜功德莊嚴清淨佛土無動如來及諸菩薩聲聞等眾汝可為現令所願滿時無垢稱作是思惟吾當於此不起于座以神通力速疾移取妙喜世界及輪圍山園林池沼泉源谿谷大海江河諸蘇迷盧圍繞峯壑日月星宿天龍鬼神帝釋梵王宮殿眾會并諸菩薩聲聞眾等村城聚落國邑王都在所居家男女大小乃至廣說無動如來應正等覺大菩提樹聽法安坐海會大眾諸寶蓮華往十方界為諸有情作佛事者三道寶階自然涌出從贍部洲至蘇迷頂三十三天為欲瞻仰禮敬供養不動如來及聞法故從此寶階每時來下贍部洲人為欲觀見三十三天園林宮室每亦從此寶階而上如是清淨妙喜世界無量功德所共合成下從水際輪上至色究竟悉皆斷取置右掌中如陶家輪若花鬘貫入此世界示諸大眾其無垢稱既作是思不起于床入三摩地發起如是殊勝神通速疾斷取妙喜世界置于右掌入此界中彼土聲聞及諸菩薩人天大眾得天眼者咸生恐怖俱發聲言誰將我去誰將我去唯願世尊救護我等唯願善逝救護我等時無動佛為化眾生方便告言諸善男子汝等勿怖汝等勿怖是無垢稱神力所引非我所能彼土初學人天等眾未得殊勝天眼通者皆悉安然不知不見聞是語已咸相驚問我等於今當何所往妙喜國土雖入此界然其眾相無減無增堪忍世間亦不迫迮雖復彼此二界相雜各見所居與本無異爾時世尊釋迦牟尼告諸大眾汝等神仙普皆觀見妙喜世界無動如來莊嚴佛土及諸菩薩聲聞等耶一切咸言世尊已見時無垢稱即以神力化作種種上妙天花及餘末香與諸大眾令散供養釋迦牟尼無動如來諸菩薩等於是世尊復告大眾汝等神仙欲得成辦如是功德莊嚴佛土為菩薩者皆當隨學無動如來本所修行諸菩薩行其無垢稱以神通力示現如是妙喜界時堪忍土中有八十四那庾多數諸人天等同發無上正等覺心悉願當生妙喜世界世尊咸記皆當往生無動如來所居佛土時無垢稱以神通力移取如是妙喜世界無動如來諸菩薩等為欲饒益此界有情其事畢已還置本處彼此分離兩眾皆見爾時世尊告舍利子汝已觀見妙喜世界無動如來菩薩等不舍利子言世尊已見願諸有情皆住如是莊嚴佛土願諸有情成就如是福德智慧圓滿功德一切皆似無動如來願諸有情皆當獲得自在神通如無垢稱世尊我等善獲勝利瞻仰親近如是大士其諸有情若但聞此殊勝法門當知猶名善獲勝利何況聞已信解受持讀誦通利廣為他說況復方便精進修行若諸有情手得如是殊勝法門便為獲得法珍寶藏若諸有情信解如是殊勝法門便為紹繼諸佛相續若諸有情讀誦如是殊勝法門便成菩薩與佛為伴若諸有情受持如是殊勝法門便為攝受無上正法若有供養學此法者當知其室即有如來若有書寫供養如是殊勝法門便為攝受一切福德一切智智若有隨喜如是法門便為施設大法祠祀若以如是殊勝法門一四句頌為他演說便為已逮不退轉位若善男子或善女人能於如是殊勝法門信解忍受愛樂觀察即於無上正等菩提已得授記爾時天帝釋白佛言世尊我雖從佛及妙吉祥聞多百千法門差別而未曾聞如是所說不可思議自在神變解脫法門如我解佛所說義趣若諸有情聽聞如是所說法門信解受持讀誦通利廣為他說尚為法器決定無疑何況精勤如理修習如是有情關閉一切惡趣險徑開闢一切善趣夷塗常見一切諸佛菩薩降伏一切外道他論摧滅一切暴惡魔軍淨菩提道安立妙覺履踐如來所行之路復言世尊若諸有情聽聞如是所說法門信解受持乃至精勤如理修習我當與其一切眷屬恭敬供養是善男子善女人等世尊若有村城聚落國邑王都受持讀誦開解流通此法門處我亦與其一切眷屬為聞法故共詣其所諸未信者當令其信諸已信者如法護持令無障難爾時世尊告天帝釋善哉善哉如汝所說汝今乃能隨喜如來所說如是微妙法門天帝當知過去未來現在諸佛所有無上正等菩提皆於如是所說法門略說開示是故若有諸善男子或善女人聽聞如是所說法門信解受持讀誦通利廣為他說書寫供養即為供養過去未來現在諸佛又天帝釋假使三千大千世界滿中如來譬如甘蔗及竹葦麻稻山林等若善男子或善女人經於一劫或一劫餘恭敬尊重讚歎承事以諸天人一切上妙安樂供具一切上妙安樂所居奉施供養於諸如來般涅槃後供養一一全身舍利以七珍寶起窣堵波縱廣量等四洲世界其形高峻上至梵天表柱輪盤香花幡蓋眾珍伎樂嚴飾第一如是建立一一如來七寶莊嚴窣堵波已經於一劫或一劫餘以諸天人一切上妙花鬘燒香塗香末香衣服幡蓋寶幢燈輪眾珍伎樂種種供具恭敬尊重讚歎供養於意云何是善男子或善女人由此因緣獲福多不天帝釋言甚多世尊難思善逝百千俱胝那庾多劫亦不能說其福聚量佛告天帝如是如是吾今復以誠言語汝若善男子或善女人聽聞如是不可思議自在神變解脫法門信解受持讀誦宣說所獲福聚甚多於彼所以者何諸佛無上正等菩提從此生故唯法供養乃能供養如是法門非以財物天帝當知無上菩提功德多故供養此法其福甚多爾時世尊告天帝釋乃往過去不可思議不可稱量無數大劫有佛出世名曰藥王如來應正等覺明行圓滿善逝世間解無上丈夫調御士天人師佛世尊彼佛世界名曰大嚴劫名嚴淨藥王如來壽量住世二十中劫其聲聞僧有三十六俱胝那庾多數其菩薩眾十二俱胝時有輪王名曰寶蓋成就七寶主四大洲具足千子端嚴勇健能伏他軍時王寶蓋與其眷屬滿五中劫恭敬尊重讚歎承事藥王如來以諸天人一切上妙安樂供具一切上妙安樂所居奉施供養過五劫已時寶蓋王告其千子汝等當知我已供養藥王如來汝等今者亦當如我奉施供養於是千子聞父王教歡喜敬受皆曰善哉一切協同滿五中劫與其眷屬恭敬尊重讚歎承事藥王如來以諸人天一切上妙安樂供具一切上妙安樂所居奉施供養時一王子名為月蓋獨處閑寂作是思惟我等於今如是慇重恭敬供養藥王如來頗有其餘恭敬供養最上最勝過於此不以佛神力於上空中有天發聲告王子曰月蓋當知諸供養中其法供養最為殊勝即問云何名法供養天答月蓋汝可往問藥王如來世尊云何名法供養佛當為汝廣說開示王子月蓋聞天語已即便往詣藥王如來恭敬慇懃頂禮雙足右遶三匝却住一面白言世尊我聞一切諸供養中其法供養最為殊勝此法供養其相云何藥王如來告王子曰月蓋當知法供養者謂於諸佛所說經典微妙甚深似甚深相一切世間極難信受難度難見幽玄細密無染了義非分別知菩薩藏攝總持經王佛印所印分別開示不退法輪六到彼岸由斯而起善攝一切所應攝受菩提分法正所隨行七等覺支親能導發辯說開示大慈大悲拔濟引安諸有情類遠離一切見趣魔怨分別闡揚甚深緣起辯內無我外無有情於二中間無壽命者無養育者畢竟無有補特伽羅性空無相無願無作無起相應能引妙覺能轉法輪天龍藥叉健達縛等咸共尊重稱歎供養引導眾生大法供養圓滿眾生大法祠祀一切聖賢悉皆攝受開發一切菩薩妙行真實法義之所歸依最勝無礙由斯而起詳說諸法無常有苦無我寂靜發生四種法嗢拕南遣除一切慳貪毀禁瞋恨懈怠妄念惡慧驚怖一切外道邪論惡見執著開發一切有情善法增上勢力摧伏一切惡魔軍眾諸佛聖賢共所稱歎能除一切生死大苦能示一切涅槃大樂三世十方諸佛共說於是經典若樂聽聞信解受持讀誦通利思惟觀察甚深義趣令其顯著施設安立分別開示明了現前復廣為他宣揚辯說方便善巧攝護正法如是一切名法供養復次月蓋法供養者謂於諸法如法調伏及於諸法如法修行隨順緣起離諸邪見修習無生不起法忍悟入無我及無有情於諸因緣無違無諍不起異議離我我所無所攝受依趣於義不依於文依趣於智不依於識依趣了義所說契經終不依於不了義說世俗經典而生執著依趣法性終不依於補特伽羅見有所得如其性相悟解諸法入無藏攝滅阿賴耶息除無明乃至老死息除愁歎憂苦熱惱觀察如是十二緣起無盡引發常所引發願諸有情捨諸見趣如是名為上法供養佛告天帝王子月蓋從藥王佛聞說如是上法供養得順法忍即脫寶衣諸莊嚴具奉施供養藥王如來白言世尊我願於佛般涅槃後攝受正法作法供養護持正法唯願如來以神通力哀愍加威令得無難降伏魔怨護持正法修菩薩行藥王如來既知月蓋增上意樂便記之曰汝於如來般涅槃後能護法城時彼王子得聞授記歡喜踊躍即於藥王如來住世聖法教中以清淨信棄捨家法趣於非家既出家已勇猛精進修諸善法勤修善故出家未久獲五神通至極究竟得陀羅尼無斷妙辯藥王如來般涅槃後以其所得神通智力經十中劫隨轉如來所轉法輪月蓋苾芻滿十中劫隨轉法輪護持正法勇猛精進安立百千俱胝有情令於無上正等菩提得不退轉教化十四那庾多生令於聲聞獨一覺乘心善調順方便引導無量有情令生天上佛告天帝彼時寶蓋轉輪王者豈異人乎勿生疑惑莫作異觀所以者何應知即是寶焰如來其王千子即賢劫中有千菩薩次第成佛最初成佛名迦洛迦孫䭾如來最後成佛名曰盧至四已出世餘在當來彼時護法月蓋王子豈異人乎即我身是天帝當知我說一切於諸佛所設供養中其法供養最尊最勝最上最妙最為無上是故天帝欲於佛所設供養者當法供養無以財物爾時佛告慈氏菩薩吾今以是無量無數百千俱胝那庾多劫所集無上正等菩提所流大法付囑於汝如是經典佛威神力之所住持佛威神力之所加護汝於如來般涅槃後五濁惡世亦以神力住持攝受於贍部洲廣令流布無使隱滅所以者何於未來世有善男子或善女人天龍藥叉健達縛等已種無量殊勝善根已於無上正等菩提心生趣向勝解廣大若不得聞如是經典即當退失無量勝利若彼得聞如是經典必當信樂發希有心歡喜頂受我今以彼諸善男子善女人等付囑於汝汝當護念令無障難於是經典聽聞修學亦令如是所說法門廣宣流布慈氏當知略有二種菩薩相印何等為二一者信樂種種綺飾文詞相印二者不懼甚深法門如其性相悟入相印若諸菩薩尊重信樂綺飾文詞當知是為初學菩薩若諸菩薩於是甚深無染無著不可思議自在神變解脫法門微妙經典無有恐畏聞已信解受持讀誦令其通利廣為他說如實悟入精進修行得出世間清淨信樂當知是為久學菩薩慈氏當知略由四緣初學菩薩為自毀傷不能獲得甚深法忍何等為四一者初聞昔所未聞甚深經典驚怖疑惑不生隨喜二者聞已誹謗輕毀言是經典我昔未聞從何而至三者見有受持演說此深法門善男子等不樂親近恭敬禮拜四者後時輕慢憎嫉毀辱誹謗由是四緣初學菩薩為自毀傷不能獲得甚深法忍慈氏當知略由四緣信解甚深法門菩薩為自毀傷不能速證無生法忍何等為四一者輕蔑發趣大乘未久修行初學菩薩二者不樂攝受誨示教授教誡三者甚深廣大學處不深敬重四者樂以世間財施攝諸有情不樂出世清淨法施由是四緣信解甚深法門菩薩為自毀傷不能速證無生法忍慈氏菩薩聞佛語已歡喜踊躍而白佛言世尊所說甚為希有如來所言甚為微妙如佛所示菩薩過失我當悉皆究竟遠離如來所有無量無數百千俱胝那庾多劫所集無上正等菩提所流大法我當護持令不隱滅若未來世諸善男子或善女人求學大乘是真法器我當令其手得如是甚深經典與其念力令於此經受持讀誦究竟通利書寫供養無倒修行廣為他說世尊後世於是經典若有聽聞信解受持讀誦通利無倒修行廣為他說當知皆是我威神力住持加護世尊告曰善哉善哉汝為極善乃能隨喜如來善說攝受護持如是正法爾時會中所有此界及與他方諸來菩薩一切合掌俱發聲言世尊我等亦於如來般涅槃後各從他方諸別世界皆來至此護持如來所得無上正等菩提所流大法令不隱滅廣宣流布若善男子或善女人能於是經聽聞信解受持讀誦究竟通利無倒修行廣為他說我當護持與其念力令無障難時此眾中四大天王亦皆合掌同聲白佛世尊若有村城聚落國邑王都如是法門所流行處我等皆當與其眷屬并大力將率諸軍眾為聞法故往詣其所護持如是所說法門及能宣說受持讀誦此法門者於四方面百踰繕那皆令安隱無諸障難無有伺求得其便者爾時世尊復告具壽阿難陀曰汝應受持如是法門廣為他說令其流布阿難陀曰我已受持如是法門世尊如是所說法門其名何等我云何持世尊告曰如是名為說無垢稱不可思議自在神變解脫法門應如是持時薄伽梵說是經已無垢稱菩薩妙吉祥菩薩具壽阿難陀及餘菩薩大聲聞眾并諸天人阿素洛等聞佛所說皆大歡喜信受奉行
聞如是一時佛在舍衛國祇樹給孤獨園與千二百五十沙門俱菩薩萬人爾時天龍鬼神無央數大眾共會恭敬圍繞聞佛說法無不歡喜時有一貧窮老公年二百歲眉生秀毛耳出於頭齒如齊貝手過於膝貌而視之似如有相而貧窮辛苦衣不蓋形五體裸露腹恒飢虛行步纔動示有氣息聞佛在世心獨歡喜晝夜發願由來十年今始得果扶杖而來求欲見佛釋梵侍門勅不通之老公因大喚曰我生世不幸貧窮辛苦飢餓寒凍求死不得活無所賴我聞世尊仁慈普逮萬物蒙賴莫不受恩心獨歡喜晝夜發願由來十年今始得果是以遠來乞一特見求離眾苦而卿斷我既違我願又乖聖意豈宜爾乎佛已知之顧語阿難汝寧見耆年長壽有相老公而罹罪未畢者乎阿難長跪叉手白佛言安有福耆壽而有罹罪罹罪之人豈得有相生所未見今在何許佛言近在門外釋梵斷之可呼使前於是老公匍匐肘進見佛悲喜涕淚交流為佛作禮長跪叉手白佛言我生世不幸貧窮辛苦飢餓寒凍求死不得活無所賴我聞世尊仁慈普逮萬物蒙賴莫不受恩心獨歡喜晝夜發心願一奉顏由來十年今始得果向在門外久不得前計欲還去氣力不堪進退無路但恐命絕穢污聖門重增其罪不悟天尊已哀矜之得蒙前進如此而死無復恨矣唯欲速終畢罪後世願得垂恩賜其上慧佛言人之受生生死因緣以多因緣致有罪根今我為汝說其本源卿前世時生豪強大國明慧王家時為太子憍貴非凡上為父母所珍下為臣民所奉用此恣意輕𣣋於人高目大視矜抗邈然財產巨億皆是民物百姓貧窮皆坐課𣫍唯知聚積不知布施時有貧寒沙門名曰靜志從遠國來故往詣卿所求不多唯乏法衣耳而卿了不當接遇之甚惡既不乞衣又不與食空坐著前去復不聽晝夜七日七夕水漿斷絕小有氣息命在轉燭而卿見此方大歡喜聚眾看之以為至樂邊有侍臣而諫卿曰太子莫爾沙門慈恭道德內存凍之不寒餓之不飢所以來乞欲為福耳既不施與安使窮逼幸發遣之莫招其罪太子答曰此是何人詐稱道德試小困之纔不令死正爾放去無所憂也即便遣去驅逐出國未出國界十餘里中遭逢餓賊欲殺噉之沙門因言曰我是貧凍沙門羸瘦骨立肉既腥臊不中噉也空當見殺而無所任餓賊曰我飢困累日但食土耳卿雖小瘦故是肉也終不相放但當就死如此前却紛紜良久太子得知便往救曰我已不能乞其衣食寧當復使餓賊殺之耶賊見太子皆各叩頭首過謝罪放沙門去時沙門者今彌勒菩薩是也憍貴太子者今卿是也卿今受此貧窮之罪者坐前慳貪也所以得長壽者活救沙門之命也罪福報應如影隨形如響應聲老公白佛去事已爾願畢於今願得以垂殘之命得作沙門後生世世常侍佛邊佛言善哉善哉應時老公鬚髮墮地法衣自然著身體氣力強健耳目聰明即得上慧入三昧門爾時世尊以偈頌曰汝昔為太子不識仁義方憍貴自放恣恃為大國王自謂無罪福以此可保常豈悟生死對於今受其殃從罪復蒙祐得覩天中天能脫既往罪垂命入法門永離慳貪心長受智慧根世世侍佛邊保壽萬劫存於是老公比丘聞經歡喜為佛作禮爾時世尊語阿難若有誦斯經者當見賢劫千佛行斯經者令後世宣傳當從彌勒佛受決如來廣長舌所語無有異一切大眾聞佛說已歡喜受持為佛作禮
敬禮金剛上師敬禮諸佛菩薩遍知見所知憐憫示群生敬禮最上智當演彰所知謂器情世界道法與果法并諸無為法略攝列為五謂器世界所成之體即四大種種具生故地堅水濕火煖風動是等大種最極微細者曰極微塵亦名隣虛塵不能具釋彼七隣虛為一極微彼七極微為一微塵彼七微塵為一透金塵彼七透金塵為一透水塵彼七透水塵為一兔毛塵彼七兔毛塵為一羊毛塵彼七羊毛塵為一牛毛塵彼七牛毛塵為一遊隙塵彼七遊隙塵為一蟣量彼七蟣量為一蝨量彼七蝨量為一麥量彼七麥量為一指節三節為一指二十四指橫布為一肘量四肘為一弓五百弓量成一俱盧舍八俱盧舍成一由旬此是度量世界身相成世界因由一切有情共業所感云何成耶從空界中十方風起互相衝擊堅密不動為妙風輪其色青白極大堅實深十六洛叉由旬廣量無數由暖生雲名曰金藏降澍大雨依風而住謂之底海深十一洛叉二萬由旬廣十二洛叉三千四百半由旬其水搏擊上結成金如熟乳停上凝成膜即金地輪故水輪減唯厚八洛叉餘轉成金厚三洛叉二萬由旬金輪廣量與水輪等周圍即成三倍合三十六洛叉一萬三百五十由旬其前風輪娑婆界底地水二輪四洲界底於地輪上復澍大雨即成大海被風鑽擊精妙品聚成妙高山中品聚集成七金山下品聚集成輪圍山雜品聚集成四洲等其妙高體東銀南瑠璃西玻瓈珂北金所成餘七唯金四洲地等雜品所成彼輪圍山唯鐵所成其妙高量入水八萬緰繕那比於餘山皆悉高妙名曰妙高然後次第七金山者一踰乾陀羅山高四萬由旬二伊沙陀羅山高二萬由旬三佉得羅柯山高一萬由旬四修騰娑羅山高五千由旬五阿輸割那山高二千五百由旬六毘泥怛迦那山高千二百五十由旬七居民陀羅山高六百二十五由旬四大洲外有輪圍山高三百一十二由旬半彼等廣量各各自與出水量同七金山間諸龍王等遊戲之處名曰戲海八山間七海近妙高者一踰乾陀羅海廣八萬由旬二伊沙陀羅海廣四萬由旬三佉得羅柯海廣二萬由旬四修騰娑羅海廣一萬由旬五阿輸割那海廣五千由旬六毘尼怛迦那海廣二千五百由旬七尼民陀羅海一千二百五十由旬盈八功德水八山七海其相咸方外海味醎尼民陀羅至輪圍山二山相去三洛叉二萬二千由旬其外海水雖無有分由妙高色東海色白南海色青西海色紅北海色黃現是等色故稱四海是彼周邊三十六洛叉七百五十由旬外輪圍山周圍三十六洛叉二千六百二十五由旬其外海南贍部洲者狀若車廂狹向鐵圍三由旬半餘三邊者各二千由旬周圍六千三由旬半有二中洲東遮摩羅西婆羅摩羅贍部中央摩竭陀國三世諸佛所生之處次此向北度九黑山有大雪山名具吉祥其山北邊有香醉山是二山間有大龍王名曰無熱所居之池曰阿耨達其狀四方面各五十由旬周圍二百由旬池內遍滿八功德水從此池內出四大河東󰱎伽河從象口中流出銀沙共五百河流歸東海南辛渡河從牛口中流出瑠璃沙共五百河流歸南海西縛芻河從馬口中流出玻瓈珂沙共五百河流歸西海北悉怛河從獅子口流出金沙共五百河流歸北海是彼四河從無熱池右遶七匝隨方而流是香山北度二十由旬彼處有巖名難陀巖面各五十由旬周圍二百由旬高三由旬半又有八千小巖其巖北邊度二十由旬有娑羅樹王名曰善住其根入地四十弓量高八十弓量七重行樹羅列圍遶東邊度二十由旬有緩流池其狀圓相廣五十由旬周圍一百五十由旬又有八千小池盈八功德水內有蓮華葉若牛皮其莖如軸華若車輪味美如蜜是處又有帝釋臨戰所乘象王名曰善住與八千象寒四月時住金巖所熱四月時住善住所雨四月時住緩流池無熱池側有贍部樹果實味美其量如甕熟時墮水出贍部音龍化為魚吞噉是果殘者遇流成贍部金由此樹名故號贍部此洲向西有烏佃國大金剛宮持種所居金剛乘法從彼而傳南海之中山曰持船觀音菩薩居止其頂聖多羅母居止山下東有五峯文殊菩薩居止其上有十六大國千數小國又有三百六十種人有七百二十種異音其外海東洲曰勝身狀若半月對妙高邊三百五十由旬餘邊六十由旬周圍六千三百五十由旬其洲二邊有二中洲北提訶南毘提訶是彼三洲越餘洲等七多羅樹或曰洲人相貌端嚴其身勝故名曰勝身其外海北洲曰鳩婁其狀四角畟方相似邊各二千由旬周圍八千由旬其洲二邊有二中洲一名鳩婁二高羅娑彼洲人等所有受用出如意樹臨歿七日其如意樹出不美音報曰當七日死或曰洲人卑舌即割食肉鬼音故曰鳩婁是不美音其外海西州曰牛貨形如滿月徑二千五百由旬周圍七千五百由旬有二中洲南舍𢮎北嗢怛羅曼怛哩拏彼洲人等多寶牛貨故曰牛貨洲海山等向下皆悉八萬由旬近金地故近贍部洲星割棘洲金洲月洲等者係贍部洲餘大洲等小洲亦爾次上空中四萬由旬純淨無礙勝堅風輪從右而旋日月星宿空居天等依止而住日輪者火珠所成徑五十一由旬周圍百五十三由旬厚六由旬零十八分上有金緣其上復有金銀瑠璃玻瓈珂等秀成四角日天子等所居宮殿由風運行一晝一夜遶四大洲日行向北時日即長南行時短行南北間時晝夜停由遊處光即有寒暑為冬夏際北行六月南行六月行至中道曰日月迴星輪歷遍謂曰一歲月輪者水珠所成徑五十由旬周圍百五十由旬厚六由旬零十八分其上復有金銀瑠璃玻瓈珂等秀成四角月天子等所居宮殿是彼日月相去遠近自影增減由增一分即生上半十五分畢謂曰圓滿由減一分即生下半自影覆彼十五分畢曰不圓滿由增減故名曰宿空由一晝夜名曰宿地如是三十名曰一月諸星宿者空居天宮諸寶所成其狀皆圓小一牛吼中三牛吼大六牛吼周圍三倍係四王眾其妙高山有四層級始從水際向上相去十千由旬即初層級從妙高山傍出十六千由旬向上相去一萬由旬即二層級傍出八千由旬向上相去一萬由旬即三層級傍出四千由旬向上相去一萬由旬即四層級傍出二千由旬彼妙高山其頂四角各秀一峯高四由旬半廣百二十五由旬周圍五百由旬有藥叉神於中止住是山頂上三十三天中央城曰善見純金所成高一由旬半面各二千五百由旬周萬由旬其城體金俱用百一雜寶嚴飾其地柔軟如兜羅綿是城四面有一萬六千寶柱寶桴寶椽寶簷四面四門又有千數闕一小門四大衢道有諸小衢其四門側五百天子皆服堅鎧守護是門城中有帝釋殿曰最勝處亦曰殊勝殿其狀四方高四百由旬半面各二百五十由旬周千由旬百一却敵一一却敵各有七樓一一寶樓各七小樓一一小樓各七池沼一一池沼各七蓮華一一華上各有七數童男童女奏種種樂歌舞歡娛善見城東有諸所乘曰眾車苑高千由旬南臨戰處曰麁惡苑西諸行處曰相雜苑北游戲處曰歡喜苑縱廣同前其苑等外度二十由旬有善地曰眾車麁惡相雜歡喜量同四苑善見東北有如意樹名波利闍多亦名圓生樹根深五十由旬高百由旬枝條傍布五十由旬能施欲樂下有盤石曰阿㗚摩麗歌色白如㲲面各五十由旬周二百由旬善見西南諸天集處名善法堂周九百由旬其狀圓相是堂中央有帝釋座純金所成其座周圍有三十二輔臣之座咸皆布列三十三天向上度八萬由旬於空界中依風而住諸寶所成離諍天宮量若妙高山頂二倍上度一億六萬由旬於空界中依風而住諸寶所成兜率天宮量如離諍縱廣二倍上度三洛叉二萬由旬於空界中依風而住諸寶所成化樂天宮量如兜率縱廣二倍上度六洛叉四萬由旬於空界中依風而住諸寶所成他化自在天宮量同化樂縱廣二倍此即欲界上有初禪如是四洲七山妙高輪圍欲界六天并初禪等謂四洲界一數至千為小千界一小鐵圍山圍遶此小千界一數至千為中千界一中鐵圍山圍遶此中千界一數至千為三千大千世界一大鐵圍山圍遶如是有百億數四洲界等皆悉行布鐵圍山等諸洲山間黑暗之處無有晝夜舉手無見初禪天量等四洲界二禪天量等小千界三禪天量等中千界四禪天量等三千大千世界其相去量皆倍倍增謂曰色界無色界者無別處所若有生者何處命終即彼生處住無色定故曰無色謂情世界總有六種一者地獄二者餓鬼三者傍生四者人五者非天六者天此等六種名義云何謂斫壞肢體故曰地獄飢渴所逼故曰餓鬼傍覆而行故曰傍生意多分別故名曰人摩㝹沙義身及受用雖與天同微分鄙劣或由無酒故曰非天阿修羅義從梵身生遊戲娛樂或應供養故謂曰天是提婆義地獄者贍部洲下過二萬由旬曠廓四方二萬由旬純鐵所成火焰洞然有八熱獄一曰更活二曰黑繩三曰眾合四曰號叫五曰大號叫六曰炎熱七曰大炎熱八曰無間更活獄者生彼有情先業所感執眾器仗互起冤憎遞相斫害段段墮落悶絕暫死空音更活彼等有情即便更活復相斫害彼壽量者四天王天一生之期為一晝夜如是算數壽五百歲受是苦楚黑繩獄者其獄卒等於有情身從頂至足拼界黑繩以火鋸鉞解斫肢體由先業力解下上生彼壽量者忉利天一生之期為一晝夜如是算數壽一千歲受是苦楚眾合獄者生彼有情以鐵追打或二鐵山猶如羊頭二山相合研磕摧壞二山開時復自然活又被摧壞彼壽量者離諍天一生之期為一晝夜如是算數壽二千歲受是苦楚號叫獄者生彼有情怖熱鐵池入稠林中火焰熾盛永歲焚燒由先業力其舌縱廣千由旬量有一大牛鐵角鐵甲架鐵犁鏵火焰熾盛耕犁其舌彼壽量者兜率天一生之期為一晝夜如是算數壽四千歲受是苦楚大號叫獄者亦與前同其苦倍增彼壽量者化樂天一生之期為一晝夜如是算數壽八千歲受是苦楚炎熱獄者三重鐵城火焰洞徹內受苦楚彼壽量者他化自在天一生之期為一晝夜如是壽數萬六千歲受是苦楚極炎熱獄者亦同其前其苦倍增彼壽量者等半中劫受是苦楚無間獄者於鐵室內身一聚焰受極苦楚彼壽量者等一中劫十六增獄者八熱獄傍面各四所一煻煨增深皆沒膝有情遊彼纔下足時皮肉與血俱燋爛墜餘剩其骨舉足還生平復如本二屍糞增不淨淤泥沒有情腰於中多有攘矩吒蟲嘴利如針鑽皮透骨𠯗食其髓三峯刃增復有三種一刀刃路謂於此中仰布刀刃以為大道有情游彼纔下足時皮肉與血俱斷碎墜舉足還生平復如本二劍葉林謂此林樹純以銛利劍刀為葉有情遊彼風吹葉墜斬刺肢體骨肉零落有烏駮狗䶥掣食之三鐵刺林名銛摩利謂此林樹有利鐵刺長十六指有情被逼上下樹時其刺銛利上下鑱刺是等有情血肉皮等掛染刺上唯剩觔骨有鐵嘴烏探啄有情眼睛腦髓爭競而食刀刃路等三種雖殊而鐵仗同故一增攝四烈河增名曰無渡遍滿極熱烈灰汁水有情入中或浮或沒或逆或順或橫或竪被蒸被煮骨肉糜爛如大鑊中滿成灰汁置稻米等猛火下然米等於中上下迴轉舉體糜爛有情亦然設欲逃避於兩岸上有諸獄卒手執刀槍禦捍令迴無由得出此河如塹前三似苑彼等名曰近邊地獄八寒獄者一曰水疱二曰疱裂三阿吒吒四阿波波五嘔喉喉六裂如欝鉢羅花七裂如蓮花八裂如大蓮花水疱獄者生寒水間極甚嚴寒隨身生疱曰水疱獄彼壽量者摩伽陀國所有大斛八十斛麻百年除一若芝麻盡彼壽亦爾疱裂獄者由極嚴寒其疱而裂黃水漏流彼壽量者倍前二十阿吒吒獄者由大嚴寒咬齒忍耐彼壽量者倍前二十阿波波獄者忍寒音聲彼壽量者倍前二十嘔喉喉獄者由寒號泣出是苦聲彼壽量者倍前二十裂如欝鉢羅花獄者嚴寒身裂如欝鉢羅花葉彼壽量者倍前二十裂如蓮花獄者嚴寒身裂如蓮花開彼壽量者倍前二十裂如大蓮花獄者身裂越前如大蓮花開敷多葉彼壽量者倍前二十孤獨獄者在贍部提曠野山間一晝一夜受苦受樂相雜受故八熱地獄八寒地獄近邊孤獨如是名為十八地獄餓鬼者王舍城下過五百由旬有餓鬼城名曰黃白亦云慘淡彼鬼王曰閻羅法王共三十六眷屬等居其類有四一者外障二者內障三者飲食障四者障飲食一外障者飲食音聲亦不得聞二內障者獲微飲食口若針竅不能得入設能入口咽如馬尾無能得過設若過咽腹若山廓不能飽滿雖滿腹中脛如草莖無能舉動受此大苦三飲食障者見飲食時無量獄卒執諸器仗守禦無獲四障飲食者食飲食時由業所感鐵丸銅汁瀉置口中從下流出如是四種皆是餓鬼彼壽量者人間一月為一晝夜如是算數壽五百歲即當人間一萬五千歲或居人間寒林等處食血肉等皆餓鬼類三傍生者多居河海亦如酒糟混漫而住以大食小以小食大互相驚怖由海波濤住所不定或處人天彼壽量者長如龍王壽半中劫短如蜹等壽一剎那身量無定四人者住四大洲八中洲等及諸小洲彼壽量者如贍部洲人初成劫時其壽無量次後漸減今六十歲次後漸減至十歲間復次漸增無有定量北鳩婁人定壽千歲東勝身人壽五百歲西牛貨人壽二百五十歲除北鳩婁餘有夭橫彼等受用北鳩婁洲食自然稻衣服瓔珞出如意樹餘三洲者食穀肉等資寶受用彼等身量贍部提人肘量八肘西牛貨人身十六肘北鳩婁人三十二肘人等面相亦如洲狀其小洲人亦如大洲身各減半故如是說五非天者妙高水際下過一萬一千由旬山曠廓間光明城內阿修羅王曰羅睺羅眾眷屬居又過一萬一千由旬星鬘城內阿修羅王名曰項鬘眾眷屬居又過一萬一千由旬堅牢城內阿修羅王名曰妙鎮又曰大力眾眷屬居又過一萬一千由旬甚深城內阿修羅王名曰毘摩質多羅眾眷屬居常共帝釋比對鬪諍城曰具金殿名奏樂如意樹王名即怛鉢栗聚集之處名曰賢財石名善賢苑名普喜妙喜最喜甚喜善地亦名普喜妙喜最喜甚喜臨戰所乘象名無能敵遊戲所乘象名壘雪馬曰峭脖是等非天共三十三天諍須陀味及修羅女為戰諍故從山廓出身服金銀瑠璃玻瓈珂等堅固鎧甲手執劍槊標槍弓箭領四部軍彼阿修羅王羅睺羅項鬘妙鎮毘摩質多羅等或前三來或四皆來是時帝釋五守護眾一住戲海願樂白法龍王等眾與非天軍鬪戰令迴龍若不勝去堅首所共二守護復與修羅鬪戰又若不勝去持鬘所共三守護復與鬪戰又若不勝去恒憍所共四守護復與鬪戰又若不勝去四王所共五守護復與鬪戰四大天王率四軍眾服寶堅鎧執諸戈仗鬪戰多分四天王勝若不能却去忉利天前白帝釋曰我等守護不能迴彼阿修羅眾王應却敵如是白已天主帝釋乘善住象告三十三天眾等曰汝等應知今修羅軍至妙高頂當服堅鎧取所乘車與修羅戰說是語已彼諸天子各服寶鎧執持戈仗去眾車苑取所乘車入麁惡苑轉身心惡出善見城共彼修羅相敵鬪戰若修羅勝侵至城內若天得勝逐修羅軍至第一海鬪戰之時天與非天斷其脛腰彼等即死手足若斷復生如本若薄伽梵辟支佛轉輪聖王住世間時諸阿修羅不起諍心設若相持諸天必勝世間善增天眾亦勝世不善增阿修羅勝是故諸天護持善事天者欲界六天色界十七無色界四欲界六天者蘇迷盧山第一層級堅首眾居第二層級持鬘眾居第三層級恒憍眾居持雙山上北方有城名阿那迦嚩帝多聞天王藥叉眾居如是東方城名賢上有大天王名曰持國乾闥眾居西方有城名曰眾色有大天王名曰廣目龍神眾居南方有城名曰增長有大天王名曰增長焰鬘眾居餘四層級七金山等日月星宿鐵圍輪山贍部洲山多羅樹所四王部眾亦住止住咸屬四王是謂一部彼壽量者人五十歲為一晝夜如是壽量經五百年若其身量一俱盧舍四分之一三十三天妙高頂上天主帝釋住最勝處共非天女名曰妙安同眾天女受諸欲樂無有厭足復有臨戰所乘象王名曰善住遊戲苑中所乘象王名曰藹羅筏拏二象周圍各七由旬各以八千小象眾居又有馬王名迅疾風與八千馬居天主輔臣數三十三是故名曰三十三天諸天子等耽五欲樂若放逸時有大天鼓鼓聲出音警諸天曰諸行無常有漏皆苦諸法無我寂滅為樂與修羅軍鬪戰之時出除苦音警曰天願得勝願修羅敗宮殿城池樹集石等如前所辨彼天壽量人間百歲為一晝夜如是算數壽一千歲其天身量半踰闍那焰摩天者三十三天共非天諍此離諍故名離諍天彼天壽量人二百歲為一晝夜如是算數壽二千歲其天身量二踰闍那兜率陀天者有慈氏尊紹世出世法王之位受大法樂謂曰兜率是俱樂義人間四百年彼天一晝夜壽四千歲身量四踰闍那化樂天者自化受用謂曰化樂人間八百年彼天一晝夜壽八千歲身量八踰闍那他化自在天者受用他化謂曰他化自在彼中天王威德自在即是魔主人間千六百年彼天一晝夜壽量萬六千歲身量十六踰闍那下從無間至他化自在天謂之欲界耽著欲樂所食段食故如是說色界一十七天者四靜慮攝初禪三天者謂梵眾梵輔大梵彼天壽量梵眾半劫梵輔一劫大梵一劫半彼天身量次第半由旬一由旬一由旬半二禪三天者謂少光無量光極光彼天壽量少光二劫無量光四劫極光八劫彼天身量少光二由旬無量光四由旬極光八由旬三禪三天者少善無量善廣善彼天壽量少善一十六劫無量善三十二劫廣善六十四劫彼天身量少善十六由旬無量善三十二由旬廣善六十四由旬四禪八天者無雲福生廣果三是凡居無煩無熱善現善見色究竟五是聖居名曰五淨居彼天壽量無雲百二十五劫福生二百五十劫廣果五百劫無煩一千劫無熱二千劫善現四千劫善見八千劫色究竟一萬六千劫彼天身量無雲一百二十五由旬福生二百五十由旬廣果五百由旬無煩一千由旬無熱二千由旬善現四千由旬善見八千由旬色究竟一萬六千由旬始從梵眾至色究竟皆名色界出離欲樂非離色故故名色界無色界四天者無有身色亦無處所從定分四空無邊處識無邊處無所有處非想非非想處彼天壽量空無邊處二萬大劫壽量識無邊處四萬大劫無所有處六萬大劫非想非非想處八萬大劫彼等四處謂無色界非離定色出離麁色故無名色彼等壽量謂歲劫時其量云何時最少者名為剎那百二十剎那為一怛剎那六十怛剎那為一羅婆三十羅婆為一牟休多三十牟休多為一晝夜三十晝夜即為一月十二箇月即是一年劫有六種一中劫二成劫三住劫四壞劫五空劫六大劫一中劫者或贍部人從無量歲漸漸減至八萬歲時即成劫攝從八萬歲減至十歲謂中劫初復增八萬歲減至十歲為一轆轤如是增減十八數者為十八中劫然後十歲至八萬歲中劫後際前後中間十八轆轤為二十中從二成劫者始從風輪至無間獄生一有情器世界成經一中劫如前已說情世界者此三千界火壞後成從極光天天人命終生大梵處孤生疲倦嗚呼若有同分生此界者有何不可發如是心雖非念力極光天人有命終者即生彼處先生之心而作是念由我貪生故世咸稱人祖大梵如次梵輔梵眾他化自在乃至四王次第而生北鳩婁洲西牛貨洲東勝身洲南贍部洲次第而生時贍部洲人壽無量歲飲食喜樂有色意成身帶光明騰空自在如色界天有如是類地味漸生其味甘美色白如蜜其香馥郁時有一人稟性耽味嗅香起愛取󰯒便食亦告餘人隨學取食食段食故身光隱沒由眾業感日月便出照耀四洲次地味隱復生地餅其味甘美色紅如蜜競耽食之地餅復隱次林藤生競耽食故林藤復隱有非耕種自然稻生眾共取食此食麁故即餘滓穢根道俱出爾時諸人隨食早晚取香稻食後時有人稟性懶惰長取香稻儲宿為食餘亦隨學香稻隱沒隨共分田慮防遠盡於己分田生悋護心於他分田有懷侵奪故生爭競是時眾人議一有德封分田主眾所許故謂曰大三末多王王多有子相續紹王嫡子號曰光妙彼子善帝彼子最善彼子靜齋是等謂曰成劫五王靜齋王子名曰頂生彼子妙帝彼子近妙彼子具妙彼子嚴妙是等謂曰五轉輪王嚴妙王子名曰捨帝彼子捨雙彼子捨固尼彼子固室彼子善見彼子大善見彼子除礙彼子金色彼子具分彼子離惡彼子妙高彼子定行彼子甚吼音彼子大甚吼音彼子能安彼子方主彼子賢塵彼子能廣彼子大天此王種族五千相承其最後子七千相承曰阿思摩迦王最後子八千相承曰鳩婁王其最後子曰具頭王有九千王其最後子名曰龍音有一萬王其最後子怛彌留怛一萬五千其最後子名瞿曇氏此即甘蔗裔彼子相承甘蔗王種一千一百數其最後子甘蔗種王名曰增長王有四子一名面光二名象食三名調伏象四名嚴鐲稱釋迦氏嚴鐲有子名曰嚴鐲足彼子致所彼子牛居彼子師子頰王有四子一名淨飯二名白飯三名斛飯四名甘露飯淨飯王子即婆伽梵次名難陀白飯王二子一名帝沙調達二名難提迦斛飯王二子一名阿尼婁駄一名跋提梨迦甘露飯王二子一名阿難一名提婆達多婆伽梵子名羅睺羅釋迦種族至斯終矣又別種王依法興教如來滅度後二百年中印土國有王名曰無憂法王於贍部提王即多分中結集時而為施主興隆佛教後三百年贍部西北方有王名曰割尼尸割三結集時而為施主廣興佛教梵天竺國迦濕彌羅國勒國龜茲捏巴辣國震旦國大理國西夏國等諸法王眾各於本國興隆佛法如來滅度後千餘年西番國中初有王曰呀乞㗚贊普二十六代有王名曰祫陀朵㗚思顏贊是時佛教始至後第五代有王名曰雙贊思甘普時班彌達名阿達陀譯主名曰端美三波羅翻譯教法修建袷薩等處精舍流傳教法後第五代有王名曰乞㗚雙提贊是王召請善海大師蓮華生上師迦摩羅什羅班彌達眾成就人等共毘盧遮那羅佉怛及康龍尊護等七人翻譯教法餘班彌達共諸譯主廣翻教法三種禁戒興流在國後第三代有王名曰乞㗚倈巴贍是王界廣時有積那彌多并濕連怛羅菩提班彌達等共思割幹吉祥積酌羅龍幢等已翻校勘未翻而翻廣興教法西番王種至今有在班彌達等翻譯譯主善知識眾廣多有故教法由興北蒙古國先福果熟生王名曰成吉思始成吉思從比方王多音國如鐵輪王彼子名曰幹果戴時稱可罕紹帝王位疆界益前有子名曰古偉紹帝王位成吉思皇帝次子名朵羅朵羅長子名曰蒙哥亦紹王位王弟名曰忽必烈紹帝王位降諸國土疆界豐廣歸佛教法依化民佛教倍前光明熾盛帝有三子長曰真金豐足如天法寶莊嚴二曰厖各刺三曰納麻賀各具本德係嗣亦爾茲是始從釋迦王種至今王種始帝王祖三末多王是時田分互起侵盜初發偷盜被王推問言不曾偷始起妄語王法誅戮即有殺害不善法生爾時眾生造不善法命終之後即生傍生次生餓鬼漸生地獄次無間獄生一有情時成劫終如是有情行諸不善壽量慚減受用乏少閻浮提人壽八萬歲無間地獄生一有情是二同時如是情世界成十九中劫器世界成即一中劫如是成劫二十中劫閻浮提人八萬歲時始為住劫住劫亦經二十中劫至十歲時刀兵災起唯七晝夜疾疫災起七月七日饑饉災起七年七月七日多分死歿餘者相覩起希見心互相睦戀遠離殺害漸生善故壽量受用復增益盛至八萬歲增上之時轉輪王出依法化民下減之時婆伽梵出拔濟眾生增減時間獨覺出世令諸有情而作福田住劫亦經二十中劫始壞劫初情世界壞無間獄中無有情生先生業盡即生別趣若有未盡生上地獄或別世界地獄中生無間獄空如是向上地獄漸空生餓鬼趣如是餓鬼傍生趣空人趣之中除鳩婁人餘共欲天無師法然獲初靜慮生初禪天北鳩婁人生欲界天獲初諍慮生初禪天無師法然獲二靜慮生二禪天從無間獄至梵世空如是亦經十九中劫然後四洲有七日出初不降雨藥草叢林悉皆枯槁二日出時溝池乾涸三日出時殑伽河等悉皆枯竭四日出時無熱池竭五日出時海水沒膝六日出時大海亦竭七日出時彼器世界一聚火聳從無間獄直至梵世以火燒壞經一中劫壞劫總經二十中劫空劫亦爾如是成住壞空即八十劫總此八十名一大劫為梵眾等壽量之數器世界壞有其三種火水風壞者亦如前說如是七次後世界復成又被水壞至二禪天從極光天即生大雲降注大雨其器世界如水化鹽銷鎔皆盡彼水自竭一水災次復七火災度七火災還有一水如是水災滿至七次復七火災後世界成被風災壞至三禪天其風之力吹散妙高何況其餘第四禪天雖無外災是等有情生與殿生命盡殿隱如是器情世界并成壞等咸皆說已復次因果相續緣生法者因緣相藉而生故曰緣生緣生有二一外緣生二內緣生外緣生者成世界法如種生芽如前已說內緣生者如有無明即有行等名順緣生如無明滅即行等滅名逆緣生順緣生者有七復次約位約遠續約連縛約剎那約三際約二重因果約三惑等約位者於宿生中諸煩惱分位中五蘊即名無明由無明勝故如是說已下皆以從勝為名行等諸法各具五蘊行者宿世所造善不善業位間五蘊識者於母胎中正結生時一剎那位所有五蘊名色者結生識后六處生前其間五蘊名者受想行識四蘊名名色者處胎分位羯邏藍頞部曇閉尸鍵南鉢羅奢佉等五名色六處者處母胎中從眼等生至三和合未了別境位間五蘊觸者根境識三和合未能了別苦樂之因位間五蘊受者已了三受因差別相嬰兒之時至未起婬位間五蘊愛者即年盛時能了婬慾未廣追求位間五蘊取者為得種種上妙資具周遍馳求位間五蘊有者因馳求故積集能牽當來果業位間五蘊生者由是業力從此捨命正結當有位間五蘊老死者從當來生名色至受位間五蘊一切有部說約位緣生即是遠續連縛亦爾經部宗者無約位說約遠續者謂無明與明相違是心所法發行之因行者所發起業福及非福不動等業識者由業引令識生名色者胎中五蘊六處者眼等根生觸者根境識三和合了別是心所法受者由彼所生苦樂捨等愛者貪著樂境取者尋求彼境有者由彼發起成當生業生者由業相續結生老死者令生彼生究竟轉死連縛亦爾約剎那者謂由一剎那十二有支緣生具足由貪行殺癡謂無明斷命即行於諸境事了別名識五蘊同俱總稱名色住名色根說名六處根境識三和合有觸因觸為受貪即是愛與此相應諸纏名取所起身語二業名有如是諸法集起名生熟變名老滅壞名死約三際者謂無明與行屬過去攝名曰因支識等五支屬現在攝名曰果支愛取有三屬現在攝名曰未來因支生老死二支屬未來攝名曰果支過去二支現在八支未來二支故十二支約兩重因果者有二一前際二後際前際者謂無明是惑行即是業彼二因支由彼所生識等五支即是果支一重因果現在愛取二支是惑有即是業三當來因由彼所生當生老死即是果支一重因果如是十二有支兩重因果約三惑者謂無明愛取三即是惑行有二即是業謂之集諦識等七支即是苦謂之苦諦是順緣生逆緣生者無明滅即行滅無明滅則了無我智即是道諦若無明滅生因行滅引業滅故識等五支滅由是滅故起發後業愛取等滅由是滅故生老死等皆悉亦滅即是滅諦說四諦已器情緣生及四諦等皆五法攝一色法二心法三心所法四不相應法五無為法一色法者即是色蘊五根五境無表色等十一法言五根者謂眼根極微如香荾華在眼星上傍布而住耳根極微如捲樺皮居耳穴內鼻根極微如雙爪甲居鼻頞內舌根極微形如半月布在舌上身根極微亦如身量從頂至足遍在身根根是塵故不能緣境言五境者色謂眼緣之境有其二種一顯色二形色顯色者有其四種青黃赤白形色者有十六種長短方圓高下正不正光影明暗雲煙塵霧等二十數聲謂耳緣之境有其二種一有執因如語等二無執因如鼓聲等有記無記各二為四此復可意及不可意差別成六香謂鼻緣之境有其四種一好香二惡香等不等故差別成四味謂舌緣之境有其六種甘酸苦辛醎淡觸謂身緣之境因觸四大果觸滑澁重輕冷熱飢渴等言無表色者謂律儀不律儀俱相違色此是色蘊二心法者有六謂眼耳鼻舌身意識六即是識蘊三心所有法者有四十六一大地法者有十種受謂領納想謂令心執境思謂令心運動作意謂令心緣境勝解謂令心於境印可即是令心於所緣境無怯弱義欲謂希求觸謂和合了境慧謂揀擇念謂令心於境明記不忘定謂令心專注一境如是十種遍一切心名大地法二大善地法者有十信謂令心於境澄淨不放逸謂恒習善法守護心性輕安謂心堪任性捨謂令心平等慚謂於諸功德及有德者恭敬而住愧謂於罪見怖無貪謂不著有漏無瞋謂於諸有情不樂損害不害謂憐愍有情令無損惱懃謂於善令心勇悍如是十種遍諸善心名大善地法三大煩惱地法者有六種癡謂愚癡即是無明無智無顯逸謂放逸不修諸善怠謂懈怠心不勇悍不信謂心不澄淨惛沈謂身心相續無堪任性是昧重義掉舉謂心不寂靜如是六種遍煩惱心名大煩惱地法四大不善地法者有二種一者無慚謂於諸功德及有德者令心不敬二者無愧謂於諸罪中不見怖畏如是二種遍不善心名大不善地法五小煩惱地法者有十種忿謂令心憤發恨謂於忿所緣事中數數尋思結怨不捨諂謂心曲誑謂惑化嫉謂不忍他德惱謂堅執諸罪由此不受如理諫誨覆謂隱藏自罪慳謂於己法財令心悋惜憍謂染著自身所有色力種族等事令心傲逸害謂於他能作逼迫如是十種唯修所斷遍意識地名小煩惱地法六不定法者有八種尋謂令心於境麁轉為相伺謂令心於境細轉為相惡作謂惡所作業是追悔義睡眠謂不能任持身心相續令心昧略瞋謂令心於有情等樂為損害貪謂愛著有漏慢謂令心恃舉疑謂令心猶豫如是八種於前諸地無有定故名曰不定對法集論并五蘊論說十一善內了知四諦名曰無癡隨煩惱中執不淨為淨染污作意勝解名非理作意邪勝解根本煩惱內於諸諦理顛倒推度染污慧分名不正知隨煩惱內於諸所緣不能明記染污念分名曰失念於諸所緣令心流蕩染污定分名曰散亂對法藏論無如是說以上心所除受想二皆行蘊攝心所法竟不相應行者有十四種謂有情相續律儀相應有別物曰得與彼律儀不相應有別物曰不得諸有情類同作事業曰眾同分若生無想有情天中有法能令心心所滅是實有物名曰無想果復有別法能令心心所滅名曰無想定無想者定名或定無想名無想定如下所說聖者相續想受等滅是實有物名滅盡定有情始生住未死間名曰命根先無今有曰生令暫時住曰住轉變曰老變壞曰無常即有為四相能詮自體謂曰名身詮義究竟謂曰句身是二所衣謂曰文身等十四法又義攝內破和合眾曰不和合所造業果於自成熟猶如負債終不唐捐物等亦繫不相應行一切有部色心所三有別物經部師說是彼三法假說分位除彼受想四十有六心所有法及不相應名曰行蘊無為法者至下當知如是色法即名十界除無表色是眼等十心法七界謂六識及意根界若說處時是彼七法一意處攝心所有法不相應法無為法無表色等總名法界亦名法處如是所說所知五法五蘊并十二處及十八界復次道者謂彼少欲知足具種性者身心遠離種種群雜住近事戒等應當勤聞若廣聞已思所聞義思已應修謂當修止觀多貪修不淨觀多瞋修慈悲觀多癡修分別緣生觀多我修分別界觀多散亂修數息觀止觀成已修勝解故如法了解內外身名身念住如法了解苦樂捨等名受念住如法了解六識心法名心念住如法了解想行無為名法念住修此四法是智資糧道集資糧已修加行道煖位之中已生惡令斷未生惡令不生已生善令增長未生善令生如是四法名四正勤頂位之中欲善法定勤樂善定作意善心定揀擇善定如是名四神足忍位之中行世正見澄淨名信樂修善法曰進明記不忘曰念專注一境曰定知取捨法曰慧修此五法能生善法故曰五根世第一位中修信進念定慧等五能破相違故曰五力此是加行道見道位中了知四諦名曰正見正語發起名正思惟如法正說名曰正語捨不善業名曰正業棄捨邪命名曰正命希求善法名正精進明記不忘名曰正念專注一境名曰正定如是八法名八聖道支此是見道見道所斷分別煩惱及得相等謂欲界苦諦貪瞋慢無明疑有身見邊執見戒禁取見見取邪見集滅二諦各除三見七七十四道諦所斷除上二見欲界四諦共三十二色界四諦各各除瞋共二十八無色亦然如是三界見道所斷八十有八修道位中明記善法名念覺支揀擇取捨名慧覺支希求精進名勤覺支證無漏喜名喜覺支身心任性名輕安覺支不為世法所牽無著無礙名捨覺支令心住境名定覺支修此七支名曰修道修道所斷俱生煩惱得相無記有漏善等欲界之中貪瞋癡無明四各具九品共三十六色界之中第一靜慮除瞋餘三各各九品成二十七如是二三四靜慮亦爾色界總有一百八數無色界亦然如是三界修道所斷總有一百五十二數次證十無學法者謂正見正思惟正語正業正命正進正念正定正解脫正解脫知見是無學道復次果者如上所說三十七品菩提分法為自解脫輪迴發心利根極速三生證阿羅漢一生修順解脫分善名資糧道二生修順決擇分善名加行道三生亦如沙門證第四果鈍根懶惰即不定故如沙門者向預流等四者名果向預流者加行道前情器所攝皆苦自性即是苦諦復次彼因業及煩惱是名集諦令彼解脫即是滅諦復次彼因即是道諦修習純熟由彼次第證見道時初觀苦諦四法性者轉變名無常三苦名苦實有與我非一蘊故名空實有與我別故名無我現證四智次觀集諦四法性者如種苦理故因等現苦理故集相續苦理故生隨順苦理故緣現證四智次觀滅諦四法性者苦因滅故滅苦果息故靜超有漏故妙脫輪迴離現證四智次觀道諦四法性者通行義故道契正理故如修無念智故行現證三智此十五者名初果向第十六者以彼道諦永超諸有故出現證一智此等十六是住初果已證四諦十六行相修習純熟欲界修道所斷九品煩惱之中斷前五品即一來向斷第六品即一來果彼一來者復來欲界受一生故下三品者欲界之中一生斷故現證行相修習純熟斷七八品名不還向斷第九品名不還果彼不還者斷盡欲界一切煩惱必不還來欲界生故現證上界諸地行相修習純熟四靜慮四無色各九煩惱斷初靜慮一品為始至斷有頂八品為終名阿羅漢向斷第九品名阿羅漢果彼阿羅漢者三界煩惱斷盡無餘名阿羅漢經云乾慧地等八者聲聞資糧道即乾慧地欲愛枯乾根境不偶是所修善名乾慧地種性地者即加行道必不成佛定成聲聞獨覺種性名種性地八人地者是初果向至阿羅漢果名八人地具見地者是住初果四諦行相現證見故名具見地薄地者是一來果欲界煩惱多分斷故名曰薄地離欲地者是不還果離欲界中貪欲等故名離欲地已辦地者即阿羅漢苦已知集已斷滅已證道已修名已辦地聲聞地者即不來不還阿羅漢三名聲聞地辟支佛地者如上所說三十七品菩提分法唯自一人欲證菩提如是發心修百大劫以最後身生無佛世不假師教成證獨覺此有二種一麟角二部行麟角喻者唯一而居具聖德行部行類者與眾群居究竟正覺者如上所說三十七品菩提分法為諸有情而成佛故發起大悲勝菩提心奉侍諸佛悉令歡喜利益他故行六度行三無數劫究竟成佛者釋迦如來昔為陶師名曰大光明於大釋迦如來之處始初發心至初無數劫奉侍七萬五千佛其最後佛名曰寶髻第二無數劫奉侍七萬六千佛其最後佛名曰然燈第三無數劫奉侍七萬七千佛其最後佛名曰勝觀其六度者以大悲心於諸有情所有資具悉皆惠施為普度太子時施波羅蜜究竟圓滿未離貪欲被析肢體心無少恚為忍辱仙時忍戒二行究竟圓滿為婆羅門子時視底沙佛住火界定忘下一足經七晝夜旋繞讚曰天地此界多聞室逝宮天處十方無丈夫牛王大沙門尋地山林遍無等如是讚已便超九劫進波羅蜜究竟圓滿處圓滿處金剛座初夜分時降諸群魔後夜分時金剛喻定定慧二行究竟圓滿如是處金剛座降魔之前三無數劫修福智足奉侍諸佛六度雖圓即異生身坐金剛座證見修道成等正覺聲聞乘中因時不說了知諸法無我空悲施行三輪體空十地行相果時不說報身及四智等正覺法者六種所攝謂身智斷利他大悲德具足等身者有二一者色身二者法身色身者具三十二相八十種好即自性身度乾闥婆及苾陵伽故示現乾闥婆王及轉輪聖王即化身然諸佛等種性身量壽命國土及根機等有種種異二法身者有十無學法諸佛等同智者有二一者遍智二者正智遍智者謂了蘊界處因果體性故曰遍智二正智者謂知四諦中無常等法故曰正智斷者有二一斷煩惱障二斷所知障斷煩惱障者謂對治貪等根本煩惱及隨煩惱令斷滅故二斷所知障謂對治能障境時自性無知之法令斷滅故利他者有二一者於諸有情安置解脫棄捨相違令住於道二者於諸有情安置善趣棄捨於惡令住於善大悲及德次下當說諸聖者等言功德者有十一種謂無諍願智四無礙解六通四靜慮四無色四無量八解脫十遍處八勝處三等持等無諍者謂依第四靜慮心願諸有情勿緣己身生諸煩惱思惟等持故名無諍願智者謂依第四靜慮心以願為先引如智起如願了知故名願智四無礙解者一法無礙解知諸法名故二義無礙解正知義故三詞無礙解正知言辭故四辯才無礙解正知正理故名四無礙解六通者一神境通遊行石壁等無礙故天耳通若近若遠諸異音聲皆了知故三天眼通能隨所應取被障隔極細遠等諸方色故四他心通能知他心有無欲故五宿住通知自及他宿世事故六漏盡通知世出世一切道故前五有漏依第四靜慮第六無漏依第九故四靜慮者初靜慮具有五支一尋二伺三喜四樂五等持二諍慮中具有四支一內等淨二喜三樂四等持三靜慮中具有五支一行捨二正念三正惠四受樂五等持四靜慮中具有四支一行捨清淨二念清淨三非苦樂受四等持四無色者修加行時思無邊空及無邊識無所有故以正定時除色依餘四蘊第四名者由想昧劣謂無明勝得非想名有昧劣想名非非想如是次第空無邊處識無邊處無所有處非想非非想處名四無色若加滅盡定亦名九次第定四無量者謂慈悲喜捨四中初二無瞋為體喜即喜受捨即無貪所緣境者欲界有情所有瞋害及有欣慰欲貪瞋等如次對治八解脫者依初二靜慮一內有色想觀諸外色解脫不淨想轉作青淤想以色觀色二內無色想觀諸外色解脫內無色觀三依後靜慮淨解脫身所證具足住觀一切色作淨光鮮如是三種及四無色定為次四解脫滅受想定為第八解脫依有頂心諸聖者等厭麁受想以寂靜定滅心心所名滅盡定十遍處者謂周遍觀察地水火風青黃赤白及空與識二無邊處依第四靜慮緣欲可見色於地等處周遍觀察無有間隙十中前八無貪為體後二如次空識無色為其自性八勝處者一內有色想觀外色少二內有色想觀外色多三內無色想觀外色少四內無色想觀外色多內無色想觀外色青黃赤白為四足前成八八中初二如初解脫次二如次解脫後四如第三解脫若爾八勝處與三解脫何殊答前修解脫唯能棄背此修勝處能制所緣隨所樂欲而終不起修解脫等一為諸惑已斷更遠二為於定得勝自在故能引起無諍等德及勝神通由此便能轉變諸事起留捨等種種作因故三三摩地者謂空無相無願空三摩地者謂空非我二種行相相應等持無相三摩地者謂緣滅諦四種行相相應等持涅槃無相離十相故名曰無相能緣彼定得無相名無願三摩地者謂緣餘諦十種行相相應等持非常苦因可厭患故道如船筏必應捨故能緣彼定得無願名皆為超過現所對故此等功德俱解脫阿羅漢辟支佛如來共故名共功德慧解脫者無三等持及四無量故如來不共功德者有十八種謂十力四無所畏三念住及一大悲十力者一處非處智力二諸業異熟智力三靜慮解脫等持等至智力四根上下智力五種種勝解智力六種種界智力七遍趣行智力八宿住隨念智力九生死智力十漏盡智力四無所畏者一正等覺無畏二漏盡無畏三說障無畏四說道無畏由有智力於他不懼故名無畏言三念住者謂如來說法諸弟子等一向恭敬能正受行如來緣之不生歡喜捨而安住正念正知是謂如來第一念住諸弟子眾惟不恭敬不正受行如來緣之不生憂慼捨而安住正念正知是謂如來第二念住諸弟子眾一類恭敬能正受行一類不敬不正受行如來緣之不生歡慼捨而安住正念正知是謂如來第三念住此三皆用念慧為體故名念住大悲者於諸世間晝夜六時觀察世間孰苦孰樂孰應調伏隨應利樂故名大悲大乘所說如來十八不共法三不護等彼聲聞乘未曾聞故復次無為法者有其三種一虛空二擇滅三非擇滅謂虛空無為者虛空但有無還為性由無障礙遍一切處名虛空無為色於中行其餘所有門窓竅隙所有明暗等空及阿伽色等皆非無為二擇滅無為者謂無漏智斷諸障染見修二道所顯真理名擇滅無為三非擇滅無為者謂能永礙未來法生得滅異前名非擇滅得不因擇但由闕緣名非擇滅此三無為一切有部許有實物經部師說無有造作問真如豈非無為耶答彼即無我以聲聞乘不說法無我故人無我者即無常等十六行相三諦行相即是有為滅諦行相惟擇滅法非餘法故如是器精道果無為所知五者總攝一切所知法故情器之法即是苦諦成彼之因即是集諦道果二法即是道諦擇滅無為即是滅諦虛空非擇二種無為三種非四諦攝苦集二諦有漏法故道滅二諦無漏法故如是所說世出世間有為無為所知法已種相富具足叡智皇太子數數求請故慧幢吉祥賢念住日藏論起世對法等依彼造此論有情所知論機宜有無邊纂略列為五謂器情道果并無為法等故今明開示冏冏曉解者惟茲彰所知解已復示他此論文句等乖義懈怠過智者并啟請惟願垂忍納所生諸善根周遍虛空界我共諸眾生願證無上果彰所知論者為菩薩真金皇太子求請故法王上師薩思迦大班彌達足塵頂授比丘癹思巴慧幢吉祥賢時壬寅仲秋下旬有三鬼宿直日於大吉祥薩思迦法席集竟持經律論妙音并智師子筆授
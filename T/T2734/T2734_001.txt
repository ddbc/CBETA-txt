贊揚經注略啟五門者此疏宣演□御注般若故之經啟者開也略則簡要之義也五門生起次第可知於中前四懸談經義第五正釋經文准疏中各開為二則為十門亦得第一漸教興由門先依論釋者疏中依兩論明教意雖各不同牒是宣明此經之興也簡要故爾然准諸家疏牒有總別之意總者即明如來出現一代說法之大意也則如法花經唯以一大事因緣故出現於世謂令眾生開佛知見使得清淨故示佛知見故□佛知見故入佛知見道故等准法花論自釋之開者無上義除一切智智□無餘事故示者同義悟者不知義入者為令證得不退轉地示現與無量智業故慈恩釋云一切智者佛也又云智者根本後得知也此二是智用此二智性即是真如若用若性合名為智一切智人云智故名一切智智又一切智者根本智重言智者後得智舉此二智攝於智性真如妙理又一切智者智用菩提重言智者性涅槃今顯此二悉皆無上此即雙開菩提涅槃名二無上除此二種更無餘事勝過二法故名無上也二示者別開涅槃也以聲聞辟支佛佛三乘法身法身平等平等者佛性法身無差別故此意說言三乘法身本來平等眾生無智不肯修證法身圓滿諸佛出世欲示眾生此佛知見之性三乘同有平等無二會同證滿如來法身故名同義也三悟者別開菩提也以一切聲聞辟支佛不知彼真實處故不知真實處者不知究竟唯一佛乘故欲令眾生悟於究竟唯一乘佛菩提智令修生長故云不知義也四入者上三總別雖顯佛果菩提涅槃未知如何可能獲證今顯能證之因故名為入也總而言之諸佛出世轉於法輪雖即大小徵謂不同其本意也皆欲普令一切眾生悉當成佛故說法也二別意中亦有通別通者則明說諸部般若之意如解深密經說謂欲令於生無自姓姓等中如實了知相無自性性及勝義無自性性等所以說般若廣如彼說恐繁不錄無著菩薩釋三問意等者問曰得六因緣者乃釋善現問意何以將明佛說意耶答如疏且一部宗旨已下釋通此意也故知問意有六依問而答佛意必同也其六者何已下並除論文則是般若波羅蜜令佛種不斷者總結六因意也別雖有六總令佛種不斷也云何以此已下論自徵釋不斷所以則前五因始從斷疑至於歡喜利益有情令行增進後一則令正教久住行進則必證於果教住則真理恒明由此能令佛種不斷然隨此論文謂依位地疏中自指下文故此無勞繁述初佛法外人等者准下配位地中疏有兩釋此依前解意也則十信已前未入三僧祇數名佛法外人也以有疑或不生定信者則所為二類人也有疑或者是未發心人令其斷疑入十善位則是第一為斷疑故而說此經不生定信者即是十善菩薩意云既已斷疑即必生信然信未定故此第二令生信者則令入十信位生決定信也生定信已則名佛法內人入三劫數也次二乃至未解進修者則是為令入佛法者解進修故入甚深者令入六住已來不退轉者令入七住已去故此二種皆名進修後一已進修者未能證達者即地前人令入初地已去親證法性生如來家住極喜地名證達也故第五云為生歡喜故此則雖有五因束為三位也由教但為已下釋三位所以尋之可知若已證悟言教都亡者問若入初地名為證達豈不藉教而言都亡耶答據增勝說由在地前未證於理必由信教方能入證若入初地親證真如依理觀證真如依理觀修非全漸教故下疏釋攝付中言多依地前以明攝付初地已去親證法性二利行強等故有頌云菩薩在法流前後見諸佛已去菩提近無難易得故等此中之意當知亦然生智攝福對者入甚深是生智也攝福者論云由貪受持修行有多功德不復退轉故故是攝福也其配位地至文當釋者即此卷末釋三問中說也佛所說法咸歸二諦者准此說意雖通諸教論而但配說此經意則是以通釋別也謂即於此都無所得者即此前所說俗諦之中離能所相不見差別終於真性第一義理名無所得是諸聖種性者一切聖人皆由證此真諦無相之理而成於聖也如有頌言等者成唯識論引經頌也初句明真諦下三句明俗諦意云要由證真方能了俗諸行者則有為法也非是不證真者而能了俗如幻等也證成上說二諦意也略有六對者則真俗二智有六對差名也第一對證理之智真勝事之智俗第二對知一切法真性故名一切智知一切法差別相故名一切種智則種類差別而知故以種言而簡別也第三對從喻為名如蓮花開敷眾見咸悅喻後得說法令生喜也如所有智者真如所有智也故對法論云如所有者三脫四諦十六行等也盡所有者謂後得智中遍緣諸境也故對法論云盡所有者蘊處界等攝事盡故次總料簡者有其二意一料簡兩論不同所以二總對經文及論以明說意多少不同如疏可知依教起行者由說教故除疑生信等即是起進修行也依境生智者境即二諦由依二諦生真俗等六對之智如上疏說悟教理之深微者令悟大乘教深理妙也不同外道二乘等教從我法二執分別所起不勉生死二乘教等雖斷我執法執仍存住著涅槃𨷂利他行等皆不名深妙也佛說般若波羅蜜等者准無著論釋意即雖說無說離執正者名非般若故論云顯法門第一義也若准天親論意說般若者諸佛真實之惠也即非般若者即非二乘等所得般若也已上兩論釋意皆顯教深之義也故為令悟教深而說此經此教興門一一義中皆須結歸說經之意下皆准知未曾得聞如是之經者善現惠眼得之既久當未曾聞故知大乘教法深也持說功德勝以無量身財布施等者則受持四句為他演說所得功德下經文中以財及身各兩重教量不如持說之福初則福相法身中舉一三千大千世界七寶布施不如持說四句之福第二離外論散亂中舉多恒河沙等三千大千世界七寶布施亦不如四句持說之福第三遠離懈怠住處中舉恒河沙等身命布施不如四句持說之福第四離寂靜味住舉於一日中分為三分各捨恒河沙命如是無量為千萬億劫以身布施不如聞經信心不逆所得功德不逆者不謗也故功德布施論依經判名等者功德施者論主名也彼論題云金剛般若破取著不壞假名論破取著是真諦不壞假名名是俗諦今意云由經論二諦故所以能釋之論經立名也依初入位論說斷疑等者意云此論六因中初一為斷疑故即是所斷之障後四生信等並是所修攝也釋其所以如疏應知障有二種煩惱所知者障者覆義礙義名之障故成唯識論第九云煩惱障者謂執遍計所執實我薩迦耶見而為上首百二十八根本煩惱及彼等流諸隨煩惱此皆憂惱有情身心能障涅槃名煩惱障所知障者謂執遍計所執實法薩迦耶見而為上首見疑無明愛恚慢等覆所知境無顛倒性能障菩提名所知障尋其根源二執為本者即上論文遍計所執實我法二見及相應法邪惠為二執體性此界與二障為本也問若爾二障二執為同為異答總相而談二障必以二執為本然細分別則有寬狹且護法論師釋云煩惱障中相應我見亦執亦障障涅槃故計我執故獨超貪等不計我故障而非執又障通前七識唯除第八執唯六七除五八也所知障中亦有差別障通前七執唯六七等則障寬執狹也若據安惠師釋煩惱障通前七識唯除第八我執唯六七也所知障與法執體無寬狹總通前六識及第八識除佛已外菩薩已還諸識自體不證實故通三性心皆有法執唯除末那論說但與四或相應故無法執也又障有三等者即煩惱業報等障亦名三雜染如常所說果報亦不可思議等是除報障者依天親論釋云得釋梵等即感十王果報離三惡趣是除報障也又寶性論四障中前二是煩惱障攝後二是所知障攝若約轉行位明伏斷者河南釋云十信第六心伏初障信不退故十住第四住伏第二障分別我見不共無明麁此伏故花嚴經說第一生貴真佛子從諸賢聖正法生有無諸法無所著捨離生死出三界故分別我彼位能伏此二種子入初地斷第三所知障在五地斷障於下乘般涅槃障五地斷故緣覺捨心所知障七地方斷六地猶觀十二因緣故四恩之心者是梁攝論說即天親論所說廣大等四心之文如其次第名平等恩不施恩善意恩真實恩也釋其名字至下當知及無住涅槃文者准無著論釋下經文心具足中有六種心第五名為不住生死真心即下經文須菩提汝若作是念發阿耨多羅三藐者說諸法斷滅相莫作是念等文是也即不住涅槃故通除聲聞緣覺二障也標六度攝戒六等者意顯答修行中具說六度所修之行也又捨身財等已下散指經文別配六度也又離一切相等為攝律儀戒者三聚淨戒中離一切惡名攝律儀戒凡是所斷皆此中收今經云離一切相發菩提心等即所離相等皆是所斷之法所以名攝律儀戒也是三聚淨戒乃至三種發心等者一厭離有為心即諸有漏法是勤斷諸惡勤斷諸惡者即別解脫戒乃定道律儀戒等是攝律儀戒也二求菩提心即普修諸善普修諸善者二空真智及於二乘生空之智乃至凡夫所能隨大乘有漏善心身語等業若不爾者地前一劫純有漏修及七地前有漏者應非大行即是攝善法戒三悲愍有情心謂於晝夜十二時中普觀三界法有情類深心非愍思求濟拔等此即攝眾生戒如其次第即為斷德智德恩德三種之因又智斷二德是自利行恩德是利他行此之三種若在地前名信行地若在地上名淨心地若在果位名如來地皆此三攝故十八住處束為三地等不離此故論判以為三摩跋帝等者無著菩薩論釋下經文應如是知如是見等云智依止奢摩他故知依止毘鉢舍那故見此二依三摩提故信解又云如是一切住處中相應三摩提方便亦爾應知等即諸住處中釋顯現義皆是止觀為定惠二度也大經最後六分明摩者即大般若經十六會中最後六會如其次第廣說六波羅蜜相分者即六會也即以六度因標會名今意云此經是第九會說且略標舉六度之義明無相修引生後六會廣說義也三識果德之真化者即佛三身等名果位也豈令識果位者故知說此經若爾此經之奧在乎三問三問既置問戒因如何為果而說經也答如疏云善現三問雖在因中等已下即釋此妨也然准兩論意於果位中但說真非真二種佛也即法身及自受用身合為真佛他受用身及變化身合非真佛雖隨地上十地所感各應不同名為應身地前三乘所見麁身及隨類身名為化身然對真身此之兩種皆名為化故真化言攝四佛盡也諸法先因而後果等者彼論自徵釋也中間三因理包行果等者即前利樂有情中除斷疑一是所斷故第五歡喜唯是果故此依下配位地中第二解歡喜在於佛果故生信等三通行果也具如經說應尋引之者如下文云說法者無法可說是名說法若有人言如來說法即為謗佛等是無說至教也一切賢聖皆以無為法而有若別菩薩通達無我法者如來說名真是菩薩等即是無生勝理也若有法得阿耨菩提然燈佛即不與我授記等又我於阿耨菩提乃至無為小法可得即是無得妙行也若以色見我等及若見法相非相則見如來等是無為極果也更為同別隨應准說自漢明感夢摩騰振錫者等後漢明帝永平二年代□歲即位至永平五年夜夢丈六金人至十年丁卯之歲為西域僧迦葉摩騰遊化至于漢地又至十一年歲次戊辰後有比丘竹法蘭來至此土也世高赴洛之後者即後漢桓帝時有三藏安世高於洛陽飜譯也僧會遊吳之前者有康居國丞相長子棄俗出家殿名僧會神儀剛正遊化為任吳主孫權赤烏四年至於吳國于時三國鼎立自明帝永平十年佛法至漢至吳赤鳥四年凡經一百七十年佛法東至江表者為永平十四年五岳道士與摩騰較力不如南岳道士結善信費升才等在舍自感而死不預出家無人流通復遭漢正陵遲兵戎不息遂經多載佛法未行今以四年初達南國營立茅茨設像行道吳人初見謂為󰧙異有司聞奏吳主曰佛有何靈驗耶會曰佛晦靈立出餘千載置骨舍利應現無方吳主曰若得舍利當為起塔經三七日遂獲舍利五色曜天剖之逾堅燒之不燋光明出炎作大蓮花照曜宮殿吳主驚嗟希有瑞也信情大發因為造塔度人立寺以其所住為佛陀果又以教法初興故名建初寺也舉此三人者並是漢吳國初傳佛法之導首也故偏舉之已上即是明佛法來時也徵言雖備於中洲已下明此經初來時也然約計從孫權至苻秦時經一百三十餘年并前晉一百七十年即佛法至漢三百餘年方有此經也震域者即是梵語呼此漢國為震旦國也正梵音云支那摩訶義翻云大漢國也鳩摩羅什法師者此是譯此經主應略徵因由然晉書第六十五費長房三寶記第八及高僧傳等具說所由大意相似廣略有殊今且依三寶記說彼云沙門鳩摩羅什婆此云童壽本印度人公明聰愍見稱龜茲王聞以女妻之而生於什法師居胎之日母增辨惠七歲出家日誦千偈義旨亦通至年九歲與外道論義失邪止解感聞愧伏年十二有羅漢奇之謂其母曰常守護之若年三十五不破戒者當大興佛法度無數人又習五明論四韋陀典陰陽星算必窮其妙後傳習大乘數破外道遠近諸國威謂神異母生法師之後亦即出家聰拔眾尼得第三果法師受具母謂之日方等深教應大闡秦都於汝自身無利如何法師曰菩薩之行利物亡軀大作必行鑪鏺無垠從此已後廣誦大乘洞其祕典西域諸王每請法師講說必長跪座側命法師瑜而登焉苻堅建元九年歲在丁丑七處奏云有星現外國當有大德智人入輔中國堅曰朕聞西有羅什襄陽有道安將非此耶復遣將軍呂光等承兵七萬西伐龜茲光與羅什同來法師在道數言應受光盡用之光於是即據西涼亦請師留至姚秦弘始三年興滅西呂方入長安秦主興存加禮之延入西明閣及逍遙園別館安置勅僧珞等八百沙門以受法師義旨興卑萬乘之心尊三寶之教於草堂寺共三千僧手執舊經而纂定之上莫不精究洞其深旨時有僧叡興聞加焉法師所譯經叡並參正法師以姚秦弘始四年歲次辛丑起譯經論也然前云與秦之曰□據法師初至以說亦不相違晉書云法師臨終覺四大不愈乃誦出三番神呪令外國弟子誦之以自救未及致力轉覺危殆於是力疾與眾僧告別由因法相遇殊未盡心方後沒世慚愧何言死於長安姚興於逍遙園依外國法以火焚尸薪滅形碎唯舌不爛也草堂寺者今在󰊉縣東南終南山陰是也准三寶記云先吳長安自前漢廢改苻秦興其間三百三十一載曠絕都市民俗荒蕪雖數伽藍歸信斷寮三千德僧同止一處共受姚秦天王供養世稱大寺非是本名中構一堂摧以草苫即於其內及逍遙園二處翻譯魏末周初微漸稍整大寺因爾成四伽藍草堂本名為一寺草堂東常住南京地王寺復改為安定國寺安定國寺西為大乘寺邊安定即天街東畔八偶大井即舊大寺之東厨供三千僧之甘泉也元魏等者是後魏本姓託跋後改為元也意骨前魏故以姓標別也菩提留支者魏云道希新云覺愛也名婆伽婆等者是名隨經初時俗呼名非謂是經題目名也下皆准知陳太康等者即上表陳羅時也問若爾何故下六梁經答准譯經圖錄等真諦三藏者梵云波羅末陀梁云真諦本西印度優禪國人風神英拔悠然自遠群藉廣部罔不精通以梁太清二年𨳝八月屆于梁部武帝西申禮敬安置於寶雲殿令翻譯經論未久之肯屬國喪亂至陳初復出經論所以或言陳本或說梁經皆不相違俗則昆季等者世親本傳云世親梵名婆藪盤豆本北天竺富婁沙富羅國人此云丈夫國也具為國師姓憍尸迦兄弟三人無著處長世親第二佛滅度後九百年中出也又云無著得神通往兜率天以問彌勒請說大乘世親初習小乘後因無著教化方始發心歸大廣讚大乘等廣如彼說恐繁不錄大智通達教我等者大智者即是彌勒菩薩也無量功德身亦是讚彌勒也應當敬彼如是等者即等取無著菩薩問彼論歸敬何不說教主答彼意開釋經義且敬釋義之勝具略不論說教之主也故彼頌初云法門句義及次第世間不解離明惠大智通達教我等等意云大智通達法門句義明是但說釋義之主也此即錄主本釋如有人釋通佛者恐非錄意故錄自結云即是通敬本論大師等法歸分別者如有頌言獸歸林籔鳥歸於空聖歸涅槃法歸分別𦡫舒去日月也第二明經體性門先體後性者汎明體性有通有別通者體即性別者性體各殊如慈恩總章中約通義說如言此人體性善惡等體無別也今此錄中約別義說體即五重名句等不同性即圓成三門辨別五種之性也即體麁性細義各細也能詮性用體者聲是能詮性名句文三是能詮用假實合明者名等三是假聲是實以名句等依聲上屈曲假立離聲無體其猶忿等依嗔假立即嗔為體此二亦如是即聲為體此依大乘宗說也若准小乘薩婆多宗即名句文三離聲實有也亦不即聲者以假實別論名句文三知聲有別所以名等是行蘊法處法界所收聲是色蘊聲處聲界所攝各不同也由此法詞乃至詞緣於聲等者四無礙解今依識論略列名義一義無礙解論云即於所詮總持自在於一義中現一切義故二法無礙解即於能詮總持自在於一名句字中現一切名句字故此即緣名句文身為境三詞無礙解即於言音展轉訓釋總持自在於一音聲現一切音聲故此即緣聲而為境也四辨無礙解善達機宜次為說故既聲與名等別為法詞二境明知名等非無體也二隱假談實體者即攝假歸實離聲之外無別名等也故對法有成所引聲者對法論聲有十一種一因執受大種聲藉能覺受執四大種之所發故二因不執受大種聲即外風鈴等聲三因俱聲即內外合發如擊鼓吹貝等四可意聲五不可意聲六順相違聲此三但約順違俱非說故即好惡非好非惡三種也七世所共成聲世謂世間世間成立言教之聲也八成所引聲謂諸聖者成就無漏所引成就無漏所引之聲此聲成立聖教道理即三藏教是九遍計所起聲即諸外道等妄情計度成即矯言所起之聲也十聖言所攝聲即見言見不見言不見等八種淨語十一非聖言所攝聲即見言不見不見言見等八非淨語是也應如色等非實能詮者等取香味觸也以聞是離聲實有體故此意破薩婆多名句文三離聲實有若是實有應非能詮比量云汝實名等應非能詮是宗中法因云離聲實有故同喻云猶如色等並例准知三能所詮顯體者能詮是文所顯是義故錄云由能詮文義得顯等此示舉一色象理實能詮所詮能顯所顯如次是文義兩種合為教體也前二後二此之四法約能詮以明教體今此一門兼說所詮義等為體故彼論云謂契經體略有二種一文二義文是所依義是能依如是二種總名一切所知境界由文顯義方能解生生解究竟必由文義故說二法合為經體又云然文差別略有六種一名身一句身三文身四語五行相六機請此與唯識說文不同可知義差別者乃至無窮略說十種一地義二相義三作意義四依處義五過違義六勝利義七所對治義八能對治義九略義十廣義一一指文恐繁且止四攝法從心體者即攝境歸心也法者即且聲名句文等能詮之法若假若實皆不離心三界唯心者彼云三界虛妄唯心所現又云諸佛常身知一切從心轉若人如是解是人真見佛等又契經說等者即密嚴經云我說識所緣唯識所現故楞伽亦云一切諸法皆是自心現量所作等論說心心乃至皆不離心等者瑜伽成唯識等皆作此說以色心等五位法即是大乘百法皆唯識攝也如其次第是識自體門識相應門識所變門識差別門識實性門故攝五位皆唯一心故此教體不離心也二十唯識者是天親所造有二十行頌名二十行頌名二十唯識論也二識成決定者准彼論文有其兩義一自他為二二善惡為二今取自他二也相續者即是身之異名也五攝事歸如者即攝相歸性也慈恩釋云諸教廣說雖復不同以類而言不出四種一約緣論實性以妄󰀃真於際法中有其情如人言氷有等二□□論實性直談真如性非染淨三以實從緣性即此真性由隨染淨二緣即能成彼生死涅槃其猶氷體水自性不殊由遇炎涼氷水成異故涅槃經云佛性一味以煩惱故出種種味四以緣從實性即染淨法體即真如今此錄中依第四義即攝末歸本唯以真如為體猶百川之趣海同一味醎萬法歸於一如並皆真性無有文字者文字即真如故圓成等者三性義略以二門辨釋一列數釋名二出體性就初門中先列次釋言列數者一遍計所執性二依他起性三圓成實性次釋名者周通計度故名邊計性者體也此邊計以所執實我實法即空性故持業釋也依他因緣之生起性名依他起性依主釋也圓謂圓滿成即成就實者諸法實性故名圓成實性圓成實性圓成即真如性持業釋也二出體遍計所執性據護法師義即有漏六七二識所執蘊等起自心相計為實我實法如兔角等其體即空為體性也問體既空無如何立性答情有理無隨彼妄情教所詮故立為性也問有漏第六通緣諸法可名遍計有漏第七唯緣第八如何名遍答是此類故且名遍計理實言之計而非遍由此應作四句分別有遍非計謂無漏識有漏善識等能遍廣緣而非計執也有計非遍謂有漏第七有亦遍亦計謂有漏第六我法二執有非遍非計謂有漏五識及賴耶識也依他起性者即眾緣所生心心所體及見相分有漏無漏諸有為而為體也圓成實性者謂依他起且彼妄執實我實法二空所顯真如為體故唯識云二空所顯圓滿成就諸法實性名圓成實也攝事歸如即圓成等者此下約上五重教體以辨性也第五門是真如故是圓成性攝也亦依他性者亦圓成故意云攝法從心門中有其圓成兼亦有依他以是因緣法故據性相二種為二性所收也下皆准知據本質教者如來所說聲名句文名之為本聞者識變名之為影謂由聞者善根增上緣力引佛利他無漏種子於佛識且文義相生等名本質教此唯無漏聞者識變通有漏無漏是影像教也隨小乘宗者以薩婆多宗說佛身十八界中唯意界意識界法界此三通無漏餘並唯有漏然大乘宗中對法論說十五界有漏者是且隨小乘宗義佛地論成唯識等皆說十八唯無漏故聲名句文皆無漏也菩薩第八有漏性收者即第八識也一切菩薩要至金剛喻定為菩提時方轉第八異熟識成大圓鏡智故十地已還一切菩薩生第八識皆是有漏故所變相分五塵等亦是有漏若於無漏心說神通第六七者即六七二識也准成唯識論等說菩薩八地見道已去即許轉六七二識成妙觀察智平等性智故通無漏此顯像教之唯無漏等者即六二識所變相分聲名句等名影像教也以六七二識見分是無漏故所變相分必無漏也以唯識道理諸識起時必自實相而緣即能變為見分所變為相分其見分是無漏所變相分亦是無漏有漏亦然故錄云由見相分性類同故即漏無漏性也問何故不言前五識耶答轉前五識諸論有二師釋一云菩薩修道位中後得智引眼等諸識得成無漏故成事智亦得初起一師云要成佛位方得現起以十地中眼等五識依異熟根彼根即是異熟識變非無漏故依有漏根發無漏識不應理故故攝大乘論云平寺性智妙觀察智於初現觀最初現行修道位中縛後清淨大圓鏡智成所作智佛果始證一得已後無有增減諸論皆取後師為定皆至佛果方縛五識故說菩薩無漏唯通六七也二我雖有遊觀無漏入滅盡定等者以二乘人入滅盡定時要依遊觀無漏為加行入言遊觀者意簡根本無分別智顯是後得智所攝即取遊履觀察之義也故唯識論云此定初起必依有頂遊觀無漏為加行入次第定中最居後故下文又云隨應後得所引發故等今此意顯二乘人後得所攝無唯有此入滅定時加行左有餘位即無故云少不足言也以力劣故法智類智等但能斷或證理不能緣事以說謂教時是緣事知後得所攝故二乘無若准小乘滅定是有漏所攝不同大乘也是性境故者慈恩極要總攝諸境有其三類一者性境諸真法體名為性境色是真色心實是心真實法不定隨心三性不定如實五塵唯無記性不隨能緣五識通三性故等此即見相二分各別種生也二者獨影之境唯從見分性繫種子皆定自故如第六識緣亂色空花石女兒等皆定隨心無別體用假境攝故名為獨影三者帶質之境謂此影像有實本質如因中第七所變相分得從本質是無記等亦從見分是有覆所攝亦得說言從本質種生亦得說言從見分種生義不定故等如彼頌曰性境不隨心獨影唯從見帶質通情本性種等隨應以許見相雜引生故者識論第十云善等識相不必皆同三性因緣雜引生故此約有漏位說見分識等雖是其善所變相分聲等是無記也論說色聲非善惡性等者顯揚論第十八說也即大乘五塵皆唯無記經部亦體薩婆多宗色聲通善惡餘三唯無記由大乘等以思為業體故色聲無記薩婆多以色聲為業體故通善惡宗不同也名等如何者等句文也此已下唯問名句文三也汝小乘師聲界有漏等者汝薩婆多宗執佛聲是有漏雖通善惡名句文三離聲實有唯是無記我大乘宗佛聲無漏名等三種依聲假立攝假歸實名等即聲故唯是善也第三攝歸宗旨門藏有三種者藏者是攝持義以教攝義或攝於人皆名藏也二藏約人以立言聲聞者因聲悟道名曰聲聞故法花云從佛世尊聞法信受經勤精進欲速出三界自求涅槃是名聲聞乘也釋菩薩名如下所說此之二藏皆依主釋獨覺教少者唯觀十二因緣不假多說也又藏有三者約能詮教分為三也毘奈耶者或云毘尼那耶皆梵音梵發也此或翻為滅母論第一云毘尼名滅滅諸惡法故滅翻調伏天親攝論第一云調者和御伏者制滅調和控御身語等業制伏除滅諸惡行故此通調伏身等三業離三惡行即調伏是所詮行調伏之藏依主釋也素怛纜者或云修多羅修姤路等亦梵音不同也此云契經釋此名者如下釋題目中說契經即藏持業釋也阿毘達摩者或云何毘曇等此云對法藏也法謂涅槃或四聖諦對謂淨惠或隨行等以無漏惠對向涅槃對觀四諦故名對法此是勝義對法也又能詮無漏惠等所有教法亦名對法故俱舍云及能得此法惠論等也釋藏名可知各據增說等者婆沙第一廣說其相今略說者彼云如是三藏有何差別或有說者無有差別所以者何一切佛教從一智海之所生故隨一覺池之所出故等力無畏所攝受故同大悲所等起故復有說者亦有差別且名即差別謂此名素怛纜等後次依處亦有差別謂若依增上心論道是素怛纜問於一切中一切可得謂於經中亦詮戒惠如是三藏應無差別答依增勝說謂於經中雖詮戒惠唯詮心勝故但名契經錄中所說同此義也又十二分有論義等者等取因緣經也意云論議是論藏因緣者即因事制等是律藏也十二分經既無別部帙故知三藏非必別卷也此義即同婆沙第二師說故波論云有作是說素怛纜中依增上心論道是素怛纜依增上戒是毘奈耶等此意隨經律論中但詮心處即是經藏詮制處即是律藏詮惠處即是論等非要別部帙也十二分教具如章者今依主位章門等略以五門分別一釋名辨相二總明體性三相攝有無四大小具不具五配入藏就初門中先釋名次隨配辨相釋名中先總後別釋總名者舊譯名十二部經部有二義一部類義二部帙義今取部類即所說法義類差別有其十二名十二部也此濫部帙之義故大唐三藏法師譯為十二分教分即於十二不同教謂能詮十二通自即帶數釋也次別名者隨錄便釋一契經者梵云修多羅義翻契經也如下釋題目中廣釋能契即經持業釋也或契物之經亦依主釋也通即十二俱名契經者如涅槃經云從如是我聞至歡喜奉行如是一切名修多羅別謂長行等者此雜集論文也二應頌者梵云祇夜舊名重誦偈此有二義一為利益後成之說應為重頌二為長行義不了故應更頌釋應字或為後成應物之頌去聲亦得瑜伽雜集並顯兩義錄中總相說也故雜集論云即法中或後以頌重頌又不了義經應更頌釋英法師云應云頌故唯依主釋後有釋者應有彼頌即有義釋也三記別者梵云和羅那記別即經記別之經通二釋也一記大人當成佛事者如涅槃云何等名為授記經如為經律如來說時為諸人天授佛記別汝阿逸多未來為王名曰穰佉當於時世而成佛道號曰彌勒是名授記經二記弟子等者雜集論云謂於是聖弟子等謝往過去記別得涅槃生處無別也三記別諸法者雜集云又了義經說名記別記別開示深密意故四諷頌者梵云伽他舊云不重誦偈結頌諷誦故名諷頌唯依主釋此唯有一相顯揚論云謂諸經中非長行直說然以句結成或二句乃至六句等名諷誦經也五自說者梵云直陀那自說之經唯依主釋此唯有一相如涅槃云如來明旦從禪定起無有人問即自說言比丘當知一切諸天壽命極長汝等比丘善哉為他不求自利善哉少欲善哉知足善哉寂靜如是諸經無問自說六緣起者梵云尼陀那亦名因緣因緣之經依主釋也此有三相者瑜伽論云謂依有請而說法法如經說言世尊一時依鹿子五為諸比丘宣說諸要又依別解脫因起之道毘奈耶攝所有言說又於是處依如是如是因緣依如是如是事說如是如是語七譬喻者梵云阿波陀耶釋名可知雜集云謂諸經中作以說等也八本事者梵云伊希曰多伽本體即事本世云事通二釋也謂除自身者除佛自身本生攝故故瑜伽云謂除佛本生宣說前際若人若法諸所有事也九本生者梵云闍陀伽本體即生本世之生亦通二釋也此有二相一說過去受生死身二說佛過去行難行行錄中所說即顯揚論文也十方廣梵云毘佛略西明法師釋云理正名方廣陳名廣方理之廣依主釋也二法廣多者瑜伽論云又復此法廣故多故極齊大故時長遠故名為方廣十一希法梵云阿浮陀達磨舊名未曾有經希有之法名為希法依主釋也謂說八眾者即佛及比丘等七眾為八也此出顯揚論文故彼第六云未曾有經者謂諸經中宣說諸佛及諸弟子比丘比丘尼式叉摩那沙彌沙彌尼鄔波素迦鄔波利迦等共不共功德及餘最勝殊特驚異甚深之法是為未曾有涅槃云如彼菩薩初生之時無人扶恃即行七步放大光明遍照十方亦如彌猴手捧聲器以獻如來如白頭狗佛邊請法如魔波旬變為青牛以凡鉢間今在棠觸無所傷損如佛初生入天廟時天像禮敬等名未曾有經也十二論議者梵云優波提舍談論□議故名論議英法師云論體即議唯持業釋也此有二相者一者佛自說如錄所釋即瑜伽論文也二弟子何說如瑜伽云又聖弟子已見諦者依自所證無倒分別諸法體性亦名摩怛理迦也已亦隨錄釋名辨相訖第二總明體性者即如上明經體性中所說無異第三明相攝有無者謂十二分展轉五相攝也今略示法隅不可繁廣且契經中若據通相即攝十二如涅槃說皆名契經若據別相唯除二頌以長行偈頌相差別故二頌之中亦無契經義准可知又二頌相望亦互無也以重不重別本事之中定無本生本生之中定無本事以師資別故由此義准總分為三謂契經應頌此三皆容攝十部本事本生此二名攝士部餘之七部皆具十二也第四大小隱顯者若就顯說大小乘各有九部無三部也小乘說九帶三三者如法花云我此九部法隨順眾生說等釋云以小乘中未求佛果故無授記又小乘人根性狹劣必待請說無自說也又小乘中理義廣無身廣也故除此三大乘說九三者如涅槃云護大乘者受持九部釋云菩提上根多不犯戒又不待請故無因緣經又不假譬喻能曉於法故無譬喻又非徵詰身方生惠心故無論議故無此三具餘九部若據隱顯通論盡理而說即大小皆具十二分也具十二諸經皆說不言可知小乘具十二如瑜伽二十一云哀愍一切法聲聞故依四聖諦宣說真實者舉滅道所謂契經乃至方廣又四分律等皆說十二故並通也第五配入三藏者諸論所說有少不同今且依顯揚第六瑜伽二十五十二分中緣起一部因事制戒毘奈耶攝論議一部徵詰深義阿毘達磨攝餘之十部皆修多羅藏收乃至立五乘等者有立四等即三乘外加人天乘為四也故勝鬘經云既無非法眾生以人天善根而成熟之求聲聞者授聲聞乘求緣覺者授緣覺乘求大乘者授以大乘也五乘者智度論中開人天為二加三乘為五也又楞伽經等合人天為一開不定種性為一并三乘定性為五通別異故種異故為五乘也十八立教時多少不定等者自空諸位有五說不同初略制其義後明破意第一後魏菩提留支三藏立一時教意云諸佛聖教但唯一時無有世間大小乘別亦無半滿頓漸等異所以然者由佛本願欲令有情證大果故道成正覺轉正法輪曾不起心說有大小隨所演說究竟大乘隨諸眾生根性有異稟教不同教成差別故經云佛以一音演說此眾生隨類各得解等法花經云佛平等說如一味雨隨眾生性所受不同花嚴經云如來微妙音如空無有異隨應受化者所聞各不同此即教唯有一實由能聞者隨受不同而成差別即同法花一地所生一雨所潤三草二木生長不同也二宋朝北涼曇無讖三藏立教二時依楞伽經等以立一頓教即為諸菩薩上根種性說二空智證二空如大小由小稱為頓也二者漸教始從道樹終至鶴林從淺至深漸次演說名為漸教初說人天施戒等法令離惡趣以於爾時未有出世善根器故即提謂等經是也次說生空無我之教令出生死即阿含等經是也次說法空之教破有疑故即般若經等次說一乘無二之教令知佛法唯一無二即法花經等最後宣說諸佛法身常樂我淨佛性體常一切有情皆當作佛令欣大果即大涅槃經也此等諸教藉淺至深名為漸教又依涅槃亦有二謂半滿二教也彼云云何半字及與滿字義等三依梁朝真諦三藏立三時教第一如來成道七年已還唯說四諦法輪名轉法輪即四阿含等也第二時者即七年已前後三十八年已前說般若等顯法空理照破前有名照法輪三時三十八年已後未涅槃前說深密等餘遣邊疑住持中道不失自相名持法輪也四者隋朝笈多三藏立四時經一者四諦教即小乘經二者無相大乘即般若教三者法相大乘即楞伽經四者觀行大乘即花嚴經廣明三十二賢聖行位等也第五南二向居士劉亂立五時教第一時者佛初成道三七日中為提謂波利等五百價人但說三歸五戒以彼未有出世器故第二時者三七日外十二年中唯說三乘有行之教未為說空即阿含等第三時者十二年後三十年中說彼三乘同行空教即般若等第四者即三十年後四十年前破權顯實唯說一乘以為究竟亦未顯說常住佛性當說無常佛性明一乘佛果以為真實即法花等第五時者四十年後未涅槃前顯說常住佛性常等四德即涅槃經等略明破意者且第一師一時教者若癈事談理及同一會有大小機別可如所說若通一切即為不可如勝鬘經等唯被大故遺教經等唯被不故又違解深密經三時文也破第二師意說有於理雖可然定制諸經為漸頓者義即難解皆不定故等第三師說三時教者義即可然約年數定即為不可如花嚴經等最初說故等破第四師意觀行無想貫通諸經義即可爾局定於教理即不然等第五立五時義亦約年數准同前破又無文說故義不可依等恐繁不錄判正義中錄有二初總立教時二合者此經已下別名此經何時中攝立教時中初引文後釋義即錄可知波羅痆斯者即波羅奈國也婆沙一百八十三釋云是河名去此不遠造立王城因以為名也仙人墮處者昔有一王將諸採女在園遊戲有五百仙乘空欲度見生染並失神通一時墮落從此為名施鹿林者智度論云波羅奈國梵摩達王遊獵於林見二群鹿各有一王一是提婆達一釋迦菩薩鹿王身七寶色見彼人王大眾殺其部黨起大悲心直往王前諸人恣射飛矢如雨王見此鹿直進於前勅諸從人令攝弓箭鹿王既進跪向人王王以遊嬉逸樂小事群鹿一時皆受死苦若以供膳當自著次日旦一鹿以供王厨王遂然許乃至後時於提婆達多群中有一白鹿次當送王腹中有兒訴云兒不合死請且差替彼王不許鹿母來向菩薩鹿王菩薩鹿王言汝雖有理越行差他又為不可我自替汝去既至王所人王怪問鹿王何得自來遂具陳其事人王聞已大生慚愧而說偈言我實是畜獸名曰人頭鹿汝雖是鹿身名曰鹿頭人以理而言之非以形為人若能有慈惠雖獸實是人我從今日始不食一切肉我以無畏施且可安汝意遂將此林以施群因事名焉是諸諍論安足處所者即諍起處也第一時唯為小乘說四諦有言遍計是空意在依圓密談於有既非至極名有上容是未了義故諍興也第二時中唯為大乘除其有廣說遍計所執是空不言依圓是有相密說空亦為未了第三時中普為一切乘者通大小也說遍計為空依圓是有顯說性遍計空故不著於有依圓有故不著於空遠離二邊契合中道是真了義故無上無容也涅槃初教服乳等者彼經第二初喻外道說一切有我如愚醫師但教服乳意云雖說我名如虫食木偶成字等非常我也二總教斷乳即是相望喻佛總說無我教也第三隨病論執有服不服即涅槃等教分說也無我者名為生死或業在不自在故我者名為如來有大智惠得自在故等彼文本意雖不說三時教今據義取文即彼初執一切有第二說一切空第三分別即同有無□說是三時義也雖外道所說不同小乘然且據執有義邊相似而說是慈恩意非謂奘引也二種法輪者如上真諦所立三時教中釋也信解品亦有明說者彼云我等內滅自謂為足唯了此事更無事初時教也我等若聞淨佛國土教作眾生都無欣樂第二時也佛亦如是現希有事知樂小者以方便力調伏其心乃教大智我等今日得未曾有非先所望而今自得等第三時也若唯頓悟大不由小者謂定性大乘或不定種性始從凡位員義發大心修行大行名為頓也問此立三時知上真諦三時何別答即由約漸頓二義及云亦非年月定制後先等此即正簡不同真諦三時之所以也釋不驚怖等約三無性者聞相無自性性不驚聞生無自性性不怖聞勝義無自性性不畏皆為希有也意云說三無性是第二時教也故約此義以釋經文河南法師者淄州法師也標我以辨名為了義等者河南總以四重簡了不了一法印非印門即小乘經說諸行無常諸法無我涅槃寂靜有此三印名之為了無者不了二說佛身常無常門即大乘說常名為了義小乘說無常名不了義三顯了非顯了門即隱密顯了二相說也四言廣語略門即廣略二說為了不了也如其次第初簡外道次簡小乘次簡第二時後簡略說義錄中所引當第二義也即約大乘名了義了也涅槃經第六云聲聞乘法猶如初科未得果實是故不應依聲聞乘如名為不了義大乘之法即應依止是名了義故知大乘皆名了義也又彼約漸悟者彼深密經也安國法師釋云由二乘人不能了此經名為不了非謂此經於義不了也五位修習者即資糧加行見道究竟位也無著論三科制等應知其相王舍鷲峯山者據西域記云是摩揭陀國正中十八先君王所都之處出勝且吉祥茅草謂之茅城崇山四周以為外廓等云云鷲止在城之正北十四五里接北山之陽也山頂形如鷲鳥故為名竹佛園者即迦蘭陀竹園在城北門可一里餘也白鷺池者多居此鳥故以為名那伽室利者此云龍志譯也又舉四處攝十六會者初之六會及第十五會此七並在鷲峯山說從第七會至第十四會餘十會此亦有七並在給園說第十會在他化天宮第十六會即鷺池說也經十八說有八部般若等者十八論相傳有兩種八部一此土深行八部即錄中所列者是二菩提留支金剛仙論所說八部一十萬偈部二二萬五千偈部已上二部此方未有三一萬八千偈部即大品是四八千偈部即小品是五四千偈部此方未有六二千五百偈部即天王問般若七六百偈部即文殊問是八三百偈部即金剛般若也真諦般若記中亦說八部與上並同然云第六部此方未有西明法師云問曰照三藏□闐三藏皆云彼方未聞八部之名又慈恩三藏亦云西方不限八部是以錄中不記也鍵者鍵字字書云鍵牡簡鑰牡也者所以關司□不可開也揚雄方言云關東謂之鍵關西謂之鑰也通辨宗中分錄為二一判昔辨非二由此說應已下述今正義判昔中遠述二師別也一立性宗者性者體也即薩婆多宗立一切法皆有實體即色心心所有不相應及無為此五位法皆有實體也破彼三科所有實性者即前蘊界處是三科諸門也彼宗蘊等但是假相無其實性故成實論中立五種假一相待假如長餘等二相續假如色業等三因成假如從因生法等四緣成假如待緣成位即瓶盥等所以皆是假法無有實性名破性宗也非但性無相亦非有者依勝義門性相俱遣改仁王般若云相非相皆遣法非法皆空用心乘於群身之身滋涌住於無住之住是般若宗也問若般若宗名破相者何故大品經及智論等立三種假一法假謂即所依五蘊等法二受假謂能依假依者三名假謂能詮教法既存假法何名俱遣答據世諦門安立三假據勝義門假立非有故皆破也明一切法真實道理者即有空二理變說也然立四宗攝義非盡等者四宗中前二是小乘後二是大乘已下是就小乘中別指出三部計宗不同非前所攝以明收宗不盡又後小乘二十部計已下類准諸部宗計既多明收不盡也故慈恩法師總立二十二宗謂小乘有二十部別大乘有二宗不同即中宗邊宗清辨護法等也又十八論又別義類同邊束二十部總有六宗恐繁不述然應略判二十部名如宗輪云佛涅槃後百有餘年立聖時淹如日久沒摩揭陀國俱蘇摩城王號無憂統攝贍部感二一白蓋化洽人神是時佛法大眾初破謂因四眾共議大天五事不同分為兩部一大眾部二上座部彼即於此第三百年大眾部中流出三部一一說部二說出世部三鷄胤部次復大眾部中後出一部名多聞部次復更出一部名說假部第二百年滿時又分出三部一制多山部二西山住部三北山住部如是大眾部四破戒五破本末別說合成九部一大眾部二一說部三說出世部四鷄胤五多聞六說假七制多山八西山住九北山住部也其上座部經爾所時一味和合三百年初分為兩部一說一切有部亦名說因部二即本上座部轉名雪山部復即於此第三百年說一切有部流出一部流出一部名犢子部次復於此犢子部中流出四部一法上部二賢胄部三正量部四密林山部次復於說一切有部後出一部名作地部次復於此化部流出一部名法藏或云法密次至三百年末從說一切有部流出一部名飲光部至第四百年初從一切有部復出一部名經量部亦名說轉部如是上座部或七破或八破本末別說成十一部一說一切有部二雪山三犢子四法上五賢胄六正量七密林山八化地九法藏十飲光十一經量也又有法師立三宗義者崇聖法師義也彼以八門分別錄中所判略要而述也一法相宗者後列名門也謂深密等經已下彼第四指教門也乃至立一味之理等者是彼第三建立門也彼云諸法實相本唯一味如何聖教得有三別答諸法實相本唯一味一味之理非言不顯等如錄所引即除彼第三門錄文盡也艤者正船向岸曰艤也聊為質問等者此已下錄中出其七妨以質難也一聖言非量妨二諸佛同凡妨三宗不盡妨四無久孤立妨五教理互違妨六違一中道妨七制教違文妨約尋錄文其相皆顯不爾聖教應非定量者是初妨也總有三量一比量二現量三聖言量諸大乘經是真教量今意云若言諸佛下至凡夫言教無異皆墮二邊則諸教何成定量也表蘊等法等者是唯識論第三文也彼云諸大乘經皆順無我違數取趣棄背流轉趣向還滅贊佛法僧毀諸外道表蘊等法遮勝性等樂大乘者許能顯示無顛倒理契經攝曰言表蘊等者等處界也即表詮門顯三科為有也遮勝性等者遮外道所立冥性神我等為無即遮詮門也表有定有遮無定無依言生解誦凡成聖豈同凡說也又諸凡夫等者第二妨也說空定空者遍計所執也說有亦爾者依圓二性也若以不稱實故已下第三妨也又分三宗已下第四妨也又云法相存依圓已下第五妨也於中先明義後出妨乃至了不了者明彼第六第七三義也彼設第六門皆約勝義門中辨三宗不同也法性或存破者彼云若就相空三性俱遣釋云三性皆是如來藏假相故須遣也若就性空二俱不遣釋云三性皆以法為性從本已來性自空寂故無可遣故起信論云此真如體無有可遣以一切法悉皆真故云了不了者彼第七門云三宗相對一一之有了不了義且法相宗以三性門分別諸法名為了義以餘二門名為不了餘二宗義准此應知便令教理違相乖違者正出妨也各為究竟即理相違云了不了則相違也亦違究竟已下第六妨也又依深密已下第七妨也餘一一義有多妨者且依彼云門中□申七妨餘門義中一有多妨不能繁舉故彼論釋歸敬頌云等者謂瑜伽論釋有一卷是最勝子等菩薩造是彼釋中歸敬偈及判造論之意也證法光定者無性釋云謂於此中證希有定能發智光照了法故或云日光明定等從喻為名也得三菩提者乘菩提也由此應說已下明正義也錄中有二初明二宗不同二問答和合明二宗中有二初略標二宗空二有不同次問答漸詰定其優劣尋錄可見於大乘中宗分有二者簡小乘也以小乘部計多種不同今明大乘故略不說然就大乘中諸菩薩等解釋不同有兩宗別如錄所引真性有為空等者約真勝義性說一切空也簡於世諦亦兩句比量破依他性也有為是宗法真性故空是宗中法因云似從緣生故同法喻云猶如解作順結頌法故因喻不次下兩句破圓成性無為是宗法無有實是宗中法因云似不起故起者生也同法喻云猶如空花遍計是無兩宗共許故不破也虛妄分別有者即是有三界虛妄心也即能分別分別境故能起執故唯識論云即現識等總名分別虛妄分為自性故此即除分依他有也於此二部無者此依也此依他且無能取所取二或我法二即遍計所執無也此中唯有空者此依他中唯有空性真如如依空門顯名為空也即有圓成性也於彼亦有此者彼空性中亦有此依妄分別也法性不相離故故說一切法者即有為無為此二攝法盡故有為即虛妄分別無為即性空也非空非不空者依圓有故非空遍計無故非不空也有無及有故者有謂妄分別有故無謂二取我法無故及有者謂於妄分別中有真空故於真空中亦有妄分別故此中應有三故字結頌云法有略言也是界契中道者可知所言勝義及世俗諦其相如何者二諦深妙非可盡言今是略釋總名次隨錄辨相言勝義者勝謂殊勝義有二種一境界名義即依圓二性隨其應根本後得二智境故勝之義故名為勝義依主釋也此即前三勝義二道理名義即第四勝義廢詮談旨非境界故勝即是義持業釋也諦者實義理事不謬名之為諦勝義即諦勝義之諦持業依主兩釋皆通此約應理宗釋也若約勝空宗釋真性名勝勝即義故名為勝義諦義同前言世俗者護法釋云世謂隱覆可毀從義俗謂顯現隨世錄義此諦理應名隱顯諦隱覆空理有相顯現如結手巾為菟等物隱不手巾菟相現故此亦如是今隨古名名為世俗又復性墮起盡名之為世體相顯現目之為俗世即是俗
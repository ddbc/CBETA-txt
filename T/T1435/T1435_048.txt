佛婆伽婆住舍婆提長老優波離問佛若男子作女人威儀女人相女人服作女人形制已如男子法受戒得戒不佛言得戒眾僧得罪又問若女人作男子威儀男子相男子服作男子形制已如女人法受戒得戒不佛言得戒眾僧得罪又問若未度出家便與受具戒得戒不佛言得戒眾僧得罪爾時六群比丘誘他弟子與法與食諸上座呵責言云何得教化弟子如法六群比丘便誘將去與法與食諸比丘不知云何以是事白佛佛言從今不得誘他弟子與法與食若誘者得突吉羅又問若比丘不欲反戒便語他言汝與我作和上為受和上即反戒耶佛言不也是戲語耳佛知故問阿難小兒能食上驅烏不答言能世尊佛言從今聽沙彌能驅烏乃至七歲得作沙彌爾時瓶沙王以六歲一閏諸比丘不知云何以是事白佛佛言應隨王法時王瓶沙一歲作六月小諸比丘不知云何以是事白佛佛言應隨王法春初月大二月小三月大四月小夏初月大二月小三月大四月小冬初月大二月小三月大四月小又問若非比丘住處說戒是說戒不佛言若比丘尼說戒者是說戒又問得戒沙彌說戒是說戒不佛言不名說戒得聽說戒受歲不得足數說戒受歲及餘羯磨頗有比丘在地與空中清淨不佛言不得在空中與地清淨不佛言不得二俱在空中得與清淨不佛言不得界內得與界外清淨不佛言不得界外得與界內清淨不佛言不得合界者得共界內者得又問在地者得與空中清淨說戒不佛言不得空中得與地清淨說戒不佛言不得又問二俱在空中得與清淨說戒不佛言不得界內得與界外清淨說戒不佛言不得界外得與界內清淨說戒不佛言不得若合界者得共在界內者得又問在地得與空中欲不佛言不得空中得與地欲不佛言不得二俱在空中得與欲不佛言不得界內得與界外欲不佛言不得界外得與界內欲不佛言不得合界者得共在界內者得又問在地得與空中欲羯磨不佛言不得空中得與在地欲羯磨不佛言不得二俱在空中得與欲羯磨不佛言不得界內得與界外欲羯磨不佛言不得界外得與界內欲羯磨不佛言不得合界者得共在界內者得又問在地得與空中欲不佛言不得在空中得與地欲不佛言不得二俱在空中得與欲不佛言不得界內得與界外欲不佛言不得界外得與界內欲不佛言不得合界者得共在界內者得又問在地得與空中欲結界不佛言不得空中得與地欲結界不佛言不得二俱在空中得與欲結界不佛言不得界內得與界外欲結界不佛言不得界外得與界內欲結界不佛言不得合界者得共在界內者得又問若不捨先界得廣界狹界不佛言不得又問得並結界不佛言周匝說內相外相者得又問頗有結界不隨羯磨捨耶佛言有若牆塹內又問比丘在樹上得結界不佛言若羯磨時眾數滿者得又問若僧破得結界不佛言如法者結界得又問過去佛法幾時住世佛言隨清淨比丘不壞法說戒時名法住世又問未來佛法幾時住世佛言隨清淨比丘不壞法說戒時名法住世又問今世尊法幾時住世佛言隨清淨比丘不壞法說戒時名法住世又問若比丘聚落中初作僧坊齊幾許作界佛言隨聚落隨聚落界齊行來處又問若比丘阿練若住處初作僧坊齊幾許作界佛言面各一拘盧舍一拘盧舍此內諸比丘皆共一處布薩作羯磨不得別眾說戒作羯磨別作者得罪又問法滅時結界名結界不佛言不名結界法滅時一切結界一切受戒一切戒一切羯磨皆滅又問若作羯磨比丘死餘比丘不知界相得捨界不佛言得捨又問比丘山上作僧坊山下十拘盧舍得安居不佛言得又問何處與安居物佛言安居處應與又問比丘山下作僧坊山上十拘盧舍得安居不佛言得何處應與安居物佛言隨安居處與又問僧破作二分若一分中有比丘出界至地了時是名破安居失衣得自違言罪不佛言不破安居不失衣但得自違言罪又問何處受七日法佛言界內受從誰受佛言從五眾受比丘比丘尼式叉摩尼沙彌沙彌尼又問心念得受七日法不佛言不得除五種人所謂阿練兒獨住人遠行人長病人飢餓時親里邊住人又問有外道親里遣使喚比丘大德來今祠摩醯首羅天揵陀天摩尼跋陀天得破安居去不佛言得去為彼清淨故又問若比丘誦阿含不通利欲更誦利欲問欲更從他受得破安居去不佛言得又問若未得者求得未解者求解未證者求證故得破安居去不佛言得去比丘白佛用何皮作革屣如先說又問云何名坐皮上佛言身著者名為坐又問云何名為臥皮上佛言脇著者名為臥云何名著佛言從足至臍是名為著又問師子皮肉血筋得食不佛言一切不得噉食又問黑鹿皮肉血筋得食不佛言除皮餘者得食又問佛先說不得食生肉血若病餘藥不能治者得食不佛言得食若餘藥能治差者不得食食者得偷蘭遮有比丘病痔往語耆域言治我此病耆域言應刀割比丘言佛不聽刀割是事白佛佛言以指爪掐掐時不能斷佛言用𥯤竹籤竹割割又不能斷是事白佛佛言應屏處刀割瓶沙王死時諸比丘互相謂言瓶沙王死我等將不內宿耶佛言比丘汝謂瓶沙王死故內宿耶阿闍世王代處故不名內宿有比丘為沙彌淨人擔食共道行食時淨人持食與比丘比丘不食將非殘宿食耶諸比丘不知云何是事白佛佛言為他擔者無犯又問不割截衣得受持不佛言得受又問得著入聚落不佛言不得云何應割截佛言長五肘廣三肘有衣不滿五肘佛言聽畜三種衣上中下上者長五肘廣三肘下者長四肘廣二肘半此二中間名為中以繩繫泥洹僧故破佛言應作俱修羅著有軟體比丘揩膊傷破是事白佛佛言下開五寸許又問比丘應受俱修羅不佛言不應受得壞所受衣作俱修羅憍薩羅國有人施僧衣諸比丘不知云何分是事白佛佛言分作四分三分與比丘一分與沙彌憍薩羅國有一比丘死不知云何分衣鉢是事白佛佛言分作四分三分與比丘一分與沙彌新作祇桓竟多有比丘集千二百五十人諸居士見大眾集施比丘僧衣諸比丘不受佛未聽我等受僧施衣是事白佛佛言得受施僧衣有人施比丘尼僧衣諸比丘尼不受佛未聽我等受比丘尼僧施衣是事白佛佛言聽受比丘尼僧施衣有人施二部僧衣是二部僧不受佛未聽我等受二部僧衣是事白佛佛言聽受二部僧衣不知云何分是事白佛佛言作四分三分與比丘比丘尼一分與式叉摩尼沙彌沙彌尼有居士見大眾集施比丘僧衣居士心念一比丘與我等唱說者善諸比丘以是事白佛佛言聽唱唱者在地不得遠聞佛言聽在埵上埵上亦不得遠聞佛言應在高處令遠處得見亦聞有諸居士見大眾集施衣作是念聽我安衣架上入僧者善以是事白佛佛言聽有居士見大眾集施僧衣作是念聽一人讚歎僧者善以是事白佛佛言聽讚歎讚歎僧者作是言僧持戒具足念具足三昧具足智慧具足解脫具足度知見具足學無學俱解脫向果得果是中有未得道者疑不受分我非學無學非俱解脫非向果得果故不應受分以是事白佛佛言應受若持戒與僧和合求解脫離生死向泥洹不求後生行三業坐禪誦經佐助眾事如是行者得清淨受分爾時世尊與五百阿羅漢入首波城到長者蛆毘揵挐舍受食已至阿耨達池上食鹿子母聞今日世尊與五百阿羅漢入首波城詣長者蛆毘揵挐舍受食已到阿耨達池上食聞已生信淨心往到佛所頭面禮足在一面坐已白佛言世尊今日與五百阿羅漢入首波城詣長者蛆毘揵挐舍受食已至阿耨達池上食世尊我今請佛及別請五百阿羅漢明日食佛默然受知佛默然受已頭面作禮右遶而去到舍竟夜辦種種多美飲食晨朝敷坐處阿難與佛迎食分時鹿子母先喚阿難入舍已閉門往白時到飲食已辦佛自知時時五百阿羅漢各以神力從窓孔入者或從空中下者或從地出者有座上出者鹿子母見僧坐已開門自手行食時阿難先自食已送佛食分往到佛所行水授食佛食已行澡水攝鉢攝鉢已阿難白佛言世尊今日鹿子母別請五百阿羅漢食佛知故問阿難僧中請一比丘不答言無佛言是鹿子母無知不善不僧中請一人佛語阿難鹿子母若僧中請一人者因是後身得大功德得大果報得大利益一切遠近遍聞佛語僧中請一人得大福勝別請五百阿羅漢有信婆羅門居士與僧作小食中食怛鉢那作是念佛聽請一人讚歎僧者善是事白佛佛言聽讚歎讚歎者作是言持戒具足念具足三昧具足智慧具足解脫具足度知見具足學無學具足俱解脫向果得果是中有未得道者心疑不受我非學非無學非俱解脫非向果得果故不食是事白佛佛言聽食若持戒與僧和合求解脫離生死向泥洹不求後生行三業坐禪誦經佐助眾事如是行者得清淨受食又問若僧受迦絺那衣時有比丘在中不名受耶佛言有如雜誦中說頗有比丘受迦絺那衣時不在中得名受耶佛言有如雜誦中說頗有比丘捨迦絺那衣時在中不名捨耶佛言有如雜誦中說頗有比丘不捨迦絺那衣得名捨耶佛言有如雜誦中說又問得戒沙彌得遮他不佛言不得又問得受囑受遮他不佛言不得又問得遮羯磨不佛言不得又問白衣得遮不佛言不得又問沙彌得遮不佛言不得又問非比丘外道不見擯不作擯惡邪不除擯不共住種種不共住自言犯重罪本白衣污比丘尼不能男越濟人殺父母殺阿羅漢破僧惡心出佛身血如是等人得遮不佛言不得又問若在地空中空中在地二俱在空中界內界外界外界內不到僧中不白眾僧破戒人心念欲遮得遮不佛言不得又問得戒沙彌得說羯磨不佛言不得如先說先犯重罪人賊詐作比丘本白衣時破戒人若先言我破戒後作羯磨得名羯磨不佛言不得若先作羯磨後言我破戒得名羯磨不佛言得又問頗有受戒時作羯磨受戒已捨羯磨耶佛言有捨何羯磨答言大戒羯磨是頗有受戒人作羯磨未受大戒人捨耶佛言有云何有答言我是白衣即捨一切羯磨頗有擯比丘心悔下意界外與捨擯得捨不佛言得捨諸比丘得罪又問犯何罪與苦切羯磨佛言鬪諍又問犯何罪作依止羯磨佛言數數犯戒又問犯何罪作驅出羯磨佛言污他家又問犯何罪作下意羯磨佛言罵白衣又問若比丘罵比丘得作下意羯磨不佛言得作若罵比丘尼式叉摩尼沙彌沙彌尼得作下意羯磨不佛言得作若比丘尼罵比丘尼得作下意羯磨不佛言得作若罵式叉摩尼沙彌沙彌尼比丘得作下意羯磨不佛言得作若式叉摩尼罵式叉摩尼得作下意羯磨不佛言得作若罵沙彌沙彌尼比丘比丘尼得作下意羯磨不佛言得作若沙彌罵沙彌得作下意羯磨不佛言得作若罵沙彌沙彌尼比丘比丘尼式叉摩尼得作下意羯磨不佛言得作若沙彌尼罵沙彌尼得作下意羯磨不佛言得作若罵比丘比丘尼式叉摩尼沙彌得作下意羯磨不佛言得作又問沙彌自言作婬與滅擯不佛言與滅擯又問頗有比丘減五歲盡形不依止他不得罪耶佛言有若比丘未滿五歲便死若盡形和上邊住又問頗有比丘犯僧伽婆尸沙不相似罪犯故出精一夜覆藏犯故觸女身二夜覆藏犯惡口三夜覆藏犯讚歎以身供養四夜覆藏犯媒嫁五夜覆藏五夜別住六夜摩那埵得與出罪羯磨不佛言得又問如佛所說犯相似罪不相似罪云何名相似佛言波羅夷波羅夷相似僧伽婆尸沙僧伽婆尸沙相似波夜提波夜提相似波羅提提舍尼波羅提提舍尼相似突吉羅突吉羅相似是名犯相似云何不相似波羅夷與僧伽婆尸沙波夜提波羅提提舍尼突吉羅不相似僧伽婆尸沙與波夜提波羅提提舍尼突吉羅波羅夷不相似波夜提與波羅提提舍尼突吉羅波羅夷僧伽婆尸沙不相似波羅提提舍尼與突吉羅波羅夷僧伽婆尸沙波夜提不相似突吉羅與波羅夷僧伽婆尸沙波夜提波羅提提舍尼不相似又問如佛說有犯可量犯不可量云何可量犯佛言可得說數云何不可量犯佛言不可說數又問如佛說犯覆藏犯不覆藏云何犯覆藏佛言須臾頃不發露云何名不覆藏須臾頃不覆藏佛語優波離有一種犯性各各異波羅夷性各各異僧伽婆尸沙性各各異波夜提性各各異波羅提提舍尼性各各異突吉羅性各各異諸比丘與他別住已遣使掃餘房舍處處出入多有人見佛言與他別住已應使掃住處房內不得遣使掃餘房舍時在屏處住客比丘來不見佛言不應在屏處住客比丘來時應見爾時自喚客比丘喚已擾亂佛言不得喚他但語令知有客比丘去便走逐佛言如常行法不應走逐時逐出界佛言不應出界若前人出界自齊界住從今語汝等別住法應掃灑佛塔塗地布薩處亦應掃灑塗地食處亦應掃灑塗地次第敷床座應辦洗脚水淨水瓶常用水瓶盛滿水應語客比丘令知應拭富羅拭脚一切別住法應作不應屏處住不應現處住又問得別住已得與他作別住摩那埵本日治出罪不佛言不得又問得戒沙彌得與他作別住摩那埵本日治出罪不佛言不得又問得就別住人邊行別住不佛言不得又問得就得戒沙彌行別住摩那埵不佛言不得又問得與別住人欲清淨受歲出罪不佛言不得又問得與得戒沙彌清淨欲受歲出罪不佛言不得又問得受別住人清淨欲受歲出罪不佛言不得又問得受得戒沙彌清淨欲受歲出罪不佛言是大比丘故得受又問用何物作戶紐佛言以銅鐵木羊毛芻摩劫貝龍鬚麻婆婆草皮等作又問用何物作絡佛言以羊毛芻摩劫貝龍鬚麻婆婆草皮等作又問用何物作禪帶佛言用羊毛芻摩劫貝龍鬚麻婆婆草皮等作又問用何物作雀目佛言用木竹作爾時瓶沙王請佛及僧百歲供養所供給人少信作食不如法諸比丘求食時惱亂多人見是王信心清淨問諸比丘惱亂耶答言惱亂王言我亦知大德惱亂我當供給田宅具足隨意諸比丘言佛未聽我等受田宅是事白佛佛言聽受又居士祇洹中作房舍已供養衣食臥具醫藥是房舍主比丘後日往到居士舍索所須到已就坐問訊時居士婦頭面禮足在前坐即為種種說法善軟說法辯才說法以如是說妙法居士婦聞法已信心清淨白言大德此衣為大德故施僧房中僧是男女兒婦等亦施僧坊內僧是比丘作是念我正須一衣今此衣多不知云何以是事向佛廣說佛言若居士作僧房若為一比丘施僧房內僧者房內僧應共分時阿羅毘僧房壞佛見已知而故問阿難此房何以壞阿難答言六群比丘所護故無人敢治佛言是六群比丘房舍壞不能治者應與他治餘人得已少治便止若著一團泥一把草塗少地少塞壁孔少治土埵佛言少治者不應與多治者與又盡形與佛言不應盡形與不應少時與若壞房舍者六歲與若新房舍十二歲與阿羅毘巧匠比丘日日從他索作具諸居士言大德何不自作答言佛未聽畜是事白佛佛言應畜作具阿羅毘新作僧房時有半月客作人或一月或一歲作若天雨時索食薪草燈比丘與時心疑畏罪不與若不與便不作諸比丘不知云何是事白佛佛言若知早晚喚來便作者應與有比丘著新染衣天雨時露地洗脚污衣失色斑駁如白癩病是事白佛佛言應作舍作已不覆故雨時漏佛言應覆覆已脊上漏佛言應厚覆脊上王舍城大僧坊常多有客比丘來初夜中夜後夜來時上座比丘驅下座起擾亂諸比丘不知云何是事白佛佛言若打犍搥唱時然燈分坐具敷臥具見星宿出時著禪鎮頭上若上座來不應驅起若驅起者突吉羅又下座在上座處坐上座呵責云何下座在上座處坐是事白佛佛言下座不得坐上座處若坐者突吉羅下座比丘應看坐處看臘數應可坐處坐阿羅毘上座初夜坐禪中夜還房時弟子送上座去後下坐比丘沙彌從地起或從板上起就床上臥上座還來次第驅去不肯與起鬪諍諸比丘不知云何是事白佛佛言若中夜敷臥具竟不得次第起他若起他者突吉羅六群比丘大小便處取水處隨上座次第驅起惱亂有比丘得惱諸比丘不知云何是事白佛佛言從今大小便處取水處不得次第驅起驅起者突吉羅罪六群比丘洗脚處次第驅他起惱亂諸比丘不知云何是事白佛佛言從今洗脚處他已著水不得次第驅他起僧拭脚物有比丘先取浣捩展拭富羅時六群比丘次第奪取他不與鬪諍諸比丘不知云何是事白佛佛言前取者用後來者應待用竟眾僧煮粥釜杓朼有比丘已取洗六群比丘次第奪取他不與鬪諍諸比丘不知云何以是事白佛佛言先取者用後來者應待竟僧有木盔木盂有比丘取洗欲用六群比丘次第奪取他不與鬪諍諸比丘不知云何是事白佛佛言先取者用後來者應待竟僧有鉢瓫子杅子鍵瓷有比丘已取澡豆洗用六群比丘次第奪取他不與鬪諍諸比丘不知云何是事白佛佛言先取者用後來者應待竟僧有剃刀鑷截甲刀有比丘先取磨用六群比丘次第奪取他不與鬪諍諸比丘不知云何是事白佛佛言先取者用後來者應待竟僧有衣床絣衣繩針刀木灌指㧺有比丘先取張衣綴衣縫衣六群比丘次第奪取破裂壞衣他不與鬪諍諸比丘不知云何是事白佛佛言不應與先用者用後來者待竟從今如是種種事不得次第奪他取若奪取者突吉羅爾時長老畢陵伽婆蹉患眼痛往到醫所醫言應灌鼻答言佛未聽灌鼻是事白佛佛言聽灌時或以指著或以物著流入眼更增痛是事白佛佛言應作灌鼻筒大不可用又小作亦不可用是事白佛佛言莫大作莫小作可受一波羅半波羅許僧有香爐香奩針筒有比丘先取用六群比丘次第奪取他不與鬪諍諸比丘不知云何是事白佛佛言先取者用後來者待竟爾時六群比丘浴室中相謂言是揩某甲是揩某甲諸比丘不知云何以是事白佛佛言浴室中不得言揩某甲揩某甲犯者突吉羅有比丘共白衣浴室中洗有下座比丘沙彌揩上座是白衣共相謂言但揩是耶更作如是如是事諸比丘聞已心不喜以是事白佛佛言從今不得共白衣浴室中洗犯者得突吉羅罪有優婆塞病欲入浴室中洗佛言應白比丘已入洗時白比丘比丘不聽佛言諸比丘若知是優婆塞善好無口過者聽入有比丘浴室中揩白衣佛言浴室中不得揩白衣犯者得突吉羅阿羅毘國分臥具多有客比丘暮來臥具少諸比丘不知云何以是事白佛佛言隨上座次與不得者與草葉各敷敷具各著襯身衣六群比丘以浮石揩身毛落佛言不得以浮石揩身犯者得突吉羅維耶離菴羅樹園有好果黃色在地佛見是已知而故問阿難諸比丘何不噉此果阿難言世尊佛先結戒四種物僧不應分三人二人一人亦爾不應分僧坊地僧坊舍僧園林僧臥具佛言果應分分時一人取二人三人分有多得者有不得者時共鬪諍佛言果不應分使淨人作五種淨已受噉有比丘共比丘鬪是比丘後更共餘比丘鬪即捉是人耳作證失聲大喚多有比丘來問何故大喚答言是比丘打我問言實打不答言我不打但捉耳作證是比丘先共我鬪欲謗我故大喚佛言從今不得捉他耳作證犯者突吉羅罪若有如是事應語謗人言是比丘罵我打我時六群比丘誘他弟子諸上座呵責言我等云何得教化弟子如法是六群比丘便誘將去佛言從今不得誘他弟子犯者得突吉羅罪有諸比丘捨僧坊去作是言我不復還是處是名捨界不佛言捨又問用何物作錐佛言用銅鐵作又問用何物作刀佛言用銅鐵作又問用何物作熨斗佛言用銅鐵泥作又問用何物作甕佛言用銅鐵泥木作又問用何物作釜佛言用銅鐵泥作又問用何物作澡豆如先說憍薩羅國父子共出家父語子言何不與我衣食答言俱共出家無物可用與諸比丘不知云何是事白佛佛言有者應與無者不得強索爾時六群比丘有大沙彌隱處毛生小違逆師意師即剝衣裸身可羞人所不喜是事白佛佛言不應以小事折伏沙彌若折伏時應留一衣諸比丘不能得簁藥物佛言應作簁藥器給孤獨居士施僧褥諸比丘言佛未聽我受是事白佛佛言僧得受一人亦得受又問佛先說床脚下安高八指榰云何床脚下著八指榰佛言若床脚減八指者應著木榰有比丘先取價與他藥吐下是人即死有比丘謂言汝犯波羅夷何以故答言先取價與他下藥是比丘心疑將不犯波羅夷耶是事白佛佛知故問汝以何心與答言憐愍故與佛言無罪佛言從今不得先取價與他藥犯者得突吉羅有比丘從憍薩羅共估客向舍衛國時賊來劫估客纔得活命是估客為賊所剝纔得活命已諸比丘拾他衣取心疑將不犯波羅夷耶是事白佛佛言無罪憍薩羅國有天祠舍有塚以血污灑有諸比丘從憍薩羅遊行向舍衛國右遶此塚左遶祠舍時天祠主言大德何以右繞塚左遶祠答言我謂是佛塔聲聞塔諸比丘不知云何以是事白佛佛言若塚若天祠不必右遶亦不必左遶但隨道行有比丘飢餓時至親里家四五日住已言我欲還去何故去如先說六群比丘授無鉢人戒是六群常與十七群共諍六群次守僧坊十七群次與迎食往語六群弟子言取鉢來與汝迎食答言無鉢語言汝無鉢受戒耶答言爾又言汝是大力勢人無鉢受戒是比丘聞是事心不喜是事白佛佛言從今不得授無鉢人戒犯者得突吉羅有二比丘共鬪一比丘書他鉢作字著婬女門前時有識字婆羅門居士入是舍見鉢有字作是言比丘亦入是舍比丘聞是語心不喜是事白佛佛言從今不得鉢上作字若鉢上作字者突吉羅如鉢一切餘物亦爾不犯者作幟有外道信心欲出家往到比丘所言大德與我出家問言有鉢無答言無鉢我等不得與無鉢人出家聞是語已還去斷出家因緣諸比丘不知云何以是事白佛佛言不得先問鉢度出家已求鉢給孤獨居士施僧被諸比丘不受佛未聽我受是事白佛佛言僧得受一人亦受有居士兒出家是居士得病語諸親里我若死後財物與我兒語已命終此兒後還家看坐已共相問訊諸親里言汝父臨死時作是言我死後財物與兒比丘答言佛未聽我受死後布施是比丘不知云何是事白佛佛言我先為比丘故說不為白衣應隨意取有比丘二月遊行與六群比丘知識即以衣寄六群六群問言何去答言我欲二月遊行如先說爾時助調達比丘尼語白衣言我共汝作婚姻諸居士言汝是出家人云何共我作婚姻諸比丘尼不知云何是事白佛佛言從今比丘尼不得語白衣共作婚姻若語者突吉羅有一比丘先與居士衣價是比丘後命終諸比丘不知云何是事白佛佛言應索物取與僧分有比丘先取他衣未與價是比丘後命終是居士到比丘所言大德是比丘先取我衣未與我價諸比丘答言是比丘生時何不來索諸比丘不知云何是事白佛佛言若是衣故在者應還若無者應賣衣鉢還六群比丘與白衣作義仲取髮取華諸白衣呵責言汝等出家人何用此義仲用取髮取華為諸比丘聞是事白佛佛言從今不得作義仲截髮取華犯者突吉羅六群比丘與一比丘作善知識是比丘寄一比丘鉢與六群是鉢中道破是比丘見六群時作是念我若不疾語者或多索價便言某甲比丘寄我鉢與汝是鉢中道破六群言是汝鉢不破破我鉢汝償我來是比丘不知云何是事白佛佛言若好心捉破者不應從責償有比丘用未熏鉢食放地剝落垢生是事白佛佛言應熏時比丘取鉢放地四邊著牛屎燒時破是事白佛佛言應作熏鉢爐作已放地燒燒時融壞是事白佛佛言先下著灰著灰已污鉢是事白佛佛言應以石支支時不周匝遮爐風入故皺起是事白佛佛言應周匝好遮給孤獨居士往到佛所頭面作禮一面坐已白佛言世尊若世尊遊行人間教化時我恒渴仰欲見佛願世尊與我少物使得供養佛即與髮爪甲汝供養是即白佛言世尊聽我以髮爪起塔佛言聽起又言佛聽我以赤色黑色白色塗壁不佛言聽以赤色黑色白色塗壁又言佛聽我畫塔者善佛言除男女和合像餘者聽畫有人作蓋供養無安蓋處佛言應釘橛安時塔戶無扇牛鹿獼猴狗等入以是事白佛佛言應作戶扇佛聽我戶前施欄楯者善以是事白佛佛言聽作佛聽我周匝施欄楯者善以是事白佛佛言聽作是中無著華處是事白佛佛言聽作安華物著華已器滿佛言應施曲橛施曲橛亦滿佛言應周匝懸繩時居士作是念佛聽我作摩尼珠鬘新華鬘者善以是事白佛佛言聽作又作是言佛聽我作窟者善佛言聽作又言佛聽我窟中作塔者善佛言聽窟中起塔佛聽我施窟門者善是事白佛佛言聽作佛聽我覆窟中塔者善佛言聽覆佛聽我出舍栿頭者善佛言聽出佛聽我安櫨拱者善佛言聽作佛聽我施柱作塔者善佛言聽作佛聽我以彩色赭土白灰莊嚴塔柱者善佛言聽莊嚴柱佛聽我畫柱塔上者善佛言除男女合像餘者聽作爾時給孤獨居士信心清淨往到佛所頭面作禮一面坐已白佛言世尊如佛身像不應作願佛聽我作菩薩侍像者善佛言聽作又作是言佛本在家時引幡在前願佛聽我作引幡在前者善佛言聽作佛聽我塔前作高垛安師子者善佛言聽作佛聽師子四邊作欄楯者善佛言聽作佛聽我以銅作師子者善是事白佛佛言聽作佛聽銅師子上繫幡者善是事白佛佛言聽繫佛聽我以香華燈伎樂供養者善是事白佛佛言聽作佛聽我以香華油塗塔地者善是事白佛佛言聽香華油塗塔地佛聽我作安華垛者善佛言聽作佛聽我作安燈處者善佛言聽作佛聽我作團堂者善佛言聽作佛聽堂上安木懸幡者善佛言聽作時給孤獨居士親里相識舉物人莊嚴男女盤案上著華香瓔珞遣至居士家居士見已作是念此物在前行者善以是事白佛佛言聽佛聽我作香爐在前行者善佛言聽在前行有諸外道主嫉妬心見已呵責言如送死人是居士作是念佛聽我像前作伎樂者善以是事白佛佛言聽作爾時給孤獨居士信心清淨作是念以何方便得集大眾供給衣食往白佛言願佛聽我集大眾食者善佛言聽集大眾食作是言佛聽我供養塔時與大眾食者善是事白佛佛言聽作佛聽我作般闍于瑟會者善是事白佛佛言聽作般闍于瑟會佛聽我作六年會者善是事白佛佛言聽作佛聽我正月十六日乃至二月十五日作會者善是事白佛佛言聽作佛聽我寺中作會者善是事白佛佛言聽作時諸比丘不次第入不次第坐不次第食不次第起不次第去有前入者有行食時入者有食時入者有食竟入者佛言應唱時至唱時至聲不遠聞是事白佛佛言應打揵搥打揵搥已亦不遠聞是事白佛佛言應打鼓打鼓時在地打鼓亦不遠聞是事白佛佛言在垛上打垛上打時亦不遠聞佛言應在高處打使遠處得聞時見大眾集多人來看與供養塔物與四方僧物與食物與應分物諸比丘不知何者是塔物何者四方僧物何者食物何者應分物是事白佛佛言與物時使一比丘在彼立看知分別是塔物四方僧物食物應分物長老優波離問佛言世尊是四種物塔物四方僧物食物應分物得錯互用不佛言不得佛語優波離塔物者不得與四方僧不得作食不得分四方僧物者不得作食不得分不得作塔食物者不得分不得作塔不得與四方僧應分物者隨僧用一法初說一語竟名為捨戒云何說一語名為捨戒謂言捨佛說是一語名為捨戒如是法僧和上阿闍梨同和上阿闍梨比丘比丘尼式叉摩尼沙彌沙彌尼知我是白衣我是沙彌我非比丘我是外道非沙門非釋子我不受汝法說是一語名為捨戒若比丘多知識有力勢所可說者人皆信用眾所知識能供給僧非法說法法說非法非毘尼說毘尼毘尼說非毘尼犯說不犯不犯說犯重說輕輕說重無殘說殘殘說無殘非常所行事說是常所行事是常所行事說非常所行事非說言說說言非說是人得大罪若比丘多知識有力勢所可說者人皆信用眾所知識能供給僧非法說非法法說法非毘尼說非毘尼毘尼說毘尼犯說犯非犯說非犯重說重輕說輕無殘說無殘殘說殘非常所行事說非常所行事是常所行事說是常所行事非說言非說說言是說是人得大功德若比丘多知識有力勢所可說者人皆信用眾所知識能供給僧非法說法法說非法乃至說言非說非說言說是人不能自利亦不利他不能益多人不能憐愍眾生不能利益安樂天人若比丘多知識有力勢所可說者人皆信用眾所知識能供給僧非法說非法法說法乃至非說言非說說言是說是人能自利亦能利他能益多人憐愍眾生利安天人若比丘多知識有力勢所可說者人皆信用眾所知識能供給僧非法說法法說非法乃至非說言說說言非說是人有罪有犯有悔心惱所作皆生悔心非清淨非解脫損減不增長自羞退沒人所輕毀造諸罪業若比丘多所知識有力勢所可說者人皆信用眾所知識能供給僧非法說非法法說法乃至非說言非說說言說是人無罪無犯無悔無惱所作不悔清淨解脫不損減得增長自身所作人所讚歎造諸善業如來出世現毘尼法不一時說戒漸漸說如來出世現毘尼法不一時破漸漸破有比丘多知識有力勢所可說者人皆信用眾所知識能供給僧於如來所現毘尼法中更生異想於文字中更作相似文句遮法覆法不隨順法所說不了是邊人下賤人無益於世無男子行若比丘多知識有力勢所可說者人皆信用眾所知識能供給僧於如來所現毘尼法中不生異想於文字中不作相似文句不遮法不覆法隨順法所說明了是非邊人非下賤人非無利益有男子行佛在釋迦國大愛道往到佛所在一面立已白佛言世尊願壽一劫住世以是因緣故佛語大愛道不應如是讚歎如來汝所讚歎者非好讚歎不應以是讚歎如來是非讚歎如來法有一法令法滅亡沒破僧故有一法法不滅不亡不沒和合僧故有一法法滅亡沒鬪故法滅亡沒如是共諍相罵相言故法滅亡沒有一法法不滅不亡不沒不鬪故法不滅不亡不沒如是不共諍不相罵不相言故法不滅不亡不沒有一法法滅亡沒貪故法滅亡沒如是無厭多欲不知足惡欲惡見故法滅亡沒有一法法不滅不亡不沒不貪故法不滅不亡不沒如是有厭少欲知足不惡欲不惡見故法不滅不亡不沒隨何方有比丘鬪共諍相罵相言如是方不應聞何況憶念有如是鬪諍相罵相言過故隨何方有比丘鬪諍相罵相言更不應念何況往到多有鬪諍相罵相言過故隨何方有比丘不鬪不諍不相罵不相言如是方應聞何況不憶念無是鬪諍相罵相言過故隨何方有比丘不鬪不諍不相罵不相言如是方應更憶念何況不往無如是鬪諍相罵相言過故隨何方有比丘鬪諍相罵相言實知是處捨三法受三法捨三法者捨遮欲覺捨遮瞋覺捨遮嫉妬覺是名捨三法受三法者受欲覺受瞋覺受嫉妬覺是名受三法多有是鬪諍相罵相言過故隨何方有比丘不鬪不諍不相罵不相言實知是處捨三法受三法捨三法者捨欲覺捨瞋覺捨嫉妬覺受三法者受遮欲覺受遮瞋覺受遮嫉妬覺無是鬪諍相罵相言過故隨何方有比丘鬪諍相罵相言實知彼處捨三法受三法捨三法者捨遮欲想捨遮瞋想捨遮嫉妬想是名捨三法受三法者受欲想受瞋想受嫉妬想是名受三法有是諸過鬪諍相罵相言故隨何方有比丘不鬪不共諍不相罵不相言實知彼處捨三法受三法捨三法者捨欲想捨瞋想捨嫉妬想是名捨三法受三法者受遮欲想受遮瞋想受遮嫉妬想是名受三法無是鬪諍相罵相言過故隨何方有比丘共鬪諍相罵相言實知是處捨三法受三法捨三法者捨遮欲界捨遮瞋界捨遮嫉妬界是名捨三法受三法者受欲界受瞋界受嫉妬界是名受三法有是鬪諍相罵相言過故隨何方有比丘不鬪諍不相罵不相言實知是處捨三法受三法捨三法者捨欲界捨瞋界捨嫉妬界是名捨三法受三法者受遮欲界受遮瞋界受遮嫉妬界是名受三法無是鬪諍相罵相言過故有二法無智犯罪不自見過不悔是罪有二法有智犯罪見過見過已能悔是罪有二犯輕犯重犯更有二犯有殘無殘更有二犯可向他悔過可自心悔過有二眾法眾非法眾復有二眾濁眾清淨眾有二法故僧名苦住不樂住數數犯不隨順教隨順惡法有二無智應悔不悔不應悔便悔有二智應悔便悔不應悔不悔有二無智有犯有覆藏有二智不犯不覆藏無智覆藏者有二果地獄餓鬼有智不覆藏者有二果人天佛言我有所說不信受故便覆藏覆藏者不得離生老病死憂悲苦惱我有所說能信受者是名不覆藏不覆藏者得離生老病死憂悲苦惱有二善知犯知悔過有二清淨戒清淨見清淨有二非法見非法見法法見非法有二法見非法見非法法見法有二毘尼貪欲毘尼瞋恚毘尼有二毘尼比丘毘尼比丘尼毘尼有二毘尼遍毘尼不遍毘尼有二法多知識人有過非法作法法作非法是名有過有二法多知識人無過非法作非法法作法是名無過有二法斷事人有過非法作法斷法作非法斷是名有過有二種斷事無過非法作非法斷法作法斷是名無過有二種說有過非法說法法說非法是名有過有二說無過非法說非法法說法是名無過有二種法教化人有過非法作法教法作非法教是名有過有二法教化人無過非法作非法教法作法教是名無過有二法法滅亡沒有比丘疑法疑毘尼是名二法法滅亡沒有二法法不滅不亡不沒不疑法不疑毘尼是名二法法不滅不亡不沒有二法法滅亡沒有比丘教他非法教他非毘尼是名二法法滅亡沒有二法法不滅不亡不沒如法教如毘尼教是名二法法不滅不亡不沒有二事故佛斷別眾食利益檀越不令惡比丘得力清淨眾得安樂有二事故世尊作苦切羯磨令惡人不得力清淨人得力如是依止羯磨驅出羯磨下意羯磨不見擯不作擯惡邪不除擯別住摩那埵本日治出罪令惡人不得力清淨人得力有二法鬪諍非法言法法言非法是名二法鬪諍相罵相言不止種種相言不用毘尼法僧破僧惱僧別僧異有二法不鬪諍非法言非法法言法如是不鬪諍不相罵不相言止不種種相言用毘尼法僧不破僧不惱僧不別僧不異有二事故世尊教作和上現得清淨持戒後得安樂梵行久住如是阿闍梨共行弟子近行弟子沙彌教誡比尼波羅提木叉說波羅提木叉遮波羅提木叉自恣自恣人遮自恣證他罪令他憶罪󰊊繫羯磨共要羯磨聽聽羯磨聽白羯磨皆現得清淨持戒後得安樂梵行久住有二事故世尊說現前毘尼現得清淨持戒後得安樂梵行久住如是憶念毘尼不癡毘尼自言毘尼覓罪相毘尼多覓毘尼布草毘尼是亦現得清淨持戒後得安樂梵行久住有二事故世尊說苦切羯磨現得清淨持戒後得安樂梵行久住如是依止羯磨驅出羯磨下意羯磨不見擯不作擯惡邪不除擯別住摩那埵本日治出罪羯磨是亦現得清淨持戒後得安樂梵行久住有二謗佛非法言法法言非法有二不謗佛非法言非法法言法有二出佛過非法言法法言非法有二不出佛過非法言非法法言法有二不隨佛語非法言法法言非法有二隨佛語非法言非法法言法有二不隨毘尼非法言法法言非法有二隨毘尼非法言非法法言法有二罪非法言法法言非法有二無罪非法言非法法言法有二棄自作棄所須和合僧如法棄所須有二不棄自作不棄所須和合僧如法不棄所須有二不共住自作不共住和合僧如法與不共住有二共住自作共住和合僧如法與共住有二不共住有過自作不共住和合僧如法與不共住有二共住無過自作共住和合僧如法與共住有二損自作損和合僧如法與損有二不損自作不損和合僧如法與不損有二狂人與癡羯磨有念者有不念者有二本先狂有二呪狂有二藥狂有二心狂有二苦痛狂有二白法護世間有慚有愧若是二白法慚愧不護世間者則不分別父母兄弟姊妹兒女親里則破人法如牛羊鷄狗野干鳥獸若是二白法慚愧在世間者則分別父母兄弟姊妹兒女親里不破人法非如牛羊雞狗野干鳥獸無是慚愧有白法者終無是處心無白法但有生死無有解脫有是慚愧白法在心即得清淨則不生死度生死岸更不受有
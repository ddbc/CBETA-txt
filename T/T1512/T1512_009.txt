須菩提若善男子善女人以三千大千世界微塵等此一段經是斷疑分中第十六經文所以來者為答上疑問故也疑云若應佛有去來法報二佛無去來者此之三佛及十方諸佛斷煩惱盡成道之時於真如法界中為一住處為異住處為合作一切眾生真如性為一為異為多為少此猶是前經中所疑問事前論偈中作生此經之端略興問答云於是法界處非一亦非異而此經將具釋彼疑一異多少之義故引三千世界微塵喻經以答之也此明碎三千世界極細微塵為無色香味觸之塵然今窓中因日光見者此是麁塵折此為三百分方謂微塵此微塵非凡夫二乘所見復未此細塵令作無色味等塵此微塵無色味形狀亦無四方上下頭數雖多而不可言一處住異處住合作一以況三佛及十方諸佛亦多無量也然此諸佛雖多斷煩惱盡時於真如法界中不可說言一異亦不可說言一處住異處住眾生佛性性淨解脫據眾生雖多而真如理中古今平等亦不可說言異多少為釋此疑故次明也以三千世界微塵者此舉三千世界極細微塵也復以爾許微塵世界者此名細微塵為世界界之言性故此一塵依世辨論亦名世界亦名微塵也碎為微塵者復碎此極細微塵為無色香味觸微塵也阿僧祇者明非但碎三千世界為微塵亦碎阿僧祇世界以為微塵亦得言無色味微塵不可算數故言阿僧祇也須菩提於意云何是微塵眾寧為多不者明所碎世界既廣故佛問須菩提於汝意地思唯籌量謂此微塵為多不也故須菩提解如來意答言彼微塵眾甚多世尊此明如來向者所說彼塵眾多雖多以無色香味觸形狀方所無妨無礙故不可說一處住異處住合作一以喻十方諸佛亦甚多無量此十方諸佛若據行者而言一行者自作一佛行者既多故佛亦多也諸佛據行者既多不可說一二障永盡法身平等無有差別不可說異然此微塵碎為無色味之塵雖多無有形狀故無色味等亦無六方故不可說一處喻十方諸佛斷除二部會真如法界時無有形礙亦無方所故不可說言一處住異處住也須菩提解佛意故仰答如上眾中有人因生疑念前既言碎微塵作虛空無有六方形狀復云微塵眾甚多此二言何故相違故言何以故也即答若是微塵眾實有者佛則不說微塵眾此明若使微塵眾實有六方形狀色香味觸不空者佛則不假設說碎細微塵以為無色味微塵也復疑云若此微塵體空無色味是不實者何故如來說為微塵以如來說為微塵故明知微塵是實不空故言何以故即答佛說微塵眾則非微塵眾此明如來依世諦道中說虛妄微塵故言佛說微塵眾也此微塵眾虛妄不實本來空寂故言則非微塵眾此之微塵既是虛妄寧有實塵而可說也是故佛說微塵眾者以是故如來上說無色香味觸無形狀之塵故說於無塵為塵也亦得道是故佛說非微塵眾此因事無以明因緣法體空也世尊如來說三千大千世界則非世界者向明微塵喻據極細而言此言三千世界就塵為語然復有疑上佛說細微塵其體不實故所以是無然要以細微塵成麁世界若細微塵無實者何故有此三千世界等麁物然此麁世界既為細塵所成若細塵無者何故眼見三千世界等麁物是有以麁物有故明知細塵亦有也故答如來說三千大千世界則非世界明如來說假三千成一世界若有一世界不為他成可有世界是實然無一世界不為他成是故無實以其無實故言如來說三千世界則非世界也然此細塵既無明知三千麁界亦虛假不實也是故佛說三千世界者欲明若有一世界是實非虛妄者佛則不虛說言三千世界佛既說攬三千為一世界故知虛假不實何以故者有人乘生疑念若微塵世界二俱不實者如來何說微塵集故世界成散故世界懷以此聖言誠驗故知微塵是實何故言空故云何以故也即答若世界實有者則是一合相此言世界者名微塵為世界明何故三千世界是不實若微塵世界是實者四方微塵來則冥然一合作一世界不可分別不應有三千之名既有三千之名故知能成微塵世界是虛妄不實也以此微塵虛妄不實故即體是空空無形狀故往來無障乃至鐵圍山亦不相妨礙故理而言之東方微塵來無障無礙西方乃至南北上下六方微塵來皆無障無礙此微塵既不相障礙亦無聚集之相泯然空無有形狀乃至須彌山亦不可見以此驗知有為世界莫問麁細皆是虛妄不實本來空寂依世人妄情說有世界此明因緣法體本來空也乘有疑難若一合相是相實者何故如來說合三千世界為一合相也故答云如來說一合相者依世諦名用虛妄法中說一合相也則非一合相者究理而言無有一世界冥然一合不假三千成故言則非一合相也佛言須菩提一合相者則是不可說者明有為虛妄不實故無有一世界冥然一合相是實而可說故言則是不可說也乘此生疑若使世界一合相無實者而眾生不應見復不應用之然今現見有此世界屋宅衣服器世間等用既有此用明知麁世界是實麁世界既實細微塵亦實何得言麁細微塵世界皆虛妄不實也故經答云但凡夫之人貪著其事也明凡夫之人以取相顛倒因緣故於虛事之中計以為實非謂麁世界是性實也然所成麁世界既不實故明知細塵亦是虛也何以故者因前凡夫貪著其事乘復生疑若凡夫人顛倒在心故取微塵世界麁細有為虛事忘謂為實者如來無有取相顛倒之心何說有微塵世界如來何故復言我見微塵及世界等若如來說言我見所見我我所別內外之異又如來何故復說本有我人眾生等見後觀我法體空故得二種無我解方斷我人等惑名為得道如來既作如是說以此驗之明知此微塵世界麁細等法是其實有非虛妄故空也以有此疑故言何以故也佛今將答此義故問須菩提若人如是言佛說我人眾生壽者見須菩提於意云何是人所說為正語不也此明佛問須菩提若有人以如前所疑疑謂佛作是說本實有我法後觀此我法得無我法之解遣我法二見得無我無法名為得道此人所說當理此正語不也故須菩提答言不也世尊明向者疑人所說言不當理不合佛意故云不也何以故世尊如來說我人眾生壽者見即非我人眾生壽者見者釋何故此人所說言不當理是不正語也明二乘之人謂本實有我人眾生壽者等我我所見後觀此我所二種空故能斷此我人等見而云我得無我之解以此為真解若謂如來亦作是說以此為真實者此說非正說也然諸佛如來解一切法本來空寂尚無我法可除況有我法二空之見可存也故云即非我人等見也此無我等見於聲聞為解於菩薩為障今明佛說要觀我法從本來空畢竟寂滅無有我法可空乃至煩惱亦本來寂靜故無煩惱可斷不同二乘見本有我有法今解二空方斷此惑名得道也是名非我見人見等者雙結我法二空也二乘人見我無得無我人等解以為真實故曰是名非我人見亦得導是名我人眾生壽者見者明如上所說而解知我之與法古今湛然本來不生現見真如平等證初地無生忍菩提乃至佛果無上菩提不同小乘取無我無法見以為真道佛作是說故曰是名佛說虛妄不實我人眾生等見也明是名無我人等虛妄見也乘更疑問若存有無我無法見非得道者觀何等法起何等心證何等法名為得道也故答須菩提菩薩發菩提心者於一切法應如是知等此以初地證智為菩提心明於何義勸人若欲得初地以上真實道者於麁細有為我法無我無法虛妄物中應如是生知見信也如是知者明住前人以世間聞慧五明論智髣髴而知如是見者明住上人以出世第一義智見如是信者明前二人前並依三昧無量功德力信此明之人以用此二智三昧故見真如佛性除一切法上有無之患也如是不住法相者既有為虛妄無我無法中生知見信解故便不取著也何以故者或者聞言菩薩不住法相疑謂菩薩於世間法出世間法中悉皆不住故言何以故也故佛答須菩提所言法相法相者如來說即非法相也上言法相者是世間色等有為法有無之相下言法相是出世真如無為法相如來說即非法相者明如來說即非法相者明如來說世間有無法相非出世間無為真如法相出世間真如法相即非世間有無虛妄法相也是名法相者如是非世間有為有漏法相即是出世間真如無為法相亦得云是名世間有無法相也上言不住法相者但不住世間有為法有無之相非不住出世間無為法相那得聞言不住法相便謂世間出世間有為無為法相中皆不住也自此已上經釋前偈中於是法界處非一亦非異疑也須菩提若有菩薩以滿無量阿僧祇世界七寶用布施者此上有疑上來微塵喻中明三佛不一不異雖明三佛准上經文唯應有二不應有三何者上第六段中云釋迦牟尼非佛亦非說法者又次前經復云化佛有去來教化眾生供之得福此前後相違今疑未知應身為定是佛為非佛也若是佛者供養此應佛所有福德與二佛同為有差降化佛所說經法為是正法為非正法若受應佛所說法所得利益為與受持報佛所說法功德同為復有差降也惡心毀謗損害之者罪復云何故欲答應佛是佛所說經教是正法供養受持得福聞前二佛惡心毀謗得罪亦然故引此喻以阿僧祇世界七寶持用布施挍量不如有人於應佛邊發菩薩心受應佛所說般若經一四句偈乃至為人演說其福勝彼無量阿僧祇上疑通疑應佛今經中何以但言持應佛所說經福多不云供養應佛得福多持應佛所說經法此法能是應佛所說但言受持應佛所說得福無量則知供養應佛得福亦多故不別出供養應佛也疑者云若供養應佛所說經教與真佛無異者云何此應佛處世教化說法而得不名應佛說法也故經問言云何為人演說而不名說明應佛說法時自云我從無量阿僧祇劫來廣修萬行今方成佛果具足相好及諸功德而不言我是化佛若自言我是化佛眾生便謂是幻化人此何等鬼神遂不生敬信不受其所說心既不信不受其教即無所利益以不言是化佛故有多利益也是名為說者此應佛從真處來而不云是應化故供養受持所得利益與真佛無差是名即應佛所說是正說也此一段經凡以六偈來釋初一偈舉微塵喻作問答意釋前經中疑第二偈明微塵無色味形狀故不一不異諸佛亦然煩惱盡故不一不異也第三偈上二句明凡夫不解有為法空隨名取著也下二句瑣入第四偈有一偈半通明諸佛菩薩不但得無我無法解故名為得道也第五偈上二句出二種菩薩能解之智下半偈明供養化佛與真佛無異第六偈明應佛所說法是其正說也初偈云世界作微塵等一偈釋經中善男子善女人以下乃至阿僧祇世界若依世辨論中名此微塵為世界非謂三千等世界也此明破有色味微塵為無色味微塵此微塵無色香味觸亦無方所故名微塵此愈示彼義者明借此微塵喻釋上疑問於是法界處不一亦不異義故云示彼義也微塵碎為末者重舉上喻碎於微塵為無色味塵喻諸佛如來成道之時永無二障故下句言示現煩惱盡也此明何義者問此一偈引喻之意為明何義也偈言於是法界處非一亦非異者論主引前偈論略答微塵喻所況事也彼諸佛如來於真如法界中等還解所引偈明諸佛雖多於真如法界中非一處住亦非異處住也為示此義故說世界碎微塵喻者釋諸佛不一處不異處住竟提喻來治也此喻示何義者問此微塵喻況諸佛於真如法界中非一處住異處住者未知此喻有何相似得以此喻示況也即以下半偈答言微塵碎為末示現煩惱盡故明若不碎世界則有彼此之殊既碎為微塵使無此彼之󰖜喻諸佛如來斷二障盡時於真如法界中無彼此障礙一處異處有如此相似故以況之也此喻非聚集微塵眾者將作偈釋經故先舉經中所明喻意言微塵眾者非實有微塵聚集名為眾也示現非一喻者為示現諸佛甚多假設以無色味塵為微塵眾也第二偈釋經中於意云何是微塵眾寧為多不是故佛說一合相一段經也非聚集者上經言微塵眾甚多似如實有微塵此明以無色味塵為塵非是實有微塵聚集而言微塵眾多故言非聚集也故集者疑云若無實微塵聚集何故言微塵眾多故答道言聚集者依世諦名字假設無集中說集非謂實有微塵眾聚集而言多故云故集也非唯是一喻者若實無微塵聚集何故假設言甚多也明以微塵微既多況十方諸佛亦是甚多不可說一故也微塵既是無體不可說言定有微塵聚集以喻如來斷煩惱盡體無障礙不可說言一處集故云非唯是一喻也聚集處非彼者明微塵雖多以體空故聚集處無實塵可得一處無故亦不從異處而來以異處無實微塵可得故云聚集處非彼也非是差別喻者明如微塵無礙一處聚集相不可得故異處差別來相亦不可得況諸佛亦然清淨法身體既無礙非一處住故亦非條然異處差別如東方阿閦等亦不可得故云非是差別喻也此義云何如微塵至無聚集物故釋上半偈也亦非異處差別至以差別不住故釋下半偈也如是諸佛如來至亦非異處住上解偈中喻意此義釋合喻之意也如是三千世界合相喻非聚集故者前釋微塵不一異義今此辨世界麁物中不一異義亦然故云如是乃至非聚集也此以何義者問上三千世界合相喻復言非聚集故此以何義故如是說也如經以下舉如來成說為答也若實有一物聚集如來則不說一物聚集者上已解微塵世界二喻并合喻竟此文何故復來者上雖明微塵世界虛妄不實非一處聚集非異處差別以況諸佛而未解微塵世界所以是空今正釋二法空義明若實有一微塵物不空而聚集者如來則不假說無塵為塵為聚集眾也若實有一世界等者此解世界空如微塵無異也如經以下舉經來結也但凡夫之人貪著其事者此文前偈中無何故別提來者明凡夫妄聚前境於虛事生貪以不實為實成上微塵二法體空故引此釋也如經以下通舉前經結也第三偈但隨於音聲上二句釋經中但凡夫之人貪著其事明凡夫之人既無如實之解但有虛妄分別隨聲取著聞說色是可見可觸便謂為實義亦如是可見可觸故云但隨於音聲也凡夫取顛倒者聞說色等可見可觸凡夫便謂色等實有可見可觸取不實為實故云凡夫取顛倒也非無二得道此下半偈通第四偈上三句共釋經中何以故若人如是言至是名我見等也非無二得道者明諸佛如來非是但得無我無法二空之解名為得道也明二乘雖得此三空之解猶為習惑覆心無明障解故不名得道應問若存此二空不名得道者見何等法以何等行能得道也故第四句云遠離於我法明要見真如平等究竟深重解我之以法本來空寂離於無我無法二空虛妄分別見時乃名得道也應言遠離無我無法見以偈俠故但言離我法也明若謂有我法可空復自言我能得此二空之解有此著空之心者則障於真如菩提不名得道明菩薩大士解生陰法體從本以來性相空寂非假觀無方既無我法可空亦無二空之見可存名得道也此第三偈下長行論中唯釋下半不釋上半所以然者上長行論中已釋其義故此中不解也如經何以故等舉下半偈所釋經來結偈中解意也此復何義者將欲釋偈問此所引經中明於何義乃以斯下半偈釋也即以偈答非無二得道遠離於我法故也此義云何者此偈釋經之義云何下釋可知也此復何義者此無我無法二種見上雖云離二見而得菩提然問此二見應是正解復以何義遠離此見故以第四偈答也第四偈釋成前半偈上雖云非無二得道遠離於我法而未釋所以其義猶隱故更作此偈上三句釋也見我即不見者明見有我而可空道言我見無我者此非正見究竟深解故云見我即不見也亦應言見法即不見宜以偈俠故單言見我不云見法也何故見我名為不見者故第二句云無實若無實者何故見有明以虛妄見故言無實虛妄見也此上二句釋前偈非無二得道也此是微細障者明著有之心名為塵惑存無之心名之為細此存我法二空之見無明之惑體非四住麁或以礙於真如勝解故云微細障也見真如遠離者此一句釋經中菩薩發三菩提心明此細惑要證初地解時現見真如究竟深理遣此虛妄分別爾時乃盡故言見真如遠離也此二句釋遠離於我法也是故見即不見至見法亦是不見此釋上半偈也是故見即不見釋初句也無其實義以虗妄分別釋第二句也以是無我者結句也是故如來說彼我見即是不見者引佛成言為證也以其無實至我見不見故論主解如來證也見法者亦是不見者偈中無文故別提類釋也如經菩薩發三菩提心以下此為經前偈第四句明菩薩得真如解不存無我無法以之為正見故復為形前存無我無法為不正見故引來也此復何義者此何故引菩薩見法相經形前二見名為不見也即答以見法相即不見相明以存得無法相見者即是不見法相也如彼我見即非見者存無我見為正見者亦非見也何故此二見說名不見者將欲釋下半偈故作問生起問此無我無法二見應是正解何故說為不見也即以下半偈答此是微細障見真如遠離也此復云何者問此偈中以此二見為微細障云見真如遠離此復云何也即釋彼見我見法此是細障者結二見為障名以不見彼二故者釋作障義也是以見法以為得遠離者此二見於聲聞無妨於菩薩為患故見真如遠離也又如是知等上已引結前偈何故此中復牒來也前偈中但釋得此知見信者皆離無我無法細障猶未解知見信義今將作偈釋故更舉來耳第五偈二智及三昧如是得遠離者此上二句釋經中菩薩發阿耨三菩提心應如是知見信等也所以明此者上云存二空之人有細障在心故不名得是明見真如者皆遠離細障名為得道未知何等人能見真如遠離細障今辨出二種菩薩具足功德智慧見真如深理能離細障所明也二智者地前世智地上第一義智此是二智世智者釋經中如是知也第一義智釋經中如是見也及三昧者離垢等無量三昧釋經中如是信也故云二智及三昧也如是得遠離者明具智慧三昧二種功德之人得理究竟能離細障也化身示現福者前經中有人生疑化佛既不脩行斷惑不證菩提亦不說法有生滅去來非是實佛供養之者為有福德為無福德也若得福德與供養真佛為有差降為無差降惡心毀害其罪云何故答化身示現福非無無盡福明化佛雖不修行證果然由真身為本而眾生有感聖則赴感垂應以此應佛從真處來與彼二佛有其一義復不言我是化佛故供養化佛所得功德與真佛不異示現有福非無無盡之福有無量無邊功德故經引七寶施福雖多而不如供養化佛亦不及受化佛所說經教得福多也然經中但辨受持化佛所說經尚勝七寶布施之福明知供養化佛亦勝七寶施福也此二句釋經中若有發菩提心者至無量阿僧祇也此義云何示現世智至遠離彼障釋偈上二句也是故重說勝福譬喻者釋下半偈是故者是上有人疑供養應佛及受持應佛所說為有福德為無福德故我引勝福德譬喻釋彼疑也云何為人演說而不名為說等何故如是說者將欲設偈釋此經文故提來為問問此經為若人演說應名為說何故乃云不名為說故云何故如是說第六說諸佛說法時一偈釋經中云何為人演說而不名說等經文也經中疑云以化佛不實故所說經教亦應是不正說以有此疑故偈釋云諸佛說法時不言是化佛也說法時者眾生有感無有八難受道時也明應佛赴眾生感說法之時雖化身不實而所說言教是其正說所以爾者下句云不言是化身明化身佛為眾生說法時不道我是化佛若言我是化佛可化眾生不生敬心既不敬信則雖化無益故不云我是化佛以不言是化佛故所說經教眾生信受有多利益即是正說故下半偈云以不如是說是故彼說正也一切有為法如星翳燈等者此一偈是第十一段經名為不住道分此經何故名為不住道者明諸佛如來以出世妙智觀九種有為即是涅槃故不同凡夫樂著世間復不同二乘樂住涅槃不住此二道故曰不住道也此所以來者為釋疑故也前段微塵喻經明諸佛如來成正覺時斷二障盡故於真法界中非一處住不異處住便生疑云諸佛如來為如彼微塵體空畢竟無身為實有身也若有身者身應有住處何故言非一處住非異處住也若有住處者為世間中住為涅槃中住也若世間中住何故前段經云如來入涅槃去若涅槃中住復何故言如來來在世間常為眾生說法為釋此疑故引九種有為法譬喻答之明諸佛如來有十力無畏無量功德真實妙身此身以不住道為住處云何不住道謂不住世間不住涅槃明諸佛如來解九種有為法體是虛偽本來空寂悟真如平等知世間實性即是涅槃斷生死因盡是故不住世間不同凡夫不解世間有為諸法本來空寂起取著之行故住於世間也既見真如平等故解世間實性即是涅槃世間涅槃無二無別又具慈悲大願故常處生死教化眾生是故不住涅槃不同二乘不知一切眾生皆有真如佛性平等無二故見涅槃異世間厭背世間忻樂涅槃中道取證故住於涅槃諸佛如來以此不住道為住處故次明也一切有為法如星翳燈幻等此一偈經是如來所說非論主所造一切有為法者將欲引九種喻喻九種有為法故總舉一切有為法也如星翳燈此三喻偈論合云見相識幻露泡中三喻偈論合云器身受用夢電雲下三喻偈論合云過現未來明上六種有為三世中轉也前微塵喻直說六塵境中以明有為法體空也此九種譬喻據能緣內心以明法體空問此九種若明內心體空何故亦有世界身等外無記法答意雖通明外色等法大意舉境明心空也如星者喻內能見心所以內能見心喻之以星外道凡夫多計日月星辰是常故實亦計內心是常是實是故就其情計以破之明日月星辰迭相形奪遷轉不定故所以不實心法亦然少分相似故喻之如天上星宿日未出時處空顯現有昭物之用日既出已光明悉滅雖有不現以大小相奪故能見心法亦復如是未有出世證智無漏聖解起時妄想心法有取境之用聖解既起妄想心法殄滅無餘以其不實故也如是觀時解能見六識本來空寂皆何等法也二如翳者亦喻能見心此第二意何異於初有小乘人計云何以得知心心法是實以其能見前境能取六塵故是如實故喻之如翳以小乘人取謂翳揵闥婆城等是虛妄不實能見六識及所見六塵是實故如來就其所解引以喻之破其所執也如人目上有翳於虛空中妄見毛輪等色以之為實觀有為法心亦復如是於色等有為虛妄法中謂不實為實以心倒取境故也三如燈者亦喻能見心此第三何異前二也解云二乘外道皆見皆知水流燈炎遷轉不亭故就其所識以曉之故以燈喻之內識也如世人燃燈要以清油淨炷及以燈爐三法相假後方得燃識法亦爾要段根塵和合因貪愛等或識法得起有取境之用證智起時此識寂然無取境之用以其即體不實虛妄故也此能見心既不實如是背何等法趣何等法也四如幻者如世間幻師幻作四兵及男女等種種隨意自在悉見而無真實器世間亦如是以諸眾生造善惡業種種不同隨彼眾生善惡之業感得淨穢等土亦有萬品差別斯由業見有殊非是實有也如似有人以虛空為地以地為虛空有人以水為火用火為水用知何者為實如婆羅墮婆羅門以火為食虛空中眠斯即其事也五如露者如草上朝露見日則落陰身亦然生已即滅念念遷謝暫時不住以體虛不實無常故也六如泡者如因天上雨渧擊地上水則成泡沫愚癡小兒謂流離珠心生愛著須臾即滅不得久立三受亦爾從根塵識三和後起苦樂等受暫有不亭速於泡沫此世界身苦樂等受不實若此背何等法趣何等法七如夢者前六種有為虛妄之法已謝於住如人夢受五欲及見種種色物寤已則無唯可念知不可重覩過去遷滅如夢寤不異也八如電者如電光暫現理無久住六種有為現在峻轉疾極於電故以為喻也九如雲者如虛空中清淨無雲以眾生不可思議業有龍為本故於虛空中未現雲現現已還滅六種有為未起之法亦復如是由有無始阿梨耶識根本種子無明住地勳故能令未現法現現已即謝以其不實故喻之如雲然此六種有為法既為三世所轉妄情謂有其體無實如九喻無別若然背何等法趣何等法也應如是觀者九種有為如九種喻作不實而觀應云一切有為法如星應作如是觀乃至如雲皆如是說此有為法既不實如此則本來寂滅本來寂滅則唯一真如真如寂滅即是涅槃是故諸佛如來見世間即涅槃故不同二乘厭背生死樂住涅槃化眾生見涅槃即世間故不同凡夫眾生死而無厭不求出世涅槃解脫之果也論曰復有疑等此一段長行論論主略作疑答意若諸佛如來常為眾生說法者此應是住世間復言如來入涅槃即是住涅槃云何上論中言不一處住不異處住也為斷此疑故如來即說偈喻者此為略答疑者申九喻來意也此一偈經論主凡以三行偈釋第一偈作問答釋疑明不住道也第二偈出所觀九種有為境界第三偈重舉九種有為法答難明觀之有所得也非有為非離者言非有者明諸佛所得常住涅槃出世間法體絕生滅起動無始終之相故非有為若非有為者可條然異處不住有為法中故言非離明有為實性即是涅槃不離有為之外更有涅槃故下句云諸如來涅槃明證大涅槃時不住有為法中亦不離有為法也若不離有為則是住世間若非有為則是住涅槃云何言諸佛不住涅槃不住世間也故下半偈答云九種有為法妙智正觀故明諸佛如來得出世正觀見有為法本來寂滅即是涅槃性不同聲聞見世間異涅槃故厭捨有為而取涅槃今言有為即涅槃者是佛性妙有常住涅槃明諸佛如來觀有為法即是性淨涅槃既見性淨涅槃斷二障永盡得此妙智正觀時能即得彼現果方便涅槃故不捨有為而住涅槃也此義云何諸佛涅槃者此提偈中第二句也非有為法亦不離有為法者釋偈中上句也何以故者此釋前諸佛涅槃何故非有為法而復云不離有為法也即釋以諸佛得涅槃出離生死故非有為也化身說法至為利益眾生故明諸佛以應身常在世化物故不離有為也此明諸佛以不住涅槃者結初句以不住世間者結後句也何故諸佛示現世間行而不住有為法中者將釋下半偈門前示現世間行何故諸佛應身化物示有生老病死而不名住有為法中也以下半偈答九種有為法妙智正觀故雖同世間有老病死而非有為法也此以何義者問此偈所明正觀者作何法用而觀得名為正觀雖示有生死等世間行而不名住有為法也即釋云如星宿等相對九種正觀故明諸佛觀九種有為法虛妄不實如觀星宿等九種法虛妄不實便能於有為法中以正觀力故終日示世間行而能不住有為法也此九種正觀於九種境界應知者出正觀之境勸人識之第二偈上句云見相者直云心見相攝能見三盡但為成偈故言及於識也此句有三明能見心釋經中星翳燈三喻也器身受用事者此三明所受用事釋經中幻露泡三喻也過去現在法亦觀未來世者明前六種有為法在三世中轉釋經中夢電雲也此明六義有為已謝於往名為過去六種有為萌兆未起名未來六種有為起於今辰念念生滅名為現在故云三世轉也第三偈觀相及受用者言觀相牒前偈中上見相識及受用者牒前偈中三器身受用事觀於三世事者牒前偈中後三過現未來三世法也所以重舉此九種法者難云觀此九種有為法得何等功德成就何智故以下半偈答云於有為法中得無垢自在明觀此九種有為法時能得初地以上無漏無垢之果無生之智不住道解自在功德也佛說是經已至信受奉行此是第十二流通分經所以次明流通者上來說法正辨經體信悟者眾今將明如來說法非但直欲通益當時亦欲澤被遐劫故令流通未來使異世間津故明也以此中具列四眾八部及諸大菩薩故明知序中引同聞時亦應具有以經略故𨷂也聞佛所說時會所以皆大歡喜信受奉行流通此經者凡有三義故也一說者清淨明諸佛如來乃是一切智人二障永盡具足十力四無畏十八不共法等無量功德如證而說必當理故曰說者清淨也二所說清淨此明所說音聲章句阿含經教從無煩惱人邊來說同諸佛不多不少不增不減與理相應故曰所說清淨也三受者清淨時會大眾一心專聽無見諍過不言我法是彼法非心無疑濁故曰清淨也一切大眾慶覩天尊得深法味除疑遣障獲道度世故大歡喜信受奉行也諸佛希有總持法等此一偈是論主所制第八十偈讚歎迴向諸佛者十方三世諸佛也明此金剛般若波羅蜜經是十方三世諸佛智母三世諸佛同說此法非獨釋迦如來故言諸佛也希有者此非曠世所無時時而有故名為希有又諸佛如來常為眾生說之何故名為希有也明此般若理深旨遠唯是諸佛境界非餘人所知故凡夫二乘小行根小行之人所不能受以信者難得故曰希有也總持法者明此經其文雖略明義乃廣旨明常住因果境智之理牧羅皆盡故曰總持法也又復一義一切諸大乘經其文雖廣至於所明不出眾生菩薩佛淨土然此雖略至於所明亦盡斯四也故言總持法不可稱量者明此經理深非二乘小智所能圖度也深句義者謂此經文句及次第深義也乘此生疑難若此金剛般若句義次第難解非圖度境者論主何由得解而造論解釋也故云從尊者聞明論主自云此金剛般若甚深法門義釋非自智力解乃近從尊者胡名阿僧呿漢云無障礙比丘邊聞復遠從彌勒世尊邊聞明仰推功有在非是謬傳故言從尊者聞也及廣說者明無障礙比丘乃是性地菩薩多聞強記能流通大乘折伏外道故彌勒世尊愍此閻浮提人作金剛般若經義釋并地持論齎付無障礙比丘令其流通然彌勒世尊但作長行釋論主天親既從無障礙比丘邊學得復尋此經論之意更作偈論廣興疑問以釋此經凡有八十偈及作長行論釋復以此論轉教金剛仙論師等此金剛仙轉教無盡意無盡意復轉教聖濟聖濟轉教菩提留支迭相傳授以至於今始二百年許未曾斷絕故言及廣說也迴此福德施群生者然菩薩大士每日事興願故論主自申已所有造論傳訓功德不專獨善乃迴與法界眾生同向無上菩提心也
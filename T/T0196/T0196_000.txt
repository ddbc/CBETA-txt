阿難曰吾昔從佛聞如是一時佛在摩竭提界善勝道場元吉樹下德力降魔覺慧神靜三達無礙度二賈客提謂波利授三自歸然許五戒為清信士已惟昔先佛名曰定光拜吾佛名汝於來世九十一劫當得作佛字釋迦文號如來至真等正覺明行成為善逝世間解無上士道法御天人師眾祐度人如我今也吾從是來修治本心六度無極積功累行四等不倦高行殊異忍苦無量功報無遺大願果成世尊念曰吾本發心誓為群生梵釋請法甘露當開誰應先聞昔吾出家路由梵志阿蘭迦蘭待吾有禮二人應先念已欲行天承聖旨空中白言彼二人者亡來七日佛言苦哉阿蘭迦蘭甘露當開汝何不聞佛復惟曰甘露當開誰應次聞欝頭藍弗次應得聞方起欲行天復白言此人者昨暮命終佛言彼人長衰甘露當開不得受聞生死往來何緣得息五道輪轉痛矣奈何佛復惟曰甘露法鼓聞于三千大千世界誰應得聞父王昔遣五人一名拘憐二名頞陛三名拔提四名十力迦葉五名摩南拘利供給麻米執侍勞苦功報應敘時五人者皆在波羅奈國於時如來始起樹下相好嚴儀明耀於世威神震動見者喜悅徑詣波羅奈國未至中間道逢梵志名曰優吁瞻覩尊妙驚喜交集下在道側舉聲歎曰威靈感人儀雅挺特本事何師乃得斯容佛為優吁而作頌曰八正覺自得無離無所染愛盡破欲網自然無師受我行無師保志獨無伴侶積一行作佛從是通聖道優吁問佛瞿曇如行佛告梵志吾欲詣波羅奈國擊甘露法皷轉無上輪三界眾聖未曾有轉法輪遷人入泥洹如我今也優吁大喜曰善哉善哉如瞿曇言者願開甘露如應說法於時如來便詣波羅奈國古仙人處鹿園樹下趣彼五人五人遙見佛來便共議曰我等勤苦室家離別登山越嶺困苦疲極正坐此人供給麻米謂其叵堪因魔來戰是以委藏今故復來一麻一米我等不堪今起求食奈何能辦但為施坐各莫跪起言語問訊也得此不樂必自去矣是時世尊為其五人現道神足五人身踊不覺作禮執侍如前佛告五人共議勿起今作禮何謂五人悉對曰吾坐悉達更歷勤苦悅頭檀王暴逆違道皆由於卿佛告五人汝莫卿無上正真如來平等覺也無上正覺不可以生死意待也何得對吾面稱父字又告五人汝觀吾身何如樹下五人答佛爾時憔悴今更光澤爾時處樹閉目端坐日食麻米猶謂非道況入人間身口自恣何謂為道佛告五人世有二事以自侵欺何謂為二殺生婬泆恃豪貪欲極身勞苦內無道跡無是二事是真道人不於九十六術亦不捨遠是為取中無有兩際何謂取中得覺慧行遠於眾智六通悉覺具八正行是名取中止宿泥洹佛說是法五人未解三人分衛二人供養為說色苦一切眾禍皆由色欲眾好無常人亦無住譬如幻師出意為化愚者愛戀貪而無厭幻主觀化無染無著所以者何偽非真故佛為二人而作頌曰志蕩在欲行嗜欲增根栽貪色怨禍長離欲則無患三人供養二人分衛為說貪苦好利求榮迷愚所專害行毀德壹由於貪喜怒得失欲者無厭斯利危脆若雲過庭老病死來靡不分散譬如人夢寤則無見黠能捨貪乃得大安佛為三人而作頌曰貪欲意為田無厭心為種斷貪捨利求無復往來憂於是世尊因廣說法不斷分部五人便解願為弟子佛言善來比丘皆成沙門佛告比丘行有二事為墮邊際一者念在色欲無清淨志二者猗愛著貪不能清志行是二事還墮邊行生不值佛違遠真道若能斷貪精進修明可得泥洹何謂泥洹先知四諦何謂為四一曰為苦二曰為習三曰為盡四曰入道如是比丘次持覺慧一心思禪受道報應法眼以朗解彼四諦稍入道迹何謂為苦生苦老苦病苦死苦憂悲惱苦恩愛別苦怨憎會苦所求失苦要因五陰受盛為苦何謂為習所愛著習不愛亦習何謂為盡其所有愛覺知有滅不愛不念而覺皆盡何謂入道八正為真一曰正見二曰正利三曰正言四曰正行五曰正命六曰正治七曰正志八曰正定是為苦習以盡入道真諦是為無生無生者無老無老者無病無病者無死無死者無痛無痛者無上吉祥向於泥洹於時如來而作頌曰至道無往返玄微清妙真不沒不復生是處為泥洹此要寂無上畢故不造新雖天有善處皆莫如泥洹說是法已拘憐等五人逮得法眼佛告拘憐解未拘憐退席對曰未悟世尊又告拘憐過去久遠時有國王名曰惡生將諸妓女入山遊戲王令官屬住頓山下唯從妓女步涉山頂王疲極臥諸妓女輩捨王取華見一道人端坐樹下諸女心悅皆前作禮道人呪願諸妹那來命令就坐為說經法王覺求諸妓女而見坐彼道人之前王性妬害惡心內發便問道人何故誘他妓女著此坐為卿是何人道人豫知王意必興暴害答曰是忍辱人王拔佩劍削其兩臂而問何人答曰實忍辱人又截其耳鼻心堅不動猶言忍辱人王見道人顏色不移便前悔過道人告王汝今以女色故刀截我形吾忍如地必得平等正覺當以一切大智斷汝生死王惟罪深必獲重殃叩頭于地願見矜恕道人告王吾真忍辱者血當為乳所截平復尋如所言乳出形復王見忍證冀必全濟重宣情言若真道成願先度我道人答可王解迷止辭退還宮佛告拘憐爾時忍辱道人者我身是也惡生王者拘憐是也解未拘憐拘憐退席白佛甚解世尊說是法時拘憐等五人漏盡意解皆得羅漢及上諸天八萬逮得法眼三千世界為大震動是為如來始於波羅奈國以無上法輪轉未轉者大度一切莫不樂受於時波羅奈城中有長者名阿具利有一子字曰虵虵時年二十四稱生奇妙有琉璃屐著足而生父母貴異字曰寶稱別作屋宇寒暑易處妓女娛樂不捨晝夜寶稱中夜欻覺見諸妓女皆如死狀膿血流溢肢節斷壞屋室眾具皆似塚墓驚走趣戶戶輒自開天地大冥唯覩小光趣東城門門復自開明照鹿園尋光詣佛瞻覩相好巍巍煌煌怖止迷解舉聲歎曰久在恩愛獄縛著名色械今馳趣天尊寧得解脫不佛言童子善來覺矣斯處無憂眾行畢竟前禮佛足却住一面佛為說法逮無垢法眼退席白佛願為弟子佛言善來比丘便成沙門明旦眾女不見虵虵周慞遍求噓唏並泣大家驚怪問其狀變答言不知寶稱今為所在長者怖悸即遣馬騎四出推索父乘子車速出而求道過一水水名波羅奈渡水見子寶屐脫置岸邊即尋足迹徑趣鹿園佛以方便令其父子兩不相見長者見佛尊儀相好喜懼交至忘失修敬而問佛言我子寶稱足迹趣此瞿曇寧見佛告長者若子在斯何憂不見佛為說法生死由癡恩愛有離破二十億惡入須陀洹寶稱心解便得羅漢父子相見恩愛微薄長者歡喜退坐白佛今日心悅情有二喜一者遇佛解喜二者離愛快喜於時寶稱親友四人一名富褥二名惟摩羅三名憍炎鉢四名須陀聞寶稱已作沙門驚喜毛竪曰其人德高明遠震國吾等咸歸今為沙門其道必真乃使斯人忽棄榮利共出詣佛并省寶稱即便俱行見佛景則乘本願行心喜即解頭面作禮前白世尊飢渴道化虛心日久不以鄙陋願為弟子佛言善來比丘皆成沙門為說心本旨解清淨聞義心了便得羅漢是時波羅奈傍縣名曰荼有五十人因事詣國聞寶稱富褥等皆作沙門又各生念諸長者子輩憍樂自恣才藝高世皆感道化瞿曇必神乃令貴族不復顧榮各各發念欲往詣佛即便俱出徑詣鹿園本願應度見佛便解願為弟子佛言善來比丘悉成沙門因順本旨速成法要垢除縛解皆得羅漢於時鹿園中間有大眾會飲食歌舞時有一女端正非凡於會中舞眾咸喜悅意甚無量女舞未竟忽然不見眾失所歡惆悵屏營乃復於彼百步現形大眾馳趣女引詣佛奄然隱焉眾人問佛向者一女並舞至此瞿曇豈見之耶佛告眾人且自觀身觀他何為色欲無常合會有離如泡如沫愚者戀著殃禍由生身為苦器眾生皆然大眾心解願為沙門佛皆受戒道現正諦皆得應真佛勅諸比丘汝曹各行廣度眾生隨所見法示導橋梁普施法眼宣暢三尊拔愛除有遷入泥洹吾今獨行詣憂為羅縣諸比丘受教頭面禮足繞佛三匝於是別去於是如來還詣摩竭提界至優為羅縣暮止梵志斯奈園明旦持鉢詣斯奈門佛現金光照其堂上梵志二女長名難陀次名難陀波羅見光喜悅尋詣佛所禮拜請佛如來昇堂教授二女歸命三尊授五戒已世尊告曰身非己有萬物歸空二人心解首戴奉行世尊惟曰吾本起學欲度眾生欲界魔王歸伏道化近泥蘭禪河邊有梵志姓迦葉氏字欝俾羅年百二十名聲高遠世人奉仰修治火祠晝夜不懈好學弟子有五百人迦葉二弟宗師其兄謂為得道各有弟子皆居下流迦葉自念吾名日高國內注仰術淺易窮窮則名頺當作良策全國大望便行求龍以術致之為作靖室而鞠龍曰若有輕突入靖室者吐火出毒以滅來者龍至節會無不放火遠近僉言大師道神迦葉由此功名曰隆世尊念曰吾昔出家道逢䓑沙誓要道成先度脫我吾用一切故即便然可今察民心普注迦葉卒未可迴譬如果美樹高無因得食唯有伐樹根僻枝從食果必矣一切所忌咸在於龍吾先降之迦葉來從爾乃大道所化無崖如來言曰日照天下其德有三一曰光耀除冥無不分明二曰五色雜類宣敘其形三曰開發萌芽萬物精榮如來出世亦有三焉一曰一切大智照除愚冥二曰分部五道言行所由三曰權慧拯濟利而安之眾祐念已便行起於斯奈園投暮往造迦葉未至所止便現金光樹木土石其色若金迦葉弟子持瓶取水覩變心動怪而顧望遙見世尊明耀天下不識何妙馳走白師師徒皆出世尊威神明儀煌煌迦葉情悸蒙蒙不悟即自惟曰若是日耶吾目得逮謂是天人其目復眴後思乃解曰得無是白淨王子悉達者乎吾歷數云白淨王子福應聖王不樂榮位當得作佛昔聞出家其道成乎如來忽到迦葉大喜善來瞿曇起居常安佛為迦葉而作頌曰持戒終老安信正所止善智慧最安身眾惡不犯安迦葉白佛唯願屈德臨眄蔬食佛答迦葉古佛道法過中不飯且明至心欲託一事庶不有悋迦葉答曰恨無備豫敬德虛心佛告迦葉欲寄一宿寧見容不迦葉白佛我梵志法寢不同室幸恕不愛巨命如何佛指靖室此復何室迦葉答曰中有神龍性急姤惡有入室者每便吐火燒害於人佛告迦葉以此借我迦葉答曰實不有愛恐龍為害耳五百弟子屏營悚息恐師許佛重借滿三迦葉惟疑意甚無違懼必禍耳佛告迦葉三界欲火吾已滅之龍不害我也迦葉答曰瞿曇德尊能居隨意即撿威神便入其室五百弟子信龍為害莫不涕淚可惜尊人為龍所害佛坐須臾龍從窟出吐毒繞佛如來化毒皆使為華龍見其毒作華繞佛怒盛吐火謂能為害熱氣歸龍欝悶欲死舉頭視佛見相知尊涼風趣龍尋涼詣佛火滅毒除歸命入鉢於是如來便現火光烔然概天迦葉弟子直起瞻候見佛光明謂是龍火舉聲悲呼可惜真人竟被龍殃迦葉師徒驚共奔出五百弟子同聲責師天地開闢未見人類妙如瞿曇可尊可貴恨不熟觀何緣復見垂淚抆眼而作頌曰容顏紫金耀面滿髮紺青大人百福德神妙應相經方身立丈六姿好八十章頂光爥幽昧何駃忽無常後來弟子謂火害佛悲喚哀慟瞿曇被害我生何為踊身赴火清涼和調還顧白師瞿曇無恙本謂龍火定是佛光師徒騷擾側息達明清旦如來持鉢出室迦葉大喜曰大道人猶存耶器中何等佛告迦葉所謂毒龍已降受法五百弟子僉言佛神迦葉內伏悋惜名稱聊復貢高大道人實神雖爾未如我已得阿羅漢也迦葉白佛願大道人留止欲相供養明旦作飯自行請佛佛言便去今隨後到迦葉適還佛如人屈伸臂頃東適弗于逮數千億里取樹果名閻逼滿鉢而還迦葉未到已坐其床迦葉問佛大道人從何徑來佛言卿去後吾東到弗于逮取此果名閻逼香美可食佛飯去已迦葉念曰大道人雖神故不如我道真明日食時復行請佛佛言可去今隨後到迦葉旋還佛南行極閻浮提界取果𦱕䗍勒盛滿鉢還迦葉未至已坐其床迦葉問佛何緣先到佛言南行取此美果可用愈病佛飯去後迦葉而念此大沙門實神實妙明日迦葉復行請佛佛言今隨後到佛西適拘耶尼取阿摩勒果滿鉢而還迦葉未至已坐其床迦葉問佛復從何面來答曰西詣拘耶尼取阿摩勒果汝可食之佛飯已去迦葉復念是大沙門所作實神明日迦葉復行請佛佛言今隨後到迦葉反顧忽不見佛佛已到北方欝單曰取自然粳米迦葉未至已坐其床迦葉問佛復從何來佛答曰北適欝單曰取此粳米卿可食之佛飯去後迦葉獨念此大道人神妙乃爾明日食時佛持鉢自到其家取飯而還食已欲澡漱口無水天帝釋即下以手指地自然成池迦葉晡時彷徉見池怪而問佛何緣有此佛告迦葉朝得汝食欲漱無水天帝指地成池給用當名此池為指地池迦葉念曰大道人神妙功德無量後日世尊移近迦葉坐一樹下夜第一四天王俱下聽佛說法四天光影明如盛火迦葉夜起見佛前有四火清旦問佛大道人亦事火乎佛言不也昨夜四天王來聽說法是其光耳迦葉復念是大沙門極神乃致此天雖爾故不如我道真明日第二天帝釋夜來聽法帝釋光明倍於四天迦葉夜起見佛前光意而獨念佛故事火也平旦問佛得無事火明倍昨夜也佛言帝釋來下聽受經法是其光耳後夜第七梵天又下聽法梵魔光景倍於帝釋迦葉見光疑佛事火晨朝問佛大道人必事火也佛告迦葉第七梵天昨夜聽法是其光耳迦葉自念是大沙門威神感動天梵下降迦葉五百弟子人事三火凡千五百火明旦燃之火了不燃怪而白師師曰必是佛所為耳馳往白佛我五百弟子今朝燃火了不肯燃是佛所為乎佛告迦葉欲使燃不問之至三對曰欲使燃佛言可去火當燃應聲皆燃迦葉復念是大道人至神乃爾迦葉自事三火明旦然之又不可滅五百弟子及諸事者助而滅之了不可滅疑佛所作便行白佛我自事三火不可得滅佛言欲使滅乎曰實欲使滅佛言火可當滅應聲即滅迦葉念曰大道人極神至妙所作皆諧後日迦葉五百弟子適共破薪各各舉斧皆不得下懅行白師師曰是大沙門所為即行白佛我諸弟子向共破薪斧舉不可得下佛言可去斧當下即下得用迦葉念曰是大沙門神則神矣後日佛還樹下見棄弊衣念欲浣之天帝釋承佛聖旨到頗那山上取四方石一枚六方石一枚給用浣曬迦葉遊觀見池邊兩石怪而問佛今此池邊兩石妙好此從何出佛告迦葉吾欲浣濯及當曬衣天帝送石以給吾用迦葉復念瞿曇神德莫不感動佛後入指地池澡浴畢當出無所攀持池上有樹名曰迦和絕大修好其樹曲下就佛佛牽出池迦葉見樹曲下怪而又問佛佛告迦葉吾朝入池將欲出水樹神垂枝令吾牽出迦葉復念是大道人至德多感大樹垂下佛欲令迦葉必伏便入泥蘭禪河其水深駃佛以神力斷水令住高出人頭使底揚塵佛行其中迦葉見佛入水恐其沒溺即將弟子乘船救佛見水隔起其下揚塵見佛大喜大道人尚活耶又問欲上船不佛言當上佛念當貫船底入令無漏迹迦葉大驚是大沙門妙化難名時摩竭提國王吏民以歲會禮往詣迦葉相樂七日迦葉心念佛德聖明眾人見者必阻棄我令其七日不現快乎佛知其意即隱七日至八日旦迦葉又念今有餘祚供佛快耶應念忽至迦葉大喜適念欲相供養來何快耶間者那行今從何來佛告迦葉汝心念言佛德聖明眾人見之必阻棄我令其七日不現快乎是故隱耳汝今念我是故復來迦葉心念佛真至神誠知人念佛知迦葉心已降伏便告迦葉汝非羅漢不知真道何為虛妄自稱貴乎於是迦葉心驚毛竪自知無道即稽首言大道人實神聖乃知人念寧可得從大道人神化稟受經戒作沙門耶佛言大善報汝弟子卿是國師今入法服豈可獨知乎迦葉受教顧謂弟子汝間與我共覩神化吾始信解當作沙門汝等何趣五百弟子同聲對曰我等所知皆大師恩也師所尊信願皆隨從即時師徒俱共詣佛稽首白言我等皆有信意願為弟子佛言善來比丘皆成沙門迦葉裘褐水瓶杖屣諸事火具悉棄水中是時迦葉二弟次曰那提迦葉幼曰迦耶迦葉各有二百五十弟子廬舍止處列居水邊見諸梵志衣被什物及事火具隨流漂下二弟驚愕恐兄及諸弟子為人所害即從門徒順河而上見兄師徒皆作沙門怪而問曰大兄年高智慧明遠國王臣民所共宗事我意謂兄為得羅漢反捨梵志道學沙門法此非小事佛道豈尊德獨高乎迦葉答曰佛道最勝其法無量雖我世學未曾有得道神智如佛者也二弟聞此各謂弟子吾欲從兄汝等何趣五百弟子俱發聲言願如大師皆即稽首求作沙門佛言善來比丘皆成沙門於時如來與千比丘僧詣迦耶悉大叢樹下坐而入三昧忽然不現從東方來沒於樹下四方亦爾踊住虛空而不墮墜身出水火升降自由諸比丘仰頭喜悅不覺如來還處本坐無有覺者比丘歡喜前禮佛足退席白佛此示現者名曰何等佛告比丘是者名曰神足示現又有教授示現比丘諦聽心意識行因緣染著決正分部名曰教授示現又有說法示現比丘諦思自愛色為衰六情所愛為衰衰不止便苦生何謂苦生婬怒癡火起便有痛痒老病死畏是為說法示現佛說法三轉時千比丘漏盡望斷皆得阿羅漢佛為比丘而作頌曰今者千比丘長老有尊德改邪修正見無想入禪慧說是法時天龍鬼神莫不樂聞於時世尊欲詣羅閱祇度於君民即日羅閱祇王遣使者奉命詣佛修敬盡恭禮畢陳言國主瓶沙稽首坐前近承釋尊道成號佛天人雜類慶賴遇時伏惟世尊興利康寧願垂覆育照臨鄙國飢渴聖化虛心踊逸哀矜群庶令得解脫佛勅比丘汝等速嚴當就王請比丘受教嚴畢翼從使者馳白世尊以顧將千比丘僧今頓須波羅致樹下去城四十里王即案先王遺令若佛入國當自出迎迎之者得福無量即便勅嚴車千乘馬萬匹從人七千嚴畢升車出宮趣城城門自閉車馬俱躓王甚驚怖懼有大災吾罪重矣而有斯禍空中聲曰王宿願人今繫在獄誓要相連是使門閉即便大赦解放囚人門霍自開得詣佛所王遙見如來相好光光即便下車却從解劍佛知瓶沙性素憍豪剛強貢高欲令速解化王從者儀式若王瓶沙顧視從者似己無異懼佛不識頭面禮足右繞三匝禮畢自陳我是摩竭提王瓶沙身也如是至三佛告王曰吾照卿心何但卿形瓶沙大喜即退就坐群臣庶民各盡其敬中有作禮者自名字者直揖拜者禮畢却住佛命令坐受教就席佛告瓶沙宿福為王今復增益使王國界人民忠孝富樂無憂福護有德吉無不利眾會有疑欝俾迦葉名聲先達今與佛俱誰應作師佛察眾念便告迦葉其有殺生祠祀欲望其福寧能得不入於山中求道無師能得道不迦葉白佛殺生祠祀不得其福天神不食殺者得罪學道無師道終不成迦葉白佛我前事火晝夜不懈勤苦積年好術弟子凡有五百人精銳燃火不避寒暑年耆根熟永無髣髴先人傳惑以授後生自稱是道唐苦無報今得佛教洗浣心垢已得羅漢佛告迦葉現汝羅漢神足迦葉受勅即入靜定身升虛空去地數丈從腰以上火腰以下水更從腰以上水腰以下火以水雨火衣燥不軟住空現變出沒七反從身出光五色赫奕飛從東來沒佛坐前四方上下化現亦爾變畢叉手長跪白佛弟子迦葉蒙佛慈恩解脫罪縛如來特尊三界頂受佛為迦葉而作頌曰若人壽百歲奉火修異術不如尊正諦其明照一切若人壽百歲學邪志不善不如生一日精進受正法王及群臣乃知迦葉是佛弟子佛告瓶沙天下人眼不但視色苦樂無常身不得久天下人意多惡少善思想萬端趣欲快意能棄此志亦可得道功齊迦葉無以豪貴自恣其情無以自在貪婬無厭無以豪強侵陵弱者無以瞋怒抂殺無過莫隨婬心莫隨貪心莫隨怒心息惡令善信守真言當念死劇老病苦劇思惟所行亦復可得迦葉神足若眼視色心當抑却好醜不動耳聽眾聲心當制持無所喜怒鼻嗅香臭心當制伏情無所著口貪眾味心當秉持想無所起身更所著心當制止識無綺可五陰外來制者由心六情無主陰衰無名迦葉功德修之便是人生受形多憂苦惱飢渴寒熱愚計為樂智士見苦妻子榮利世人迷惑凡此眾事無不分散千歲萬年皆歸磨滅佛為瓶沙而作頌曰夫為世間將順正不阿抂矜導示禮儀如是為法王多愍善恕正仁愛好利人既利以平均如是眾附親佛告瓶沙王作宮舍從來幾歲王顧問傍臣傍臣對曰造起宮舍七八百年佛問諸臣凡更幾王臣即對曰二十餘王佛問瓶沙皆識諸王不瓶沙答曰唯識我父不識先人佛告瓶沙但地有常人無常也人自愛身者不當殺害於命不當誹謗有道眾生生死皆由恩愛父母自言是我所生是我之子子非父母所致皆是前世持戒完具乃得作人為惡行者死墮地獄畜生餓鬼自從行致不由他生罪福明正王甚思之佛告王曰兒在胎中若有盲聾母豫知不耶王答佛言實不豫知佛言此兒宿命罪行使然非父母過兒在胎中若其聖明母不豫知皆由履行清純非父母力此理明驗王善惟之世人得罪其行有三口言傷人身行暴害心專妬嫉能撿此三雖未便得泥洹天上人中豪貴自由原於人本從癡有形從形生情從情生識從識生欲從欲有父子從父子生恩愛從恩愛生憂悲展轉五道無有休止人亦不知生所從來死所趣向不識其根各相字名言是父是子唯得道者乃知其原生死因緣本從癡起一切無常大王受持佛告瓶沙若國善人謹順忠孝廉貞敬讓才博智遠不犯王法本非貴族王何異待王答佛言姓名顯達擇能授職佛告大王道法無親唯善是輔成持五戒名清信士精進直入見諦不迴便得須陀洹斯陀含阿那含阿羅漢各因本心道位次敘佛說是時王及國人一萬二千諸天八萬皆見道跡佛告瓶沙王來已久宮遠早還牛馬人從停住勞疲比於後日吾當詣城王起禮佛受戒而退群臣從官喜前受戒當王群臣受五戒時內外人馬寂然無聲諸婆羅門感化心伏皆前受戒歡喜而退王升車已群臣跪賀大王功德值佛出世并令臣等沐浴清化瓶沙歸宮教勅宮內奉齋持戒國內一切信解歡喜忉利天帝華散佛上於時坐中有豪長者名迦蘭陀心中念言可惜我園施與尼揵佛當先至奉佛及僧悔恨前施永為棄捐長者至心臥不安席先福追逮福德應全大鬼將軍名曰半師承佛神旨知其心念即召閱叉推逐尼揵裸形無恥不應止此鬼師奉勅撾打尼揵拖拽器物尼揵驚怖馳走而言此何惡人暴害乃爾鬼師答曰長者迦蘭陀當持竹園作佛精舍大鬼將軍半師見勅逐汝輩耳明日尼揵共詣長者深責所以何故改施令吾等類被乎委頓不謂長者見困如此迦蘭陀心喜吾願遂矣佛聖廣覆照我至心即答尼揵曰此諸鬼師強暴含瞋懼必作害不如委去更求其安尼揵懟恨即日恚去長者歡喜修立精舍僧房坐具眾嚴都畢行詣樹王祠處請佛及僧眾祐受施止頓一時大化普濟靡不欣樂佛在羅閱祇竹園精舍與大比丘僧千人俱皆得應真欝俾羅等彼有一卿名曰那羅陀故有梵志字曰沙然精修仙行延納來學好仙弟子凡有二百五十人門徒之中有二人高足難齊一名優波替次曰拘律陀才明深遠研精通微沙然得病自知將終告於二賢此諸新學志存道行累卿二人必令全志二人敬諾受教奉行是時世尊勅比丘頞陛汝行宣化往必有度所可見者其智明遠自捨如來無能與論若與相見直說法本勿與酬酢以致其嗤頞陛受勅整服持鉢禮佛而行時優波替從諸弟子相隨遊觀遙見頞陛威儀庠雅未曾聞覩何所法像被服改俗須至當問二人俱前相逢中路便問頞陛章服反常何所從出豈有師宗可得聞乎於時頞陛以頌答曰我年既幼稚學日又初淺豈能宣至真如來廣大義一切諸法本因緣空無主息心達本源故號為沙門優波替方聞法義尋思至理而自惟曰吾小好學八歲從師至年十六古仙道術靡書不綜十六大國謂吾廣博未曾聞斯真要之義今偶出遊遇此寶藏此言之妙美於甘露心寤意解便逮法眼旋還精舍欣悅無量拘律陀見彼容悅疑得甘露即問優波替得甘露那勿違本要惠及少少優波替具向拘律陀說所聞偈一聞不解再說乃了尋思反覆亦得法眼二人議曰本願甘露今得服甞寧可共詣大沙門所就彼海淵沐浴清華議合心同嚴辦當發拘律陀念曰吾師臨終囑授弟子令吾成濟今便委棄義所不安便告弟子彼大沙門有甘露仙化壞裂俗網息心寂行吾欲啟請窮微反真汝將何趣門徒對曰今得視聽是大師恩大人宗仰承命踊逸貪羨甘露願從下風師徒志合即出所止往詣竹園於時世尊告諸比丘今有二賢從諸弟子乘本願行欲作沙門勸成其功者頞陛力也比丘承教延望其眾憂波替拘律陀等遙見如來相好暉光神動情震自惟歎曰幸哉余生得奉清誨其榮難云延趣坐前頭面禮佛禮畢嘉歡重喜無量斯須乃進具陳情言替等罪弊隨流入淵始於今日反俗極源願蒙接納得充僧次即便許可頭髮自落皆成沙門佛告諸比丘此二人者願於古佛待吾道成侍衛左右佛謂憂波替高世之號花而不實復汝本字為舍利弗拘律陀還字大目揵連因本說法逮得羅漢佛勅侍者古千比丘暮當結戒不得他行即夜行籌數得千二百五十人佛結戒竟比丘歡喜莫不肅然禮佛而退於是如來將歸舍夷與大比丘僧皆得應真神靜通微明曉三世眾生行源賢者舍利弗大目揵連欝俾迦葉那提迦葉伽耶迦葉等一千二百五十人是時迦維羅越王閱頭檀遣梵志憂陀耶來詣竹園請佛還國爾時憂陀耶見佛相好明暉天地五情實喜頭腦禮足却住一面心意齊整長跪白佛父王遠謝悉達聞汝道成復度一切我獨不蒙本要當還今故遣使佛問憂陀父王起居安不憂陀白佛大王無恙唯思世尊佛告憂陀樂此道不憂陀對曰甚樂世尊佛授憂陀使作沙門授其法戒憂陀自念今為弟子無緣復還王須消息因誰報命佛知憂陀心念欲還行矣憂陀莫親世業戀著故家憂陀白佛佛當還至舍夷國不佛言當還憂陀受勅退跪白佛不審何日當至佛告憂陀却後七日必至舍夷憂陀歡喜禮佛而去於是憂陀耶還至舍夷詣宮求通門監白曰憂陀使還在門求見王教推問吾望憂陀如渴欲飲何故稽停方白求通推應坐者反覆至三然後乃前王見憂陀已受法服而問憂陀卿作沙門那憂陀答曰以服佛法王問憂陀悉達在宮與卿獨親入出周旋無所關白今使來還何得自外詣門求通耶憂陀答王佛教比丘莫親白衣戀於家居道俗異故王問憂陀吾子在宮衣服極好今者為道所著何衣憂陀指衣所服如此王即墮淚曰悉達在家吾為作宮七寶刻鏤極世珍妙於今屋室何如我許憂陀答王常處樹下諸佛世尊道法皆爾王問憂陀吾子在宮茵褥綩綖錦繡細軟今所坐具皆有何等憂陀答王所坐用草清素除貪王問憂陀悉達在家吾為作厨甘肥眾美今所飯食復有何物憂陀答曰至時持鉢往福眾生食無麤細呪願施家王聞是語即復流淚王問憂陀悉達眠時吾欲令覺彈琴絃歌然後乃覺今在深山何用覺乎憂陀答王如來三昧無有晝夜王問憂陀吾子在宮若其澡浴八種香汁若今澡浴皆有何物憂陀答王八解正水以洗心垢王問憂陀悉達在國栴檀蘇合以塗子身今者為道為有何物憂陀答王戒定慧品香熏八難王問憂陀悉達在家吾為作床精寶四種於今所坐何物用作憂陀答曰四禪為床息心無欲王問憂陀吾子在宮士眾衛侍今者侍從復有何人憂陀答王學道弟子名比丘僧翼從世尊凡有一千二百五十人俱王問憂陀悉達在家若其出遊車有四品牛羊象馬以充騎乘於今出處何所駕乘憂陀答王四諦神足參駕飛行王問憂陀吾子行觀幢麾羽𦑼以為光飾今者慓幟復有何物憂陀答曰四恩慈悲廣飾群生王問憂陀悉達每出椎鍾鳴鼓觀者填路今者遊止有何音響憂陀答王佛始得道往詣波羅奈國擊甘露法鼓拘憐五人逮得羅漢八萬諸天皆入道迹九十六種靡不欣伏無上法音聞于三千大千世界王問憂陀悉達今者欲領何國憂陀答王世尊所領不可稱道教授眾生無不蒙度等心普濟無所適處王問憂陀吾子在國思陳正治助吾安民動順禮節莫不承風今者獨處思憶何等憂陀答王世尊惟空苦樂非真有者歸盡神靜無為王聞是言災矣悉達一切皆有汝何言無反矣悉達與人為讎憂陀白王正使智人滿於天下人有百頭頭有百舌舌解百義合此人數稱讚如來彌盡竟劫不宣其德況我所說億不及一唯佛與佛其德乃彰王言善哉佛當來不何日能至憂陀白言七日當至王大歡喜即勅群臣吾當迎佛導從鹵簿壹准聖王出入法則平治道路香汁灑地城中街巷盡竪幢幡其所修治光飾盡宜車馬人從限四十里其日世尊起於竹園與比丘僧千二百五十人俱威神感動諸天侍從始入舍夷路由一水名阿樓那度水上岸神通照察深知調達惡心內興必難開化當現神足令其信伏即升虛空去地七仞足若蹈地其實在空佛告比丘見彼車馬五色嚴麗正似天帝出遊觀時爾時眾人見佛及僧足步其地仰觀足跡處在空中於上稍下正至迎次與人頭齊剛強靡伏歸命和南唯有調達獨興惡念子行學道但作幻術惑人如是吾亦當復作術廣化眾人於是父王遙見佛來愛敬交至一者敬道二者愛子即下象車解劍却蓋涕淚趣佛頭首禮足而頌讚曰生時緣福德瑞應三十二樹傾敬稽首道成今三禮於是父王以偈問佛子本在吾家駕象名寶車今者足蹈地是苦安可堪爾時世尊以偈答曰車馬生死乘危嶮安可久參駕五通馳所至無限礙本著七寶衣珍妙甚雅好剃頭被納服如何不羞恥慚愧為衣服世衣增塵垢法衣真人服息心名如來本用金銀器眾味甚香美今者行乞食麤惡安可咽法味為道食飢渴今已除哀世故行乞持鉢福眾生本處別宮中眾宮妓侍衛獨在山樹間如何不恐懼生死恐畏除今已入本無無憂無喜想所止名道場本在我家時澡浴名香汁處於山樹間何物洗身垢道藏為浴池正水滿其淵浴已三毒盡三達快無雙於是父王請佛及僧令詣王園永為精舍佛受王意便入精舍坐尼拘類樹下廣說教法七日不懈聽者歡喜中有發大乘者有樂辟支佛行者有發羅漢意者有作沙門者各隨發心如行所得城內母人各生善念悲泣自責世尊還國男子福德獨得見佛我等罪蔽不服法味何苦如是佛知母人一切心念讚言善哉乃生好心願樂聞法真得度苦佛便語王法興難值道教難得可勅國內諸母人輩樂聞法者使出聽受王即宣令欲見佛者聽城內母人咸喜俱出詣佛禮拜訖而却住於是世尊如應說法各各解了逮得法眼王及臣民歡喜禮佛而退是時諸比丘白佛言舍夷國內男女長幼聞佛說法如心所念各得其決父王俱聽不記所得佛告比丘父王恩愛未息父子相待敬心未全是故不得明旦如來唯將目連往詣王宮上殿而坐佛勅目連現汝道力目連受教飛升虛空出沒七反身出水火從上來下前禮佛足却侍於左父王見變心意解悅恩愛斷滅敬心內發起前禮佛甚善世尊弟子功德猶尚乃爾如來威德難可度量便發無上正真道意是時父王每詣佛所見迦葉等千人形體至陋每心不平此等比丘雖復心精無表容貌當勸宗室樂無為者令作沙門擇取端政即令宗族明日會殿受令即到王告宗室曰阿夷相言佛不出家當作聖王君四天下左右侍從率當端政今諸弟子類無姿觀今欲禮娉有道儀容足者充備僧數光暉世尊咸言大善聽令歡喜乞退嚴辦七日乃行調達便告行者吾等王者子弟今棄世榮出家居道整頓服飾極世之妙象馬車乘價直萬金其日嚴出觀者填路調達冠幘自然墮地衢和離身所乘象馬四脚布地而作鳥鳴相互占曰餘皆得道二人不吉俱詣佛所悉作沙門剛強降伏莫不樂受佛從本國與比丘僧千二百五十人俱遊於王舍國竹園中長者伯勤承佛降尊馳詣竹園五心禮足逡巡恭住整心白佛唯願世尊顧下薄食佛法默然已為許可長者欣悅接足而退還家具膳莊嚴幢幡親自執事極世之味舍衛長者名曰須達與主人伯勤雖未相見每信相聞行同德齊遙揖為友須達因事來行推親往造伯勤親供不容得出須達踟蹰殊久呼使而曰吾故遠至以展不面虛心在昔馳散所懷不謂今日見薄不偶迦蘭迦事訖乃出相揖而坐不面在昔屈辱臨顧傾企之情有兼來趣明請大賓執事自逼是使乃心滯而不敘善溫問曰何謂大賓為是婚姻國節會耶答曰同志卿不聞乎白淨王太子入山六年道成號佛威相明遠神明爥幽方身丈六華色紫金明耀於世吐法陳戒精義入神所從弟子名比丘僧居靜正身修德履道忽榮棄利義曰真人凡有一千二百五十人俱善溫聞稱佛聲舉身毛竪心喜交胸逸豫待明五情內騷轉側不寐至誠感通中夜霍明即便嚴出方向城門顧見城左有神祠舍名曰漯披過往跪拜禮畢旋顧奄便更冥善溫惶恐不知所趣雖有此變心猶存佛承其至心恐畏消除空中聲曰善哉須達心至乃爾即問空聲為是何神便答之曰吾是子親摩因提也問曰卿生何許奚為此間即而答曰吾昔從佛神足弟子大目揵連聞說經法因此福報得生第一天上功德甚少別使典此見卿至心來相佐助佛者至尊舉足中間福祐難量恨吾生存不獲覩佛如今所見明驗真諦天放大光照於竹園善溫尋光遙見如來踰於所聞前拜却住微心視相而問於佛神尊寧安耶佛為須達而作頌曰無憂無喜相心虛清淨安已能無所生見諦入泥洹覺正念清明己度五道淵恩愛網斷壞永寂悅彼安長者須達聞說是時因本功德便發淨意逮得法眼歸命三尊諮受五戒為清信士前白佛言唯願如來臨盻舍衛教授一時濟度君民世尊又曰卿姓字何乎長者跪對曰鄙字須達侍養孤老供給衣食國人稱我給孤獨氏佛而告曰彼有精舍容吾眾不對曰未有長者須達承佛聖旨進前長跪而白世尊余能堪任興立精舍唯須比丘監臨處當顧勅舍利弗竝行營佐即受教命作禮而退還彼舍衛周行求地唯祇園好眾果流泉奇鳥翔集地夷木茂去城又近因往守請祇了無賣意求之不止恚而言曰若能以金錢集布滿園爾乃出耳重問審實爾不祇謂價高子必不及戲言決耳復何疑哉須達辭還載輦送錢園監不聽走白大家須達送錢不審內不報勅園監吾自戲言遣錢勿受二人共諍舉國耆老馳往諫止耆老斷當地價已決不應得悔國政清平祇不違法即聽布錢門裏不周祇意喜曰吾還得園矣遣人催督須達自往共詣園觀所思未周意憒不樂祇曰國賢若悔便止答言不悔思得伏藏畢地直耳祇心惟佛必是至尊能使斯人竭財不恨可戴可仰神妙如茲便謂須達勿復足錢餘地貿樹共立精舍須達即言善哉許諾便興功夫僧房坐具床㯓茵褥極世之妙加施幢幡香汁灑地備辦供具兼餚重饌燒眾名香遙跪請佛唯願如來枉屈尊神於是眾祐與大比丘僧千二百五十人俱遊於舍衛國應須達請威神震動國內咸喜男女大小填路而出給孤獨氏及王弟祇陀前禮佛足共上精舍佛受呪願故曰祇樹給孤獨園王國有事急召須達赴行應會事訖馳還奉齋盡恭却從步涉中路有人奉酪一瓶顧無所使自提而行前逢梵志請令持之共詣精舍手自斟酌顧命梵志汝便斟酌飯訖行澡儼然聽法一切歡喜稱善無量梵志暮還奉齋不飡婦怪而問不審何恨答曰不恚吾齋故耳婦重質之何從齋來梵志答曰給孤獨氏於園飯佛請吾往齋齋名八關其婦流淚忿然恚曰君毀遺則禍此興矣瞿曇亂法奚足採納迫踧不已便共俱飯梵志壽算終於夜半生於欝多羅衛國作大澤樹神時有婆羅門等五百人欲詣恒水三祠神池沐浴垢穢希望神仙中道乏糧遙望彼樹想有流泉馳趣樹下了無所見窮困斯澤飢渴委厄樹神人現問梵志曰道士那來今若行耶同聲答曰欲詣神池澡浴望仙今日飢渴幸哀矜濟樹神即舉手眾味流溢眾飯飽足詣神請曰何等功德致此巍巍神答梵志吾因舍衛給孤獨氏持八關齋為婦所敗不卒其業來生斯澤作此樹神若終齋法福應生天爾時樹神而作頌曰祠祀種禍根日夜長枝條唐苦敗身本法齋度世仙梵志聞偈迷解信受旋還舍衛路由一國名拘藍尼國有長者字瞿師羅人民敬愛言輒順承梵志眾等往造求宿美音問曰道士何來今欲所之具陳彼澤樹神功德欲詣舍衛造孤獨氏攢採法齋󰀪遂本志美音喜躍宿行所追亘解欲行明旦宣令宗室及所親愛誰能共行受齋揩式合五百人僉然應命本願相引感義嚴出行詣舍衛未至祇洹道逢須達往造佛所過而不識顧問從者此何大夫對曰給孤獨氏也梵志眾等喜而追曰吾願成矣求人得人馳趣相見同聲歎曰久承令懿注仰虛心聞有道訓八關齋法故遠投託幸蒙示導須達止車答曰吾有大師號曰如來眾祐度人近在祇洹可共俱進造覲世尊聞命敬諾恭肅盡虔遙瞻如來情喜內發五體投地退坐一面緣察本心旨說法要五百梵志得阿那含便作沙門美音宗等逮得法眼諸比丘白佛五百梵志及諸長者得道何速世尊告曰過去不遠時世有佛號名迦葉為眾講法說吾當來今諸梵志於彼佛前願樂欲見當來釋迦文佛是諸長者亦同斯願從是因緣見吾便解比丘歡喜盡受奉行美音心念欲請世尊佛知其念而告之曰彼無精舍汝願不遂美音悅解喜前白佛我有別宅願為精舍唯哀垂救濟度群生乞退還國修備所供頭面接足禮畢而去爾時如來與比丘僧千二百五十人俱從舍衛祇洹遊於拘藍尼國美音精廬足蹈門閫天地震動珠璣樂器不鼓自鳴蠱毒隱伏吉瑞和清當爾日也境界人民靡不敬肅渴仰世尊是時國王名曰優填強暴侵剋開納佞言躭荒女樂疑網自沈又置大夫人二人左右番上二后姿容一國少雙左夫人字照堂為人憍慠唯惡是從讒疾賢良譖入無厭右夫人字該容執行仁愛虔敬肅恭清素約己文不加身王珍其操每事私焉照堂懷嫉譖之至深王察其行不納其言該容有長老青衣名曰度勝恒行市香因歸問訊路由精舍每過修敬減省香錢合集寄聚便行飯佛及比丘僧佛為說法書心不忘施訖還宮過肆取香因此功福本行所追香氣熏聞斤兩倍常詰問理窮任實首情每減香錢飯佛及僧法深義妙非世所聞該容聞說佛聲悚然心歡喜自念曰吾心喜踊何因得聞無量法乎即告度勝試為我說度勝白曰身賤口穢不敢便宣如來尊言乞行詣佛受勅而還便遣出宮重告之曰具受儀式度勝未還夫人侍女側息中庭佛告度勝汝還說法多有度者說法之儀先施高座度勝受勅具宣聖旨該容欣悅開笥出衣積為高座承佛威神如應說法夫人該容及諸侍女疑解破惡得道溝港度勝應時逮得總持照堂恊恨妬憤內發數譖非一王反辱曰汝輩妖蠱言不及義彼人操行執節可貴照堂心忌猶欲害之密白王曰恒遣青衣往來佛所情蕩外交志溢邪趣妾實修良忠直見忽數譖不已王頗惑之照堂心謀念曰伺子齋日之中必矣伺其齋日因勸白王今日之樂宜請右夫人王便普召被命皆會該容持齋獨不應命反覆三召執節不移王怒隆盛遣人拽出縛置殿前將欲射殺該容不怖一心歸佛王自射之箭還向己後射輒還王時大懅惶怖解焉而問之曰汝有何術乃致是耶夫人對曰唯事如來歸命三尊朝奉佛齋過中不飡加行八事飾不近身必是世尊哀顧若茲王曰善哉豈可言不當詣精舍覲見表虔會有敵國興兵入界彼眾強盛王自出征顧命梵志名曰吉星權領國政照堂喜曰吾父領政殺子必矣王去之後女與父謀燒殺該容及其侍女詐言失火謂可掩塞事會發露王大恚之斥徙吉星捐弃於外以其道士故全其命照堂等輩幽之地窟推逐邪道廣闡佛法諸比丘退席白佛言王后該容及其侍女精進乃爾見諦得道不審何罪遇此火害唯願世尊彰告未聞佛告比丘過去有城名波羅奈有婬女五百人延致輕薄以自供濟世有辟支佛名曰迦羅教化人民令持五戒舉國士女歸心師焉諸女恚曰此人奚來斷吾賓客咸共興恚謀圖毀害後日迦羅復入其聚諸女同忿皆以火爐打撲迦羅舉身焦爛無所悔恨便現神足飛升虛空眾女驚怖泣淚悔過長跪舉頭而陳情曰女子憃憨不識至真群愚荒憨毀辱神靈自惟過舋罪惡若山願降神德以消重殃尋聲即下而般泥洹諸女起塔供養舍利世尊又曰于彼婬女該容等是也罪福追人久無不彰說是法時國內大小信伏歡喜咸歸三尊受戒而退佛與比丘還到舍衛止頓祇洹爾時佛遊於迦維羅衛國釋氏精舍與大比丘僧千二百五十人俱是時大愛道瞿曇彌行到佛所稽首作禮却住一面叉手白佛言我聞女人精進可得沙門四道願得受佛法律我以居家有信欲出家為道佛言且止瞿曇彌無樂以女人入我法律服法衣者當盡壽清淨究暢梵行瞿曇彌則復求哀如是至三佛不肯聽便前作禮遶佛而去其後不久佛時與諸大比丘俱從釋氏精舍入迦維羅衛國大愛道聞佛從諸弟子來入國中心大歡喜即行到佛所稽首佛足下大愛道復白佛言我聞女人精進可得沙門四道願得受佛法律我以居家有信欲出家為道佛言止止瞿曇彌無樂以女人入我法律服法衣者當盡壽清淨究暢梵行大愛道則復求哀如是至三佛不肯聽便前作禮遶佛而去佛時與諸比丘留止是國避雨三月補成衣已著衣持鉢出國而去大愛道即與諸老母等俱行追佛佛行轉到那私縣頓止河上大愛道便前稽首作禮却住白佛言我聞女人精進可得沙門四道願得受佛法律我以居家有信欲出家為道佛言止止瞿曇彌無樂以女人入我法律服法衣者當盡壽清淨究暢梵行大愛道則復求哀如是至三佛不肯聽便前作禮遶佛而退住於門外被弊敗之衣徒跣而立顏面垢穢衣服污塵身體疲勞噓唏悲啼賢者阿難見伯母大愛道如是即問言瞿曇彌何因弊衣徒跣面垢衣塵疲勞悲啼大愛道答言賢者阿難今我用女人故不得受佛法律是以自悲傷耳阿難言止止瞿曇彌且自寬意待我今入向佛說是事賢者阿難即入稽首佛足下長跪白佛言我從佛聞女人精進可得沙門四道今大愛道以至心欲受法律其已居家有信欲出家為道願佛許之佛言止止阿難無樂使女人入我法律為沙門也所以者何阿難譬如族姓之家生子多女少男當知是家以為衰弱不得大強盛也今使女人入我法律者必令佛清淨梵行不得久住譬如稻田禾稼具熟而有惡露災氣則令善穀傷敗今使女人入我法律者必令佛清淨大道不得久興盛阿難復言今大愛道多有善意佛初生時力自育養至于長大佛言有是阿難大愛道信多善意於我有恩我生七日而母終亡大愛道自育養我至于長大今我於天下為佛亦多有恩德於大愛道大愛道但由我故得來自歸佛自歸法自歸比丘僧又信佛信法信比丘僧不復疑苦不復疑習不復疑盡不復疑道方成其信成其禁戒成其多聞成其布施成其智慧亦能自禁制不殺生不盜竊不婬泆不妄語不飲酒如是阿難正使人終身相給施衣被飲食臥具病困醫藥不及我此恩德也佛告阿難假使女人欲作沙門者有八敬之法不得踰越當以盡壽學而行之譬如防水善治堤塘勿漏而已其能如是者可入我律戒何謂八敬之法一者比丘持大戒女人比丘尼當從受正法二者比丘僧持大戒半月已上比丘尼當禮事之三者比丘僧比丘尼不得相與並居同止四者三月止一處自相檢押所聞所見當自省察五者比丘尼不得訟問比丘僧事以所聞見若比丘僧有所聞見訟問比丘尼比丘尼即當自省察六者比丘尼有庶幾於道法得問比丘僧經律之事七者比丘尼自未得道若犯戒律當半月詣眾中首過自悔以棄憍慢之態八者比丘尼雖有百歲持大戒當處新受大戒幼稚比丘僧下坐以謙敬為之作禮是為八敬之法我教女人不得踰越當以盡壽學而行之假令大愛道審能持此八敬法者聽為沙門賢者阿難受佛語已熟諦便作禮而出報大愛道言瞿曇彌可勿復愁已得捨家之信去家就戒佛說女人作沙門者有八敬之法不得踰越但當終身勤意學行之耳持心當如防水善治堤塘勿漏而已阿難便一一為伯母說佛所教勅八敬之事言能如是者可入佛法律大愛道即歡喜而言唯諾阿難聽我一言譬如四姓家女沐浴塗香衣莊嚴事而人復欲利益之安隱不怖以好華香珍寶結為󳥞瑤持與其女豈不愛樂頭首受耶今佛所教勅八敬法者我亦歡心願以首頂受之爾時大愛道便受大戒為比丘尼奉行法律遂得應真然後異時大愛道比丘尼與諸長老比丘尼俱行詣賢者阿難而問言阿難是諸長老比丘尼皆久修梵行且已見諦云何當使為新受大戒幼少比丘僧作禮阿難言小且待我今入問之阿難即入稽首佛足下白佛言大愛道比丘尼言是諸長老比丘尼皆久修梵行且已見諦云何當使為新受大戒幼少比丘僧作禮佛言止止阿難當慎此言勿得說也但汝所知不如我知若使女人不於我道作沙門者外諸異學梵志及諸居士皆當以衣被布地求哀於諸沙門言賢者有淨戒高行願行此衣上令我長得其福佛言阿難若使女人不於我道作沙門者天下人民皆當解髮布地求哀於諸沙門言賢者有戒聞慧行願行此髮上令我長得其福若使女人不於我道作沙門者天下人民皆當豫具衣被飯食臥床病瘦醫藥願諸沙門當自來取之若使女人不於我道作沙門者天下人民奉事沙門當如事日月如事天神過踰於諸外道異學者上若使女人不於我道作沙門者佛之正法當千歲興盛佛復語阿難以女人作沙門故使我法五百歲而衰微所以者何阿難女人有五處不能得作何等為五女人不得作如來至真等正覺女人不得作轉輪聖王女人不得作第二忉利天帝釋女人不得作第六魔天王女人不得作第七天梵天王夫此五處者皆丈夫得為之耳丈夫得於天下作佛得作轉輪聖王得作天帝釋得作魔天王得作梵天王佛說是已皆歡喜受行是時如來還舍衛國在祇樹給孤獨園與比丘僧千二百五十人俱王波斯匿心自念言佛是釋種出家處山以成無上正真等覺威景神妙天龍鬼神無不宗仰為人說法上中下言悉善其聞所說莫不歡喜開福塞禍言入泥洹即便嚴出導從如常至門下車群臣俱前直揖却坐而白佛言頃承釋子端坐六年道成號佛為實爾不是世所美乎佛語王曰吾真是佛世不虛傳王復言曰瞿曇自稱為佛故非佛也佛復答王過去久遠時世有佛名曰定光授拜吾決汝於來世九十一劫當得作佛字釋迦文有三十二相八十種好十八特妙之法十種神力四無所畏一事不足不名為佛吾今具有故為如來無所著正真覺也王迷情疑重質言曰瞿曇年少學日甚淺所以者何世有婆羅門修治水火精勤苦體不去晝夜九十六術靡不經涉年高德遠不蘭迦葉等六子輩名稱蓋世猶未得佛佛者實尊以是推之惟疑不信佛告王曰吾今為王說法真諦善聽勿疑王曰善哉佛答王曰小有四事皆不可輕何謂為四一者太子雖小當為正君此不可輕二者小火燒草草盡乃止此不可輕三者龍子雖小能為風雨雷電霹靂此不可輕四者道士雖小已入道要深妙之慧飛行教化度脫人民此不可輕於是世尊為王而作頌曰太子福成當為正君愚人輕慢禍舋是生正由心出能重能輕宿行所得福自隨形能觀德本然後觀人道要以備大王思惟小火得草所燒無限須彌寶山亦從小起智者觀物無小無大遇龍不避小毒害人比丘破惡精進入禪道成神通變現度人見諦淨無垢已度五道淵佛出照世間為眾除憂患王聞正言垢重情蔽遺疑未悟前禮佛足辭退還宮是時國內有婆羅門居富多寶老無兒子禱祠盡力未後生男其年七歲得病便亡其父憂毒臥不安席不復飲食聞佛能除憂患即詣祇洹佛問梵志有何愁憒顏色憔悴婆羅門言我年老耄正有一子捨我終亡悲憐痛毒佛告梵志人有恩愛便得憂悲梵志情迷便白佛言恩愛之樂有何憂悲佛言不然如是至三婆羅門不解走出祇洹見二人樗蒲心自念言此必智者能解我疑便問二人恩愛為樂為憂悲乎即答梵志天下之樂無過恩愛梵志復言吾見瞿曇向我說此二人答曰沙門瞿曇反世惑人慎無信焉國內愚者共嗤佛語乃上聞於王令王惑意便謂夫人夫人字末利便告之曰瞿曇可笑反論失理何有恩愛而生憂悲耶夫人對曰佛不虛言其實如此也王復謂言汝尊瞿曇加是宗親其信而已夫人白王何不自往若遣智臣請啟所問驗世狂惑王聞其言即召智臣那利繩汝持吾聲問訊瞿曇世人愚惑妄傳尊旨橫言恩愛而生憂悲怪其理乖是故遣信下承風化若佛有教汝諦受之臣受王命即詣祇洹禮佛却住斯須進前長跪白言國主波斯匿稽首座前問所不解願見示導散告真言於是如來命臣就坐而告之曰恩愛之本淵流難盡憂悲之惱一由恩愛又告大臣吾今問卿意解便對譬如有人父母終亡妻子死盡財沒縣官此人憂惱可堪勝不大臣對曰審如尊教又言大臣古昔有人居貧窮困而其娶婦得富家女嬾墯無計日更貧乏家困餉饋欲奪更嫁妻聞家議便以語夫我家勢強必當奪卿當作何計夫聞婦言將共入房今欲與汝共死一處即便刺婦還復自刺佛告那利繩恩愛相殺何但憂悲臣受佛教禮退還宮具宣尊旨王意不悟猶嗤此言復謂未利瞿曇何故正作此語夫人白王欲啟一事願見採省王曰便說夫人問曰彼方二郡一名迦夷二名拘達盧若有白王云彼二國他王劫取王當云何王謂夫人吾之豐樂因此二國若有此問情用憂憒夫人復言太子琉璃皇女金剛若疾若亡王當云何王答夫人此情難堪夫人問王此為恩愛生憂悲不賤妾醜陋得侍幃幄一旦病亡王當云何王答末利吾情迷荒命將不全夫人復言此為恩愛生憂悲不王意乃解即便下床遙禮祇洹歸命三尊懺悔謝過盡形竟命首戴尊教佛在舍衛國祇樹給孤獨園眾僧具足而為說法國王波斯匿以日昳時道過佛所下車却蓋拱袖直前稽首于地却就王位佛問王言從何所來衣弊形瘦乎王即離席揮淚對曰國大夫人背棄天下侍送靈柩安措始還近承世尊顧臨鄙國雖以哀悴貪得表災性頑愚闇情惑邪聲今始乃解明教至真憂悲苦惱皆由恩愛每惟道訓世所希聞於時世尊而告王曰復坐善聽王言唯諾佛言眾生受形無老無壯無豪無賤命盡之日無不分散譬若春華色無久鮮結實華落果熟離本須彌寶山劫盡壞爛大海深廣猶有枯竭人命危脆智者不怙唯有修德精進履道佛時作頌曰命如菓待熟常恐會零落以生皆有苦誰能致不死如河流駛疾往而沒大海人命亦如是逝者不復還佛告王曰遮迦越羅典領四域飛行案行七寶導從雖壽千年亦死過去諸天食福肴膳自然至其祿盡亦復磨滅比丘破惡一心思禪榮利不移志重若山神通真人猶復滅度如來出世權慧現身金剛德體明暉大千迴匝三界濟度群生十力世雄猶現泥洹人生世間命不久停忽若電流如風過庭尊榮寶位其若夢矣推古驗今無始不終輪轉五道見諦反真佛為國王而作頌曰如河駛流往而不反人命如是逝者不還雖壽千年亦死過去合會有離無親可恃世皆有死三界無安諸天雖樂福盡亦喪志堅若地德重若山真人無垢寂然歸滅快哉福報所願皆成上寂大人自見泥洹於是波斯匿復白佛言何謂自愛何謂自護佛言善哉問也大王諦受人生於世四大合成性愚習癡殺盜婬欺不信道行此不自愛也習善行仁覺世非常信死更生情存三尊奉戒攝心信以篤道守禮以謙孝順至誠此人處世自愛者也積善履德身無抂橫志行修明上天衛護無男無女眾行歸身兵刃不傷虎兕無害自護之方唯持戒行佛為波斯匿而作頌曰凡人為惡不能自覺愚癡快意後受熱毒生無善行死墮惡道往疾無間到無資用自愛身者慎護所守調心正體福應上天士有信行為聖所譽自愛如是快解無憂惡行危身愚謂為易善最安身愚人謂難信法奉戒慧意能行上天衛之智者樂茲仁愛不邪安止無憂能除恚怒從是脫淵王聞法言愚解望斷前受五戒群臣從官皆發道心天龍鬼神歡喜樂聞爾時世尊在舍衛國祇樹給孤獨園為眾說法天龍鬼神四輩弟子嚴整具足於是摩訶迦葉垂髮弊衣始來詣佛世尊遙見歎言善來迦葉豫分半床命令就坐迦葉進前頭面作禮退跪自陳曰余是如來末行弟子顧命分坐不敢承旨大眾僉念此老道士有何異德乃令世尊分坐命之此人㑺又唯佛明焉於是如來察眾所念欲決所疑廣論迦葉大行齊聖世尊又曰吾以四禪禪定息心從始至終無有損耗迦葉比丘亦有四禪因禪得定意吾以大慈仁愛一切迦葉體性亦慈如此吾以大悲濟度眾生迦葉比丘大悲如此吾以四禪三昧而自娛樂無有晝夜何等為四一者無形三昧二者無量意三昧三者清淨積三昧四者不退轉三昧迦葉比丘亦有是三昧吾本樂六通今已得六通迦葉比丘亦得六通何等為六一者四神足念二者悉知一切人意三者耳徹聽四者見眾生本五者知眾生所趣行六者諸漏皆盡今已無畏三界獨尊吾以四定表彰法御何等為四一者解定二者智定三者慧定四者戒定名色皆滅梵迹獨存無憂憙想生死根斷迦葉比丘亦復如是世尊又曰過去久遠時有聖王名文陀竭高行暉世功勳感動忉利天帝欽其異德即遣車馬詣闕迎王王乘天車忽然升虛天帝出迎與王共坐娛樂盡歡送王還宮佛告比丘爾時天帝者大迦葉是也文陀竭王者則是吾身往昔天帝以生死畏座令吾並坐吾今以無上正真法御之座報昔功德佛說本昔加以聖德顯比丘迦葉一切解脫皆發無上正真道意法教名遠莫不樂受佛從迦維羅衛國與千二百五十比丘俱過拔耆國界度人民去至維耶離詣奈氏樹園城中有女人名阿凡和利聞佛來化歡喜無量即便嚴出與五百女人俱佛勅比丘端意低頭勿妄顧視色欲亂人唯道能制抑情撿心智者必能今有女人名阿凡和利與五百女人俱欲聽說法汝曹各護淨行持之勿放諸比丘唯諾受教阿凡和利詣門下車叉手當心低頭直前頭面禮佛却就女位世尊告曰形不久住色不久鮮命如風過少壯必衰勿恃容姿自處污行世間迷惑禍起色欲三塗勤苦智者能閉女聞佛言心解欲止便發道意自歸三尊於是阿凡和利退坐白佛不以女賤得服法言願樂如來明日枉尊及比丘僧顧下薄食佛法默然已為許可起以頭面作禮歡喜而去是時城中有長者子五百同輩聞佛來垂訓止住奈園即皆俱行詣佛聽法車馬服飾五色輝煌出城詣園人從車馬寂然如法詣門下車叉手直進禮拜陳情却坐男位佛告族姓子榮位尊豪快樂如意皆是前世福德所致今復見佛功德增益諸長者子歡喜退坐長跪請佛明日屈尊哀臨蔬食佛便告曰已先受請佛不二諾諸長者子復白佛言不審請主姓字是誰佛言向受阿凡和利請明日當往長者子白佛此是國民豈得在先佛告族姓子如來慈普不問尊卑諸長者子前禮佛足辭退還家過告阿凡和利語曰佛者至尊用一切故來化吾國飯佛及僧吾等應先男尊女卑卿當在後慎勿供辦故來相語女白長者子無以豪強威力加弱也今乞四事若見惠者不敢在先何謂四事一者乞令我心保善莫移二者乞令我命保在莫亡三者乞令財物保在無滅四者乞令世尊常住教授莫詣餘國即謂女曰善心叵保命亦如是非吾能辦便相謂言此女福人先得飯佛乃覺非常甚可喜樂中有年少耻甚出後當共固之便勅市監罷不作市阿凡和利遣婢市買了無所得還視庫藏眾膳備具唯乏薪炭行求不得出庫㲲布香油灌之以供飯具明日至時遣使白佛城門復閉使還白言城門不開知是諸長者子所作女自念言法應遣使表白供辦云何得通便告鸚鵡汝行白佛鸚鵡受勅飛出其家諸長者子輩舉弓射之奉使請佛威神所接箭化作華便詣佛所飛住虛空白佛言眾嚴畢辦唯願枉尊於時眾祐法導威儀足蹈門閫天地震動龍雨淹塵天樂下從諸音樂器自然而鳴佛坐飯竟行澡水畢為說經法五百長者子阿凡和利及五百女人逮得法眼皆受五戒已佛與比丘僧還詣奈氏園一切歡喜無不樂聞佛從維耶離與千二百五十比丘僧及千優婆塞俱詣那難陀國波和離國是時國內奉事六師迷於邪行城中有豪長者字阿夷拔提弗奉事尼揵精勤第一聞佛來顧往詣尼揵所禮拜如常尼揵問曰卿聞瞿曇來至此不對曰已聞尼揵語曰汝往難沙門瞿曇一事當令如噎拔提弗言何謂一事乃令不對乎曰汝難瞿曇吾聞沙門呪願一切普得飽滿猥將大眾來適飢國費損人食此大無益拔提弗受命而退即詣佛所瞻覩神德威相赫然弟子法儀恂恂洋洋敬心踊躍拱袖進前直揖却坐而白佛言欲請一事願蒙授解佛言恣所欲聞拔提弗言伏聞瞿曇饒益一切令得安隱而將大眾顧臨飢國減損民食費而無益佛告阿夷拔提弗言吾從九十一劫以來未聞勸人為福損而無益也吾聞尊貴富樂本起布施未有唐捐費而不報也人行仁義現世稱傳後得生天勸善代喜福祐隨身又告長者財有八危損而無益何謂為八一者為官所沒二者盜賊劫奪三者火起不覺四者水所沒溺五者怨家債主橫見奪取六者田農不修七者賈作不知便利八者惡子博掩用度無道如是八事至危難保八禍當至非力所制是故如來以此因緣勸人布施安置福田深堅難動水火盜賊不復得害壽終生天衣食自然佛告長者真言至要化世愚惑若不信者自毀人本墜墮三塗若能覺識改聞易行遷神無為所向分明阿夷拔提弗聞佛說法情喜內定退坐自陳愚癡積惑未識正真所質非法實非鄙意尼揵所遣奉使不遜願佛垂恩原恕罪咎佛言汝能自覺此福無量長者歡喜復白佛言情闇難悟欲問所疑佛言隨意所問今當為汝事事分別長者問曰伏聞如來慈等普救不審法教偏駮不等有得道者有不得者抱疑日久願尊開蒙佛言善哉問也諦聽諦受譬如農夫宿有二業一田業高燥肥沃二田業下濕瘠薄於春和時等力興功下種應節耘除草穢至秋獲實斗斛懸殊佛告長者人功不偏所收不等者地厚薄故也人聞吾法信受奉行如意所得喻如沃田所收無數今比丘比丘尼優婆塞優婆夷者是也隨意入深神通無礙人聞道言背而不信喻如下田沒溺不生今六師尼揵等是也世尊又曰譬如有人持器取水一器完牢二者穿壞若用受水完者恒滿穿者漏盡人聞道教精進修勤奉戒不違嚴勅身口喻如完器所受無限人聞道法不受不信加行謗毀忘失人本還入惡道喻如穿器無所盛貯佛告長者宿命善行乃得見佛雖復尊豪然不信道者譬如狂華落不成實拔提弗心喜稱善真言感神所說至誠便發無上正真道意受戒而退國內一切皆發道意六師邪術一皆毀廢天人龍鬼宣明法聲於時佛從波和離國與千二百五十比丘俱還祇樹給孤獨園是時舍衛國界中間有郡名隨蘭然有婆羅門名阿祇達多智明慧居富無比往詣阿難祁祁家論議事訖問須達曰今此都下頗有神人可師宗者不須達答曰子未聞乎釋種王子出家為道道成號佛身色相好非世所見法戒雅正照除心垢神通明達知眾生原諸天龍神莫不奉承每說法言精義入神非吾螢燭所能宣陳阿耆達聞佛聖德五情內慘即問曰佛今所在可得見不答曰近在祇洹開廣真言明日阿祇達往詣祇洹入門見佛威神光明敬心內發前禮佛足却坐一面佛為說法歡喜踊躍即便退席請佛及比丘僧垂化照臨一時三月佛以神旨知往古因緣默然受請阿耆達得佛許可辭退還國於是阿耆達還家嚴供極世珍美是日世尊與五百比丘僧往詣隨蘭然時阿耆達天魔迷惑耽荒五欲一者寶飾二者女樂三者衣食四者榮利五者色欲退入後堂告勅門士不得通客一時三月不問尊卑須吾有教如來到門閉而不通便止舍邊大叢樹下佛告比丘僧此郡既飢人不好道各各自便隨利分衛舍利弗受勅獨升忉利天上日食自然眾僧分衛三日空還時有馬師減麥飯佛及比丘僧阿難已得其麥以鉢受之心用悲疾曰諸天名味國王供饍每謂其味不可尊口今得此麥甚為麤惡何忍持此供養佛乎持所得麥造一老母佛者至尊法御上聖今欲飯佛請母熟之功德無量母答阿難吾今怱務不能得為比居一母聞歎佛尊馳出求索阿難授之即時令熟佛食呪願阿難心結佛欲解之餘飯施與百味香美非世所有阿難意解曰如來妙德不可思議是時世尊欲詣拔耆國先使阿難往告阿耆達阿難受教即便往告阿耆達見阿難來意猶未悟即問阿難如來今為所在阿難報曰世尊在此爾來三月前受卿請尊無二言一時已竟告別當去阿耆達聞佛垂化乃無供養悲怖交至即馳詣佛頭面作禮而自陳言愚癡罪覆違失言信願佛慈悲恕原其重佛告梵志明汝至心阿耆達歡喜前白佛言願留七日得敘供養佛以歲至即便可之時日舍利弗從天來下歲節已過當詣拔耆國阿耆達取供養餘具遍散道中欲令佛蹈上而過佛告梵志飯具米糧是應食噉不宜足蹈佛受其施便為呪願而作頌曰外道所修事精懃火為最學問日益明眾義通為最人中所歸仰遮迦越為最江河泉源流大海深為最眾星列空中日月明為最佛出於世間受施為上最阿耆達心悅結解逮得法眼淨國人大小皆發道心前禮佛足歡喜而退於時阿難承佛威神知諸比丘心中大疑因宜白佛如來神妙三達廣照知眾生念因緣所趣不審何故食麥一時願佛開化散解眾疑佛告諸比丘過去久遠時有大國名曰盤頭越時世有王字曰頻頭王有太子名曰維衛出家學道道成為佛猶名維衛相好威德諸佛法一所從比丘六萬二千人俱時父王飯佛及比丘僧嚴飾幢幡極世之珍城內整頓煒煒煌煌時有梵志清潔德高從諸弟子因事入城顧問眾人有何異節光飾乃爾行人答曰頻頭王子得道號佛今日當來王及臣民供養故耳道士答言世人甚迷捐棄甘饌食此人為如卿所說人者應食馬麥五百弟子同聲讚善中有一人而諫師曰師言非也若如彼言此人德尊應食天厨佛告諸比丘爾時高行梵志則吾身是也五百弟子今若曹是也時諫師者舍利弗是也吾種此栽於今始畢告諸比丘各護心口慎無放恣善惡隨人久而不捨宜修明行可從得道吾所償對於此了矣諸比丘聞經歡喜受戴奉行
夫得無障礙眼者身為佛身得無恐怖心者法為佛法過此已往行不圓滿功為未足遠生死則摘之以說空開冥途則勞之以救苦與大比丘眾應如是住不可思議法師俗姓康氏諱法藏累代相承為康居國丞相祖自康居來朝父謐皇朝贈左侍中法師是如來得目有辟支一毛終年以勵堅貞竭日而修戒行年甫十六煉一指於阿育王舍利塔前以伸供養此後更遊太白雅挹重玄聞雲華寺儼法師講華嚴經投為上足瀉水置瓶之受納以乳投水之因緣名播招提譽流宸極屬榮國夫人奄捐館舍未易齊衰則天聖后廣樹福田大開講座法師策名宮禁落髮道場住太原寺證聖年中奉勅與于闐國三藏實叉難陀譯華嚴經神龍年中又與于闐三藏於林光殿譯大寶積經惟聖之所歸依惟皇之所迴向爰降綸旨為菩薩戒師太上皇脫屣萬機褰衣四海亦受菩薩戒因行菩薩心法師糞掃其衣禪悅其食前後講華嚴經三十餘遍楞伽密嚴經起信論菩薩戒經凡十部為之義疏闡其源流如千燈光明自不相隔閡如一音演說各隨類信解其初以力入道也十大牛不如一青牛其終以力濟時也十香象不如一赤象於無量劫作無量緣伽藍許之為法橋者俗推之於法矩豈謂法橋斷而法炬滅同聲者椎胸叫喚異類者舉身毛竪先天元年歲次壬子十一月十四日終於西京大薦福寺春秋七十其年十一月二十四日葬於神和原華嚴寺南帝念若驚聖情如失誥曰中使故僧法藏德業自資虛明契理辨才韞識了覺融心廣開喻筏之門備闡傳燈之教隨緣示應乘化斯盡法真歸寂雖證無生之空朝序飾終宜有褒賢之命可贈鴻臚卿贈絹一千二百疋葬事准僧例餘皆官供妃主公主等禮懺展轉施捨勤祈所有󱙪塔飾終威儀導引莫不備具弟子等忍其死傳其教合掌頂禮嗚咽而不自勝其辭曰西方淨域離俗塵千葉蓮華如車輪不知何時成佛身案纂靈記云西京華嚴寺僧千里撰藏公別錄縷陳靈跡然是傳未傳海域如渴聞梅耳目非長難矜井識今且討片文別記中概見藏之軌躅可聳人視聽者掇而聚之古來為傳之體不同或先統其致後鋪所因或首標姓名尾綰功烈故大史公每為大賢如夷齊孟軻輩立傳必前冠以所聞然後始著其行事此無他德行既峻譜錄宜異故爾愚也雖慚郢唱試效越顰仰彼圓宗列其盈數仍就藏所著華嚴三昧觀直心中十義而配譬焉一族姓廣大心二遊學甚深心三削染方便心四講演堅固心五傳譯無間心六著述折伏心七修身善巧心八濟俗不二心九垂訓無礙心十示滅圓明心深悲兩心互准可見書云措諸枉思無邪經曰為淨土是道場乃直心之謂也事將顯實語不芟繁悉舉因緣聊彰本跡其傳第一科曰釋法藏者梵言達摩多羅字賢首梵言跋陀羅室利帝賜別號國一法師俗姓康氏本康居國人屠門濫說解在字釋雖僧會異時而曇諦同跡亦如法護月支人支氏吉藏安息人安氏外所謂因生以賜姓是也諦護後稱支竺蓋從西師改焉猶吉法二藏皆歸釋氏內所謂四河入海是也高曾蟬聯為彼國相祖父自康居來朝庇身輦下考諱謐皇朝贈左衛中郎將母氏夢吞日光而孕以貞觀十七年癸卯暢月旁死魄而生身當四方合統之朝值三寶重興之運庸詎非商頌所謂自天降康者乎康居地接竺乾人侔梵眾既饒師子能胤法王偉矣哉弟寶藏以忠孝聞此之謂族姓因緣豈非以廣大心誓願觀一切法悉如如乎第二科曰年甫十七志銳擇師遍謁都邑緇英懊其拙於用大遂辭親求法於太白山餌朮數年敷𨵃方等後聞親疾出谷入京時智儼法師於雲華寺講華嚴經藏於中夜怱覩神光來燭庭宇廼歎曰當有異人弘揚大教翌旦就寺膜拜已因設數問言皆出意表儼嗟賞曰比丘義龍輩尚罕扣斯端何計仁賢發皇耳目或告曰是居士雲棲朮食久玩雜華為覲慈親乍來至此藏既飡儼之妙解以為真吾師也儼亦喜傳炷之得人自是預流徒中後發前至高超二運白牛也力騁通衢俯視六宗赤象也躬行實土不由他悟莫若自知此之謂遊學因緣豈非以甚深心誓觀真如要盡源底乎第三科曰及總章元年儼將化去藏猶居俗儼乃累道成薄塵二大德曰此賢者注意於華嚴蓋無師自悟紹隆遺法其惟是人幸假餘光俾沾制度至咸亨元年榮國夫人奄歸冥路則天皇后廣樹福田度人則擇上達僧捨宅乃成太原寺於是受顧託者連狀薦推帝諾曰俞仍󱚲新剎周羅遂落敻󱜆常科此之謂削染因緣豈非以方便心推求簡擇趣真方便乎第四科曰既出家未進具承旨於所配寺講百千經時屬端午天后遣使送衣五事其書曰蕤賓應節角黍登期景候稍炎師道體清適屬長絲之令節承命縷之嘉辰今送衣裳五事用符端午之數願師承茲采艾之序更茂如松之齡永耀傳燈常為導首略書示意指不多云後於雲華寺講有光明現從口出須臾成蓋眾所具瞻延載元年講至十地品香風四合瑞霧五彩崇朝不散縈空射人又感天華糝空如霰後於佛授記寺譯新經畢眾請藏敷演下元日序題入文洎獵月望前三日晚講至華藏海震動之說講室及寺院欻然震吼聽眾稻麻歎未曾有當寺龍象狀聞天上則天御筆批答云省狀具之昨因敷演微言弘揚祕頤初譯之日夢甘露以呈祥開講之辰感地動而標異斯乃如來降祉用符九會之文豈朕庸虛敢當六種之動披覽來狀欣暢兼懷仍命史官編於載籍無慮前後講新舊兩經三十餘遍大帝永隆年中雍州長安縣人郭神亮者修淨行暴終諸天引詣知足天宮禮敬慈氏有一菩薩讓之云何不受持華嚴亮以無人講為辭曰有人見講胡得言無及甦委說眾驗藏之弘轉妙輪人天咸慶矣故演義鈔顯證云講得五雲凝空六種震地向非入慈悲之室著和忍之衣昇空觀之座而能融智海播辯河者孰能與於是乎此之謂講演因緣豈非以牢固心設逢極苦樂受深觀心不捨離乎第五科曰夫華嚴大不思議經者乃常寂光如來於寂場中覺樹下與十方諸佛召塵沙菩薩而所說也龍勝誦傳下本滿十萬偈東晉廬山釋慧遠以經流江東多有未備乃令弟子法淨法領等踰越沙雪遠尋眾經法領遂至遮拘槃國求得前分三萬六千偈來歸時有佛賢三藏為偽秦所擯投趾東林遠善視之馳使飛書解其擯事賢後至建康於道場寺譯出領所獲偈南林寺法業筆受成五十卷則知西天應北天之運契期金水之年東林助南林之緣發光木火之用共成大事益耀中華東安寺慧嚴道場寺慧觀及學士謝靈運等潤文分成六十卷然於入法界品內有兩處文脫歷年僅乎四百製疏餘乎五三經來未盡之言猶如射地義有不安之處頗類窺天莫究闕遺強成箋釋唯藏每慨百城之說多虧一道之文捧香軸以徒悲擁疑襟而莫決引領西望日庶幾乎果至聖唐調露之際有中天竺三藏地婆訶羅齎此梵本來屆藏乃親共讎校顯驗缺如聲聞于天尋奉綸旨與成塵基師等譯出補之復禮潤文慧智度語依六帙本為定暨女皇革命變唐為周遣使往于闐國求索梵本仍迎三藏實叉難陀譯在神都作起乎證聖䍧年功成乎聖歷狶歲計益九千偈勒成八十卷命藏筆受復禮綴文梵僧戰陀提婆二人譯語仍詔唐三藏義淨海東法將圓測江陵禪師弘景及諸大德神英法寶而下審覆證義於譯堂前陸地開百葉蓮華眾睹禎祥競加精練然攻木後其節目致貫華眩彼文心雖益數品新言反脫日照所補文既乖緒續者懵焉藏以宋唐兩翻對勘梵本經資線義雅協結鬘持日照之補文綴喜學之漏處遂得泉始細而增廣月暫虧而還圓今之所傳第四本是清涼山鎮國沙門澄觀疏玄義云其第三本先已流行故今代上之經猶多脫者願諸達識見闕而續之則觀之累詞悃愊後進宜勿忘焉久視年中又奉詔翻大乘入楞伽經七卷進內璽書褒之曰得所譯楞伽經補求那之闕文翦流支之繁句鈎深致遠文要義該唯識論宗於茲顯矣凡與日照譯密嚴等經論十有餘部合二十四卷竝則天制序深加讚述復至神龍年中與喜學奉詔於林光殿譯大寶積經文殊師利授記會三卷藏本資西胤雅善梵言生寓東華精詳漢字故初承日照則高山擅價後從喜學則至海騰功得以備詢西宗增衍東美󱜆乎十德之萃擷其九會之芳此之謂傳譯因緣豈非以無間心觀其真理盡未來際不覺其久乎第六科曰初至相儼和尚每嗟大教久阻中興會驅光統椎輪益仰聖尊大路因躡扶纖指於慧表緝妙宗於毫端成華嚴經中搜玄義鈔五卷其文也玉寡其理也金相追琢為難鎔裁有待藏以親窺室奧獨擅國工善巧逞能其器甚利乃效同恥者之述撰探玄記二十通俾璞玉耀嚴身之華渾金成刮膜之具既玉無泣者或金可懸乎抑且味搜探之二言品先後於一字先搜則艱矣後探則便焉其難也擇而聚之之勞其易也引而取之之速蓋師列十門而搜已資尋一經而探之然或㳂淺就深陟遐自邇聊憑俗諦試較真談則周禮夏官條職名中有搜人焉有探人焉搜人掌十二閑務審行九政以導悟昏蒙其猶儼之搜玄統十二分教宗舉九部以開示知見耶探人掌誦敘王志道國政事以巡天下而喻說諸候使不迷惑曉萬民之心正向王化亦猶藏之探玄傳通佛意演法宗趣以喻世間而掩映眾說使不混淆開群生之目深感佛恩耶窮一化之始終資二玄之廣略可謂立之斯立正是玄之又玄若向二帙不倚五編則撫持也儻然靡暢或據五編不憑二帙則咀嚼也澹乎無味野諺云師明弟子哲豈前後相成之謂乎舉要言之搜玄者索隱之離辭探玄者鉤深之異語隱能心索十玄之妙旨霞張深可力鉤十義之圓科月滿遂使包羞者前哲受賜者後生儼藏連稱提孩具審古所謂死且不朽久而彌芳者歟自餘鐘虛而有問必醻劍利而無疑不剖涉華嚴之縕者撮機要而補之其名數曰教分記三卷指歸一卷綱目一卷玄義章一卷策林一卷就是示歸路之十科也各標十義通顯百門移海影於目前簇蓮界於掌上復以行願所極止觀方成乃擬天台法華著華嚴三昧觀華藏世界觀妄盡還源觀各一通可令有目得珠孰曰我心匪鑑蔚傳盛觀雅契沖宗又顧象教誕敷龍經𥧲盛讀誦者竹葦聲訓為𥱼橇而況天語土音燕肝越膽苟非會釋焉可辨通遂別鈔解晉經中梵語為一編新經梵語華言共成音義一卷自敘云讀經之士實所要焉實顯驗言題誨人不倦古有華嚴經內佛名二卷菩薩名一卷莫知集者而鳩聚闕如藏乃𨵃載其名略無遺漏添成五軸為世所珍經出虬宮已來西東靈驗繁蔚而或班班僧史或聒聒俚談義學之徒心均暢日耳功是競躬覽者稀由是簡二傳而聚異聞考百祥而謄近說緝華嚴傳五卷或名纂靈記使千古如面知祖習之無妄焉楞伽實難於往入密嚴非易得鉤深梵網真詮法門嚴憲三界無怙唯戒可恃皆成義疏備舉源流加且發蒙即山下出泉升進乃地中生木三根雖異十信是資󱜑導義流俾歸教𥧲於是製起信論疏兩卷別記一卷十二門論法界無差別論亦編正義如別流行多心雖小不輕疏出塵中經義法華或云有疏餘光未照扶桑媧皇之代太皡也玉鏡披圖金輪耀德顧貝葉之書甚博祈悉檀之訣稍頻廼貢金師子章一篇而仰悟之此作也搜奇麗水之珍演妙祇林之寶數幅該義十音成章疑觀奮吼於狻猊勝獲賮賝於鵝雁雖云遠取諸物實乃近取諸身以頷下之光為掌中之寶則彼玉龍子之實玩豈如金師子之虛求啟沃有餘古今無比復念妙度餘六真歸在三般若母於勃陀引無極也僧伽孫於曇摩續莫大焉故製三寶別行記一卷均曉盲聾故也晚以新經既加一會舊疏或涉三思爰隨補袞之文聊括提綱之義重述略疏始妙嚴品至第六行迎知報盡因越次析十定微言僅了九定未絕筆而長逝料簡有十二卷門人宗一慧苑兩續遺󱡐一師足二十軸頗近從蠅苑公成十六編或譏繼組是惟尺有所短詎得寸無所遺此之謂著述因緣豈非以折伏心或若失念煩惱暫起即便觀察折伏使觀心相續乎第七科曰藏年十六鍊一指於阿育王舍利塔前以申法供越翌載因入山學道屬慈親不悆歸奉庭闈綿歷歲時能竭其力總章初藏猶為居士就婆羅門長年請授菩薩戒或謂西僧曰是行者誦華嚴兼善講梵網叟愕且唶曰但持華嚴功用難測矧解義耶若有人誦百四十願已為得大士具足戒者無煩別授號天授師及後曆曰永隆元年覲親于夏州道次郡牧邑宰靡不郊迎緇侶為榮屬神龍初張柬之叛逆藏乃內弘法力外贊皇猷妖㜸既殲策勳斯及賞以三品固辭固授遂請迴與弟俾諧榮養至二年降勅曰朝議郎行統萬監副監康寶藏頗著行能早從班秩其兄法藏夙參梵侶深入妙門傳無盡之燈光照暗境揮智慧之劍降伏魔怨兇徒叛逆預識機兆誠懇自衷每有陳奏姦回既殄功効居多雖攝化無著理絕於酬賞而宅生有緣道存於眷顧復言就養實寄天倫宜加榮祿用申朝獎寶藏可游擊將軍行威衛隆平府左果毅都尉兼令侍母不須差使主者施行斯惟智鏡如磨戒珠無纇進度協忠貞之節慈光融孝友之規故得神人無功匪伐其善君子不械能尊厥親曾子所言國人稱願然曰幸哉有子如此所謂孝也已者法師其人也此之謂修身因緣豈非以善巧心靜觀真理不礙隨事巧修萬行乎第八科曰垂拱三載雲漢之詩作矣詔藏於西明寺立壇祈之長安邑尹張魯客為請主每夕齋戒未七日雨沾洽天冊萬歲中雍州長吏建安王綰留務值愆陽亦求藏致之應如響答甞於曹州講場適辨教宗邪正有道士謂訾玄元含怒問曰諸法為平等以不答平等不平等又問何有二耶答真俗異故非一槩黃冠益󱜅大詬三寶翌旦󱡋面歘見鬚眉隨手墮落遍體瘡疱遽來懺過願轉華嚴百遍讀經未半形質復舊神功元年契丹拒命出師討之特詔藏依經教遏寇虐乃奏曰若令摧伏怨敵請約左道諸法詔從之法師盥浴更衣建立十一面道場置光音像行道始數日羯虜覩王師無數神王之眾或矚觀音之像浮空而至犬羊之群相次逗撓月捷以聞天后優詔勞之曰蒯城之外兵士聞天鼓之聲良鄉縣中賊眾覩觀音之像醴酒流甘於陳塞仙駕引纛於軍前此神兵之掃除蓋慈力之加被長安四年冬杪於內道場因對敭言及岐州舍利是阿育王靈跡即魏冊所載扶風塔是則天特命鳳閣侍郎博陵崔玄暐與藏偕往法門寺迎之時藏為大崇福寺主遂與應大德綱律師等十人俱至塔所行道七晝夜然後啟之神輝煜爚藏以昔甞鍊指今更隳肝乃手擎興願顯示道俗舍利於掌上騰光洞照遐邇隨其福力感見天殊或覩銑鋈睟容或觀纓毳奇像瓌姿瑋質乍大乍小大或數尺小或數寸於是頂釭指炬者爭先捨寶投財者恥後歲除日至西京崇福寺是日也留守會稽王率官屬及五部眾投身道左競施異供香華鼓樂之妙矇聵亦可覩聞洎新年端月孟旬有一日入神都勅令王公已降洛城近事之眾精事幡華幢蓋仍命太常具樂奏迎置於明堂觀燈日則天身心護淨頭面盡虔請藏捧持普為善禱其真身也始自開塔戒道達于洛下凡擒瑞光者七日抱戴者再中宗復位神龍元年冬勅令寫藏真儀御製讚四章曰宿植明因專求正真菴園晦跡蓮界分身闡揚釋教拯濟迷津常流一雨恒淨六塵辯囿方開言泉廣𤀹護持忍辱勤修精進講集天華徵符地震運斯法力殄茲魔陣爰標十觀用契四禪普斷煩惱遐祛蓋纏心源鑒徹法鏡澄懸慧筏周運慈燈永傳名簡紫震聲流紺域梵眾綱紀僧徒楷則鎮洽四生曾無懈息播美三千傳芳百億三十二句百二十八言雖文表虛宗而事皆實錄景龍二年中夏憫雨命藏集百法師於薦福寺以法禱之近七朝遽致滂沱過十夜皆言浹洽狀告詔批曰法王乖範調御流慈敷百座以祈恩未一旬而獲應師等精誠講說當致疲勞省表循環再三欣悅後踰再朏救嘆如初勅曰三寶熏修一旬流液慈雲演蔭法雨含滋師等精誠遽蒙昭感由是中宗睿宗皆請為菩薩戒師崆峠之遺美是追萬乘歸心八紘延首無機見阻有苦待除藏顧新經化大行焉知真丹根遍熟矣因奏於兩都及吳越清涼山五處起寺均牓華嚴之號仍寫摩訶衍三藏并諸家章疏貯之善願天從功侔踊出尋復請許雍洛閭閻爭趨梵筵普締香社於是乎像圖七處數越萬家南齊王之精修西蜀宏之善誘重興茲日敻掩前朝故人皆不名而稱華嚴和尚焉景雲再春時雨罕潤冬又不雪人皆籲天君命召藏禁中懇訊救農之術乃啟沃曰有經名隨求則得大自在陀羅尼若結壇淨寫是總持語投於龍湫應時必獲詔可其請遽往藍田山悟真寺龍池所作法未旬大雪表聞制報曰勅華嚴師比屬愆陽憂纏寢食故令潭所啟請祈恩遽得三寶流慈兩度降雪師等精誠上感遂乃盈尺呈祥欣稔歲之有期喜豐年之可望慮不周洽且未須出山屈師重更用心待後進止及六出遍四方復降詔曰勅華嚴師寒光稍切不委法體何如昨者使還云師燒香纔畢旋降甘雪雖則如來演貺實由啟懇虔誠預喜豐年略茲示意至先天元年十一月二日太上皇以藏誕辰賜衣財暨食味誥曰勅華嚴師黃鐘應律玄序登司欣承載誕之祥喜遇高祺之慶乘茲令日用表單心故奉法衣兼長命索餅既薦四禪之味爰助三衣之資願壽等恒沙年同劫石霜景微冷法體安和近阻音符每增翹仰因書代敘筆不宣心橋陵脫屣褰衣忘機養德以藏乃心王室每著精勤悟道有因嚴師無怠別賜絹二千匹俾贍興福所須至如井中騰素呾纜之光耳飡奇說氷內現窣覩波之影目驗嘉祥偈排地獄之災二十字俾知心佛經拔钁湯之苦七百人來跪群僧藏乃或辨彼金言所從或假其玉軸令寫莫不惰學者起懸頭之志阽危者荷援手之慈此之謂濟俗因緣豈非以不二心隨事萬行與一味真理融無二乎第九科曰世寡尚賢皆慚下問人多自聖莫悟大迷加復語異華戎教分權實而唯尋末派罕究本源信若飛蓬窺同側管致使廗上之義多臆斷黌中之言或面從縱有梵旅來儀伽譚委悉翻加擯黜之辱懶致諮諏之勤藏也蓄銳俟時解紛為念既遇日照三藏乃問西域古德其或判一代聖教之昇降乎答曰近代天竺有二大論師一名戒賢二稱智光賢則遠承慈氏無著近踵護法難陀立法相宗光即遠體曼殊龍勝近稟青目清辯立法性宗由是華梵兩融空色雙泯風除惑靄日釋疑氷外訓有言醫不三世不服其藥矧於聖典叵謬憲章以梁陳間有慧文禪師學龍樹法授衡岳思思傳智顗顗付灌頂三葉騰芳宛若前朝佛澄安遠聽憶靈山之會夢聆台嶺之居說通判四教之歸圓悟顯一乘之極藏以寢處定慧異代同心隨決教宗加頓為五其一曰小乘教其二曰始教其三曰終教其四曰頓教其五曰圓教就是或開或合有別有同融正覺之圓心變方來之邪見永標龜鏡實淬牛刀從學如雲莫能悉數其錚錚者略舉六人釋宏觀釋文超東都華嚴寺智光荷恩寺宗一靜法寺慧苑經行寺慧英竝名雷於時跡露於後至比丘尼眾從問道者多誦晉經大都稟教僧尼僉以護律栖禪為恒務即知華嚴本祖自阿難海而來龍猛佛賢禪風靡墜觀行雙翼可缺一乎初藏與海東義想法師同學其後藏印師說演述義科寄示於想仍寓書曰夙世同因今生同業得於此報俱沐大經特蒙先師授茲奧典希傍此業用結來因但以和上章疏義豐文簡致令後人多難趣入是以具錄微言妙旨勒成義記傳之彼土幸示箴誨想乃自閱藏文如耳聆儼訓掩室探討涉旬方出召門弟子可器瀉者四英俾分講探玄人各五卷告之曰博我者藏公起予者爾輩因榍出榍執柯伐柯各宜勉旃無自欺也且海表覺母想為始祖然初至止若東家丘及法信遐傳得群迷遍曉斯實闇燭龍之眼頓放光明織火鼠之毛益彰奇特誘令一國學遍十山雜華盛耀蟠桃󱜑亦藏之力爾日出月走俱在於東頓漸兩圓文義雙美此之謂垂訓因緣豈非以無礙心理事既全融不二還令全理之事互相即入乎第十科曰先天元年龍集壬子周正月月幾望右脇于西京大薦福寺享年七十僧夏未悉誕以辜月歿亦如之則李巡有任養之評孫炎有蟄伏之解應茲兩釋終彼浮生矧乃其來也居朔後其去也在望前是表漸圓先標等覺豈非菩薩清涼月遊於畢竟空者哉越五日太上皇賜誥賻贈曰中使故僧法藏德業天資虛明契理辯才韞識了覺融心廣開喻筏之門備闡傳燈之教隨緣示應乘化斯盡法真歸寂雖證無生之空朝序飾終宜有褒賢之命可贈鴻臚卿賻絹一千二百匹葬事準僧例官供唐制文武官薨卒一品賻物二百端粟二百碩降及九品限止十端今茲厚禮可驗皇恩有司給營墓夫卒人功十日諸王公降及士庶禮懺施捨叵歷數焉以其月二十四日葬於神禾原華嚴寺南送葬之儀皆用追寵典屬國三品格式禮也門人請祕書少監閻朝隱撰碑文概表行跡翌載中春建于塔所古所謂其生也榮其死也衰此之謂示滅因緣豈非以圓明心頓觀法界無障無礙乎麟史稱歿有令名者三立焉則法師之遊學削染示滅三立德也講演傳譯著述三立言也修身濟俗垂訓三立功也演一乘圓旨憑十節妙緣廣記備言庶或有中傍𧥮訶者引文心云舊史所無我書則博欲偉其事此訛濫之本源述遠之巨蠧也子無近之乎雖多奚為以少是貴愚𥈌焉曰敬佩良箴然立定哀之時書隱元之事信以傳信疑以傳疑自古常規非今妄作況此皆憑舊說豈衒新聞且記藏公之才之美也實得面無怍色口無媿辭顧起信多小之詮譔成行廣略之錄一傳一碑又史者使也執筆左右使之記也傳者轉也轉授經旨傳廣碑略使授於後恭以師兄大德玄準為名仍以大乘遠為別號體葉偈之旅首花嚴之座嗣仍孫於想德欽益友於藏公且曰古賢以取其言而棄其身心為盜也今學則稟其訓而昧其迹顏實靦焉況有小鳴之徒或陳大嚼之說玷污前哲眩惑後生雖復閻朝隱有碑釋光嚴有傳惰於披閱勇在矯誣矣至有譏史學為魔宗黜僧譜為廢物及談疏主緣起或作化人笑端是謂讌朋不無忝祖可掩耳而走豈俾躬處休以致遠甞宦玉京濫名金牓聊翻鴃語或類象骨遂命直書難從曲讓有乖即正無異不編猶恨目瞶寶洲耳驚金奏仙枰一遇因路盡而坐忘帝樂九成俄曲終而夢覺罪知相半用捨在緣緬徵關右之評顗續遼東之本後博贍者幸刪補焉于時天復四春枝幹俱首於尸羅國迦耶山海印寺華嚴院避寇養痾兩偷其便雖生下界幸據高齋平揖群峰敻拋世路而所居丈室密邇蒙泉韶光煦然潤氣蒸兵衣如遊霧露座若近陂池加復病躬目勞燒炙是使棲闐華水窓霏艾煙厭生而或欲梵軀志問疾者多皆掩鼻有誰逐臭空慚海畔一蕕無所竊香莫遂山中三嗅及修斯傳自責增懷傷手足虞含毫不快欻聞香氣郁烈有餘斷續再三尋無來所誰料羸君歸載變成荀令坐筵時有客僧持盈亦言異香撲鼻春寒劓嚏因爾豁然僕既勇於操觚僧亦忻於󱛶齆斯豈掇古人芳跡播開士德馨之顯應乎傳草既成又獲思夢覩一緇叟執一卷書而曉愚曰永徽是永粲元年也劃爾形開試自解曰此或謂所撰錄永振徽音長明事跡始於今日故舉元年者耶然而深恧諛聞莫排疑網適得藏大德遺像供養因削二短簡書是非二字為筊擲影前取裁再三是字獨見心香所感口訣如聞古德既陰許非非今愚乃陽增病病不為無益聊以自寬或人不止囅然且攎胡曰子所標證說春夢可乎哉愚徐應曰是身非夢歟曰是然則在夢而欲黜夢其猶踐雪求無迹入水願不濡者焉書不云乎有大夢然後有大覺如睡夢覺故名佛也抑且王者以乾坤謫見每慎方來庶人以晝夜魂交能防未兆譬形端影直豈心正夢邪人或不恒巫醫拱手苟冥應悉為虛妄念大亦涉徒勞耶聞昔尼父見周公高宗得傳說信相金鼓普眼山神皆託靈遊能融妙理故兩朝僧史亦一分夢書況聖教東流本因睡感從昏至曉出假入真今也出則窘步樵原入則酣眠燬室暫息凄凄之歎宜從栩栩之遊客既溺客之笑容予乃宰予之睡興因憶得吳中詩叟陸龜蒙斷章云思量浮世何如夢試就南窓一𥧌看於是乎擲握筆引幽枕遠尋宰予我近訪邊孝先瞥遇二賢各吟五字曰糞牆師有誡經笥我無慚僕於恍惚中續其尾云亂世成何事唯添七不堪
歸命世間救苦海度彼岸大悲降魔怨我釋寶積經莊嚴十六種真實微妙義欲令法久住自利利他故問曰汝欲釋寶積經應先釋此法問以何義故名為寶積答曰大乘法寶中一切諸法差別義攝取故所有大乘法寶中諸法差別相者彼盡攝取義故名曰寶積一聚二積三陰四合和義一名異是中一切大乘法中如來為諸菩薩十六種相差別說法何者十六種相一法邪行相如是菩薩行邪行已名為行邪行相二正行相如是菩薩行正行已名為行正行相三行正行利益相菩薩住正行已名法行等行善行四行法行諸相差別五於諸菩薩所生慈心相為令生敬重心行說相故六菩薩住正行學戒相故七聲聞戒與菩薩戒中說優劣勝如相故八菩薩善學菩薩戒已能與世間智等饒益他行差別相故九受彼菩薩藏時教修聲聞戒相差別十不善學沙門相差別故十一不學沙門相差別故十二住假名行相差別故十三住真實行相差別故十四如來方便化度眾生相差別故十五說微密語相差別故十六於菩薩藏中得教誨已善信有益相差別故大乘經中如來為諸菩薩說如是等十六種相差別法故彼法門中此一切諸相現所說故彼大乘法寶中所有諸相盡攝取故此妙法門名為寶積問曰云何彼大乘正法寶中所有諸相而此法門中所攝取成答曰迦葉有四法退失智慧如是等黑朋所攝八種四句攝邪行相差別故迦葉菩薩有得四大伏藏如是等六種四句所攝正行利益相差別如是此諸二十二四句具說染淨退益之事迦葉名菩薩者非但名字名為菩薩如是等有三十二種相差別應知迦葉菩薩功德無量無邊我當以譬喻演說如是十九喻所明諸相差別應知迦葉菩薩欲學此大寶積經乃至其燈明者聖慧根是其黑闇者諸結業是是名住正行中攝諸戒相差別應知迦葉譬如種在空中而能生長者從本以來無有是處乃至能出無量百千聲聞辟支佛報如是等明聲聞戒喻菩薩戒中勝劣相差別攝故應知爾時世尊復告大迦葉言乃至從本以來畢竟淨故如是等攝取世間出世間智饒益他行事差別相應知迦葉汝等觀內莫外逃走乃至出家人有二種病何等為二一者懷增上慢而自伏心二者壞他發大乘心如是等攝取受彼菩薩藏時教修聲聞戒相差別應知迦葉沙門沙門者以何義故名為沙門復云何沙門迦葉有四種沙門乃至如是普明是名菩薩速疾法通如是等攝前三種沙門不善學沙門相差別應知爾時尊者摩訶迦葉白佛言世尊希有希有此大寶積經行大乘者而能作利益乃至讀誦受持書寫此大寶積經彼人即供養一切諸佛如是等於菩薩得教授已善信有益相差別攝故應知如是大乘中所說十六種諸法相差別攝取故此法門名為寶積應知耳佛住王舍大城問曰何故初明住處答曰佛住此處者欲令敬重彼處故重福眾生敬此處故增長善根是故先明住處問曰何故此法唯王舍城說非餘城郭答曰釋此法門法王住處故喻如王舍王所止住故明王舍此大法門亦復如是法王住處釋成此義故說住王舍城問曰何故唯在耆闍崛山非餘方中答曰說此大乘法比於聲聞緣覺乘中增上義故增上自利利他行故與大比丘眾八千人俱菩薩萬六千人俱問曰既因菩薩明此法門以是義故應說菩薩大名稱眾說聲聞眾有何義也答曰說聲聞眾若有聲聞於大乘中所有疑心為除彼疑故若有不定助成正信若有自謂得清淨者為欲捨離彼淨心故復有聲聞謂盡諸結於佛法中無復所修所謂滅諸煩惱等障心生逮得己利為欲捨離彼慢心故此法門中為諸菩薩說煩惱障滅因彼煩惱障及滅智障亦非餘所說勝於聲聞緣覺中得上果報問曰聲聞眾數此諸菩薩從何而至答曰未來世中有疑惑者為令除彼疑惑故經家所說從他方諸佛國土而來集會問曰何故說言皆得不退轉也答曰皆得不退轉者已得具足四忍故一生得者聞說此法堪為器故問曰是諸菩薩從他方諸佛國土而來此土成有何益彼世界中是諸如來各自說法答曰為益眾生故此世界中亦有眾生彼諸菩薩本所化受既見本同修諸行故是則樂見及本所化諸菩薩法以復受是行餘方亦有無量諸佛為令生渴仰敬重諮請親近之心說無量佛故令諸眾生生堪得心起勇猛精進不生疲惓復是釋迦如來本所化故憶本化度修諸願行事從他方來親近如來問曰何故明菩薩多說聲聞少答曰說菩薩眾多者此法門中所辯諸行彼盡因為諸菩薩說問曰何故先說聲聞眾答曰因彼加持所說法故問曰何故說言從他方來集會皆得一生者說懈怠我慢故令不生往求於正法對治此患故言自樂法故從他方來集會不為順他心故釋成遠來諸佛世界中此諸菩薩已得佛位尚為法來況於餘者云何不來問曰如來何故但對迦葉說此法門不對菩薩答曰如來告大迦葉時知堪能說故唯未知覺復未正信以釋成堪知覺信大乘義故是中邪行所攝八種四句上上相釋漸次應知第一四句說退失智慧邪行相事第二四句退失智慧已忘於正念第三四句滅正念已令滅白法第四四句滅白法已似非菩薩行惡心相第五四句行惡心相已難調伏故第六四句難調伏已行於邪盜第七四句行邪盜已不應親近而能親近第八四句不應親近而能親近已令不助菩薩行成於邪行對治此故正行所攝亦有八四句上上相釋漸次應知第一四句說為滿足助道智已令不忘正念第二四句令不忘正念助道智增長故第三四句不忘正念已增長白法第四四句增長白法已行似菩薩心想行故第五四句行不惡心事善調伏故第六四句善調伏已行於正道第七四句既行正道已應親近者而能親近第八四句應親近而能親近已令隨菩薩所行諸行成於正行先所說正行利益有六種四句上下相釋漸次應知第一四句菩薩如是多行正行已習成福德智慧第二四句依功德智慧習成已令得障淨第三四句依障淨已令一切法門助習通達一法門故第四四句依習一切白法門已一切相一切種利益一切眾生故復修行無量功德第五四句既修行無量功德已令過無明住地第六四句依過無明住地已令得無障礙地是名此諸二十二四句之中所說漸次自此已後還彼前四句次第解釋說應知經言迦葉菩薩有四法退失智慧問曰以何義故發此說答曰修大乘者為得無上菩提方便故愚癡者為令示現故放逸者令正勸故怯弱小心者令助慰喻使發大意故已行正行者為令讚歎故問曰明四法者此數無義而說自體明故答曰四算數者說攝取義故廣不可盡伏防聽者不樂多聞故以數攝故令憶持則易如繩穿華不使零落故問曰何以故唯定四不多亦不少答曰遮無窮及無義問故復有喻者退失三種助智攝取故明四數復有餘者略說有三種智慧聞思修等是中前三法多示盡失助聞慧智故第四法者多明盡失思修慧等是故說四法次者是諸法中示相近漸次差別解釋義佛告迦葉時勸令聽眾聽眾之徒一心不念餘緣聽故法者捨於人故言聽法若不言法者容有生疑為欲說法為欲說人問曰先言菩薩者以何義故名為菩薩答曰行大乘者此菩薩名為攝取多義然今略說三義說應知一者信二者修行三者證云何信覺知甚深智慧而能令覺故云何修行為自利利他因故往行無上菩提云何得證以智慧力故令得證無上菩提退失智慧者明二時有二種失一已得失二當得失何者退云何失於無漏中失當得餘者世間故二時俱失不甄說退失智慧故問曰無漏亦失答曰解釋不爾說退失智慧者欲明不放逸因於所作事中令作法故言退失智慧何以故有漏智者與無漏智助道因故是有漏智得已未得二故便失無漏智失者以不得故既證無漏智則無有退失問曰云何不尊重等法令能退失智慧答曰瞋恨故不敬不敬故不聞不聞故不生解以不生解故即現退失智慧悋惜諸法所受諸法祕不盡說故不聞不聞故於未來世中眾緣不具緣不具故退失智慧有樂法者為作留難說諸因緣沮壞其心說有餘言所犯覆藏不能悔過等故得聞障報已聞障報故得愚癡因是故未來必得愚癡以愚癡故退智慧其心憍慢自高讚己卑下他人故令恨他以恨他故即為倒說已顛倒說故於未來世中招倒以招倒故退失智慧問曰何時退失答曰二時中現及未來問曰若布施等諸法亦是退失因有悋等諸法者何故但說唯退失智慧因不說布施等退失因也答曰易失故先說菩提是智性故諸餘波羅蜜者從彼智所生智依止故菩薩於智中邪行已即於菩提及助菩提法中不名正行是故但說退失智慧因不說布施等退失因如是不敬等法退失智慧因四句顯說不樂聞等四法是中不敬重故顯說不樂聞悋惜法故不聞障他法故得不聞障報我慢故姤心倒說如是不能助聞等智退失意此四法已以復有餘智相謂生於四悔法現及未來何者四法一不能生解二眾緣不具三助愚癡福報四及已顛倒故依不聞故於現法中不生正解依不聞故於未來世中眾緣不具依聞障故亦於未來世中得愚癡報依姤心倒說故未來世得顛倒報問曰不尊重敬法及不敬法師者此二句重說有何義答曰此二句重說中顯示具足不樂聞意設有人瞋謗不敬法故不聞其法敬重法師故樂聽聞法復有瞋恨不敬重法師故不聽聞法復有瞋敬重法故能樂聽聞法若二俱瞋恨謗不敬重者彼眾無方而能聽聞是故此二句重說示現具足不樂聽聞法意悋惜諸法所受諸法祕不盡說者此二句有何義悋惜諸法見既於他所知解中勝故即於法中祕不盡說護得後不敬防畏勝故或復有義若請不請一向不說故悋法者或有向說或復不說或復悋法故棄捨正法已捨法故即壞其心所受諸法祕不盡說起悋惜心行故說言壞行有樂法者為作留難說諸因緣沮壞其心說有餘言所犯覆藏不能悔過如是等句有何異義是中有樂法而作留難者此是說有餘言云何樂法者而作留難說諸因緣沮壞其心呵責說有餘言所犯覆藏不能悔過云何沮壞人法並說諸惡所有法從人所欲樂聽聞者彼法及彼人已無實言及無義者而言能種種說既說已即令不復樂聞云何說諸因緣呵責等所說不正復言無限或復樂聞者為助種種難訪無限等言說聞難訪等即便不聽亦不樂聞云何不能為說教故復請而不受有他樂法者來請問說法已悋惜法故即不為說復不請餘法師等若欲請聞不為許可云何覆藏說其聽者及呵聽眾亦說彼法汝等無智此法甚深不能通達知故已說聽眾故覆藏正法如是障法因緣令得難處果報其心憍慢自高讚己卑下他人如是等句有何義憍慢者說初句云何憍慢若讚己為勝毀謗於他云何讚己為勝自所說不善修行不正見他所說皆善修行亦正於中起慢妬心云何毀謗於他若他善說善修行中生不善說不善修憍慢妬心想已憍慢患故令不能得證正覺智慧諸法盡證所攝此要略而說一唯所退失二如何退失三以何時失四所有既法退失彼盡顯示何處退失者於智慧中如何退失以何想退失者失已解釋何時退失者現在及未來所有既法而退失者明不敬重等四法已有此不恭敬等四法能令退失智慧等法障故說四對治法復次迦葉菩薩有四法成大智慧何等為四所謂尊敬重法及敬法師等菩薩順行此敬等法因故得與大智因故生四種智慧何等為四一者起二者成熟三者滿足助道四者能為成菩提然彼恭敬故樂聽聞法既聞法已便得起發智慧隨所聞讀誦受持諸法以清淨心廣為人說而不求一切名聞利養恭敬等事故令得化他成熟心智善知智慧從多聞生精進不懈怠如救頭燃聞法誦持樂如說行不隨言說常求多聞聞則憶持不忘故令得滿足助道智行其實行行不隨言語及已音聲為實行故令能得成菩提智慧是中尊敬重法及敬法師者以不敬重故對治說敬重應知隨所聞諸法讀誦受持是中聞者以耳識故誦持者以意識故或復聞者以聞慧故誦持者以思慧故經言以清淨心廣為人說者以離慳妬嫉心故不求一切名聞利養恭敬等事者是則悋法因故利養者衣服等恭敬者禮拜等名聞者稱揚諸功德以多聞故堪得聞慧等智已如救頭燃修求聞慧為求聞慧故勸轉明修慧譬如有人或燃頭或燃衣彼人捨一切諸事先救頭及衣服菩薩亦如是知聞慧是智因智者乃至亦能得一切智因故轉勤求聞為自利利他故隨所聞法而能誦持及如說行者若隨聞而能取義者彼已順行故則能生如順智非如但有音聲語言者非如但求聞非但口說或復無義故或復所說皆無出世之益順次解釋不尊敬重法及行順法已成悋惜諸法悋惜法已於樂求法者起諸障礙祕不為說彼滅此三種智因已無智故則起我慢自法對治尊敬法者已順行法及次法故離慳悋惜心已隨所聞法廣為人說好樂法故求多聞記具多聞已即能行自利利他之行隨說修行不著語言語言音聲等事菩提心者唯智根本一切智者唯菩提心為本是以不忘菩提心故忘菩提心及已不忘諸法因故佛告迦葉菩薩有四法忘失菩提心何等為四欺誑阿闍梨等問曰何故但說有四法能忘失菩提心因不多不少答曰忘失有四種故略說有四種一不正信忘失二信顛倒忘失於菩提心中見有過故三所受諸法皆是假名心故忘失四得法體心忘失此四種忘失中對有四種因如是次第應知是中欺誑阿闍梨師長等者於師長前不能如實語既犯罪不發露故妄語心誑故即成欺誑師長是中阿闍梨者能諫及勸指授隨彼所犯為令發露此不應作先所犯罪為欲懺滅故說諸方便汝應如是作師長者若能助益長秀聖者雖非師長已有諸功德故憐愍與樂勸止惡修善為既犯故令彼以妄語忘失以是義故助得增上業報已助得增上業報故成不正信忘失菩提心應知若彼不能令忘失者如是彼已習妄語及得戒障故忘失菩提心是名初因無疑悔者令生疑悔同修梵行中無疑能令生顛倒疑故同梵行中正修戒行者於戒中令起疑惑故彼如是同梵行中不至心恭敬及行諂曲心能於戒中生疑惑故生深重業障彼以是故於菩提心中顛倒不正信見過故忘菩提心彼若不能令生疑惑者如是彼已謗說故令忘菩提心是名第二因修大乘人呵罵誹謗廣彰惡名樂修法者隨所有法利彼能令遠離背故若有信樂修大乘者為欲壞彼故呵罵誹謗廣彰惡名說不善言破壞說無利益無利益語是中不善語者說惡名響彰其諸過所謂破戒發言說謂惡廣彰人短謂非梵行分別說者不稱功德隨彰其說惡有如是等事彼如是向諸菩薩說無利語分別廣彰惡名等若欲修大乘者如是等令退迷惑彼如是向諸菩薩心不恭敬已所有功德則便覆藏已覆藏故令惡深重業障以彼障故本所修戒心即便滅壞若使不能覆藏菩薩真實功德者彼如是以得戒障故退滅其心是名第三因以諂曲心與他從事非真實心者欲為諸法師開彰諸祕密之事令生迷惑故是中諂者以虛偽無有實心而與從事故曲者以心諂誑非真實心與人隨順為欲諸法師開彰說行諸祕密之事從諸法師所聞深密微妙法已若有修行大乘者為彼能起誹謗意作如是意已令助無量惡業以有彼業障故應得順法心而成遠離退失若不能誹謗遠離者彼以如是故於戒障中心得退失略說以何退失所謂心何時退失現法中及已未來行中如何等行於師尊長中不正恭敬等故有何等相具四法故彼以顯說對治彼故說四善法應知經言菩薩乃至失命因緣不故妄語者護治實語故以不惜身命故何況戲笑者菩薩於微輕罪中生大怖畏故常以真心與人從事者以離無我諂曲心故是中真心者實心隨順親近故離無我患者菩薩如實親近不示假名行離諂曲遠離不調伏惡心故於一切菩薩生世尊想能為諸菩薩於四方中稱揚功德者隨所得法利彼常讚歎故自不愛樂諸小乘法隨所化眾生令彼一切住阿耨多羅三藐三菩提者不樂狹小乘己劣弱故既得上義行所攝取化意欲故此諸句漸次重釋欺誑阿闍梨等復不供養恭敬阿闍梨師長等故於戒法中不生慇重速疾之意自無慚愧悔過見他有慚愧悔過者為令惱故助不安樂心憂惱彼己無慚愧開令悔故於修大乘人中說諸惡事以謗菩提心所起諸利益他心無故以諂曲心與他從事非實真心復有不失諸句漸次重釋以實語不忘菩提心集因故不失菩提心所起眾生饒益故自身中所有無量希有諸法知已敬菩提心及一切智因故於菩提心并一切菩薩所起世尊想已敬菩提心故所化眾生彼一切勸令向阿耨多羅三藐三菩提不憙樂求行狹劣小乘之法菩提心者是菩提應義問曰若是菩薩初發心者我當成於正覺彼心有何等性復有何相有何等念有何功德有何勝事以何所攝為誰根本是誰現氣因誰所依止答曰初正願性豈欲求相菩提為念及念眾生以一切智因無量功德一切世間聲聞緣覺願中上故為勝信地所攝無上菩提根本慈悲現氣因菩薩戒所依止然是發菩提心略有二種一者出世因二者不出世因是中出世因者若發心已永遂不忘是名出世因不出世因者若心不永遂中忘彼心退亦有二種一者永退二者不永退是中永退者若有數退而復能生不永退者若退已即生然彼心以四種緣四種因及四種力而能生何等四種緣一者見聞如來希有變化故發菩提心二者因於無上菩提以聞法為憐愍利益眾生故發菩提心三者菩薩為欲正法久住故發菩提心四者見末世眾生受諸重苦故發菩提心何者四種因一者具性故二者具善知識故三者慈悲為首故四者不驚怖世間長夜種種深重有聞等因故何等四力一者自力二者他力三者因力四者修行力是中自力者以自力故堪樂欲發阿耨多羅三藐三菩提心是名自力他力者以他所勸令發心是名他力前所習大乘善法者是名因力現在法中親近知識長夜之中聞思等正法習行善不息者是名修行力是中若廣略此四緣及四因藉故若使內自力及以因力具此二因生彼心者如是故名為有益名堅不動而生他力修行力生彼心者名為不應動失應知彼心退轉相亦有四種無性故惡知識所攝於諸眾生不起悲愍心及恐怖世間故不忘菩提心菩薩還憶持彼菩提心故能修行功德智明助道所攝善根法中彼如是修諸行已善法滅不增長因故說諸法經曰佛語迦葉菩薩成就四法所生善法滅不增長何等為四但以憍慢心讀誦世間經典呪術如是等問曰何故唯有四法明因能滅善法不能增長不多亦不少答曰善法有四種滅不增長故此略有四種善法滅不增長事一者不生滅不增長二者不能增長滅不增長故三者除拔根本滅不增長四者作及遠離滅不增長是中不生諸白法滅因者以我慢心故讀誦世間經典求諸呪術不能通達菩薩六波羅蜜及菩薩法藏菩薩以我慢心降伏故悕望名聞利養妬勝憎他常誑故求於世間呪術不能求善白等法已不生諸白法滅盡故能令盡滅及先所得者以緣事故聞習轉弱故是不增長滅何以故貪著利養名聞故親近諸檀越是中利養者衣服等供養者禮拜等著於利養名聞故說著利養名聞耳以著利養名聞故受於邪命資養等顯說應知以親近檀越家故多有親近中諸患若彼有如是二疑助成者故說以如法得財利養以為不滅因以依諂曲等意故不住聖處彼如是著名聞利養親近諸白衣家故以多緣親故聞等善法不能增長聞等不增長已聞等諸善法悉不增長故令盡義便滅根本因故及增謗菩薩已惡見還增及謗菩薩法藏己瞋故於諸菩薩覓諸錯謬等患令為諸菩薩以虛實等罪謗故令得大罪以此罪業因緣故所有善法從根本拔除遠離滅盡遠離滅因故未聞未曾受持諸脩多羅法而能誹謗未聞者未至耳識道故未曾受持者雖至耳識道不誦持諸頓說教及諸脩多羅法謗以是義故如來說此脩多羅大阿波提舍中亦說此義若有邪師能測量如來意者彼人得大毀謗正法之事是故彼遠離諸盡法故諸白等法令滅顛倒對治故明此白等法句應知是故如來告迦葉言迦葉菩薩成就四法所生善法轉勝增長不令有失轉復倍勝何等為四捨離邪法唯求正法如是等是中唯求正法者六波羅蜜菩薩法藏所說正聞非不正聞所明世間呪術等不定聞現事故言非不定聞復是隨如勸心者柔軟善心故顯示何意求世間語言呪術等求因故著我慢者成世間呪術等事求世間呪術語言者成捨利養恭敬名聞之心令捨故言求六波羅蜜及菩薩法藏耳以法財利養為足捨離一切諸邪命等及安住知足聖主性中者以法利為足如法所得利養心足故捨離一切諸邪命等者遠離諸諂曲等心故安住知足聖主性中者不生疲倦心故得失不以心故彼如是行之正行已為成自利利他行故防護他心若有失事不諫向人罪過虛實何況覓人長短諸過是菩薩修行六波羅蜜菩薩法藏以於諸佛法中心不通達是中唯佛為現作證故不生謗心何以故佛菩提無邊及所信根非一故演說諸法亦治諸法總略而明以何退失不能增長如何退失以何時失及何等法彼以顯說以何退失不能增長者謂諸善法如何退失者以我慢心求世間語言咒術等漸次說以何時失者現法中及未來何等法者具足四法白朋中亦爾所有善法生及如何生以何時生及何等法生以何對治說復此諸法漸次以何我慢所攝諸利養等希望求世間語言呪術等求以隨所家中見利養者則能親近此家身為利養名聞被縛妬悋心故因彼家所有餘菩薩親近者為令起瞋及以惡謗因瞋謗彼人故則謗正法白朋法中漸次明離慢等諸患故六波羅蜜所攝菩薩修學正聞故能行順法行順法已如法得施以為知量捨離一切諸邪命等安住知足聖主性中以著利養名聞謗因緣故不說他人罪過實以不實不求人短離謗菩薩心故能行利益如法等事行如法行故不謗正法捨離滅諸白法因諸法故修行不滅諸白法因已捨離似非菩薩隨一一相習行惡心等修行似菩薩直心修相習諸行故為令勸故明顯生滅苦不行諸惱等行故佛語迦葉菩薩有四種諂曲心菩薩常應捨離何等為四於佛法中心生疑悔不決了如是等問曰何故唯說四法答曰為因四種諂曲等法故以有此四種諂曲心故說四諂曲應知何等四一者於乘諂曲二者化受諂曲三者助功德諂曲四者助智諂曲是中乘諂曲者於佛法中心生疑惑不決了等及不敬尊復不敬諸戒等法於佛法中生疑惑等故諸大乘中生不信默然行是中於諸佛法中以有故生疑以有大意德故生惑以其不可得故生不決了等事化受諂曲因者於諸眾生起憍慢瞋恨妄想等以慢等心故化諸眾生中恨默故不能化導憍慢瞋恨妄想等於諸尊及弟子并勸諫有益無益等中應知助功德諂曲因者於他利養中生妬悋等心是中見他得利養心起忿惱瞋意妬若見彼求而起惜心是名悋彼如是既起妬悋心熾盛故於助功德智中恨不修行故諸功德智即便退失助智諂曲因者於諸菩薩廣彰諸惡惡名惡稱惡行等說惡名等事前已解說為諸菩薩說諸惡等句為說大乘經應知以謗大乘故菩薩於助道智中默住懈怠不修行故修道智中成於退失以為此故說朋應知諂曲對治故佛語迦葉菩薩有四質直之相何等為四所謂所犯諸罪終不覆藏如是等是中所犯諸罪終不覆藏者是總向他發露者發露事故說者有犯能懺悔故彼如是懺悔是以後時不生悔恨等情發起善故或失國土或財者以真求實故示現不惜諸施等故身命難者以捨離身命不依止餘種種不舉餘事捨彼事已令惑人故憶餘事故一切惡事中罵詈誹謗撾打繫縛種種傷害受此苦時但求自責自憶業報不瞋恨他此諸句有何異義是中罵者說虛妄故瞋者虛實俱說故於他苦者已說種生姓等說諸惡事故誹謗者以因實見彰惡故撾打責數者於身中具諸緣故責數者具三業故復撾打者以手足等諸身分故殺者依身手等及刀杖等故繫縛者以繩索鎖等如是等事中唯責己之業報善惡業報因故不瞋恨他心不懷瞋恨等及無諸結使不懷瞋恨結使彼善堅住信欲之中設使有不可信諸佛法者彼能信以心清淨故顯說於大乘中身心成就此諸句漸次說於諸佛法中以疑心故不修戒行故令諸眾生中行諸邪行行邪行已彼利養中即生慳悋妬心以不能制妬心故見聞有功德利養諸菩薩中起誹謗廣彰惡名白朋法中漸次亦作依持戒故善持戒者善護諦語護諦語者能順忍法以具忍故得身心清淨以清淨身心故能信諸佛正法略說諂曲者是名心愧恒事何處諂曲於諸佛法中及以眾生以何時諂曲者現法中習不捨故亦至未來隨所有法及隨所說二種四句隨所有真直之相以何義中復以何時有記等法對治明於白法應知於諸諂曲心中諸菩薩諫及以諸真直心菩薩說真直心已為真直心菩薩說諸調伏義故防諂曲法故勸彼調順現示調順及不調順等法故佛語迦葉菩薩有四種不調順散壞之相何等為四讀誦經典而生戲論法及順法不隨而行於諸教誨中不調散壞如是等四法何故但說四法有四法有四種不調散壞因故何者不調散壞四法一者處不調散壞二者發行中不調散壞三者受用中不調散壞四者共住不調散壞是中不調散壞者名為不善調伏故喻如惡馬此諸不調散四法能障修彼菩薩行故名為不調散法是中聞諸法及修行處而生戲論者是名處不調散壞因喻如不調散惡馬以不調故還安本處已爾時不能善住復不能調伏不能散壞菩薩亦爾如法義中多聞已多聞故心不調伏被諸善知識正勸令行修諸法及次法不能正住於教誨中不能正受法行是名發行不調散壞因譬如不調伏惡馬安置正道處中以不調伏故向於惡道不調伏菩薩亦復如是為諸善知識所勸修行法及次法諸悔之中現以心顛倒分別念故即便倒取損他信施供養恭敬者是名受用中不調散壞因喻如不調伏惡馬共諸調伏馬同其一處而與諸調伏馬行異故說不調伏也不調伏菩薩亦復如是雖在調伏菩薩同其一處已漏戒行故受諸信施供養恭敬以成其悔恨於善調伏菩薩所行行不相似不樂知見善調伏菩薩中起心誹謗不生恭敬是名處不調伏散壞因譬如不調惡馬共諸調伏馬同其一處以不調伏故心不悅樂善調伏者共不調伏同其一處亦爾不調伏菩薩亦復如是以自有見取義故共諸善調伏菩薩同在一處故心不悅樂善調伏菩薩亦復如是是中調者根調勝故伏者一心滅惡得勝行故轉一切黑法對治說白朋法應知經言善說所聞聞便信受如所說行依止於法不依言說者非妬心諍勝故但聽聞正法唯求利益不求覓見人諸短菩薩如是行諸行已常得值不離法善知識隨順師教能知依止以餘言語所作皆善不失師意不退戒定者此諸句有異義是中於教誨處隨順師教者是總能令善以喻言語者聞善惡等忍故所作皆善者一切時不犯戒故不失師意者於教誨中心敬重故菩薩如是行諸行已常得值不離阿練善知識故不退戒定以調順心而受供養者所說不退戒定者重明戒以定名說故應知菩薩如是行行已諸常得不離行諸功德善知識見諸善調順菩薩已恭敬愛樂隨順善人勸受等行順向順意順諸功德為令得利此諸句有何異義是中善調及順等諸句前已解釋恭敬愛樂者示現喜敬重心故順向者樂見故順意者正親近意故順諸功德者樂聞意故為令得彼利者順行此法意故菩薩如是行諸行已成不離得眾首善知識略說以何故調順不調順邊壞事及云何而有唯以聞等諸相故以何時現法中及未來習學不止故以何等相具足四法行聞等法對治故說白朋等法應知起次說者行聞等法慢心故順行正法次法等行已於正教授處不如法行既正教授處不如法行已所用受信施中諸事彼令能墮不饒益處彼如是雜垢染心故見諸善調伏心菩薩已即不生恭敬對治漸次說白朋等法應知不調伏諸法中諫已勸修調伏等法故防護住調伏法菩薩錯謬等法勸修不錯謬等法故說錯謬不錯謬等法佛語迦葉菩薩有四錯謬法何等為四未與所化信受眾生而共同意是菩薩錯謬乃至攝取破戒惡人等是菩薩錯謬問曰何故但說四法答曰依四種錯謬法故說菩薩有四種錯謬何等四種一者不作錯謬二者過量錯謬三者不正作錯謬四者惡作錯謬是中不作錯謬者未受化眾生而與同意依化眾生勸令到究竟故信心敬眾生中所說法中斷絕是菩薩錯謬過量錯謬者非器眾生中說深妙上法故於小乘眾生希求大乘而不隨根說是菩薩錯謬不正作錯謬者為諸上根眾生說小乘法於大乘眾生求小乘不隨根說法是名錯謬惡作錯謬者住正行眾生如法持戒者持罰不敬攝取破戒等於持戒破戒中偏心倒說法故是中持戒者有三義應知住正行者不犯諸業故持戒者不缺漏諸戒故真法者敬戒法故有二種相釋成破戒者破戒缺漏戒故惡法者不敬重諸戒錯謬者取不正道及示不正道故應知此四錯謬句現說四法一者不說二者不相似說三者不稱根說四者惡說不說者對前後說法疲倦已生惡心故不相似說者所說無方便故不稱根說者喜樂小乘法故惡說者以利養心訓誨行行故是中惡心者以不說故於諸善根中而便退失不能滿足以不滿足故調誑眾生已說法中無方便善巧故及不能攝取諸上善根以樂小乘故及遠離上善根復常悕求利養心訓誨行行故不集功德及助諸惡故調誑眾生對治彼故白朋所說應知經言於諸眾生其心平等乃至普令眾生等住正行於諸眾生其心平等者自己及他心平等故於不深信眾生化未成熟者而為說法防護不作錯謬心知於一切眾生平等說法者法等故名為等法於非器眾生樂小乘等悕求大乘者隨力說法防護過量錯謬應知隨器說故普化一切眾生令入佛慧者信樂大乘上根眾生而意求小乘法勸令入佛慧防護不正作錯謬應知普令眾生等住正行者捨諸利養名聞破戒持戒等心以等同說法護惡作錯謬事應知諫菩薩不正取因及不應親近已示現可親近不可親近因故佛語迦葉菩薩有四非善知識非善等侶菩薩常應捨彼何等為四求小乘者但欲自利乃至親近以成世間利而無法利問曰何故定說四法答曰因非善知識故說四種非善知識非善等侶應知何等四種一者於乘中非善知識二者於行中非善知識三者於佛法中非善知識四者於正法中非善知識是中小乘人者但求己利不求他益性行狹劣相似故勸菩薩令遠離大乘法中故是名於乘中非善知識應知求緣覺者少欲少作背眾生益及修行處令勸菩薩遠離眾生益及諸行等以遠離益故成失行因是名於行中非善知識應知盧伽耶陀者說種種異言故勸令遠離於佛法中以遠離故成失行因是名於正法中非善知識應知彼親近己唯有世間利而無法利於善法中勤修故得成退失因以退失善法因故名為於正法非善知識應知對治非故說四種善知識經言諸來求者是菩薩善知識佛道因緣者對不斷絕大乘法故說諸來求者是菩薩善知識差別應知菩薩作是念我依來求善知識因故修無量功德迴向無上菩提修行不虛故不悕求小乘所修布施助成菩提作善根故令不失大乘行說法者是菩薩善知識生智慧純志者不失行對治以多聞故能令為他說法是故不求少欲之事聞慧多純志故雖得世間苦而不疲倦教化人令得出家者是菩薩善知識純志增長一切善法者不斷正法理對治勸出家故於諸邪法而成遠離以一切善根純志故作利益而不生懈怠疲倦退失諸佛世尊是菩薩善知識純志一切佛法增長者對治不失佛法故示現得諸佛挍量勝不退故釋成不著利養名聞等既著利養名聞故令遠離退失諸佛法修習純志諸佛法及以積善根力故不能退失以是義故從非善知識中諫己勸修如是實行行菩薩事故明不如實及如實諸菩薩相故佛語迦葉菩薩有四非菩薩而似菩薩何等為四一者貪求利養而不求法乃至樂聚徒眾不樂遠離問曰何故唯有四法答曰因四種非菩薩相故說四種非豈菩薩相事而似菩薩應知一者多聞相似二者阿蘭若相似三者造作功德行相似四者將諸徒眾相似貪求利養而不求法者菩薩於諸信心中悕求利養者雖復持法是名不如實非如實貪求名聞稱己之德不求出世功德者樂名聞菩薩者雖為阿蘭若是名不如實非如實貪求自樂不能救拔眾生諸苦者以利養悕求心縛故菩薩雖作功德行而名不如實非如實樂求聚徒眾不樂遠離者以供養恭敬心縛故菩薩雖是眾首而名不如實行非如實行菩薩如是行行已令失持法阿蘭若作諸功德及眾首之事對治彼故說諸真實功德應知經言能信解空亦信業報以信解空故不樂利養等事及信業報故憙樂諸法因樂法故聞修無量功德忍一切無我我所者以忍無我故不憙樂著名聞稱等事於一切眾生起大悲心者以大悲故悕求菩薩功德入涅槃意者以涅槃意不樂自樂不捨世間行者以不捨世間故拔眾生苦為化眾生者心不捨眾生故而行布施者以行施故善知眾生功德雖修行施而不望報者以樂寂靜故行施而不求報耳問曰白朋中演信樂等法說空等法何用答曰布施等助道諸行者意謂與聲聞緣覺等共諸行而欲聞菩薩勝行故及生猶豫心為欲現說聲聞緣覺不共助成正覺諸菩薩法故爾時佛語迦葉菩薩有四種得大伏藏何等為四能持諸佛能聞六波羅蜜乃至樂著山林心無懈怠問曰何故但定四法不多不少答曰為遮無窮故亦是非問故復為顯示未曾有因故說四種於長夜中善修空故得一切智猶修空因故無明闇弊世間者為滅無明故說法以能親近向涅槃心者寂靜甚深以不修故不調伏淨故世間者說上妙法誰能親近故財法二施是妬悋心相違久修習故世間樂阿梨耶為著阿梨耶故說法時能親近或復攝取一切菩薩行故略說四法諸菩薩有二種助菩薩道行一者助智道行二者助功德道行是中信空無我及不捨涅槃等是助智道行信業報等三句助成功德智廣修六波羅蜜攝取行故助四種行是中不捨化眾生意故財法二施而不望報是名助檀波羅蜜行不捨涅槃意故助戒波羅蜜行向涅槃心菩薩者常恐怖世間常防伏破戒等諸煩惱因故得性持戒法體菩薩成就無我忍及以伏眾生相所依故設使眾生有逼過及惱時而心不可動能信業報故及意不捨世間故助成精進波羅蜜行助成功德智慧行果信薩婆若事菩薩者雖照世間重苦己心不捨眾生及丈夫志故不捨世間諸苦唯在世間為增長善根故起大精進以大悲故助成禪定波羅蜜大悲者依止根本禪定故信空者助成智慧波羅蜜行菩薩不捨菩提心者是名持諦語不欺誑故彼菩薩有大悲及信業報心常向世間伴故作眾生處中而不助說顛倒是故大悲及信業報心不捨世間行不捨菩提心因故此諸法如是示現持諦語菩薩諦語者不捨菩提心是即取發心處不望報財法等施是名持勢菩薩施心者於財法二施中破慳悋妬事成向涅槃心者是持寂靜事菩薩寂靜者滅除不寂靜事故能成善因信空無我等是名持智慧菩薩智慧者伏滅諸煩惱對治令得淨菩提善根及能增長乃至得菩提不望報及財法二施等慈令利益他故大悲者是名大悲以大悲為首及信業報故行世間時唯作眾生益等成就事中所生心喜悅等是名喜或復心向涅槃故能伏諸煩惱以無煩惱故心喜事者名喜或觀諸行無我等諸法離愛敬或憶念如來無量諸功德故生喜者是名喜或復自觀知我堪能出世或見世間諸眾生墮沒煩惱塵中已我堪能於此大世間塵中拔諸無明闇弊眾生已令致寂滅涅槃界中所有此濟拔塵眾生心或我能作他利益及見他益不相離或見眾生受諸樂故心生喜事者是名喜觀諸行無我故除怨親等事得真如平等作眾生益相違法中自然捨菩提分法是名捨財法等施及不望施報布施愛語及悲不捨作眾生益利益餘句常益持眾生行故明同事耳是故攝取一切菩薩助道行故釋成此四句問曰今須說空義以何為空答曰以智慧善釋諸行性相而不得者是名空問曰為智能滅諸行也答曰不也然是識相境界故真實中無虛妄耶而施識境界是不實事於有作地中同識生智慧從發行下忍乃至性法時上中下漸次別分前中後了別已能與無漏智作緣已還滅無漏智故真實中無故虛妄而識故識境界是不實事於作地中同識生智從發行忍乃至性法時漸次分別前中後了別已與無漏智作緣已還滅無漏智亦與真實見中障因相識境界中不能緣故退還己真實境界故見無相境界見法界故過煩惱地非自相見故自相境界唯行識在故彼法事等耳唯識作世間者修道行成向智是相者不能自取相故若作如是依智非性相分別智是自相本無常等智慧非正事有記相是識是故非識劣勝是義不成何故不能取自相故若智非相者智是同相境界彼不虛自取相若能取自相者捨自相故唯有記事相釋成識是不異識隨順報者是不相違若作如是依智共識同生是緣然是事境界如是相累智亦取自相無上等者是事不然何故相違故況自同相相違已色事亦無常若以色事成無常者智即能取然是不成是故智無自取相義智隨順識故彼性是故不滅作真實境界相故成捨自相義是故智無自相境界或識是真實相境界問曰以何為信空業報事能隨順以是義故說言能信諸業報耳答曰以有生故說是故無患此亦有以智分別觀諸行眾生不可見故智知諸行生無相無分別緣此故不善不能住事及無分別事有故諸行誰作是誰果而能相順故生疑惑生疑惑故不信業報以是義故佛語迦葉寧起眾生見積如須彌不以我慢者起於我慢心如論中說偈空除一切見見諸佛所說若有空見者是則不可治不正觀諸空能壞無智明喻若惡捉蛇及行呪無方是中迴向故如來說是偈知法及次法鈍根難測量菩薩善巧世諦第一義諦雖善觀分別諸行故通達諸因緣集甚深智已久長習故乃識知因緣事是故不生疑惑成彼隨所如是因他已不成就性故諸行無分別以是義故有如是種種分別念佛方便善巧所攝作行而作所成如應化處故漸次得薩婆若果菩薩以信心故發上勇猛精進忍無我等故問曰應說忍無我事答曰以觀眾生想識境界以有世諦故諸法同唯知善擇分別已求覓無眾生故作是念此但有法亦如幻無分別不能自由迭相緣力業煩惱柴火因生故如燈焰體以本法緣相似義故而相續不斷然彼生時無所從來滅亦無迹及無所至於中所有尚希用求者是名無我忍問曰若無我忍能作無眾生分別及令菩薩皆眾生益者何故為說無我忍事答曰於諸眾生所能作利益義故說菩薩無我忍者唯為利益眾生故以彼無我忍故菩薩伏諸煩惱及觀修眾生相故知諸行緣假無分別事已設使有眾生患及世間行還來惱菩薩者以善知眾生故不捨菩提心還持彼心成就智慧慈悲故不捨眾生及修習種種善根為得薩婆若故不捨諸行為乃得菩提耳問曰信空及忍無我有何異義答曰信空無我事者能順分別觀一切諸行故證法界根本處無我忍者自相境界彼能順分別觀眾生物唯見法處本根故信空者除取法性慢無我忍者除眾生性慢問曰菩薩有眾生相故起大悲何故為說信無我法是菩薩大悲相違法答曰是大悲因故菩薩證知一切法無我已唯念眾生界此諸眾生是無明闇弊故但有習於無我法中橫計作眾生相已作執此是我我所已愛緣故造復有業以此故還不斷世間生死是故作是念我令眾生信樂此諸法是故菩薩生深重憐愍悲心問曰向涅槃心者今須釋涅槃義答曰無業煩惱親緣果故無緣故陰流滅故名為涅槃如緣無故火滅或智慧火煖彼識種無緣滅有未來緣雖有所有有芽生如種火熬滅有芽生滅煩惱火是真涅槃如樹拔根然彼涅槃有二種一者有餘二者無餘是中有餘者唯滅煩惱無餘者緣無故不從集苦滅故名涅槃至涅槃故名到涅槃亦名住涅槃問曰何者向涅槃心答曰見世間諸患生如是心我云何如是滅煩惱已得彼寂滅甘露處耳向涅槃等意同識生諸白法心集是名向涅槃意問曰意不捨世間者何者是世間義答曰業煩惱事中迭相緣假無始以來相續不斷世間至世間等故名倒世間寂滅世間有學是義菩薩雖見諸患而心發以世間意不捨眾生故唯修發行世間行問曰若隨心相似發諸行時應修白得白修黑得黑者云何菩薩意向涅槃與世間不相似發諸業行答曰菩薩心利益他故久修習行菩薩向涅槃意者以利益他心能違退善知世間多有諸患故菩薩雖厭世間向涅槃意以心不捨眾生故發世間行菩薩作如是念諸菩薩非無漏法體中增長生菩薩法然唯有漏體中增長生諸佛法是故菩薩不捨菩薩法雖見世間諸患而願取世間如佛所說迦葉譬如種在空中而能生長者乃至有諸使雜世間法故能長佛法菩薩為化眾生故而行布施問曰今須釋化眾生事答曰以煩惱水所潤作自相諸眾生心戒聞思等修造煖相為初乃至攢成出世善根燒煖故隨心令安無漏善根種中隨眾生心戒普化故名教化菩薩以善修慈悲及方便善巧為化眾生心戒故以財法二施攝取眾生攝已觀眾生心所樂隨於力化三乘法中問曰說布施者何故名布施答曰不貪等同生心念及同起一果施法持行布施及不望報心是名布施是中種種化受故報種種果差別義故不望報者捨己之樂不求果報是義問曰說不捨眾生意而行布施者豈不名為求報也何故復說所行布施心不求報答曰雖不求報行布施化眾生自然有故無患或作如是念此是果報處廣博方便所謂發菩提心已念一切眾生及不捨眾生為化眾生故行布施行布施已世間得無量果報後乃至得薩婆若事中相違雖現向眾生行施為遮彼故勸令修菩薩真實功德故說言所行布施不望其報而示現此義故說菩薩成就深心直心故不為希求己之樂故行諸布施等法而求果報然於因及果中心不著不希求唯為利益眾生令他眾生得佛菩提故而發諸願修諸善根時作如是願菩薩復作是念若有如是法者我修薩婆若已捨與一切眾生然諸法各自有體修諸行者自身得報雖爾我此薩婆若唯為利益他以此方便義故菩薩從靜心已來所有行令發一切智及布施等諸法因所有依緣一切智等諸果法彼一切法皆是菩薩為益他故起心現向成利益以是義故菩薩功德不與聲聞緣覺同故名為菩薩真實功德是諸聲聞辟支佛行者是世間布施為化自身故而行布施諸外道為求外事果報行邪行故對治說住正行意故明四種利益四四句說應知何等四種利益事一者得大伏藏自在事故二者超過魔道故令無諸怨家故三者離諂曲心在空閑處等故於諸受用中無諸譏嫌事故四者助無量福德莊嚴故得助無邊功德事此諸益等次第相釋於中初句得大伏藏者助成功德智慧行是中能值諸佛者助成功德行餘三句助成智慧行依集功德智慧行故第二四句超過魔道故令淨諸障依淨障故第三四句攝一切善根法集一切諸白法門依集一切諸白法門故第四四句助集成無量功德能作一切眾生益事相及得無邊功德應知四種得大伏藏者親近善人能聞正法寂靜思惟順行法及以次法應知能值佛故親近善人能聞六波羅蜜故能聞正法以無我心親侍說法者故寂靜思惟心不放逸樂住山林心無懈怠故能行順法及以次法是中能值諸佛者供養諸佛故助成功德行餘三句者聞思修等慧淨故助成智慧行依世間勢事相似法故說此四種得大伏藏等法應知世間四種事一者見事相樂種種戲等二者聽受用事伎樂等三者念受用等事庫藏諸財等四者觸受用事餘食等如是見佛者聞思修等應知菩薩有四種超過魔道法者依四種魔故說超過魔道法應知四種魔者於行大乘法中作障捨菩提心教化眾生中作障於一切眾生所不生惡心於不異行中作障能善覺知一切見故於行滿足中作障及一切眾生起憍心對治說不動乘自捨眾生諸非行因捨諸邪行因及捨不滿足正行因超過魔道應知菩薩有四法攝一切善根依四種善根故說四種法攝一切善故應知一者一心地修相二者不一心地相是三種化眾生相修苦行相及聞思相離諂曲心在空閑處者示現修相善根於諸眾生行四攝法而不求報者為化眾生故行行是化眾生故行行是化眾生相為一切眾生故不惜身命為求正法是難有苦行相聞無厭足及義無厭足故為集一切善根及行精進是名聞思相菩薩有四無量福德莊嚴事依欲起發眾生令捨故說四處何等四處疑惑猶豫等為防墮惡道故樂小乘故及於佛法中起惡心謗等是中心不求報而行布施者迴彼疑惑猶豫等心故於破戒人而生大悲者迴彼墮惡道眾生故稱揚讚歎勸化一切眾生菩提心者迴彼樂小乘之心故於諸下劣修習忍者迴彼於佛法中起惡心謗等若不護狹劣者於正法中起惡故說菩薩有四種超過無明煩惱地法何等為四以持禁戒攝取正法及施光明世世資用乃至同意是名四法超過無明煩惱地菩薩有四無障礙令得具足無障礙智一者法施二者攝護正法三者不起妬心四者不輕謗他耳非但名字名為菩薩者示現正行差別故發意至漸次說法行等方便示現依勝如等行故菩薩法行者示現聲聞等行中勝故等行者自身及他身與己等故菩薩行行示現不以一切眾生故善行者於菩薩行中示現勝義盡至善淨方便善巧依菩提故行正法行者菩薩行中示現彼方便故是中菩薩行正法行於聲聞緣覺行中示現有五種勝事故常為一切眾生深益求樂令得住一切智善能稱量己之功德者以深心勝故菩薩深心勝故自身常為一切眾生深益與樂非諸聲聞緣覺等能以四種勝行勸令信入一切智人知諸菩薩者勸眾生令入一切智慧中非諸聲聞緣覺等善能稱量己之功德不壞他智者菩薩善能知己之所得亦知二乘等行非二乘等能達菩薩功德故無諂曲心者菩薩無執著慢心以證知法無我故修彼第二句聲聞等有說此是福田處勝故深入堅意者菩薩為化利益眾生故起深入堅意非諸聲聞緣覺等捨眾生益而入涅槃故菩薩等行中示現有八種等故愛敬等者有三種差別故心行時差別故不虛愛敬者示現無所悕求心故於怨親中其心同等者示現於作利益不作利益中等同行行故永能作善知識乃至涅槃者示現一切時愛敬故常籌量至意念具愛敬先意問訊者示現慰喻問訊中等同心故有限量諸成熟心等化喜樂故所許之事終不患息者示現佐助同等事隨所許重擔乃至未下故普為一切眾生不斷行大悲心無疲倦者示現悲心同等無偏心許諸重擔故復心無疲惓者示現不被縛等同不喜惱心而將諸重擔故永求正法名聞無厭足者示現方便善巧等同文義善巧等故隨化者方便化故但見自過見他過者以不瞋心令彼人說示現於諸說中等同故若不見自過乃以瞋心說者是名不等同說以菩提心行一切依儀者示現發願等等同一切善故所作皆等迴向大菩提作願善根行者示現謂六波羅蜜所行布施而不求報如是等一一波羅蜜說有障對治顯說無礙布施等諸波羅蜜事容有身口能忍一切眾生而不能不壞心忍故經言不壞一切眾生忍故為修集一切諸善根者示現修習三乘善根故勤行精進雖生無色而起禪定行者以有生故色界中善劣應知非三摩拔提中菩薩生色界中者成熟己身佛法故至餘世界親近諸佛故欲界中利益眾生勝故非色界處方便所攝慧行四攝法所攝方便者彼方便者以四攝法所攝示現何等四法一者法行事二者修行事三者性行事四者果修行事有三種相行者於持戒破戒眾生中生慈悲心無二之心及作分別心此教授者是持戒是不持戒所有教授者諸功德及諸患等彼即捨諸分別悕求教授及親近教授故至心聽法者至心勇猛受諸教誨故常樂山林者依寂靜治諸欲貪等故此三句示現修行事何等三句示現性事心不樂著世間眾事者示現心相不散以不亂故不著小乘於大乘中常見大利者過捨小乘心成就順大乘心故離惡知識成親近善友者於寂靜勇猛無暫息眾生親近忍親近寂靜勇猛無暫息化眾生故所說法行者奢摩他毘婆舍那不亂想所攝隨有念及隨所同侶而有此法行事性果有二種相心淨故及教化眾生是中心淨者以智慧淨故世間出世間應知成四梵行莊嚴遊戲五通者依淨世間智慧受大功德助集依力修果故淨世間智慧應知常依止智慧者修世間智慧而為知足捨彼心而淨求出世間智慧故是名出世間智慧應知教化眾生事四句示現於諸眾生住邪行正行而意不捨者住不能忍惱等諸患故越堪忍惱而不報故言常決定者所說之言常定及敬前後相覆非前說已後不喜說貴真實語者愛敬及護實語隨說而行故一切威儀所作之中唯菩提心為首者依為得菩提故不喜求利養名聞故如是分別住正行菩薩已為顯示諸勝功德故說諸喻應知迦葉譬如大地皆能容受者初喻中示現菩薩依眾生令增長發種種愛果種子故然心無分別不求其報者作惡不能報作好不悕報於利益及惡中心不足故以第二第三第四喻示現發依義故為教化眾生令增長善根因盡至事譬如月初生時月輪光明形色日日轉明滿足增長第五喻依眾生益故示現菩薩增長自成菩提助道行譬如師子獸王隨所至處不驚不怖安詳而行第七喻示現不恐怖世間涅槃及不著彼二譬如善調象王能持一切重擔不生疲惓第八喻示現荷負世間重擔而不住疲惓譬如蓮華生於水中水不能著第九喻示現世間煩惱不能染故譬如有人伐樹根在還生第十喻示現雖不煩惱染而不證涅槃譬如一切諸方一切諸河水皆入大海入海已皆成一味第十一喻雖有善根及以煩惱迴向發願攝取故示菩提因譬如須彌山王忉利諸天及四天王等皆依止住第十二喻防聲聞同涅槃彼聲聞捨自願及諸善根而取涅槃諸菩薩者雖示涅槃而不捨自願示現於諸善根得大自在譬如國王以臣力故能辦一切國繼等事第十三喻示現釋成云何入涅槃而能作眾生益譬如天起大雲必能降雨皆能增長一切果實第十四喻隨轉輪王所出之處彼處則有具足七寶第十五喻何故不恒說及生示現待時第十六喻譬如隨摩尼珠所在之處彼處則有無量百千萬金銀等寶第十六喻示現同聲聞等涅槃中有過患故彼聲聞等則無譬如忉利諸天入同等園所有用物皆悉同等第十七喻示現彼聲聞等無力不堪證入勝法故菩薩於己及他等行利益一切眾生譬如呪術藥力持毒不能害人諸大城中所有糞穢彼若致甘蔗蒲桃田中則有利益第十八第十九喻說菩薩雖未斷諸煩惱示現勝聲聞等以不能作患及作大利益功德之事此諸喻前句顯分別說後句漸次應知彼復云何答曰菩薩從初發心前中後依助成一切眾生善根心不悕報於一切好惡中心如大地復非如無分別地諸眾生依己自假力而能受用菩薩不爾然菩薩為欲生善根因故起敬愛等心如水復非如水於正受增長中而相違菩薩不爾然菩薩為欲成熟諸善根故說厭離等法心如火復非如火化諸佛世界相違成菩薩不爾然菩薩為欲教化成熟者示現解脫現氣應化故助正教授心如風復非如風見相假力故而能受用菩薩不爾然菩薩自能增長諸白法心如月復非如月唯能照白月不照黑月菩薩不爾然菩薩於諸黑白法中等心以智慧照明一切法故心如日復非如日畏羅睺障而轉行菩薩不爾然菩薩於一切道生處不畏諸煩惱而行心如師子復非如師子將諸重擔而生退還菩薩不爾然菩薩能忍一切重擔諸苦等心如調伏龍王復非如龍王得利或失利柔軟語苦樂防護益失中有染心菩薩不爾然菩薩於一切世間法中增益之中心不生染心如蓮華復非如蓮華斷莖已不復能生菩薩不爾然菩薩雖復滅諸煩惱以善根力故即能世間生心如不伐樹根復不如樹根伐之唯有正根菩薩不爾然菩薩諸善根迴向發願大菩提及涅槃故心如入海水復非如入海水唯名順如海水菩薩不爾然菩薩依修集大成就大菩提涅槃等諸善根故而能遊戲心如須彌山王所住諸天復非如須彌山王所住者唯樂著自樂心多放逸菩薩不爾然菩薩以不共方便智慧力故能辦一切諸佛所作之事心如國王以臣力故能辦國繼等事復非如國王以臣力故唯為自利故防護己之國菩薩不爾然菩薩捨己之樂將護潤益眾生心如天起大雲復非如天起大雲不能常與以時善熟菩薩不爾然菩薩永能增長生諸菩提分等法心如轉輪王所出之處復非如轉輪王所出之處唯一無二大人共生菩薩不爾然菩薩解脫心等共同一時生故心如摩尼珠復非如摩尼珠永不離庫藏迦離沙波那等菩薩不爾然菩薩已入無漏戒中同有所作同受諸樂心如忉利諸天入同等園復非如忉利諸天入同等林己唯能增長諸煩惱業捨身墮惡道中菩薩不爾然菩薩滅諸煩惱不能令墮惡處故如伏滅煩惱毒故復非如持毒己不能害物及無利益菩薩不爾然菩薩以自己煩惱能利益一切眾生心如諸大城中所有糞穢煩惱菩薩亦爾如世間讚歎等事功德過勝彼功德故名無比功德以是義故諸菩薩者名為無比功德應知正行差別中已說諸勝功德未說正行體性相是故彼體性相以中道義示現捨二邊是中道義應知何者二邊一者外道邊所有我見彼則於陰界入中橫而執是則常見是後時總而說言常是一邊我是一邊二者聲聞緣覺邊若於諸陰等中執無常及執無我是則後時總而說言無常是二邊無我是二邊所有此二邊中間是名無分別智彼無分別義故名無色不可演說義故名不可見非識事住故名不住離可取所取義故故名無相離能取唯記識等義故名無記不住世間及涅槃義故名無著應知於中是諸外道橫執有我故說對治若不觀我人眾生眾生壽命養育丈夫富伽羅及不觀摩那婆等所說應知聲聞緣覺於諸陰中橫執無常及以無我對治彼故說若觀色非常亦非無常觀受想行識非常亦非無常乃至我是一邊無我是二邊所有此二中間彼一切無色無行無命無智無覺無著迦葉是名中道諸法真實正觀說執無常執無我為因者無破陰無常執時亦陰無我執事應知示現分別所取之事無量故分別說能取之事亦復無量迦葉若心有實是名一邊若心無實是名二邊是中真實心者若本所說順執分別無常無我真實者若分別常我等若無心數者業行所依故無心數者唯造業行故無意者若非思量所說故無識者是報善不善法者順愚癡非愚癡故彼即是不愛果對治彼故說有罪無罪者無諸惡世間出世間故有漏無漏無漏者有漏心不能取故有漏者彼復黑朋所說染等法故白朋等法者諸淨等法故是中若心有實若心無實者此是二乃彼所順諸法中有善不善乃至有垢無垢所有此二邊不可得不可說不可辦是名諸法中道真實正觀是中不可得者以彼見故不可說者唯說彼故體不可說他來問者不能為正說復有餘傍義善不善者是本餘上上句是正釋應知外道聲聞等對治說中道義已對治說菩薩邊對治說是中有諸外道等常我執倒從何而起說言如盲者倒地諸聲聞緣覺等修行見人無我已唯覺知行故生諸行無常無我及本見法無我依諸行從無常無我而生菩薩見修行法無我已本習法無我後生橫執有邊依為三種橫執有邊故示現對治等自相橫執於有無事中說迦葉有是一邊無是二邊乃至無命無知無覺無著是名中道諸法真實正觀如說應知依有障對治故所執無明為明說經言迦葉我為汝等所說十二因緣所謂無明緣行乃至無明滅已憂悲苦惱妄想等滅執有為無為及滅餘道故行及滅行如是等諸句此諸執等對治是名不二妄想分別執性離是平等性故說不二相故非明令能生非無明能滅非行等能滅除非滅令可得者雖有分別性相成就如是此所有智彼能防謗邊非明非無明如是等若不以空故令諸法空但法性自空不以無相故令諸法無相但法自無相乃至但法自無起無取無性如是等示現何義已得明空等相因緣生法妄想分別性或成就性不能令空何以故是諸法體爾若妄想分別性或復成就性故諸法亦空如是乃至無性此說有明及有彼障示現離妄想成就性已防遮護謗邊是中有七種障對治故說明為空乃至無性七種障一者見對治彼故說空貪瞋癡相因對治彼故說無相復於有中取願對治彼故說無願復造有諸業行對治彼故說無作因彼有果故有生對治彼故說無生生已必起苦樂對治彼故說無起見空故生我慢對治彼故說諸法亦無性耳是中作無我觀遮人執取相餘者乃至不二等相者諸法執取相故言迦葉非無人故名曰為空但空自空者遮人及法橫執取相非滅眾生執取相非滅眾生執取相故而修空然空自空示現滅法中執相故以妄執分別性故空是空何況一切法妄者分別中所執取者故如是以空則非事依妄執分別性中無故復非無事以成就性中有故如空者一切諸法亦爾者諸法中執取故示現法無我然彼者成就示現故日月經言前際空中際空後際亦空示現一切時凡夫有學無學體中示現有故汝等當依於空者依了義故於空示現防方便莫依其人者依了義故遮依彼已名住依了義事所有人分別及隨事因彼二富伽羅故言若以得空便依空此示現何義非妄分別空性覺故應依空義如是依已本以執人我見故懷有取執故我法亦失令轉失疾以作彼及知疾失事釋成故言迦葉寧起我見積如須彌不以空見乃至一切諸見唯空能滅以分別覺空故識知空我慢真實義令不能得為得而起謗是則轉難除人見故汝藥動病在內而不出者是名有病經言迦葉若起空見者我說彼人則不可治或以妄執分別性一切諸物一切非事但橫執是義虛空喻者防護轉變不正執取若有空見彼以空故色等法中求非事故於事中作非事分別是名彼者轉變中橫執取是諸色等法性自無喻若起求除空諸眾生者喻行空法體中幻畏彼體已事妄分別故若色等諸法無者徒修諸行護此患故說畫師喻喻若實無鬼畫師自分別思量已迷沒躄地如是亦無色等事諸凡夫橫自分別行念故世間轉輪而行可除彼無智故修行而不虛先者已釋妄分別行今說發行中不虛事若此但是迷心者云何彼心能識知是彼心遮防護難故言先防妄分別發取今須遮說發行事故說幻師喻是中如幻師處者如繫心念智如幻師幻作者觀無事智如食者唯觀無念想智觀如空等故本從聖慧根如實觀見故無彼云何不如實觀而得出世間智遮難故說二木相磨處寂靜思惟緣故火處生聖慧根生已捨彼寂靜觀示現應知為已生智與無智對治為當未生遮故說燈明喻智無分別相示現智慧生時即對治無智云何無始煩惱染有始對治能滅遮防難故說著內燈明喻此喻喻中道義略而釋說廣分別者菩薩住正行戒中故差別應知法行菩薩者說世諦實語理及分別實語現漸教不如聞音聲取以如是相故不依聲聞乘遇彼已說是中曾供養及修善根者順向大乘諸甚深法及順空於分別不分別實諦理所攝故世諦及真實諦所說唯一法界了義中說以是義故順向所依名為行寂靜行寂靜故名曰順向中道義如是彼法指斥釋說十三種中道之事釋眾生空是眾生無我及法空是法無我橫分別如邊及謗邊證法并彼發願向大菩提如是行已於煩苦中心無厭足及勝信二無我前無我中後無我為最盡至諸空彼者亦如是釋說神力云何釋眾生空以一相故言若不自觀者示現不自覺知是中有此不分別有三種不分別事於眾生事中明陰事及彼種種事轉明諸界中彼受用事中諸入等內及外并二中間如凡夫橫執不見我云何釋成人無我示現以一相覺故是中有此覺事故說不常觀知還彼三種事中凡夫計執所生常不見凡夫所計自異相見故陰等無常事云何釋法空示現亦以一相不覺故說非無常觀故知是中有此不覺事還彼事中無常趣故內外及二中間是凡夫計執假說相體性不可覺知得無常者若計執已於不可說事中橫安云何釋說法無我示現以一相覺故是中有此覺覺事故還彼事中所覺見聖智境界唯彼自內證知餘人不能說彼有六種相如凡夫所計執假見說性不相似何者六種非色者自測指斥不可得說是此此是不可見者是以彼不可得示他不住者過色根境界故彼處色等根不能住故無相者離念性相故無記者離意識境界故無著者無煩惱事故云何釋成橫計執有邊示現有二種勝相正說故及示現彼體性相正說故是中何者勝正說性相彼上上有八種應知還彼事中常正執無常正執及依常正執故有我取正執及依無常執有無我執及依無我取執故有取實心大執依有我執故說不取實心執彼所依者亦求彼復求者依執故及依執共順依取不實心所執取不善等執著乃至取染執相有五種障患於染法中有顛倒患謗患發起患麁惡患無常患依執取實心彼對治於淨法中善等所安乃至淨得所安此是成八種諸勝安是諸八種勝安菩薩不覺念順不執著故不說順不勸他故不悟順不動他故是中真實執安者上明依此八種勝安事中凡夫繫念假用性執安言有如是安云何釋謗邊亦以一相故示現有謗事故是中有謗事者如彼信邪法無我一切時執故言無一切法相以是義故略說此橫執謗邊離六種相顯說中道義云何釋成諸法證事如經迦葉明與無明無異無別如是知者是名中道真實正觀乃至老死滅是無二無別等有三種相釋說證法事還彼本說三種事中及第四因緣事中有障有對治住有為無為示現性相不可得故示現勝事不可得故及習彼已證得如實智是中性相不可得者如凡夫計執明與無明性相不可得是中勝事不可得者所有彼凡夫橫計執性相滅生聚集不見二相故是中證得智者所說彼智及依所依念相行不念故及行不障故以內智知證法無我故云何釋菩薩證法迴發願向大菩提故亦是一相故言若不以空故令諸法空如是等七句說菩薩為利益眾生故以空故不令諸法空不捨煩惱是義如是不以無願故令諸法無願不以無相故令諸法無相不現起復業生流及念生流一切諸行無性以涅槃滅世間流云何如是行已釋成未離煩惱苦心事亦以一相義故言如諸法有性無性如是等七句說未滅諸怨障等法如實觀證是中如實證者還彼障等諸法以體性行法無我見不染及苦云何勝釋四種相故示現見勝相故示現還彼遠相離勝故示現失禪亂勝故示現心亂勝故是中見勝者經言迦葉非無人故名曰為空乃至中際亦空故非但不見人故說空是義何以故住眾生空者不見法空惟法自體空未來於涅槃中作斷慢心善觀所取乃至行能取無我智離假名性空所攝不善觀三時過去未來現在故名不正觀真如智爾焰空假名妄取法慢故言依空不依法無我真實空彼以不滅本所取眾生空及有取生法故名相退失於此法中菩薩不如是以是義故顯勝說菩薩行示法無我故佛語迦葉汝等當依於空乃至於佛法中則為退失是中有此遠離勝住眾生無我故自我見是以於凡夫最下中轉復最下有二種相故一不免苦二行苦此是二相故言迦葉寧起眾生見積如須彌不以空見起增上慢所以者何迦葉一切諸見以空得脫若起空見者彼則不可治此文顯示彼義寧起我見積如須彌者以我見是可對治可令得滅不以空見起增上慢以不見法無我故起增上慢應知我以空故見諸行空妄相執性空亦是空彼不可得體空橫執分別性空橫安顛倒處故以橫安執見故成於空見若起空見者彼不得與對治故不可持應知以不可持故不免生等諸苦一切時不離煩惱熱故不能樂行喻如不可治病人滅二種執取故為前者說有二種相譬如病人良醫授藥乃至若起空見者我說彼人則不可治此喻示現譬如病人不正將息令動諸患順動病因順不動病因前後故受二種苦受如是人無我見不滅同我見及生空法無我執不離自順煩惱病故前後取二種滅故名為滅菩薩不如是是中滅善勝者如經譬如有人怖畏虛空如是等如人空中自念分別橫執計作物怖畏彼已作如是言除此空除此空如是等如是住人無我中不住法無我我慢故生怖畏於虛空處不可說事中橫執虛橫安執已安執故色等故色等想求彼斷事菩薩不爾是中有此心亂勝事故言迦葉譬如畫師自畫作恐怖夜叉鬼像如是等如是失行亂者住人無我故自分別念實有境界彼以想等倒故令成顛倒菩薩不爾云何釋說因以二種喻一者幻師喻二者二木相磨喻初喻示現觀能取者人無我智唯取諸行彼以法無我智觀是法無我智名為能取及觀然彼人無我智與法無我智為因以有彼故有此喻若幻師與幻人為因喻若幻人食彼師如是行者以法無我智眾生無我智離假名性故空離彼分別故寂可捨相故無有堅固空無物故不牢觀者如食第二喻示現譬如二實證得是中如實證得所有觀彼能取所取寂靜思惟念因不捨離永得彼內知決定智生是中觀所取者謂眾生無我智觀能取者行法無我智彼二如上下二木順故寂靜思惟以寂靜因故內所證知生決定知名為真實證此之二木喻顯示有因可得喻如因磨二木故生火生已還燒彼二木如是人無我法無我智行因生是法無我智以緣內智決定生智彼行智所有妄念計執性彼如實觀而能燒云何說遍至空亦以一相義故還彼法無我智中如實見故言譬如然燈時一切黑闇皆悉自滅此喻解釋說是中如實見故無智等離假名性故空者如是不執故不可取寂滅者不覺故云何如是釋彼空一者業滅煩惱滅是現對治故言迦葉譬如宅內若室若房若屋中過千歲以來乃至其黑闇者諸結業是此喻說是中顯示滅至失者尋即所生智慧光明能滅無始以來諸業煩惱若能如是速滅諸煩惱者何故菩薩久長行世間二喻示現得勝果故言迦葉譬如種在空中乃至諸使雜世間法能長佛法者雜穢良田中能生長種子如是等喻示現此事菩薩向涅槃心故不捨眾生為得佛法故願取世間已迴向發願諸善根故長夜中行行是中涅槃是無為喻如虛空彼依故不長諸佛法世間如煩惱雜穢田菩薩大悲亦如煩惱雜穢地處持彼地故能增長菩薩佛法問曰云何依下劣有為法中能增長菩薩無上佛法以蓮華喻顯釋故言迦葉譬如卑濕淤泥乃生蓮華菩薩亦爾於生死泥邪定眾生中菩薩乃生佛法問曰若如是者諸聲聞於菩薩中無此十二種勝事何等十二種所謂修習現諸雜善根勝事修智行勝事解脫果所攝盡無生智解脫同至勝事滅降伏諸魔怨等勝事無學勝事阿羅漢勝事應供義故說眾上勝事依四雙八人故明諸說者上勝事現法中得涅槃說法故明眾生中上勝事乃至眾生乃至九眾生處如是中得最寂滅勝事於心得自在勝事及難伏生勝事為防難故說諸喻應知為防初勝難故說二種大海生酥喻無量眾生不受受用相似法故第二防難菩薩智有二自及他無量眾生身中障對治故第三護難彼有二種丈夫人喻如上夫人處解脫應知如貧人處諸聲聞乘及願是婢使處者不捨眾生故王處者諸大乘願以防護諸怨故初轉輪王喻與如來真子故防護無學勝事第二轉輪王喻不斷佛種事故防護阿羅漢勝事堪應供故說第三轉輪王喻授薩婆若因故防護說眾上勝事以毘琉璃喻初攝得菩提心故防護說法者上勝事故說藥樹王喻能與眾生除煩惱病故防護明眾生中上勝事喻者無能捨月輪如是能作一切眾生智慧光明故防護得最寂滅勝事作月初喻集功德智因助得菩提故防護心得自在勝事喻琉璃珠菩薩得薩婆若果故防護難復生勝事喻如治毘琉璃珠故心自在勝利養等諸聲聞功德者依菩薩故如是此諸喻略說菩薩於聲聞中示勝功德故自此已後廣說諸功德有幾種聲聞聲聞戒中菩薩戒有何勝事有四種聲聞復有十三種相諸聲聞戒中菩薩戒有勝事應知是中有四種聲聞者謂應聲聞我慢聲聞作菩提願聲聞及定滅性聲聞是中應聲聞者若為度眾生故諸佛菩薩所化是名應聲聞我慢聲聞者若唯眾生無我智故及邪法無我慢執智故以為淨是名我慢聲聞作菩提願聲聞者若從本來憐愍心微少以親近如來及以習故於上妙佛法中身心信作功德相熏成雖彼盡至住無漏戒中而諸佛為勸說諸方便彼以此因令得修大菩提雖如是修菩提然後行中而是鈍根故及樂淨故非如初發心而有佛性者是故名菩提願聲聞定滅性聲聞者若從本來愍心微薄性故一向背眾生及怖畏世間苦心故唯住向涅槃故不堪得修大菩提譬如二王子形貌無異等同受王諸樂於中一善達王法技藝等事第二不如是此二王子有技藝中勝故非受用樂處如是菩薩住無漏戒中及滅定性聲聞應知彼復有勝事身中應知及習諸白法處智集處相似處性處家持處行處神力處修行處福田處上勝處因果處及依生處應知譬如種在空中而能生長者無有是處種在雜穢良田中則能生長高原陸地不生蓮華如是等喻示現定滅性聲聞及說菩薩至心信勝事定滅性聲聞如雜穢地諸雜行於雜泥煩惱染還恕諸眾生中背故一向涅槃界如地處熾然於淨眾生界中同心及住心反質菩薩向涅槃心及住淨眾生心不捨有煩惱眾生度故取雜染世間及攝取眾生雖迭互等喻集諸白法處示現作勝事聲聞有諸白法微薄唯益自己菩薩法無量利益增長一切眾生如子譬如父以生酥長養諸子菩薩亦爾自善根無量如生酥養育增長新學菩薩如子男子虛空唯等示現智集勝事聲聞以無漏智故唯見自身空寂諸煩惱中菩薩者憐愍故同證智令迴與十方一切眾生發願向無上菩提故最大夫人及婢使喻示現相似勝處聲聞念勝解脫最大夫人母處狹劣小意如父貧窮心增長不成佛子諸菩薩者捨下劣凡夫眾生性念婢使母處以上念心如灌頂大王成就故名為佛子初轉輪王喻示現性處勝事如轉輪聖王子成就諸力成就勢力成就至威以無轉輪王相故不堪作轉輪聖王聲聞亦爾以勤精進故成就諸力諦善巧故成就勢力不捨心故成就至威無佛性相故諸佛如來不與擁護攝取菩薩以第二轉輪王喻示現持家勝事聲聞雖盡至故未來不能持佛家初發心菩薩堪能故第三轉輪聖王喻示現行勝處聲聞雖得盡至諸天聖人不如是恭敬讚歎如新行菩薩毘琉璃寶珠喻示現神力勝事盡至菩薩從初地以智慧神力故退一切聲聞緣覺雪山藥樹喻示現修行勝事聲聞雖成就智能滅煩惱病智藥滅眾生煩惱病反質菩薩者唯常行益他故星宿喻示現福田勝事雖盡至聲聞不能以智慧光照眾生故不作福田度一切人天如不滅煩惱菩薩一切人天而作福田月初月喻示現於勝中示現勝事一切時聲聞中諸佛如來常勝彼勝中諸菩薩復轉勝彼從菩薩而成故諸菩薩有二種相故轉勝應知如是彼亦教化眾生及成熟佛法是故有菩提及得果隨所化眾生令得解脫譬如營作影者成奇異怖心不於食者此亦如是應知譬如諸天及人一切世間善持琉璃此喻示現因果勝事聲聞雖一向修集淨法勝因復值親近無量善知識不能令得大菩提果反質故說諸菩薩者能令得大菩提果故譬如治毘琉璃寶喻示現依生勝事諸聲聞者依菩薩故而出現世間非菩薩依聲聞而出世間為滅惡持住義故語尊者摩訶迦葉言迦葉若有國中有駱駝咽黑頭仰明者乃至彼國無有恐怖畏等事是故迦葉菩薩常應救護利益眾生者有何漸次說自此已後示現得彼果益勝事前所說言雜染煩惱泥中能長菩薩佛法若爾非彼身中增長者亦非諸菩薩令助彼身中者云何彼身中而能增長菩薩為眾生故修諸行示現此說若增長彼者亦增道自己經言菩薩常應救護如是等示現至於四方一切世界一切菩薩願利益眾生事真實畢竟治者所有離良醫療治身患乃至離外道治煩惱是名非真實治假名故及顛倒故是中菩薩者喻良醫應知一切眾生如病者諸病者如貪等藥者如不淨等觀如有三種相故諸大動而生諸病或以積諸惡故或不應食而食故或以捨諸病故如是此三種因惡心相故生心病或以積諸貪等惡故於長夜中諸貪等習故或以見不應行而行復現有行諸見等事故或行顛倒事捨故是中初煩惱病不淨等對治應知以不淨對治諸貪慈心對治瞋恚四因緣觀對治愚癡如是等說有病故為說對治諸空等依四種眾生故說一者執見二者樂著三摩拔提三者喜樂諸生四者於非解脫處而作解脫想是中依執著諸見眾生故言一切諸見唯空能治若起空見如是等說應知樂著三摩拔提故說無相一切有無諸念分別相中無相故示現一切有無示令樂著三昧依喜樂諸生故說無願滅一切欲色無色界等故說言無願依非解脫處而作解脫相說非四倒為滅一切倒故說四倒見常等故於非解脫處而生解脫相捨習顛倒故依有者故廣略說四顛倒對治應知有凡夫復有六種依著身者對治彼故說諸念處煩惱散者對治彼故說四正勤迭互我慢所縛者故對治說諸如意足離修諸善故對治彼說諸根及力不達諸諦故對治說諸覺道分及喜好吉凶等見對治故說諸道分云何不順觀身墮身見若我所見不分別背善治法不信等應知彼對治故說諸根及力迦葉所有閻浮提內諸醫師及醫師弟子中耆婆醫王最為第一迦葉假使三千大千世界中所有眾生彼一切皆如耆婆醫王如是等耆婆相似諸眾生示現諸論醫方多聞善巧勝故有辨取見教悔見疑悔等難治故是中方便定心故諸見等能作障如尊者闡陀說諸大德我作如是念色是無常乃至然復我行舍摩陀空無分別滅愛離欲滅及涅槃中心不安不喜不住不解我意迴轉生厭懈怠心然何者是我所作如是說彼爾時以智慧心念憶涅槃不滅我身見故言我當無故於涅槃中心退轉生惱然何者是我我所不作如是念此唯是行以何誰彼無然此時世間道行不能治故名為不可治欲攝未入定心故縛作疑悔能散疑悔因故除教誨者唯諸佛如來并諸菩薩無有諸毒患有大力是故唯說見疑悔無力能覺知意不能測及不能說不能誦不能正說不能以言求此助道行已求出世間行有餘中心求然後有餘依眾生無我故有二種應知依法無我有一緣入智等因欲信本智信智唯心是中諫斷無緣覺及無我因緣習中求覓示現證人無我於內外入中及依彼念識處中妄想橫念性故心不可得及成就無色等相見性故示現證法無我然是成就性故作心事有護不正取故言迦葉心一切諸佛不見故言非自然故不見示現住法體故一切諸佛說三時見故如是先說無橫念分別性彼橫念相示現他性相說故有依止故言彼以何為性耳於中明心及心數法若以意墮唯是相此云何世間成生死釋成如幻唯是一心行者如河流如是行厭離中心何故不得解脫釋成就如風是中遠至者一切事中以彼性故應知如是難知云何得解脫釋成如燈焰以無明緣力故行示現彼盡故不行若心煩惱力故染成不者順如彼煩惱不淨故不見覺解脫防護此患故示現如虛空防護諸患故如虛空無分別故示現如雷電念念滅貪等諸中不住故示現無常相相故示現防作異相患雖淨心念念滅故示現如獼猴彼非悕求種種境界故散是以順貪等各不能降成有散故何故不一切等共生釋成如畫師事何故不一切時如是等造業釋成不住故何故退現在業或以木現氣力故生釋成如王事所有業修力最上彼熏心故得增上成顯說若如王者何故自己能生諸苦釋成如怨家故何故自己如怨家釋成如疾聚家示現故身等示現有四倒順等行故防護患有如是以何故生樂處而取生事示現如怨家故有三苦故示現彼處亦生苦故如是苦何故不取苦對治示現如奪人力夜叉鬼等防護樂著三昧故如次復何故不樂對治中示現如賊作事不防護不將彼助道行善根故若以苦中作功德樂意樂住者如是以何患示現如具有勢無勢憎愛事何故癡狂故著色等故釋成如蛾滅燈故佛語迦葉求是心相而不可得若不可得則不可見乃至如是聖性眾非身作業非口非意彼性中亦無上中下差別求是心相而不可得者有何漸次示現他性相行已如彼他性相求故亦求橫妄念及求成就性時彼示現然彼橫妄想分別性心理中求不可得是故性相不可得彼亦是以不可得所顯成就性相心彼則無為後時當說示彼三世生事非如入滅盡定當時心不等三世生如是彼生事應知示現過三世故彼不過三世起已復更生心故若過三世者彼亦不名有防護橫執取故傍名示現亦有亦無妄想念他想性等故顯說成就性故有彼則不生者以觀身因故彼則無性者於地獄等定性因故彼無趣者作生因故則無滅者已滅故彼則無離者以滅故不離者未滅故彼則無行業者謂陰故彼是無為者為顯彼故說此一切彼無為今欲分別釋安是一切聖性本者以此念故得彼聖處諸聖以此為顯然彼性以有餘無餘涅槃所顯及菩薩涅槃所顯是中依有餘涅槃故言無有持戒亦無破戒以善學戒故無行有餘滅故非行有餘滅有餘故非不行諸煩惱無心無心數法者離染故是中業者復有煩惱因業故亦無業報者依無餘涅槃故言以是義故作如是說若無苦及無樂者則是聖性如前說言彼則無業者三修多羅句者說彼業差別第四句說眾生差別依菩薩涅槃故言是性平等如虛空乃至是性真淨從本已來畢竟淨故是性平等如虛空者示現等同行自益他益故是性無勝一切諸法等味者示現諸淨菩薩中彼不異故一切菩提分法中不異勝故是性寂靜遠離身心寂靜者示現彼體不異故是性隨順向涅槃者示現他身中有彼身業勝故是性寂靜遠離一切煩惱垢者示現雖同解脫滅習有勝故是性無我離我我所者示現淨世界永滅定故是性無惡若虛若實從平等生者示現彼行中世間涅槃無失無得不生分別以平等故實義故涅槃是實虛義故世間不實應知是性真實第一義諦者示現離彼謗及非外道共故是性無可盡畢竟不生者示現雖得無餘涅槃不斷作眾生益故復是性畢竟不生者示現彼非煩惱業生以得勝自在力生故是性常住一切諸真如常者示現住世及涅槃者彼不是故說彼性是安樂清淨無我等應知是性真淨從本以來畢竟淨者示現爾焰障淨故隨所應淨顯示如是淨故是故乃至世間出世間對治差別大義事應知此是以漸次及超次釋應知迦葉菩薩至於四方應利益眾生者示現以世間出世間智等利益他故至四方者何等四方謂為教化眾生故從世界至餘世界以神力故從一世界至餘世界中間如從國至餘國故還彼世界中來生故及彼處處取生故令淨他故隨有眾生彼諸菩薩所教化者為彼淨故作真實畢竟治者菩薩治煩惱以煩惱大顛狂眾生菩薩治故得成無上大醫教授三種清淨戒行故非耆婆等諸大醫王能治諸見及治除疑悔者或復治大者真實治故名治大大者謂真實不以是義然後真實畢竟治以出世間道行滅煩惱使故成是中間世智有二種一麁二中麁滅煩惱對治故中者以伏對治故所謂多貪欲者不淨觀對治乃至滅一切諸倒有四倒如是滅麁煩惱對治四念處乃至八正道中者伏對治是中麁煩惱於現境界中貪欲等行故轉成中應知是中行者以世間智自境界相防染等煩惱貪伏已令淨性行是中性行是中性行差別在家之者多貪瞋癡等行出家者多依諸見以依彼故及依不正念性念性念分別廣略四種倒非解脫處生解脫執慢是中貪欲等觀不淨對治令清淨瞋者慈悲觀對治癡者因緣觀對治諸見者空對治不正念所攝分別及性勝分別中無相對治復有悕願者無願對治非解脫處生解脫者非不倒對治譬如此處是常是中煩惱何者防麁煩惱依自對治依染境界貪瞋癡事於現境界中貪等行患集是行義滅彼故修念處等諸菩提分法以修念處法正念中繫故於未繫念心令得繫念故修行不以此念自心起取言我修念處諸念中繫心已修行正勤如意足取住以取住故身心從男女相以內知觀故伏中煩惱於有無漏智行道故出世間法對治滅不欲等依欲等對治非與根力而令作見於有因緣集癡及人無我癡以菩提分法伏於有不正道及正道行中決定成如是所有此處相麁中煩惱正防及伏對治事智者是名世界智何者出世間智如是伏貪瞋癡煩惱染處及所有微細使煩惱對治事智彼復何者於彼伏對治中善巧三處所謂緣智善巧因緣無我無眾生無命無養育無富伽羅法中生信智可信人無我故於空無分別法中不生怖故信法無我故求心生精進所有盡度過諸煩惱對治教四種無智不取故觀內心用意於智同相自相染相及淨相於無智是中有三種想同想義應知彼如是求心何者心可樂可染可恥為過去未來現在所有過去者是名盡未來者未至現在者念念不住是中過去未來緣成心皆無覺觀現在者念念無覺故及諸貪等自緣所生非心所作等諸相心自相應知迦葉是心不在內不在外不在中間覺故如是心求不可得如本說假名說性不可得故是心無色無形無住無相無記無著如是如前六種相知真如故一切言諸佛不已見不今見不當見故一切諸聖不以知見覺故種相故心有染相應知不順不順故及行行故故心如幻以虛妄憶想分別起種種業行生受種種身心諸道中受種種身生不順染故心如流水生滅不住者還彼生以自順念念流故心如風遠行去不可捉者一切念中難治順行故心如燈焰眾因緣有行者受潤自在順行染故隨所行而能行故此是行染何處行心如電或向作善處行或如電生善心時心如虛空或向不善知如虛客塵煩惱染故心如獼猴一向貪諸境界故心如畫師一向起作諸業行故迦葉心不一定能逐種種煩惱者或一向煩惱中復能行貪欲瞋癡不住而行故心如獨行無侶者非彼本有染貪已而有成離已離離欲已而復有欲如是等釋說心如王得一切法自在故於樂法中得自在世力而行故心如怨家能生一切苦故捨己樂能生苦故心如灰家如魚鉤如夢如青蠅以執無我故自能生苦然以顛倒如怨家助自己苦不厭足故心如奪人力夜叉鬼令修善捨彼覓便故心如怨家行不善覓諸過故常高下有勢無勢愛憎等解故心如賊至放逸故所作不作一切善根能滅故心樂諸色等色等境界樂著故於永可得甘露界中憶念憶念已令難安故以三種相故心得清淨應知不得得相故非有為相故二無相故三性相故迦葉是心求不可得若不可得故不可覺知名性求覓不可得是不得故彼不可覺知心有如是相觀是心淨因已故有異思惟行求心淨不能得如是思惟已令能得是名不得得相如是修行法無我修行行已以慧是真如相心以智見然後真如相心以九種相說對有為相法故說九無為應知過三世者非三世行故復非如入滅盡定起已復能生故彼非有非無者假名性不可分別測故以真如性可測知彼非二相故彼不生者無生相故彼無性者過生性因相故彼則無起者未來中過諸生故彼則無滅者過分段死故彼無所離者過離念念故無所離者則無來無去無退無生者過轉諸道故是中無行業者過業煩惱故若無為者則是聖種性是中性相者謂無為界相應知以見彼故顯諸聖事然彼現法中過五事若聖性彼無有持戒者過作事故亦無破戒者過無作故無行者過作行故非無行者過作非行故及非行者過不作行故及未來過有事故是則無心無心數法者過諸復有生發起行故無發者過彼行故無業報者過彼生家故彼無有苦亦復無樂者過彼所依有勢無勢故是中無業無起業行然彼性中非身作業非口非心者依苦樂一切有記動轉故無業者過諸學戒故無起業行者過諸願故然彼性中非身等作業者過不受報故彼性中亦無上下差別者過依彼種種身故然彼有四時九種相差別性相應知不淨時淨時證時及盡時是性平等如虛空者不淨時等至一切諸相如空如虛空遍一切色一切相中真如亦爾現者淨時見等至此是不淨時一相是性無分別一切諸法等味故是性寂靜遠離身心寂靜者淨時一味及身心寂靜故淨時有二種相應知是相寂靜隨順向涅槃故是性清淨遠離一切煩惱垢者永證故是故隨順及以清淨是故順向盡至證得時是名證時初相是性不等離我我所者過身見證時中第二相故是性無惡若虛若實從平等生者過彼根本惡見故還彼第三相是性真諦第一義諦者此說永盡時彼盡中住者常故及成就諸樂過三種轉變故是中三種轉變事一者生死等轉二者倒處轉三者退淨轉是性無盡畢竟不生者過生死等轉變故是名成就盡時中初相是性常樂淨無我者過顛倒處轉變故還彼後盡至中第二相是性真淨從本以來畢竟淨者過退淨轉變故還彼盡至中時第三相是故乃至世間出世間道行示現益他故言迦葉汝當自觀內莫外逃走乃至迦葉行道比丘隨心所縛應當求解迦葉汝當自觀內者有何漸次如彼性所顯淨諸聖彼已示現如今隨如聖所生彼答顯說迦葉有當來比丘如犬逐塊者是中向外道如犬者色等五種境界如塊擲者如畏色聲香味觸示現畏諸境界彼畏境界不證知畏因故示現有四種相故唯逐境界住空閑處者為欲轉得勝境界取空閑處彼住獨無等侶除彼雜染永住無二以身離五欲而心不捨是人有時或念好聲香味觸貪心微著而不觀內不知不覺故憶念諸境界忍故彼不知云何當得離色聲香味觸彼以不知不覺故後時來入城邑聚落王都等在人眾中還復為好色聲香味觸五欲所縛故還復退若空閑處死者持俗戒故便得生天有為上天五欲所愛縛復彼從天上滅亦不離四惡道何等為四所謂地獄餓鬼畜生阿修羅道天中生墮盡依貪欲行故黑朋應知依見行故說白朋應知以見人無我故彼對治釋成二種黑白朋等應知如是修諸行已有散心令使攝取已攝者令得解脫是中修多羅句喻以不入定心為得解脫故說諸方便舍摩他取捨諸煩惱舍摩他等相錯心治故顯說咽喉喻及縛人喻等以一心定心中說解脫方便示現見修相煩惱中說方便令滅故彼障身見愛樂三昧故如咽喉及縛喻等識故證諦時以出世間智作令難故身見如咽喉處病應知如是行行已防有防等法故說二種空喻不淨心一者讀誦世間外道經書諸論等二者多畜好衣鉢依業及依身故此諸二法能令得二種縛如次一見縛二利養名聞等縛然此二種能縛以未生善法為令不生作障當得二種法一者聖種朋二者親近諸檀越已生善法能滅及作污染故令得二種垢一者忍諸煩惱垢二者貪諸檀越知識等永斷拔諸善根法故令助得二種雨雹壞法一者毀謗正法二者破戒受人信施現法中彼不可治故令得二種癰瘡一者求見他過二者自覆諸罪現法中苦惡行故令得二種燒法一者有垢身心受著袈裟二者受他持戒有功德人所禮拜供養等未來喻者為得不得不能生故令得二種不可治病一者懷增上慢而自伏心二者壞他發大乘心謗菩薩故依聲聞戒未來更有漸次應知迦葉當自觀內者如是乃至中有誰黠慧調伏貪惱等故說增上戒行多聞喻生厭悔意故明增上心戒行咽喉喻及繫縛人喻者以人無我及法無我故增上智戒行若以調伏貪惱等增上心戒行經所說者何故此中說增上戒行答曰能發起貪惱行故罪多因貪瞋癡等相發起是故說調伏貪惱等是增上戒行問曰云何貪惱等令能發起罪答曰有二種相故如彼不能懺悔如彼懺悔而不成懺悔喻若有諸沙門及婆羅門不知煩惱因故怖畏色等境界住閑空處自心發起不善思惟故亦起貪惱我慢境界或餘處念見貪等隨逐如犬逐土塊以塊打故唯逐塊如是不除貪等故若以聚落等所有親近事作現念是名未除順義故名除及以除竟何故黑朋中說貪調伏不說於惱白朋中說惱調伏不說於貪答曰二俱欲界中故示現有餘調有餘不調示現有餘調有餘不調者若在空閑處而命終如是未調故住戒者亦壞成增上戒故況復不住戒者如馬下道或錯如是行者行增上戒以錯諸念亦名亂如咽喉病能斷命根如是依人無我行增上智以身見能斷法命根如有人隨所縛處而求解脫如是依法無我行增上智隨所性脫妄念中令計心此三修戒中有八種戒相違法有八種隨順不淨心讀誦世間外道經書諸論等多好衣鉢等無所用故如空橫染橫染是縛因故漸次說二種縛一者見縛二者名聞利養縛於縛作因故說此漸次以見縛故憎謗聖種朋以利養名聞故親近白衣如垢障因故漸次說二種垢一憎怨謗聖朋忍受諸煩惱二親近白衣故貪諸檀越知識等是垢如雨雹因故次說雨雹忍受諸煩惱故毀謗正法貪諸檀越以親近破戒緣故說破戒受人信施於雨雹因故次有癰瘡以毀謗正法及破戒受人信施故自覆諸罪故燒煮癰瘡因故次說燒法求見他過說有垢身心受著袈裟以自覆罪故受他持戒有功德人所禮拜供養等於燒成病因故次說不可治病故言有垢身心受著袈裟而懷增上慢而集戒心故受他持戒有功德人所作禮拜供養等故壞他住發大乘心對此故說白朋應知此二人中初是見行人第二貪愛行人應知有四種沙門者以何漸次示現如彼違戒法患或親近或捨得人患或得人功德已所有於念中成障或非障者彼示現是中人患有三種依三種人故說應知形服相沙門者心行俱壞依喜惡故說依義誑詐沙門及名聞沙門行成就而壞心依二種喜欲大及有喜欲是中喜欲惡者若言沙門而非沙門怖大者若有諸德而自意過有自德恒作是念有喜欲者若有德而與德等生心初者有二種壞行一者有餘二者無餘有餘者依四沙門故說應知依於受戒有漏乃至行不淨意業就此三不善調伏等如次示現依乞食故說不淨命依受用故說慳事受用畜聚𧂐宿等依修業故說不淨命依受用故說慳事受用畜𧂐宿等依修業故說懈怠無餘者以破戒故教犯根本戒故壞心者以惡法故及覆藏彼故第二成就行故依行命戒受用及修道應知是中成就行者依行故成就境界者依命故成就威儀者以染心四行故依戒者受用麁澁食故少欲四聖種性者依受用故言不親近諸道俗等故依修道故少言少語故樂寂靜依論說慰喻等應知雖行如是等法皆為誑詐不為善淨心者以壞心故依修行行故誑詐應知常有我見者依人無我不滅我見行行故於空法中而生怖畏難如臨深坑依法無我不分別空及彼說者生怨家等想第三者成就行順住念依止及依行隨順諸法應知是中住者持戒念者多聞念彼故得順諸事依止者空閑處坐以空閑坐故順諸功德隨順諸法者少知足少欲等違心於親親中應知是中不滅諸念者示現有厭離欲彼對治故滅熾然等欲三菩提故滅三菩提以道行果故第四人二俱成就以九種成就勢應知一常行勢二多聞勢三欲勢四寂靜思惟勢五正見勢六證勢七滅勢八修勢九正證勢不求身命者以不惜身命故是名常行勢應知樂聞空等法意喜者明第二多聞勢亦不喜空見等復不喜涅槃修諸梵行何況悕求三界不悕求諸見法亦應滅法故彼果彼道得涅槃意故說第三欲勢常依止於法不依止文字章句者諸煩惱求內解脫不向外逃走以依止法故求禪解脫思心世間智等第四寂靜思惟勢於一切煩惱常求解脫不向外求見一法本來性無垢畢竟清淨而自依止亦不依他者性不染故有學出世間法自內知見第五正見勢以正法身尚不見佛何況色身者以不見三寶故真實三寶亦以出世間智分別念故第六證勢以空患離上不見法何況貪著音聲言說以滅除所應除者故第七滅勢無所修應修者以修故第八修勢不生生死不著涅槃知一切法本來寂滅不見有縛不求解脫是故不捨世間不證涅槃者以滅世間因故及以得涅槃故不生世間不求涅槃不悕求死及壽命不求解不求縛已滅故及有餘分故不行亦不滅是中性滅盡無生智等所攝諸無學法應知是名第九正證勢所有彼三種沙門立沙門名彼名無義及不相似示現以名所伐故說貧窮喻云何以名所伐異沙門名形服故妄受信施利養自此已後非真實行沙門及識知起我慢真實行沙門故并持戒識知顛倒說似如持戒故聞思修等智依彼慢故說二喻譬如有人漂沒大水渴乏而死此喻示現以有聞慧故生我慢藥師喻以有思慧故樂著三摩拔提凡夫離欲者樂著利養恭敬故有學者起悔修三摩拔提者修慧邪行故示現行正行中起我慢故說餘三喻初名病人喻第二者寶喻第三者死人喻依戒起彼慢故示現有四種破戒比丘自善持戒等喻是中初者假受戒第二者說不善持律明了懈怠三者以行似彼故於破戒障壞故說壞障戒第四者說具受十二頭陀功德是假名持戒是中初者見患滅破戒對治障故名為破戒應知有者以破戒故不可持彼中一於涅槃中生恐怖不能滅破戒障故修行對治第二以我慢故生得解脫相對治彼故說諸真實持戒功德然破戒惡所顯及修道行所顯是中初持戒者說內入非外入故第二說作染業無作善無作非是身等作染業亦無非作是能作善無行無非行依雜染不雜染依乞食無所行亦無不行依雜染不雜染受用故無名無色無餘涅槃無想無非想無相行中離念一切想故及念無想戒無滅無非滅無學行於涅槃有餘故煩惱無餘故無取無捨常行離喜憂故及捨念同生有故無可取無可捨還彼初境界不取憂喜及取捨念同生故無眾生無眾生名乃至無心無心名依解釋喻既滅隨所能記及隨所記隨所者無世間無非世間依器世間雜不雜行人行故言無依止無非依止依雜染及不雜染依六識村田境界故言不以戒自高不謗下他戒依親近家故亦不憶想分別彼戒不分別我是持戒我有如是持戒不分別彼性故無漏亦有世間共可滅尋即顯故說不共然彼若三界非果非求三界因是二句示現是名以漸次依於戒有順不順諸法故說善學不善學沙門差別事何者不善學沙門是中有三種應知形服相似沙門不惜沙門戒唯形服同不同者形命受用與命戒見心不相似等是中形處及服處故名形服處相似是中服處者以彼僧伽梨等故名服同形處者以剃鬚髮執持鉢故名為形同以不淨身等業行故名行不相似不淨命故命不相似慳故於受用中不相似懈怠故用行不相似破戒故於持戒中不相似以惡法故於見不相似不調不伏不隱諸根故於心不相似二威儀誑詐沙門者乞資用精進用等應知增上心增上慧同彼行及心不相似成就用意等故增上戒同一心安詳故乃至不樂雜亂故增上心行同少言少語故增上智行同誑詐等彼行心不同故三名聞沙門者唯求名聞應知舍摩他分同毘婆舍那分同彼二分修同還彼二助行同心性不同是中以戒故有戒分故舍摩他分同戒是三昧因故以多聞故於毘婆舍那分同聞能領得無漏智故以住空閑阿蘭若故彼二修分相似同於空閑處住修因故少欲等彼二助道行同彼少欲等是助習行等故親近他故心不相似應知何者善學沙門有四種相應知行故心故證故及盡至故以不惜身命故於現法中得厭悔行故空等沙門意喜故未來生教化身行故是名行勢應知以依真如行故信法無我意故不喜涅槃故及不喜空故所應得及所能得彼亦離假名性相不正執故常依了義不依文字者悕求所須義故於煩惱中而求解脫不向外逃走不如隨聲性故是名心勢應知見一切法體永清淨不染以真如法故作助己形及他不緣他智性不染證故是中諸報等盡見解脫不見假名性相故是名證勢應知一切眾生自性滅故不行善修一切煩惱染等對治故不取滅度真如不斷故及不觀非事是名盡至勢應知是中貧人喻與不善學沙門以三種相故於名不如義應知壞心成就行成就心而壞行亦壞心及壞行是中壞心成就行有三種應知能聞及所聞心為知足能說彼中而為知足得世間三昧故及得彼功德以為樂著是中漂墮河喻說壞心成就行唯有聞等事應知醫師喻還彼唯有說事應知幻喻得彼世間三昧唯樂著彼事應知摩尼寶喻成就心而壞行應知死喻說壞心及壞行應知長者子喻成就心及成就行應知以一相義故善學沙門應知說有四種破戒比丘似善持戒有何漸次以真實沙門示受真實行以示現如戒相似住假名戒示現假名戒示現假名戒何者住假名戒行有四種應知彼復以我慢等壞身故名為住假名戒行初者成就六種戒以二種障壞戒何者六種行分戒持成依波羅提木叉所說而行成就行成就壞境界成就於微罪中而見怖畏受而修行於諸戒中有二種障何者二種身見熾盛令戒中起及命知第二捨彼二患離身見熾然處故以律師故於諸犯戒善能發起然以等世間淨故諸利養不能動同生身見第三此同法得世間淨戒復同生身見不解法無我聞生恐怖懈怠第四離一切與患然以信邪法無我故壞我慢戒住四種不正戒覺知謗等法戒彼相彼無漏應知何者謗等法初住假名戒者亦見有我亦言有我所對治彼故言無我無我所故所作犯戒者是名不作對治彼故言無作無非作故作行彼亦非行對治彼故言無有所作亦無作者故安詳行亦名非行對治彼故言無行無非行故妄念行者是名非行對治彼故言無有所行亦無不行故第二住假名戒行身見朋煩惱隨順亦見名及見色對治彼故言無名無色故未來生想定有及彼想對治彼故言無想無非想故彼熾然滅使者亦名不滅對治彼故言無滅無非滅故執人無我及捨取人對治彼故言無取無捨故還彼眾生無我執中亦可取亦不可取對治彼故言無可取無可捨故不以色等執眾生相彼說取善哉對治彼故言無眾生無眾生名語亦說彼取善哉分別對治彼故言無身無身名無口無口名故彼分別是心及彼取分別善哉對治彼故言無心無心分別名第三住戒行者上生世間亦向捨下故非世間對治彼故言無世間無非世間依三昧亦依不貪欲對治彼故言無依止無非依止攝取自戒不毀他戒對治彼故言不以戒自高不毀下他戒第四住假名戒言我是能持戒生分別念對治彼故言亦不分別戒故勝性念等戒分別念對治彼故言不分別戒及不念此戒故是名謗法無漏戒中盡能滅盡是名諸聖持戒無漏足句無所著者出世間故不至三界理不順一切煩惱故離一切依止對治離三界故是故於有還淨示現勝彼持戒故說諸偈應知具足持戒者無垢無所有初偈第一句離垢故說性清淨貪欲等有餘離已彼因淨故得戒性淨示現同因等淨餘三句者還彼持戒示現同伴等因淨是中破戒同伴及諸同因對治故於戒同伴及諸同因者有三種差別應知是中破戒同伴有三種慢同色等依止因故迷惑意故見如愚癡同樂三摩拔提屈復同伴取念同事念者如鹿處同身樂愛喜伴是名第一偈義還彼持戒中一切相明依清淨戒故說第二偈應知寂滅常畢竟如是等是中有四種性同患對治故說波羅提木叉戒清淨應知以不闕故於受戒禪淨餘者無漏戒淨還依彼持戒無諸患淨故說第三偈不貪惜身命如是等有五種患何者彼五患一者利養恭敬患以惜身故二者懈怠患繼念莫死起樂命故三者起願持梵行患希求一切有生故四者唯戒為足患不正至故五者不出至患如諸外道說成不正理故遠離此五種患故釋成清淨無諸患應知依無煩惱淨故說第四偈持戒不染世世法不能染故依集諦所攝染同至熾染起欲處二識著諸愛染故言不依世法耳不依世者滅前復有愛故滅速得智慧明以得光明故於見諦道中無礙無所有無礙無所有事以修道無明等及餘對治彼故言無我無彼相離我他相故依無學道離我慢清淨故說第五偈無此無彼岸亦無有中間無相行中不著內外入故無著縛無漏滅煩惱及使熾然滅故無諂及無漏無我慢差別明依永淨故說第六偈心不著名色於有不起願故不離寂滅法彼者以持戒不足故諸根調伏故於三昧中不足故不生我我所乃至有頂世間知足故住持戒故說於戒中永示現依世間淨故說第七偈應知雖行持諸戒其心不自高示現以持戒故心不生高下無厭足故亦不以為上過是求聖道淨持戒者此相以三昧不足故求出世間道依出世間淨故說第八偈不以戒為最不以戒為足故亦不貴三昧不樂著三昧故過此二事已修習上智慧無分別是聖性無分別是修攝取增上智諸佛所稱歎是故知餘者勝歎事故依有學無學非有學非無學淨故說第九偈心解脫身見滅有分別身見示現學戒淨故滅除我我所以滅同生身見故示現無學戒淨信空佛境界以信空故示現非學非無學淨事依悋著淨故說第十偈依戒得三昧三昧能修慧示現未得八聖道戒故說不持戒淨依因所修慧速得於淨智以得淨智故具足清淨戒示現以得聖智故後得戒清淨說此偈時八百比丘不受諸漏心得解脫三萬二千人遠塵離垢得法眼淨示現此教誨中有如是等大利益亦復示現現即得大果於化者有學無學等得故及五百比丘得禪定者聞此深法心不信解不能通達從座而起去者示現彼難調伏能調伏已不能信解不能通達入深法故有二種相不能通達諸法以不信故以信不樂故智慧不能通達諸義故是偈甚深者難知故諸佛如來菩提甚深者意難測量故彼若不淳種諸善根惡知識所攝自信力少難得信受以惡知識所攝故不淳修諸善根以不信多故應知爾時世尊語尊者須菩提顯菩提時諸聲聞是如來作堪能化度勝義故是故乃至假名真實差別應知爾時世尊即時化作二比丘者示現如來方便應度故示現化者有二種相故示現信於同服及見同法事故彼諸比丘攝取為已說正教誨故彼以妄執取涅槃生我慢故生怖畏為信故說如實涅槃無有眾生若入涅槃者非諸貪欲等有故而有盡滅彼者如不生故示現涅槃者唯滅不生故言汝等莫作憶想莫作分別者於內外入中是我我所如次即於諸法無著者以貪瞋本來無生故無離者未來不離故是名寂滅者防護此執本非寂滅而有寂滅所有戒等品彼亦不住不來復不滅盡者以眾生名永寂滅故不住不來者以不染故復不滅盡者性自滅盡故彼者亦無餘若本不寂滅已於後成寂滅汝等可捨離是相所謂涅槃無彼事故言勿我入涅槃以相向涅槃故作涅槃相勿以貪欲等相故識為涅槃相非貪欲等無故名為涅槃是名彼者相復無相行中方便設無漏已次後說現法樂行方便入滅盡定行起故或復此是異義經言彼若不淳種諸善根者智慧功德助道行乏少故增上煩惱塵是義非惡知識所攝者以善知識所不攝故壞是義不能信解者離智助道行故能信甚深處是義不能信解者是故總不能通達者不能測量知法體智住故復不能信解已不能正決真智故如來化度方便事有二種應知化者以我慢共體故示現同共事故所說能順行教故及得教誨有出世因故說正淨教方便教授故彼復有四種相應知染淨中恐怖故依順說故離授煩惱因於淨法中教授捨恐怖因故及教授現法見最樂行方便故此身復有我見以我正證故依於淨染中順空教授故言我當無辜生怖染以染故世間行是名初相汝等莫作憶想莫作分別者煩惱因示現有二種假名性慢執煩惱分別性故及執彼功德患勝分別故是名第二相淨略有二種應知一者淨道行二者涅槃淨是中有二種相故淨道行是怖畏因應知汝等比丘所有戒品彼不往來復不滅盡者計是真如中永淨故前者釋有煩惱分別及離煩惱分別亦不成彼淨道行中煩惱及離煩惱彼分別已於淨道行中而生恐怖有二種相故於淨涅槃因中生恐怖應知汝等可捨離是想所謂涅槃不異假名性想執故莫隨於想莫隨非想者是名涅槃異想憶作心想故莫異想識想莫異想觀名是名寂滅內心之想復莫以想觀想者此二無因故於涅槃中不生恐怖是名第三想應知捨彼二因故教授最上行諸方便等應知捨彼二因事及捨煩惱因於淨法中捨恐怖因是名第四相應知於中乃至如來化度方便應知自此已後說正智作大益應知依六事故說一者為因事二者依事三者響音事四者寂靜思惟事五者訓誨事六者證法及順法事故言爾時尊者須菩提問彼比丘言汝等比丘去至何所今何從來諸比丘言須菩提佛所說法無所從來去無所至有何義故作如是說初依樂因故以何義故彼處無有來往喻若世間復問誰為汝師答言我等師者若先來不生亦無有滅有何義故作如是說依第二因事依非色身世尊故彼無生亦無滅是涅槃性故復問汝等云何從誰聞法答言不為縛不為解有何義故作如是說第三依響音因事為說法彼不為縛依上等生愛對治故不為解彼已得脫故復問汝等習行何法答曰不為滅無明不為生明者有何義故作如是說第四依寂靜思惟事故不為滅無明故不為依雜無明諸聖聞有彼行故不為生明者已生故復問汝等師是誰答言若無得無知者是彼弟子若未得及未證者以何義故作如是說依第五訓誨事故所有化比丘身勸彼故第六證法及順法行事依十事故說應知依有餘涅槃無餘涅槃滅見諦行煩惱滅修道行煩惱滅苦供養尊者行布施行過凡夫地入住聖人地及同得至解脫故復問汝等是誰同習梵行答言若於三界不行亦非不行者有何義故作如是說無餘涅槃有餘事故爾時共諸同法者住故復問汝等幾何當得涅槃也答言如若如來所化人入涅槃者我等亦當得入有何義故作如是說依有餘涅槃彼本起滅故他力相似法本業應故爾時共餘者住故復問汝等煩惱盡耶答言一切諸法畢竟盡相者有何義故作如是說以滅見諦惑故一切法永滅者諸趣惡處故復問汝等已得己利耶答言知斷無我無我所者有何義故作如是說依滅修想煩惱故及滅同生身見故復問汝等破於魔耶答言陰魔不可得者有何義故作如是說滅苦故及陰魔不可得故未來生彼不可見故是故於中降伏一切魔怨應知以陰無故餘魔不行復問汝等奉如來耶答言不以身口心者有何義故作如是說恭敬尊者不以身等得涅槃中得親敬故復問汝等作福田耶答言無取無有作者何等故作如是說檀越作敬不可取及不可作離見動惡等故如次復問汝等斷於生死往來也答言無常無斷者何義故作如是說過非聖人地故不斷世間令作少方便非上者以有涅槃故此示現不斷等事故復問汝等隨順聖人地行耶答言離一切取有得無礙解脫者有何義故作如是說住聖人地故離一切取解脫故不橫執離不正取故復問汝等究竟當依止何所答言隨於如來化人所至者有何義故作如是說解脫同至於如來無異勝相似法故示現解脫同至或復以心得自在諸善男子是能隨時以能受於正記為如是尊者故為次說正記能作大利益應知何者密語不二相智及一切密語入相不二相何者是所說句處事然是彼性無故所說性熏一相境界性相有故不二彼不二中生執二相是染不執二故名淨雖說所有說一切句處有事者彼亦假名言熏相境界性無故彼二熏相境界性有故彼二於彼不二執二相故有染不執盡故淨如是一切諸佛入彼密語是不二相應知是中五種相者於尊處及彼教授中有五種果事及有五種果益事成就持故說諸密事應知有五種相何者五種尊若有想說彼成就故成就尊事應知復有何義謂涅槃永證彼故佛所說法無所從來去無所至離六種入滅故彼界中諸有等謗不能謗故及無分別覺故一切諸法何者是彼尊而能說法彼有何相先來未生亦無有滅依法身無生滅故說何等法若不為縛不為解縛解者性相無故為令覺知諸行故以幾種性相說不斷滅無明不生明故明與無明假名性不可得見覺故為誰說若未得及未正覺正覺不已彼無故何者成就果勝事謂無餘涅槃界故若於三界不行依無餘涅槃界處唯淨真如住處故作如是說有餘涅槃界若如來化者而入涅槃真實處唯有性涅槃一切諸法依世諦涅槃故作如是說能滿聖道行所作已辦故言我作已辦於有我無我我所依證法無我故作如是說伐內怨以內力故諸煩惱怨以證法無我故永滅說故作如是言伐外怨不覺見陰魔故所有外陰所攝陰者外怨聲說應知勝彼者離分別念陰性不覺故應知是中成就果利益事者已恭敬於尊非身等耳以順行法故善淨受信施所施故以了福田不取一切法故度世間苦海度世間者以法無我不斷及常故不退於福田處故行福田地捨取法慢故及法化者名成佛子依如來故言汝等何行去無所至者如如來所化者來故須菩提如是問答諸比丘時有八百比丘不受諸法心得解脫三萬二千人遠塵離垢得法眼淨者此正授記中有此大利益事若有學者得無學成熟凡夫得有學地世尊此寶積法門是希有能與住大乘善男子善女人作大利益者自此已後顯此法門說大利益事以有益故於諸菩薩成佛法及化眾生故以中道義訓誨等如次彼善男子善女人得幾功德者示現聞菩薩藏中有教誨信益事迦葉若有善男子善女人如是等示現有五種相現利益信事一世界持時大德二自在成就退因故三轉身故四彼處故成就說堪作器故五聽者作器故及捨身時得見淨業故是中世界大者佛及彼聲聞并諸塔等持者諸寶滿諸世界衣服等是時無量阿僧祇劫故是中有五種相得大自在因退事應知以有量悕無量果因故以有盡無盡法故以非上得上樂故助知道彼行性故及以彼引取故復有五種相令得成就大自在退因事應知一微惡樂因故二不定一向樂因故三不永樂因故四顛倒意受樂因故五依苦身受樂因故是名彼者最後受女身轉身故及彼地處所敬如聖塔故彼處所以為作器故隨彼法法所讀誦受持等者明說者為作器故彼人命終時得見如來得身口意業清淨捨身時得見淨故及得淨業故無有諸患而令命終離諸苦受故及以離憂惱因故憂惱心不能降伏故不動眴諸目識諦知諸意有故不動搖手足成就威儀故不失大小便胸分無汗以無畏故不作捲不摸空無諸惡相故隨坐而捨受命者以身調伏故善正言音者以離諸畏難故滑利言音者以離澁惡言故上妙言音者以上妙言說諸佛如來妙法語故愛樂言音者讚歎說諸如來故天人所樂擁護言音及柔軟言音者同法者以理施答對故不背說言音者以無諸妄故快說言音者前後言不相違故可取言音者不違順理語故天擁護言音者信佛法諸天擁護故諸佛所擁護言音者諸佛攝取故不瞋現得惡能忍故不恨者能忍過去惡故不忿惱者不覆諸惡故不懷報者憂悔等熱不能燒故不計過患者不悕求貪欲等故不懷者以不悕求保故無有異相不怯弱心於戒法中者不取異見故常不放逸勤心精進者不亂寂靜心故以不怯弱心取佛世界清淨者以不喜自身諸佛菩薩所持而取上妙佛世界故離慢及增上慢者得一切佛法現氣故離慢及增上慢者世間三昧三摩拔提微細深心分別以不求以用一切佛法現氣因得不以勝一切諸佛三昧為菩薩藏得教誨中正信利益事如是無量阿僧祇彼分別從本差別信益轉無量無邊阿僧祇應知耳作此寶積論我所得功德以勇意淨故願世得究竟妙法寶積經無垢大智明此論除翳障造寫所得福所有著諸見及墮無智網無障礙佛眼願世速令得
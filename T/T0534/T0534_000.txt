聞如是一時佛遊王舍城靈鷲山與大比丘眾千人俱聖通無礙悉皆應真漏結已解生死已斷穢冥已索慧明獨存菩薩二萬神通聖達統都三界總攝諸法權慧無方逮佛神德住無所住爾時世尊遊於王舍大城之中廣演道義開化群生天神地神海靈鬼神帝王臣民三界眾生皆來稽首供養神化世無佛時外道興隆猶如冥夜炬燭為明天下有佛群邪盡歇譬如日出火無復光國中本事外道邪見不蘭迦葉等六師佛以正真之道訓誨天下是時六師盡廢不見信奉諸異道等心懷嫉妬謀欲毀佛還望敬事於是六師召其門徒合眾弟子會於一處共集論議吾等道德高遠名著四海眾儒共宗國主所奉人民男女莫不信仰於十六大國盡世供養吾德如風民應如草靡不稽首各等足下者今佛出世現神道化吾等便為人棄不見信奉乃令我等飲食不甘臥起不安出入行步恒懷愁憒心中欝毒悉欲發狂當作何計以毀辱之逐使出國令人不見爾乃還復吾供養耳共議此已各相謂言羅閱大城之中有勢強長者國相大臣名為申日信奉吾等執心不二恒毀佛道以為虛偽惟有此人勢力威強能助我等毀辱除去於是六師即從坐起將五百弟子到王舍大城詣申日家申日見諸師來即下正殿迎為作禮施好榻机飯食畢盥拱手對坐諸師告曰吾等故與大眾來造長者欲議一事願垂聽省申日白言惟蒙訓誨願樂欲聞六師俱曰吾等此國之師功名勳著群儒稽首國主致敬大臣所奉於十六大國獨言隻步長者所知佛出於世自稱聖智幻術欺巧倒正反說欲與吾等列聖併智齊威等神幻惑人民國人愚冥信奉其道疑惑天下沮敗善心更謂吾等無有道德不見信奉長者豪強帝王所欽國民伏信威振四海天下望風深惟師徒終始義重記功列勳傳之來世願為吾等毀辱除之令滅不見復吾供養豈不快哉長者啟白敬承來告憶昔往日我之愚兄奉佛之故毀辱諸師從此以來實懷忿恚每欲規圖執事靡由今被聖教合我本心當展力效命盡節於師諸梵志曰吾向共議欲令長者當於門中鑿作五丈六尺深坑以炭火適半細鐵為椽土薄覆上設眾飲食以毒著中若火坑不焚毒飯足害便往請佛佛常自云有三達之智神通無礙照見未然明禍福之原吉凶所趣實無此分而但誑惑萬姓審有此智當不受請若無此智必自受之今欲以此規圖於佛申日聞之欣然大悅讚言善哉誠如大師之所教勅此謀深密高妙實為奇異以此圖之何憂不獲輒如聖教作火坑毒飯嚴以待之爾時不蘭迦葉五百弟子見申日計共謀同歡喜踊躍不能自勝咸共起住同聲舉手稱讚申日善哉真是聖明第一弟子申日重啟今自憂之必自嚴辦比令明日諸師當見長者禮已諸師各還於是申日勅外嚴駕導從前後便詣佛所下車却蓋解劍脫履拱手直進稽首足畢長跪白佛唯然世尊飢渴神化樂仰清風世事多緣奉敬靡由今故請現稽首稟化佛告賢者明日至心向於如來申日啟言明日欲設微飯惟願世尊與諸聖眾降德屈神是時世尊愍其狂愚欲濟脫之默然受請申日內喜心自念言果如規計禮畢辭退過六師所諸師迎問為受請不申日啟白承諸師威力已受我請果如所圖諸師及五百弟子皆大歡喜不能自勝諸梵志等普喜並言長者速還作火坑毒飯嚴以待之長者還家勅外密令中門外掘作火坑毒飯嚴以待之長者有子名曰月光厥年十六天姿挺特儀容端正博通群籍貫綜神摸天文地理靡不照焉高名動世群儒師仰慈悲愍世生死之苦降德普入欲度眾生諫父申日佛為大聖三界之尊道德清淨言教真正三達之聖慈悲喜護心過慈母當蒙得度更興逆惡悕望天福豈不惑哉昔者世尊求道之日坐於道場元吉樹下第六天魔見佛高遠三毒已滅穢冥以索慧明獨存神聖無上諸天所宗上帝親下萬神侍衛內懷嫉妬心中煩毒念其道成當必勝我飲食不甘伎樂不御即昇正殿召博聞臣議設方計毀敗其道群臣啟曰菩薩神聖道力無上威震三界德伏十方非是臣等所可謀向於時魔王赫威奮發震曜天地召諸鬼兵興軍聚眾帶甲億萬旌旗曀日光曜蔽天宣勅士眾皆使變化奇形異類數百千種蟲頭人軀鬼魅可畏擔山負石口眼吐火圍遶菩薩齊聲踏地牛吼唱噭震動八荒山崩地裂樹木摧折海水波蕩踊沸六原溢流浩汗高波滔天百姓驚怖巢木栖山潛龍妄踊鷙鳥驚翔師子慴竄金翅鳥王魔竭大魚順流低仰群神怖悸逃走遁藏千變萬化群凶相將毒惡逆類彌漫縱橫一時集惡向於世尊佛直以放慈心之力舉手指之群惡鬼兵一時伏擗齊心叉手頭面自歸當于爾時如來即便降伏彌天之惡化為弟子雖獲得勝無憂喜想以是方之火坑毒飯何足言乎須彌之毒大千剎火刀劍矛刃亦不能動佛一毛也今以火坑毒飯欲毀於佛譬如蚊虻之勢欲墜大山蠅蠛之翅欲障日月徒自毀碎不如早悔首過免罪天龍鬼神世間人民梵釋魔王莫不稽顙受佛化者如來之身金剛德體眾惡盡滅萬善積著相好光明神器無喻永除五道之大冥獲無上正真之獨明處眾聖之上猶星中之月如日初出照於朝陽廣陳道化導世凶愚懷慈四等愍傷眾生施恩濟苦心過慈母佛之道德神化如此願父改悔歸命三尊爾時長者申日罪蓋所蔽心不開解告子月光假使如來之德如子所歎佛有神通照見未然者當豫知我作火坑毒飯今何以故受吾之請以此推之知無遠慮月光復言佛實有三達之智六通之明大慈四等靡不貫綜常度愚闇不逆人意申日心迷執愚不捨明旦遣人請佛使者受教詣世尊所長跪白佛言長者申日啟言日時已至飯食以具惟願舉眾降德自屈爾時世尊心自念言今受申日之請不與常同當放威神感動十方令子心伏必就大道廣化無涯并化六師及九十六種外道於時世尊放大光明上照三十三天下徹十八地獄極佛境界皆大光明神通菩薩羅漢緣覺梵釋天王海靈地祇及諸鬼兵各將部黨億萬無數聞度申日皆來詣佛稽首足畢翼從左右佛告諸比丘執持應器當就長者申日請諸比丘咸曰受教肅然嚴持地即金色當佛頂上有七步香雲紅黃青紺紫白蓮華自然涌出俠道兩邊佛甫出門告空無吉祥菩薩等六十萬人在前導從或行虛空或現於地佛處中央其餘無限之眾皆隨佛後光明赫奕遏日絕月晃照一切天施寶蓋華下如雪天龍飛鳥不敢歷上三界眾生無見頂者天樂皆下同時俱作毒蟲隱伏吉鳥翔鳴佛不蹈地相輪印成光明晃耀七日熾盛寶樹藥樹諸眾果樹睥睨𧿽𨁟低仰如人跪禮之形閱叉金翅厭鬼魅鬼各將營從莊嚴分部千百為眾手執伎樂或持香華七寶瓔珞天繒幡蓋十方來會天人亦下樂器亦鳴盲視聾聽瘂言躄行怨憎和慈迷寤醉醒婦女釵釧相掁作聲飛鳥走獸皆作人形百歲枯木自然華生餓鬼飽滿地獄安寧琵琶箏笛擊鼓亂鳴佛以神德變化火坑即成七寶紫紺浴池八味之水底有金沙邊有蓮華魚鼈黿鼉池中喜踊飛鳥走獸音聲相和池邊行列絲竹衣樹樹間皆懸羅縠緹繡珊瑚寶樹水精琉璃黃金白銀為枝葉紫磨黃金為繩連綿交錯樹間垂天瓔珞互相連結風起吹之轉相掁觸妙音百種自然宣出歎佛神德至未曾有皆說無常苦空非身之聲使悲者更喜喜者更悲其七寶樹上則有群鳥孔雀鸚鵡金翅鳥王赤觜神鳥鳳皇吉鳥拘耆那羅吉祥鳥比數百千種光色顯赫群飛樹間哀鸞百種感動人情咸來集聽走獸息食飛禽止聽形異心同歸命世尊當于爾時海靈地祇三界眾生其來從者見火坑變為浴池天地震動神變若此道德殊絕皆看申日申日見之心動神驚衣毛起竪慞惶怖悸精神失守心自念言咄哉迷惑我之逆惡所為無邊顧謂六師坐汝畜類沈吾湯火我今如何六師恐怖慚恥無言懼獲重罪即各逃竄於是申日與子月光夫人婇女眷屬男女外道伴黨俱出迎佛遙覩世尊洪焰暉赫晃若寶山天姿紫金巨容丈六神顏從容諸根寂定相三十二好八十種天中之天道德堂堂十力世尊天人中王佛以神德照愚冥心申日意解如迷得正狂病瘳除五情內發悲喜交集即前首罪五體投地稽首作禮唯然世尊恕我盲冥不識正真用信惡言興毒害意欲危天尊幸賴慈化乞原罪咎垂哀接濟得免大罪願前就坐即時如來升于正殿眾坐已定申日慚怖心不自安前白佛言為盲冥所誤信妖邪之言以為真諦如狂服藥病更增劇始今覩佛邪病得除所為無道飯食之中悉皆著毒不可供養以御大聖願待須臾更嚴食具佛告長者便持飯來不足更設貪婬瞋恚愚癡邪見世之重毒吾無此毒毒已滅盡毒不害我申日下食香徹八難餓鬼得安食已行水眾會寂然申日退坐垂泣啟言唯然世尊恕我迷惑敢圖逆惡向於如來自揆罪重應入地獄湯火痛考長夜受苦將脫何由佛為大慈三界之救愍念眾生濟其塗炭昨不誡我令我罪成得無世尊不豫知也佛告申日昔定光世尊授我莂時汝却後無數阿僧祇劫當於五濁惡世作佛廣度眾生如我今日當有長者申日火坑毒飯規圖害汝我乃爾時得明慧三昧時已豫知汝姓字況於昨日而當不知申日歡喜言世尊乃豫知無數劫事我既覺悟會得免罪今我盡心自歸於佛所為之非願令重罪而得微輕佛本有誓不捨愚惑即告申日善哉長者能自覺悔重罪必除吾當為汝演說道義令汝心解對曰唯然天中天願樂欲聞畢死善道盡心不忘則時世尊謦揚洪音出八種聲演萬億音廣說無量法言八解四諦三脫六度探道法要微妙之行解三界空諸法因緣造為罪福觀病選藥如應說法申日情悟坦然心開疑解結除㸌然無想寂然入定即於座上逮不退轉喜踊升空去地百四十丈從空來下稽首于地嗚佛足摩佛足長跪自陳今已覺悟從佛得度欣然嘆佛佛十力雄哉如來神力震伏十方無敢當者火坑毒飯豫自消亡佛無憂哉一切刀劍不能害傷急箭勁刃皆化作華佛勇猛哉如來皆能降伏邪道九十六種異口同音皆歎大道佛金剛哉佛若金山晃照一切闇冥壞敗慧火獨明超度群聖之上德過虛空辯才不盡開闡法言告於大千調諸剛強令使熟成威震三界獨而無侶離諸塵勞淨若天金雨諸法寶飽滿一切施以無盡七大之財觀心選藥先壞魔兵如應開法靡不得度九十六種邪道隱蔽當于申日歎佛法時無限之眾其來大會皆樂法音得福得度不可稱計天地震動樂器作聲第七梵王宣聞法言琵琶磬鼓千種伎樂自然而鳴忉利天帝華散佛上歎佛聖德至未曾有當此之時莫不歡喜稽首作禮而去
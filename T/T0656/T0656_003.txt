爾時座上有菩薩名曰豪賢乃從東方十六恒沙剎土來詣此界聽受瓔珞妙法即從座起偏露右臂長跪叉手白佛言唯然世尊若見聽者乃敢陳啟世尊告曰善哉善哉族姓子吾當與汝一一分別爾時豪賢菩薩白佛言世尊云何識持諸識境界如世尊言識從有為不從無為又復說言識從無為不從有為云何此識彼識名曰識界乎佛告豪賢菩薩曰識非有識從法生識豪賢白佛言云何識非有識從法生識答曰識非常識隨法有識又問云何為識遍一切識知一切法是謂識非常識又問識有智耶為無智耶答曰識有智如如識無智如如一切眾生識有智如如無學賢聖識無智如如是謂族姓子有識如如無識如如又問云何有識云何無識云何有識如如云何無識如如答曰悉能分別有識智無識智如如是謂分別識界豪賢菩薩白佛言如來今說定義識義倍生狐疑佛告豪賢諦聽諦聽善思念之或有智識非智識或有法識非法識云何法識非法識從最第一義至辟支佛是謂法識從見地薄地性地無礙地至一生補處是謂法識法識復有五事云何為五一趣道慧二識宿命三趣分別慧四入空門五觀心本是謂法識成就五事復有五事成就法識云何為五一修梵行不猗三毒二處胞胎不染生死三行無相空無願法四修神通神足無礙五立覺意一相無相是謂成就法識清淨佛復告豪賢菩薩法識清淨復有五事云何為五學識不變思惟學跡無學無跡不見法趣不見有教亦不見無教亦復不見道性非道性有生道意不生道意是謂法識成就五事觀法識定復有五事云何為五一定滅本垢不見處所二念無量空寂定意三建道本不與道會四心斷念求坐道場五修福田蠲除妄想是謂五事法識清淨無生法識復有五事云何為五識觀過去不起生滅識觀現在不見生滅識觀未來不見生滅觀識本末不見生滅識觀如性不見生滅是謂五事法界清淨佛復告豪賢菩薩如來等正覺復當修習法識音響通有十一行云何為十一法界無著不見識本於中具足神足道行欲得淨修法界識者初意如山如牆壁漸漸乃至思惟身本知身離身復捨身已知心離心復離心已知空離空復捨空已還從一意至百千意未化之意盡能修之復知化法而無所有是謂法識起神足道以無身識修身識行或以身識造無身識行識別身識非身識是謂法識修神足行於無二法分別一切諸法於中成等正覺不見生識成等正覺過去億百千數悉能分別諸陰入持不失眾生本行所趣是謂法識修神足行無化之法不見變易於中造識不可窮盡是謂法識修神足行於是入定分別空界復自計身如彼無異是謂法識修神足行觀諸世界亦不見盡一切世界成界不成界悉能了知是謂法識修神足行夫法界識成五陰形有生有滅不見五陰有生滅者是謂法識修神足行法界無著不見形相過識非今今識非過不見現在因緣本末是謂法識修神足行一一分別法性所起一切諸法不見窠窟攝意滅想亦不生智是謂法識修神足行諸法不生不見起滅復能思惟生滅之法本性自然一相無相是謂族姓子菩薩所修神足之行佛復告族姓子無著法界復有十事云何為十如來至真等正覺出現於世便能具足三世身識想是謂法識修無我行漸化眾生以三滅法亦不見滅亦不見不滅是謂法識修無我行分別句義一一了知復以權慧示現本業是謂法識修無我行如來至真等正覺分別思惟四無量慧不見斷滅有常之想是謂法識修無我行復以妙慧悉化眾生不捨大慈是謂法識修無我行盡觀眾生有淳淑有不淳淑隨類而化不捨其性是謂法識修無我行如來世尊行權方便盡化眾生不見化者是謂法識修無我行佛慧無量不見成敗有生有滅非如來本誓是謂法識修無我行如來一相不染過去當來現在修無猗行乃逮至真等正覺是謂法識修無我行如來至真等正覺以無數億千萬劫以為一日於一日中化度眾生不可稱極是謂法識修無我行佛復告豪賢菩薩曰過去無數阿僧祇劫自念修行無形法識有佛名曰弘誓無願如來至真等正覺明行成為善逝世間解無上士道法御天人師號佛世尊為說法界無著之行夫法界者一百七事云何為一百七事不求空行不念有常觀世如夢自滅吾我生識不起分別界相永斷妄見施心不闕心常一定在眾不亂身識空識無若干想菩薩有數不著名號觀了諸法非一非二眾生起恚便為方便說除无本身識之行十二因緣四諦聖慧思惟苦本有苦識耶無苦識耶或時有識在眼耳鼻舌身意或時有識離眼耳鼻舌身意或時有識著色不染識或時有識不著色不染識此識微妙非退轉菩薩所能了知或時有識著聲不染識或時有識不著聲不染識亦無音響故名清淨識或時有識著香不染識或時有識不著香不染識一一分別不失法識或時有識著味不染識或時有識不著味不染識亦復分別不失次緒或時有識著身更樂不染識或時有識不著身更樂不染識一一分別不起想著或時有識了知諸法起者滅者有為法無為法有定有亂是謂菩薩摩訶薩分別識性亦無所染復次族姓子分別四無量慧慈悲喜護遍滿一切救攝眾生亦無所著或時有族姓子入定三昧修行一法已行一法便獲百千總持法門如響如幻漸漸乃至滅盡定意身行清淨不造惡本心念慈心不施眾惡解知三世除去縛著是謂族姓子菩薩正行有起不起復次有定意法門一切諸法皆來入中有身無身想有念無念意無一無二亦復無識吾昔無數阿僧祇劫初入法律乃應斯行識法有十二造因緣本無明緣行乃至老死不見起滅是謂定意名曰無盡已得定意悉知一切三界所趣或有眾生有常想無常想有苦想無苦想有定想無定想一一分別不起染著佛復告族姓子菩薩摩訶薩當念修行三十七品道法之要何謂三十七所謂四意止除婬怒癡永滅三毒復當思惟四意斷法斷去念求不生果報乃獲四神足行已得神足往至十方諸佛世界不自稱說神足如來五根成就法身戒身定身慧身解脫身解脫知見身是謂如來五分法身如來神智不毀法身云何為五力信力精進力念力定力慧力所謂信力者一向無為不染三界正使恒沙諸魔變形作佛不能變動此意是謂信力云何精進力所謂精進力曾聞有法法界識者或在一由延至百千由延或在一佛境界或百千佛境界守信立戒不捨弘誓是謂精進力云何為念力所謂念力者繼念在前無他餘想正使恒沙諸魔官屬欲來毀此定意者徒自勞苦不獲本願是謂成就念力云何定力所謂定力者立根上位菩薩摩訶薩攝意去想不懷狐疑是謂定力亦不可壞云何慧力所謂慧力者無量法界不可思議悉攝諸慧善權法本不毀法界慧性之行是謂慧力眾德具足復當分別七覺意法覺了一切有形無形心識所念從欲界至色界無色界斯可分別是不可分別攝意不亂是謂定意慧性八道平等亦無恐畏入空三昧一行無二不可本末有限無限已離生死不生餘智知起滅法淨不生眾想是謂八道清淨無二復當思念六十二見有常想無常想有道想無道想有今世無今世有父母想無父母想有著身想無著身想或時有識分別諸道清淨無瑕一一分別三處愛本五處欲本七處婬行有時有行在閑靜處若在樹下露地塚間觀出入息有時有長有時有短有時有寒有時有煖諸法生生因緣共會思惟分別意不錯亂所以行者知出入息息長亦知息短亦知前息亦知前息後息亦知後息漸漸乃成一禪之行如來聖達禪意不同修行四禪入想知滅如此定意三乘共有又復如來無上定意云何名曰無上定意所謂無上定者心有上中下行人入定無復出入長短息惟分別剎土專心一意觀過去未來現在何者是我所化非我所化復自思惟設我在閑靜處不分別眾生者是非我宜今當往至無數剎土自化化彼乃成我願是謂初定亦不可毀復次行人初入定意內自思惟有苦有樂皆由身本已過此行復當宣傳使彼眾生而悉知之是謂入定成就二行復次心法非有非無無身有身想不得神通遊化十方攝意自撿淨其種姓是謂定意不毀法識有心意識思惟止觀我自無我況有眾生先自知空却觀眾生以神足道心神往化身不往彼復於十方諸佛剎土以此定意濟度無數百千眾生於彼復修十虛空慧云何為十所說法教摧却魔宮進趣道場成無量覺心若虛空無有增減是謂族姓子修虛空慧復次族姓子初化外道異學之類去其邪業使立正見皆使歸趣無復慳嫉是謂修虛空慧又復世尊化眾生類隨其所願皆令具足雖說此法心無所著是謂修虛空慧復以無礙智神通道遊至無量世界布現諸法而化眾生不見眾生亦不見化是謂修虛空慧復有如來智名曰懷空成就法界不毀本性持心如空不生染污是謂修虛空慧如來等正覺或以一身遊虛空界或無數身或復示現滅盡泥洹不著一身不起若干想亦復不著盡滅泥洹是謂修虛空慧諸佛世尊有七十二無礙辯才十四舌相報教化眾生智不停滯使眾生類皆成慧明云何七十二無礙辯才於是族姓子如來初修功德相本自發弘誓若我後成無量等正覺所生國土眾生之類不聞無明婬怒癡名令我國土淨如虛空如淨居天少欲知足意趣於道中間無滯亦復不生八無閑處在於豪貴中不自貢高不鄙卑賤於中攝意行布施福求漿與漿求食與食國財妻子盡施與之心施無礙不生亂想復教眾生持戒完具精進一心修六重法若有眾生遭百千苦輒能往度不令墜落失賢聖類是謂八法修虛空慧如來等正覺欲轉法輪先入等定自攝身意自知時至吾今宜可與眾生類轉無上法輪遊心六通一一毛孔放諸光明然後乃轉無上法輪不起不滅無所著法一相無真無染污法所說如空言迹不現不見眾生有增有減是謂九法修虛空慧復次如來從無生法界成等正覺悉觀諸法如幻如化不見成就道果者不失神通慧分別如來十力亦不染著是謂十法修虛空慧爾時世尊告四部眾汝等各各於如來前自說空慧無所著法時有菩薩名曰空行去此東南五十六江河沙諸佛剎土從彼國來來至此土叉手白佛言國土清淨無有法說義說知淨不淨悉如虛空是謂空慧無著之法無我菩薩曰無見非空見亦非空不見見亦不見無見是謂空慧無著之法法住菩薩曰未立行迹生染污識不可計劫本無識性是謂虛空無著之法過行菩薩曰於身口意不造眾惡定不起想是謂空行無著之法無行菩薩曰法身無盡不見猗著定心一意是謂空慧無著行也寶藏菩薩曰不見前後法界處所亦復不見罪福惡報是謂空慧無著行也習苦菩薩曰諸佛世尊悉知過去當來現在入自在慧不起妄見是謂空慧無著行也慈意菩薩曰吾我無形專心行道無他異想無猗無著法自然起滅是謂空慧無著行也寶計菩薩曰四無我行無著無染有身有苦識想亦苦解不起滅是謂空慧無著行也善算菩薩曰不見諸法有數無數云何諸法有數無數俗是有數道是無數有為有數無為無數不見數無數者是謂空慧無著行也盡生菩薩曰諸法無生亦不見生淨無淨想生死已盡永滅不起是謂空慧無著行也梵行菩薩曰習三三昧不念受身念空不離空念無相不離無相念無願不離無願亦復不念受清淨福是謂空慧無著行也光相菩薩曰分別三毒為闇冥法不見三達為清淨法是謂空慧無著行也所作菩薩曰不見一相分別無相不見苦不見離苦無苦不苦亦無所作是謂空慧無著行也不受形菩薩曰無四大本亦不見境界所在一向無為不生三意是謂空慧無著行也無等菩薩曰離世苦樂不著八法見有稱譽不以為歡設見毀謗不懷憂慼忍心如地是謂空慧無著行也無垢菩薩曰不見內六情造外六塵不見六塵與六情為對是謂空慧無著行也重觀菩薩曰外色不起內識識亦不著外色識不知我為色色不知我為識聲香味細滑法亦復如是法不知我為識識不知我為法一切諸法各不相知是謂空慧無著行也遠離菩薩曰不見五陰有染有著何以故五陰性諸法性常住不變易是謂空慧無著行也賢護菩薩曰諸法總持不見有望無望不見有法可說不可說將護眾生立不退轉是謂空慧無著行也寶來菩薩曰諸法常定無有若干亦不分別佛法菩薩法俗法道法有形法無形法可護持法不可護持法亦無分別是謂空慧無著行也爾時座上無數四部眾聞說此法空慧清淨無著之法倍生狐疑不達究竟世尊即知心中所念應從空慧解緣會未至即自化身高四百由延出大音聲告十方世界諸如來至真等正覺現在說法欲聞聽受菩薩瓔珞悉皆雲集欲詣忍界遣化菩薩無央數眾盡禮十方諸如來至真等正覺今能仁如來於沙呵剎土演說菩薩瓔珞我等宜可普集彼土如是十方諸如來無所著尋如其像攝持威儀詣沙呵剎土立信菩薩得十住者盡見如來禮拜供養各各以次坐無畏座未立信人在凡夫地未得天眼諸通未具亦不見十方如來何以故凡夫意小恐失梵行或有如來定坐於此身至梵天或有如來變身遍滿一千剎土二千剎土乃至三千大千剎土何以故眾生受化應見形受法應聽聞受法爾時東方過二江河沙剎土有如來號曰本淨即與大眾因偈說此法言虛空無邊涯想著生狐疑本際行已盡無二無等侶欲說虛空相本質無生兆何得疑空慧欲於中求無吾今雖成佛懷有無所染垢盡自致尊不復有起滅已入平正路不從狹小意計我無生心得道從是滅吾壽有劫數所度不可量斷意永滅寂豈有度人識七觀瓔珞身道華色不變無形入諸趣斯謂菩薩行如來有二業道本眾德具權現幻化法乃應無起滅天世眾生類無形無有數何得有形人善知無色法世雄無盡藏非色欲能盡況復未得道欲究平等慧雖經百千劫未曾自息意眾生有懈怠中住不建意大乘平等法聽受何可盡今粗說空慧何復疑於空爾時如來說此偈已忽然不現南方去此十八億江河沙數彼有佛剎名曰嚴淨佛名離垢如來至真等正覺十號具足現身色相無極巍巍在大眾中復說頌曰吾本從道有聞空平等慧經於十二劫乃得此定意思惟前後來六度四等行皆由空慧業然熾諸法本發意有階差弘誓不有異無著慧觀念化人無若干如我所遊國嚴淨沙瓔珞頒宣殊特慧國無三惡道唯演空慧行不著有無處我既無心行云何當說有如性無形相法界亦清淨解了已盡滅是故無起滅復過嚴淨剎十億諸剎土彼乃有此法清淨無為行說言不有言不著有相本故應寂然定行盡無名號眾生心所趣隨類起本識如我永澹泊不見有無行所以無數劫斷求不著有欲求不起滅逮得始成就今以空無身現形如所趣佛慧無邊涯終不為所染自然性清淨不見有常想道慧眾德具故號名離垢自從成道果遍遊虛空界或作天帝釋大尊梵天王所以變化形化彼著有者盡趣無生慧清淨至究竟復作轉輪王統領無數城捨而行學道知之非久長復入聲聞中現如不及道輒便從師受斷諸想著結復到淨居天說行清淨本使離彼天福此等不盡苦無色色眾生計常不去想憍慢自放恣盡令入道門本無等正覺所化無有形要盡死生本終不捨入寂況汝今四部初聞便懈怠此類自有期非速能使成爾時如來說此偈已忽然不現西方去此百億恒沙諸佛剎土剎名水精佛名淨尊如來至真等正覺十號具足彼土眾生奉持一法亦無六度眾行業本復在大眾而說斯頌八行無高下亘然歸滅盡捨身復受身但益塵勞垢虛空無二法無住亦無迹八道平等慧諸佛所遊處吾昔自建行弘誓轉於法體信歸於無今得人中尊諸佛所居剎善權法各異在在處處現現欲化群有更樂所縛著永處於冥室道從本無誓然後乃得離如我國土人攝心不造惡至終崇無為如是自近道婬怒癡垢薄亦不大慇懃自然入律行如華隨時敷道意不移動苦樂心永斷往來詣剎土盡修於空慧我今既一行彼眾亦不異今聞能仁尊故現修等慧大聖皆雲集豪尊無高下雖現國土異所修同一法今觀五趣人無明行所蔽沒溺於生死轉增勤勞苦何不自建意體信空慧道速可得解脫如外剎眾生如來說此偈已忽然不現北方去此三恒沙佛土剎名普照佛名機辯如來至真等正覺十號具足復於大眾而作頌曰如來道一相本從名色生勤苦經無數乃盡塵勞患如人欲度空不求巧方便但憶望空法無由而果獲意想之所縛不計物非常欲求不死地此亦未曾得安住所以離不住有無境已得履空慧自然無染著道從身本生然後成正覺迷惑心意錯離心外求空外苦雖有號不離其識想法界清淨道乃應清淨慧眾生處生死沒溺不自拔欲得離眾惱先當去意識如來所顯現暢演無比法一想無染污何由復染空最勝三達智已過有礙形今念非本念緣眾生有念諸法不思議非有亦不無因聲乃有響眾生乃有佛受化眾生等常自厭患身道能滅非道無有非真法爾時如來說此偈已忽然不現東北方去此九十二億恒沙剎土剎名淨觀佛名法觀如來至真等正覺十號具足於此大眾而說頌曰色本無有色亦非有色相痛法無起滅亦非生更樂意識如野馬水泡不久停無身慧自淨是謂平等空一觀一意止清淨尊梵行吾我著有想不至有無境自覺復覺彼令達虛空慧眾生不自覺是以懷猶豫性有上中下善惡常有對捨惡而行善不得空無慧能不見善惡心正無顛倒爾乃信解空逮得清淨慧本從平等意不見群萌類久久乃自達應於無上道慧觀除貪著洗心淨無垢仁智如空慧故謂真人法慈愍世間類故演虛無道不念善惡對無形無情想我本從等意如來受斯法聞輒達空慧念化淨觀剎受命阿僧祇說法終教化導引無數人入此法界本爾時世尊說此偈已忽然不現東南去此一億佛土剎名極妙佛名微妙如來至真等正覺十號具足復說頌曰識本因五陰因緣共合會流轉無數劫自起自然滅愚惑眾生等不達生死本終竟處胞胎不求離災患如人一念頃純生顛倒見縛著遂滋甚況復生道根計念眾生類愛樂三毒本五蓋翳心神無眼何有觀如來執大炬消滅塵欲本雖復見慧明猶生不篤信我觀十方世發意欲求道行盡復受生當更三塗惱四處非本願自投于四淵不離四生門不成四道果有時離四法便生五盛陰無著增上慢不盡放逸行漸至無數法不覩聖行原猶人意遊蕩心不自防慮如來六通行非空不異空永去生死本乃應平等慧本自無生死流轉染著色遂成法界色滅有不著有有道則有識此識非本無能不見道識乃應慧定法道從識更樂現身無數變自知成定慧乃應眾相變無住不變易無疑猶豫想降伏諸塵勞乃應平等慧人行有三礙由想不捨空未興眾行本此業無有成爾時如來說此偈已忽然不現西南去此十三億佛土剎名廣勝佛名妙迹如來至真等正覺十號具足在於大眾而說頌曰覺生是幻法不在深法要道尚無名號況空見言迹諸外入內入分別悉無有無形不可見乃應清淨慧計欲不從心亦復不著空彼此無染著逮成最正覺愚惑未覩明計從心識起六法生六塵由是起疑想因識受此身自然成四大輪轉向五趣不解空性法如有一人念自說染本無身心俱生礙豈達有無想妙觀照三世示現說諸法諸佛體妙教不有亦不無世苦由無明平等空無猗觀了等有無故謂平等慧有時識有無此非如來慧不染彼此者心平如響應八道盡苦原八解洗心塵八響悉歸虛八慧不起生自離復離彼中間無有礙隨識所染著是謂平等慧人本在虛空染識三有道唐自著塵勞不入本無際本從初發意不減空性慧由復經無量後乃獲此定吾解眾會心離識欲求空何不自念識內空外亦然如法法無相慧見亦復然念定除去亂是謂平等慧此身悉歸空永寂無起滅如來普弘誓濟此群萌類爾時世尊說此偈已忽然不現西北去此五十四億江河沙數諸佛國土剎名柔順佛名眾相如來至真等正覺十號具足在於眾會而作頌曰如我觀空行一意無高下有無是非心皆由生死起欲求佛深藏究盡諸行本未曾能究暢如來神慧通如有一士夫從劫復至劫如是億百千其數不增減彼人諸根具六情不缺減欲聞如來慧未便卒果獲況復初發意欲至平等慧但自轉有損無益於道法要修大慈悲權慧自防衛堅固無畏誓然後乃降心設復遊世界欲供養諸佛不起所造功自然應聖行如來十力聖降伏諸邪見忍知無我想故得人中尊了法住不住不見功德行盡生更不受是世雄境界欲成眾相好不斷諸善本滅意不起想是謂平等慧我觀眾生類時空不自知是故數疲勞不入永寂處欲速行道果眾德莊嚴身但念斷心本云何起狐疑爾時世尊說此偈已忽然不現上方去此無數佛土盡眾生界剎名迴轉佛名音響如來至真等正覺十號具足在彼大眾而說頌曰虛空無形識不有彼此岸不見有眾生況有遊法界現在求道者遊空求於空不淨已識者復求外空為愍念此等人意不解聖慧思惟此慧觀亦獲無常道今受三界身通慧自分別定識無形想種斷為道意人自思惟識四大為窠窟正使在外空不異於四大但今未得慧未了內外情此等可慈愍眾祐不尤責丈夫無等倫行過無想定是謂諸佛法迷惑自計我本無起盡法究竟悉清淨梵行終竟淨不生三世念前說非今說念念自變易以此可為證何故生狐疑我既不自稱權假為凡人思惟此四大識法為何從宣說過去法無形不可見雖有未來識亦未受四大現在為二品今為一一說各各莫懷疑於此平等慧分別過去識死者非今形此識不腐敗為稱過去識設識今現住四大因緣合此識恒不變復稱識現在且復捨現在未來未有生彼識亦非今何由稱三世識性恒自住無去今現在欲求識根本窠窟何所在如來無等智乃達識本無空性恬然一勿復有疑想欲成等正覺不染想著行悉知無識性故號平等慧爾時如來說此偈已忽然不現下方去此十一恒沙剎名無減佛名普願如來至真等正覺明行成為善逝世間解無上士道法御天人師號佛世尊在於彼會而說頌曰十方諸佛集平等無有二盡說於空定寂然無有行眾生有常想謂為空有限達本無染污是謂悉歸空不施心縛著以失本願行遂生誹謗業無佛法聖眾如來戒德身清淨無瑕疵已度未度者三世無觀想空識自有名自生自然滅此生非空識識滅亦復然由彼不達本流馳求識相假空名為識空識豈有異身相猶無形生一復一生但為愚惑人起識有若干眾智成法體相好自嚴身身滅智歸空復可言有識推尋無三世無識無四大乃得遊法界知有亦不有諸佛無量智權現無增減以此無識形遍遊諸佛剎此疑久已有非汝我亦爾通慧普悉照爾乃應佛識爾時如來說此偈已忽然不現即時在會十一那術諸眾生悉得平等空慧之觀復有無量眾生天龍鬼神聞說此法皆發無上正真道意爾時世尊自昇無畏座放舌相光明普照三千大千世界及照十方無央數恒沙諸佛國土及十方恒沙地獄畜生餓鬼乃至十方虛空眾生悉見光明爾時世尊放無央數億百千光明彼彼眾生自相謂言從久遠以來未曾見此微妙光明亦非星辰日月天子有此光明甚奇甚特未曾所聞未曾所見爾時十方諸國眾生各生此念將不有佛出現于世爾時世尊即知十方眾生心中所念現諸光明皆有化佛一一化佛皆有無央數眾前後圍遶而為說法所謂說法者無形相法無言教法無生無老無病死法有後聞此音諸不覩光見形色者皆聞如來說法音響空慧法慧說無著心爾時世尊告諸來會四部眾曰汝等頗見此舌相光明不思議法普至十方無央數恒沙剎土悉照無量眾生之類及諸化佛而說法言汝等眾生為見不乎時諸神通菩薩大士皆白佛言唯然世尊我等悉見諸在凡夫著欲眾生復自陳說前白佛言我等世尊雖見光明不知此光是何瑞應爾時世尊知彼眾生心中所念欲去狐疑不著妄想便告軟首菩薩摩訶薩曰如來至真成無上等正覺身黃金色圓光七尺聲如羯毘鳥柔軟無瑕眾相嚴身皆由過去無央數劫積福行善眾德具足不犯口過所說言教無有增減故使如來至真等正覺今得十四舌相報法一者言聲至誠無欺二者所說聞輒信解三者口行不失根門四者知時說法無闕五者自樂演布禁戒六者名句次第相應七者大慈加被不捨施心八者覩佛形像不懷疑滯九者得佛神通而自遊戲十者已入法界不捨佛慧十一者獲無量慧無盡之藏十二者佛意無形皆悉得入十三者權慧無礙不見有度十四者住誠諦慧人皆篤信是謂十四舌相之報若有善男子善女人得此十四舌相報者便能放此無量光明照諸十方諸佛剎土皆由曩昔言無欺詐佛復告軟首若有善男子善女人執持諷誦此深法者便獲身相十無厭報云何為十如來至真等正覺昇於無畏座先以平等觀攝意寂默內自思惟吾今在眾為人中雄今坐此座大有所濟復自思惟眾生之類不可思議或在信地欲退轉者或在初地乃至六地欲退轉者宜且別置不在聖例或復眾生婬怒癡心縛著偏多此亦別之不在聖例或有眾生意崇豪貴不造德本此亦捨置不在聖例或有眾生無明心盛起憍慢行此亦捨置不在聖例或有眾生心解幻法觀見如來此幻非佛此亦捨置不在聖例或有眾生得世俗通觀佛神德與己無異此亦捨置不在聖例或有眾生體性強記不信如來總持之行此亦捨置不在聖例或有眾生施心偏多聞如來施與我何異此亦捨置不在聖例或有眾生純有戒心聞如來戒與我何異此亦捨置不在聖例或有眾生心恒慈忍今世尊忍與我何異此亦捨置不在聖例或有眾生所為精進世尊精進與我何異此亦捨置不在聖例或有眾生心樂禪行世尊行禪與我何異此亦捨置不在聖例或有眾生得世辯才世尊說慧與我何異此亦捨置不在聖例或有眾生偏有慈心如來說慈與我何異此亦捨置不在聖例或有眾生悲意不斷如來行悲與我何異此亦捨置不在聖例或有眾生恒懷歡喜如來歡喜與我何異此亦捨置不在聖例或有眾生心恒放捨如來放捨與我何異此亦捨置不在聖例或有眾生心恒念空如來行空與我何異此亦捨置不在聖例或有眾生心不摸貿如來無願與我何異此亦捨置不在聖例或有眾生不生想著如來無想與我何異此亦捨置不在此例爾時世尊告軟首菩薩眾生所處志趣不同一切十方諸佛世界欲界色界無色界眾生心念各異不同或有欲界眾生娛樂五欲不捨五陰此亦捨置不在聖例或有眾生計色存懷內不著欲此亦捨置不在聖例或有眾生願樂無色此亦捨置不在聖例佛告軟首菩薩曰眾生之類心識不同所行各異所以然者皆由顛倒卒不可寤如我今日觀眾生類知心所趣願求何道至十方界無數剎土一一了知而不錯謬猶如士夫有目之者躬自手執明月神珠審然不惑無他餘想我今亦爾分別眾生神識本行之所趣也或有眾生意一念頃一行二行此亦捨置不在聖例或有眾生一念之中具足眾行行亦無記此亦捨置不在聖例或有眾生有戒無施有施無戒此亦捨置不在聖例或有眾生具足六行不具六行此亦捨置不在聖例過去恒沙無數如來至真等正覺先具三品後乃說法正使將來恒沙諸佛如來欲說法者亦當具此三品妙行云何為三一者觀眾生念念念不同二者諸佛莊嚴無畏道場非聲聞緣覺能建此場三者本未聞法如來與說悉歸空慧是謂如來三品妙行當說法時悉無缺減爾時軟首菩薩白佛言世尊云何如來三品妙行所建不同爾時世尊報曰如是如是如汝所言今當為汝一一演說何謂菩薩三品妙行如來至真初入定意眾相三昧普為眾生一會說法如此等無央數眾心同一識所念亦同聞說苦義非餘法典此則得入在如來例又復族姓子過去當來今現在佛知彼眾生心中所念先從等覺乃成無上正法然說有法不離想著此亦不應在聖賢例又復如來至真等正覺先攝十意無亂想行然後乃演深妙法藏使眾生類所聞言教尋得解了云何為十如來欲說法時一向無礙悉觀眾生為應何法而得度脫有復眾生意有深淺以何方便而得拔濟或復說法一行無二今此眾生為應此法不耶觀無量空識心所念為從何法然後得解奮迅三昧行無點污一念之頃諸法悉具悉觀法界無始無終行諸佛事亦無罣礙以無量慧普潤一切眾會已定以神足力照彼心意皆識本緣而為說法乃在聖例復次軟首如來至真等正覺昇無畏座復當具足十無盡法云何為十諸佛法藏不可思議佛身無量法亦無量如來至真等正覺復有無盡無形法海施為佛事復有無盡非眼識所攝普觀十方有形無形識如來至真等正覺善權方便拯濟眾生不捨本願普立一切修十善行復次如來至真等正覺內常一意外現說法不以一定應寂然法不以說法外現有亂復次如來至真等正覺當說法時降甘露法雨有情無情有識無識普使周遍皆蒙潤澤復次如來至真等正覺居家成就色相殊特正使大眾處在高者伏心自卑不自稱說我姓豪貴卑者不說如來本從出族姓復次如來至真等正覺以宿命智識前生無極不可計量難度眾生生在五趣本造此緣今復報緣因緣得寤復次如來至真等正覺發大弘誓四等之心能使十方有形眾生一日成佛眾相具足如實如願皆成佛道復次如來至真等正覺建意牢固不捨本心復使無量諸佛世界普共一日盡取滅度如其所念亦不違錯是謂十無盡如來法要昇無畏座具此法要宣暢如來無窮盡法亦非羅漢辟支佛所能宣傳爾時世尊告軟首菩薩曰云何族姓子若有善男子善女人習行空無相願皆立信地修菩薩行其福寧為多不軟首菩薩白佛言甚多甚多世尊不可稱量無以為喻佛告軟首不如善男子善女人執持諷誦十無盡藏其福勝彼善男子善女人者上佛復告軟首菩薩云何族姓子若有善男子善女人已在二地具足眾行不懷懈怠有下劣心并復供養如前立信十方恒沙諸佛國土皆如此類其福寧多不乎軟首白佛言甚多甚多不可稱計何以故若有善男子善女人修行諸法從信地至二地如此等類遍滿十方無量世界甚奇甚特不可為喻佛復告族姓子故不如此善男子善女人奉持修行十無盡法其福甚多甚多不可為喻佛復告軟首菩薩曰若有善男子善女人修行諸法成就三地皆使具足成諸法本并前信地二地十方恒沙諸佛國土皆如此類其福寧多不乎軟首白佛言甚多甚多不可稱計何以故若有善男子善女人奉修諸法從信地至二地三地如此等類遍滿十方無量世界不可以喻佛復告族姓子故不如是善男子善女人奉持修行十無盡法其福甚多甚多不可以喻佛復告軟首菩薩若有善男子善女人修行諸法成就四地皆使具足如上信地二地三地其福寧為多不軟首白佛言甚多甚多世尊佛言故不如此善男子善女人執持諷誦十無盡藏其福勝彼善男子善女人上佛復告軟首菩薩云何族姓子若有善男子善女人具足誠諦不狐疑法不捨五地如來法印及行信地乃至四地遍滿十方無量世界其福寧多不乎軟首白佛言世尊甚多甚多佛言故不如此善男子善女人奉持修行十無盡法其福甚多不可以喻佛復告軟首菩薩復捨此已若有善男子善女人已在六地具足眾行已得越彼空無相願必然不疑并行信地乃至五地遍滿十方無量世界云何族姓子其福寧為多不軟首白佛言甚多甚多佛言故不如此善男子善女人執持諷誦十無盡藏其福出彼上佛復告軟首云何族姓子若有善男子善女人弘誓堅固在於七地住不退轉具足諸法而無彼我從信地乃至六地眾德具足諸行皆備云何族姓子其福寧多不乎軟首白佛言甚多甚多世尊佛言故不如是善男子善女人執持諷誦十無盡藏其福出彼上佛復告軟首菩薩若有善男子善女人已過七地進前成佛吾今已住無彼此想如我自覺必然不疑如此等類遍滿十方供養如前從信地乃至七地其福寧為多不軟首白佛言甚多甚多世尊佛言故不如是善男子善女人執持諷誦十無盡藏其福出彼上佛復告軟首菩薩若有菩薩摩訶薩已得無生無起滅法心如虛空不可點污唯須權慧詣樹王下如此等類始從信地乃至八地具足眾行成佛不久遍滿三千無量世界云何族姓子其福寧為多不軟首白佛言甚多甚多世尊何以故是善男子善女人已住佛伴便名為佛況復十方無量世界從信地乃至八地故不如九地菩薩摩訶薩一念之德佛言若有善男子善女人執持諷誦十無盡藏如我今日成如來至真等正覺明行成為善逝世間解無上士道法御天人師猶尚不得十無盡藏若有善男子善女人欲得修習十無盡藏者盡知十方如來一時得道者同時般泥洹者盡滅眾生心識想著者欲在前成佛者欲攝眾生同如佛心者當修習是十無盡藏爾時釋迦文佛在於大眾而說斯頌吾今雖成佛由昔勸助報正法不可移大道無若干自念過去世承事供諸佛勸助以道法捨形至無形復於無數劫不獲無盡藏建意無有想漸至無為岸如來等正覺三達六通慧勸助眾行具乃獲無盡藏本願今得報故號天中天斯由勸助福自致無極尊江海可竭盡山河亦崩落日月有虧盈法藏不可盡諸佛權慧道其力不可思育養諸眾生慈愍轉於法或現在母胎欲化於父母復作轉輪王統領無數土快哉斯果報獲此無盡藏修行得成佛變化無有窮昔在無數世作福建功德勸助為第一無有出是上金銀七寶具色相無有比皆由勸助報無盡諸法藏虛空無所有由造形色相此法甚深妙真諦不可毀爾時釋迦文如來說此偈已復告善男子善女人若有菩薩摩訶薩從初發意乃至成佛令一切眾生如己不異者當習是十無盡藏爾時如來至真等正覺將欲說法轉於法輪便入無盡藏定意感動十方恒沙諸佛應時面見同時一響各說頌曰現法離四義如來無著行修一得佛道念進無有怠三向平等空號曰無盡藏不捨十行本是謂如來藏佛法不思議如空有所受我識不見我是應無盡藏佛行非有盡所演不可量慈愍一切故示現無所有如來諸佛相成道無差特隨彼眾生意知相有高下我今無有等厭患眾生苦以道自攝意降伏諸外道一切諸法本無緣亦不合道從平等覺乃逮如來慧諸佛不思議法本不思議緣報不思議分別不思議我住經千劫佛佛自稱歎未能盡法藏毫釐有損減我等已成佛具足空法身昔修無盡藏自致人中尊欲界多塵勞斷欲非餘處於欲能離欲皆由無盡藏雖住不處住亦無形色相分別諸識著佛識無形相如來無色相為眾生現相無著無染污如來身亦空遍滿十方界如今等正覺本識不可思演說無盡義是時十方諸佛說此偈已八方上下六反震動座上有六百比丘本趣羅漢尋時迴意逮無盡藏有十三億眾生亦得無盡法藏爾時軟首菩薩白佛言世尊諸族姓子云何修習無盡法藏佛言若有善男子女人欲得修無盡法者當修五苦法門云何為五苦法門若有眾生見十方界當聞苦慧苦識便能隨形而往接度是謂一法復次族姓子若有善男子女人欲觀無量世界眾生所念空無所有欲得空苦慧者當建此意亦不退轉是謂二法復次族姓子諸比丘比丘尼優婆塞優婆夷皆得平等意行無盡慈未獲者獲未得者得未度者度是謂三法復次族姓子若有善男子女人居家成就種姓亦爾皆知苦慧心不在樂是謂四法復次族姓子若有善男子女人如來無量法門無盡法藏眾智自在是謂五法無盡法藏復次族姓子若有善男子女人欲得具足無盡法藏者復有五事云何為五諸佛世尊常在等定有時入虛空觀分別眾生有在賢聖法律不在賢聖法律悉能安處各充其願是謂一法復次族姓子若欲生天便當修行諸天戒法有愛欲天無愛欲天或時有天著於愛樂不著愛樂能具足二事悉無染著乃應無盡法復次族姓子復當具足四果報行便乘神通遊無量世界云何四果報行諸佛如來恒處寂寞若有諸天龍神乾沓惒阿須倫欲從如來聞真實者未發問頃如來已知此族姓子當問是義是謂一法四果報行佛復告族姓子若善男子女人心意寂然不欲聞法如來悉知是可從是不可從斯欲聞法不欲聞法是謂族姓子第二果報復次族姓子若善男子女人已得如來印便能印可眾生心意是謂第三果報復次族姓子若善男子女人已聞正法非心所度非念所測皆使平等無有二想是謂第四果報復次族姓子欲得具足四神足行亦當念此四事果報云何四神足於是菩薩摩訶薩從初發意一地二地乃至十地各有神足行行不同或有菩薩已在一地便得身識遊行十方無量世界未得定意知眾生心復有菩薩既在一地得佛色相眾好具足亦復遊觀十方世界禮事供養諸佛世尊雖得身通未能堪任教化眾生淨佛國土復有菩薩摩訶薩已得神通禮事供養諸佛世尊便能說法教化眾生復有菩薩摩訶薩已在初地淨修佛國未能自知第一地事復有菩薩摩訶薩未具弘誓大乘之心於中便生猶豫想著如此等比必墮聲聞緣覺道中復有菩薩摩訶薩修治一地清淨之行復以神通廣遊十方無量世界遍知眾生心中所念然未能度彼眾生安處道撿復有菩薩摩訶薩已在初地得四神足第一神足名曰苦觀菩薩得此神足者恒遊諸佛世界諸苦眾生得處無為第二神足名曰音響菩薩得此法者遍遊十方無量世界諸有眾生應從音響而得度者聞菩薩所說無不信解復有神足名曰發意菩薩得此神足者遍遊十方無量世界諸有眾生發意趣道輒能擁護令得成就復有神足名曰感動菩薩得此神足者遍遊十方觀眾生心應從空觀而得度者是謂初地菩薩摩訶薩具足是四神足行二地菩薩復有四事云何為四菩薩有神足名曰滅種得是神足者遍遊十方無量世界盡知眾生意識所念滅凡夫種入聖諦境復有滅神足得此神足者遍遊十方無量世界盡觀眾生心中所念有善惡想能滅惡想入於聖諦復有神足名曰除垢得此神足者遍遊十方無量世界觀知眾生心中所念垢欲纏心便能蠲除凡夫識念入於聖諦復有三巧便神足菩薩得此神足者遍遊十方無量世界觀知眾生心識所念能建彼意立三等法是謂菩薩摩訶薩得此四神足法能遊十方無量世界則能具足二地行法佛復告族姓子菩薩摩訶薩在三地中復有四瓔珞神足能變此身成無量形還合為一云何為四有本要神足得此神足者遍遊十方無量世界普觀眾生心中所念如我所念而度脫之復有法行然熾神足菩薩得此神足遍遊十方無量世界盡觀眾生心中所念見有喜怒無喜怒者以然熾法而教化之復有無形神足得此神足者遍遊十方無量世界觀眾生心中所念以無心識而教化之復有三清淨神足得此神足者遍遊十方無量世界觀知眾生所念說三法行使滅三想云何為三法行一者空二者識三者我是謂菩薩摩訶薩在三地中具足四神足行佛復告族姓子菩薩摩訶薩住四地中復當具此四神足云何為四復有神足名曰無相菩薩得此神足者遍遊十方無量世界從三色天至虛空際普令眾生得無相法復有除貪神足得此神足者遍遊十方無量世界盡觀眾生心中所念以定意法而教化之復有轉法輪神足得此神足者遍遊十方無量世界轉四無畏不死甘露法久飢渴者令得充足復有等慧神足得此神足者遍遊十方無量世界盡觀眾生心中所念以平等慧而度脫之是謂菩薩摩訶薩住於四地具足四神足行佛復告族姓子菩薩摩訶薩在五地中復有四神足云何為四有神足名曰無量門菩薩得是無量門者盡觀眾生心中所念以解脫慧而度脫之復有行神足得此神足者遍遊十方無量世界悉了眾生所念即說法本通達法門復有受報神足門得是神足者以現行法報而度脫之是謂菩薩在五住地具足是四神足行佛復告族姓子菩薩在六地中復當具足四神足行云何為四有神足名曰墮落菩薩得此神足者遍遊十方無量世界盡觀眾生心中所念諸惡果報應淳淑者漸與說法令使墮落復有無根神足得是神足者遍遊十方無量世界盡觀眾生心中所念掘其根本永斷不生復有神足名離垢出要得此神足者遍遊十方無量世界盡觀眾生心中所念令彼眾生得出道要佛復告族姓子菩薩摩訶薩以在七地名曰不退轉法便當具足四神足法云何為四有神足名曰眾生身不淨菩薩得此神足者能示現惡露不淨因此教化無數眾生復有神足名曰道德菩薩得此神足者能以正道捨於三道得阿羅漢復有神足名曰覺正菩薩得此神足者能令眾生皆立信地令不退轉是謂菩薩摩訶薩在七地中具神足法佛復告族姓子菩薩摩訶薩在八地中具足四神足廣大無邊非聲聞辟支佛所能及知云何為四或有神足本未發道心菩薩得此神足者令彼眾生始立信地餘行未就復有神足名曰無生菩薩得此神足者一一觀察諸行無我復有神足名曰貪著菩薩得此神足者貪樂諸佛相好復有盡漏神足菩薩得是神足者能使一意斷諸漏法是謂菩薩摩訶薩在八地中具四神足佛復告族姓子菩薩在九住中便當具足四神足法云何為四有神足名曰眾海菩薩得此神足者諸有四使趣來向門穢垢已盡便得入門心垢未盡不得入門是謂菩薩在九地中具四神足佛復告族姓子菩薩在十地中具四神足云何為四有神足名曰光明菩薩得是神足者遊騰十方無數佛土盡觀眾生心中所念坐樹王下結加趺坐爾乃具足弘誓之心復有神足名曰無量門菩薩得此神足者分別所趣盡趣一乘復有神足名曰一念菩薩得此神足者盡令十方無量眾生一念成道復有神足名曰莊嚴菩薩得此神足者一日之中盡共莊嚴諸佛剎土同字同時一時成道是謂十住菩薩摩訶薩具四神足法
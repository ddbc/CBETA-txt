謂犯四重戒已捨梵行聖果涅槃退沒墮落永無分也不可悔除亦名波羅夷是故說言若受戒不還戒戒羸不出行婬欲法犯重罪不應共事捨戒有十九事是捨戒餘非捨戒向內五眾及一切在家出家人說是名捨戒言義捨佛法僧辟支佛捨學說捨共住共利捨經論捨和上捨比丘沙門釋子非我比丘沙門釋子我是沙彌外道是俗人增上戒定慧名為學一切布薩名為說清淨眾似清淨眾共住通名共住共利法財利名為共利九部經名經論若言義捨過去未來佛犯偷不名捨戒若直言捨佛是名捨戒貪欲捨佛假言捨外道佛犯偷若戲咲越毘尼捨學捨僧捨說捨共住捨共利捨經論捨辟支佛捨和上如捨佛中說法是涅槃無三世故若直言捨法若言捨三世法是名捨戒假言捨外道法犯偷若言我捨阿者梨不捨戒犯偷若言我過去未來阿者利越毘尼若言捨共財利捨眾多比丘比丘尼亦如是假言捨外道共財利犯偷若言捨一一比丘比丘尼及捨過去未來一一比丘比丘尼越毘尼一切戲咲言捨戒越毘尼誤說心狂無罪若心念口言說戒戒戒羸事語語犯偷羸已不捨行欲罪如上說第二若比丘在聚落或在空地不與物取有達𠽬吒比丘是陶師子先作草菴為人所壞後作瓦色赤嚴好佛見謙責令阿難壞之後取阿闍世王城守大財欲造大屋盜至五錢依法應死王將赦之盜至五錢而死何也將以物主惜之後故取者罪之深是以王道極其法也如來隨宜因而制重依世煩物物無逆慊犯罪雖一治之不同王得自在隨宜量斷或時提為極法或殺以盡形或但繫縛或擯之境外或輸金贖罪或苦責而已此皆盜取五錢治之極法佛悉因之以定重禁所取之物或在聚落或空地聚落多私空地多官隨物所屬則有主也若二國中間既不屬人有不屬非人斯無主也若世有轉輪聖王隨王所統無物不屬斯有主也物或有主而不守護而無主盜心取至五錢及五錢直捉選擇時犯偷離本處犯重或物在地或空中或在器物或在身上是名本處界若曳取未出界犯重偷出此等界犯重若過戶限若度一橫物及異色地從高著下下高上即是出界也又物在狀狀為界在衣衣為果取他器中物轉上著下下著上悉犯重或盜心在物不在器在器不在物或兩在隨心所在物邊犯重非所在者後生心時復犯重凡屬王之物王護惜所得罪不護惜取無罪有三種取自取物教人取遣使取取時即犯也盜心取無主物重偷取有主非人五錢犯重無主重偷又欲取人五錢而誤得四三二一重偷本欲取四三二一而得四三二一輕偷取畜生寶物五錢重偷非寶突取師子殘肉無罪五寶若似寶眾生非眾生盜心取直五錢悉犯重家鳥銜五寶若似寶奪取犯重以物應屬鳥主故重也鳥隨比丘所屬至處處犯重至餘處重偷待鳥時亦重偷以呪力故令至處所也野鳥銜有主物奪取五錢直重偷似鳥心重物重故不同虎虎心不重故鳥隨比丘所欲至處亦犯重偷至餘處突待鳥時亦突若野鳥奪取家鳥物即或野鳥物家鳥奪取野鳥物即或家鳥物比丘奪取二鳥物亦如上說若水中有主物捉留後水到於處便犯重若次若舉令離本處悉犯重若相言若作樹相取他地五錢犯重若不得重偷若為師持衣物盜心取從左手轉著右手犯重一切身分亦如是若以木石物舉取他物已離本處雖還墮本處犯重關儸不輸稅五錢犯重若關主與稅不得取先問稅物為盡入盡入官者犯仰限輸不犯若避稅間道去重偷為賈客過物五錢犯重又賈客令比丘過物過已或盡與或半與稅直取五錢悉犯重若示道路便過令官失五錢稅重偷若關儸處有劫盜惡狩飢餓若自避若示他令過無過罪𠸻嚫入僧不入者犯突有十種物不輸稅無犯一佛物二法物三僧物四和上物五諸師物六父物七母物八欲以此物與他人及救罪罰九為欲還主十欲作法用物謂欲作比丘百一物異是十物應輸稅不輸稅罪如上說比丘與賊期破諸村落得五錢分犯重此謂比丘示語彼村令賊取之得便共分之偷人有二種一擔去二共期擔去時兩足離地犯重若共期舉二是犯重四足眾生若臥若繫一處若解取若驅起過四足悉犯重若在蘭薗擁牆出外四足犯重見林中方念言我當盜取重偷若殺犯墮取皮肉直五錢犯重若親族師徒知識為劫賊盜賊失物不囑令取取者犯重自物人盜去已作捨意後見奪取犯重求捨取無罪若親屬破在他手不得作勢力奪奪者犯重󱭍虫犯者用𠲿治脚腫弱故若許三寶物意決向人說後不與犯突來報重僧食佛不白白餘僧及主人持與人明若自食犯突亦來報重死比丘重物屬四方僧若用作食若分犯突來報重若先許五錢意已決定而後悔不與舉雖本處犯重又前定許彼彼彼未索不與犯重知他決定許人物毀壞令失五錢重偷不輸市治五錢犯重縊死人施物官若強索不與犯突取至二錢犯輕偷從二錢至少分未滿五錢重偷有一比丘尼亦知居士許施越比丘尼物便詐以施越名索取之佛言得故忘語罪又言詐以他名取得罪得罪者或犯重偷隨物所屬隨物多少而得罪也若越施不受物物故屬居士居士邊得罪施越受而不同意施越邊得罪今施越先許受居士施一比丘尼與施越同意取故不犯重而但得故忘語罪也凡七種取人非人物畜生物無罪一己物想二同意取三暫因四謂無主五狂六亂心七病壞心異是則把取人物犯重非人偷畜生物突若他遺物要有所屬不得取取之不得藏應歸還主取糞掃衣無罪凡三寶物不應貨若貨佛物招提僧物若破至他處得隨突償若入口物現前僧物則不得也了事取財突度國忘奴出家突有盜心犯重多人遣一人取五錢多人犯重偷取者犯重二人遣一人二俱犯重也取非人畜生重物犯重偷輕物突瞋心壞他物犯重偷輕物突吉羅也第三若比丘若人自手奪命若持刀與教人持刀與教死嘆死乃至因是事死若比丘若人自手奪命若持刀與教死讚死乃至因是事死波羅夷佛在婆求河上諸比丘修不淨觀厭患其報或欲自殺鹿杖梵志手斷六十比丘命因是結戒奪命有三種自作教作遣使作彼命斷時比丘犯重又三種殺或用身或用非身或兩用斷彼命犯重即死不即死因是死犯重不因死犯重偷若作火坑欲殺人人死者犯重非人畜生死者重偷餘一切方便殺應如是知若為非人詐坑非人死者重偷人畜生死者悉突若為畜生作坑畜生死者犯墮人非人死者突若作坑不定為害一切命人死者重非人死者偷畜生墮都無死者突若似人者謂初胎始得身根命根諸根未具名為似人為殺母故命胎墮母死者犯重胎死者重偷俱死者犯重俱不死者重偷為殺胎胎死者犯重母死者犯重偷俱死犯重俱不死重偷求刀有二種或自求或遣人求嘆死有三種惡戒人善或人鬼病人十二惡律儀人是名惡戒人語惡戒人言汝何用久在世作惡為不如早死語七眾善戒人言汝持善戒死則生天何不自殺語鬼人言汝何能受苦惱何不自害彼因嘆死者比丘犯重不因死者重偷人作非人相絕命突非人作人想斷命重偷若為惱不為殺而彼命斷重偷方便欲謀儀未去去未至輕偷到之打未死重偷教死遣使發言令去犯重偷意已決故殺盜二戒自作教作犯重餘二戒自作犯重教作不犯重凡不故作不犯如迦留陀夷入居士舍不諦觀床便坐坐他兒上兒即死如是一切不犯但坐時應諦視床上不諦視者犯突吉羅也第四若比丘不知不見空無過人法自言我得如是乃至增上慢若比丘不知不見空無過人法自言我得如是見乃至除增上慢佛在維耶離諸比丘在婆求河上夏安居時世飢饉乞食難得為利養故自相稱說於過人法中未得言得因是結戒四果四向四禪四空安般不淨觀等名過人法邪不得不見未觸不證名不知也不見四諦名見也出於凡俗名為過人過人法示得言得他人解者犯重不解者重偷方便欲言欲說輕偷說竟犯重若言天龍八部來至我所更相問答不實者犯重若言我於戒婬欲不起不實者重偷不解者突乃至言旋風土鬼來至我所不實者解亦犯重偷不解突向非人畜生不解突解重偷教他忘語突若語他令說已得道前人受語犯重不受語重偷前人受初語時突向他說犯墮若問答不問者謂或有人檢校或不檢校為求清淨故便自實言我不知言知空誑忘語耳聖果是增法若得四念處上至有頂法雖求得果果相已現知見分明便自謂得增上聖果以此高物故名增上慢也雖所言不實而言意不空意不空故不犯重也如目連取入定相不取出定相自言無所有定中間阿修羅樂音隨心想說如是等比皆不犯也犯一一法者四重中趣犯一法也如前備亦如是者如本末受具戒時不與共事犯竟不共亦如是四事竟十三僧殘法僧伽婆尸沙僧伽有二義一曰穢濁二曰優惱犯重也四法如墮淤埿如墜糞坑故言穢濁自惟罪深心常愁怖故言優惱已此惡名名四重也婆尸沙殘也四重為惡根十三為枝葉將推其所由以本自枝故名僧伽殘殘者沙也有餘之謂也犯四重法則戒體悉穢無復餘淨故自說邪絕淨眾名為無殘十三事戒不悉污改過自洗還得清淨故名有殘殘由重生今當分別前五殘從婬生作房二殘從盜生二䛴從忘語生後四殘從殺生生以類相生也凡作四重未成有二種偷欲作為輕已作為重已成通名波羅夷無復偷僧殘之名本為四重亦無突吉羅名僧殘偷蘭遮亦如是從僧殘至眾學多因六群比丘制闡怒加留陀夷多欲後得羅漢象師兩宿多癡後生龍中難陀婆難陀多顛後生天上夫無因而制物或怨怒有由而起莫不信悅故待其先犯然後結戒也第一出不淨從初至四因加留陀夷犯惡故結戒也有三種犯殘一發心欲出二身動三精出又三種犯一為受樂二為治病三為自誡或以受色或不受色發心身動精出悉犯殘或虛空中發心身動精出亦犯殘為出故而動身而不出重偷動以取樂而不為出輕偷若搔按小行處發心身動精出犯殘內受色者內身也內不受色外物等也凡為出精方便欲作輕偷已作未成重偷出已犯殘無復偷名餘戒亦如是為爾未成而止重偷弄而不為出出者犯殘不出而止輕偷若炙疥摩觸或行時兩髀相摩或衣觸或騎乘或車上自動出不犯或見好危或不見意想出不犯教人出精突云受他欲重偷欲令精出出者犯殘僧殘邊重偷蘭四人懺輕者對手佛在舍衛國第二若捉髮乃至摩著細滑凡有九種犯上摩下摩若捉若抱若牽若推若舉若下按隱處欲心九種摩觸無衣女人犯殘含衣重偷向時輕偷女欲盛九種摩觸無衣比丘有衣比丘比丘欲心愛樂亦如是云小女亦爾細滑同故若女人所男想黃門想二想摩著細滑亦犯殘合肉髮扴齒捉著滑細亦犯殘捉雖肉髮扴不觸細滑重偷若欲行欲故捉男黃門二根重偷為欲受色受觸樂故捉突都無欲心無犯上九種著細滑人女邊犯殘非人女邊重偷畜生女邊突若觸細滑人女邊偷非人女突若母姊妹女觸身無犯若救水火刀杖惡虫惡鬼諸難若高處墮無染心捉無犯也第三惡口語既不得觸樂欲縱口以暢意也如少男女婬欲盛故墮二篇事具說惡語有九種犯讚毀乞願問反問辨教罵若比丘向女人以九種讚毀三處一一語解者犯殘不解重偷向時輕偷若女自以九事讚毀三處比丘隨順其心少多語出一一語中犯殘細罵者胡本言相惱麁罵者如白衣語若比丘女人所女相男相黃門相二根想惡口語皆犯殘女人解語意比丘犯殘若少癡聾不解重偷非人及男黃門二根解重偷不解者突畜生男女解不解悉突云發一惡言於眾多女人中得眾多罪也第四欲供養己身嗟言以身供養供養中最最上最如一切供養所不能及若言能以身行欲供養我等持戒梵行人者是第一供養九種歎中一一犯殘若言能以身行欲供養我等不大持戒行梵行人者是第一供養九種歎中一一犯殘若言不以身行欲供養我等持戒行梵行人是第供養九種歎中一一語犯重偷其人恐犯殘故作斯語也比尼云前女若解亦犯殘也不以身者意實以身為言女作非女想欲者犯殘非女女想重偷若人女邊犯殘非人女邊偷非人女邊突直言以身供養我言示辨重偷將歎或言未成輕偷也第五媒嫁加羅比丘聽明利根未出家時常為人斷疑媒通男女出家之後猶故不捨因是結戒雖不自行而過亦眾多一多欲當事自妨正業二令人忿惱毀滅佛法三長他欲惡增其生死故出家之人所不應為女人有十四種守護父母兄弟姊妹守護舅姑親理護姓護自護法護天護或持男家意至女家或持女家意至男家隨初受語處名主人或自受主人語或從使受或從使使受或自語彼或使語彼或使使語彼或自還報主人或使使還報三種語彼三種還報時一一重偷悉未犯僧殘又云三種受語時輕偷凡媒通男女要彼男女交會時乃犯僧殘已未會重偷方便將媒輕偷媒二男非殘已交會重偷未會突若父母惰雖和合如始犯重偷方便和合輕偷以相瞋故犯偷若無瞋共要永斷還和合犯殘若姊妹等親直可犯突作方便說應不應輕偷便欲和合輕偷有七種婦三種根本婦一二親以水澆夫手手授與之財貨嫁取三伐國得之若天違之未與手書還為和合重偷若與手書婦直都絕還令和合犯僧殘餘四種一自來得二以衣食得三生合得四暫得非根本得故去住自任婦若一都絕不須手書所以別也為和合故犯僧殘未絕和之重偷受賤人語語貴人還報賤人重偷者一以錯故二以貧賤終無成事若受他語解畜旨還報僧殘僧殘者明交會時也不解畜旨不犯不犯者如言共供養三寶比也受畜旨不受語重偷貨錢為令成犯輕偷第六無主自作大房阿毘羅比丘自作高廣大房乞求非一居士所謙佛已多欲損法多榮妨學又外妨難致患非一因此結戒令如法如量要三乞白眾眾為作白四羯磨然後得作也過量不白二俱犯殘量取內云僧地私地及自錢作皆犯初論說平地時輕偷雖小作不乞地犯殘也難處妨處今悉分別是舍四邊一邊內有官地居士地外道地佛地比丘尼地及流水深地深坑大石大樹是名妨處妨彼自妨故以後生難故亦名難處此處作之二俱重偷惡蛇惡龍蜈蚣百足諸毒虫處是名難處後生難故自妨妨彼亦名妨處此處作之亦二俱重偷是舍四邊一歸內有蟻子死舉死是名妨處二俱妨後亦難起亦名處是處作之二俱突或教人作舍已捨行了後不白過量難處妨處或未成行還自成亦不如法罪悉如上若僧地作房房中間無一歸佛經行路是亦妨處重偷若私房後為白衣沙彌作屋不白重偷為三寶作房眾和便作不羯磨為三寶作大乞地不犯若難妨犯四人偷買得先成舍若受施不犯僧殘得突是過量舍應還僧不應買買犯突還已聽懺悔私房中作閣無犯先已白故若僧房中作當白僧不白突第七有主為身作大房闡陀比丘多知識故給施所須助作房舍便伐大樹輒作過量大樹義林則處有威靈神樹多人所識又得止息失林樹已人既不識又失蔭源哉共嫌㥽由此故王龍蛇等能作患害破梵行毀三寶故容四威儀云大者此總說房耳不必是大也若僧不與作羯磨不檢挍僧犯突因此結戒唯有主為異耳其餘悉如上無主中說第八以無根波羅夷法陀標比丘是六通羅漢成就五德不隨愛不隨瞋不隨癡不隨怖知得不得時為僧作分房人慈地比丘是下生故得最下房慈地即夜已生恨心明日復愚得麁食如是再三以此二事極大忿恨強令姊尼註訪陀標云與我通慈言我亦先知佛以尼自言犯重即與滅儐佛問陀標汝實爾不答言世尊自知佛言汝今不得作是語汝憶念者便說不憶念者便說答言我不憶念世尊佛語諸比丘汝等當記陀標比丘不憶念為陀標作憶念羯磨令自憶念為犯不犯一切比丘不得說其犯惡此是守護羯磨教已起入禪室眾僧即以三事見聞疑三事苦檢挍慈地慈地首言無所見聞疑見聞疑事則為罪根無三而謗是名無根無根而謗則犯僧殘無殘而謗則犯墮法無墮而謗突作方便時輕說不解重偷聞信聞者得道人所聞也聞不信者於不可信相瞋謗人聞也不清淨似清淨者犯婬名不清淨不殺等似淨比也如清淨似不清淨者唯作毀禁方便不破戒也第九異分事中取片慈地前以無根而謗故姊儐身展常求謗緣以肆忿參會於靈就山逢見陀標經行林中時有二尼過住問訊問訊已坐息路側陀標脚跌倒臥尼上慈地見之即以為根又於山下見群羊和合復以羊事為根異分者犯四重法也犯此罪已眾不共事分與眾別故名異分其餘三滿是四事之片三篇方便諸突吉通名似片似片中有二種分別眾學一篇名須臾片將以心悔則除罪不經時故名須臾若以欲心與尼屏處倒臥其上則是異分之片今陀標屏突無心倒臥非故無欲屏處及倒臥身上突吉羅罪之輕至片之極假非其正片故名似片凡謗者或取片或取似片陀標無正片故是慈地取似片取及似為作罪根而謗二俱犯殘也第十破僧緣事共諍調遠為壞僧故執行五法向新學比丘說言有五法所謂納衣乞食一食露坐不食肉汝等盡壽受行五法疾得涅槃不用八正於五法邊說十四法非法說法法說非法非法者五法即非法八正即是法說言五法是法八正非法律者胡本言調伏調伏義者八正能伏三毒故名為律五法不能則非律也夫八正道向涅槃理滿足故無殘五法不足故是殘也持八道非犯說是犯受五法是犯說非犯常所行是八道非常所行是五法八道是諸佛教也五法然調達以八道為非五法為是也懃心方便受是惡緣先欲破僧僧三諫不止佛後種種方便諫之乃止爾時有逆未有僧殘僧殘邊偷也佛因是結戒從今欲破僧者先應三諫三諫不止輕偷眾應為作白四羯磨諫一白二諫不止三諫重偷三諫不止犯僧殘十四法十四重偷及諫中偷共成一殘也從是有羯磨三諫後因眾集調達來入受說上事佛重諫之不能令止世尊知時捨眾而去復於後時眾僧眾會調達又來自起行籌唱言同昔者捉之初行助和離時四人捉之僧作二部是名破僧四事妄語邊偷一大逆也二行二百五十人捉籌三行通前五百新學凡夫比丘捉籌從之而去三行行行得破僧罪於此一日天人趁亂八正不行法輪不轉佛在世以遮法輪為破僧今以壞羯磨為破僧調達破僧已以有羅漢尼諫諫而不受增恚慢自以手摶殺阿羅漢尼次後出佛身血是時犯三大逆逆罪破僧不得悔破羯磨僧得悔凡一界內作二眾羯磨即是破僧羯磨犯僧殘邊重偷無僧殘也如法羯磨意欲壞之而不來聽破僧邊重偷雖來而不同犯突作破僧意鬪亂令眾作二部亦名破僧重偷非破僧羯磨直不知而散突也如水乳合安樂行水與水合乳與乳合則一味不壞若齊心同法則眾無異趣一味之眾安和樂道故言安樂行也律師云今破羯磨僧亦應三諫三諫不止不犯僧殘於例乃未可安也律師云今破羯磨僧無白四羯磨也第十一有餘比丘同意別異語調達破僧後餘善比丘先與劬和等親厚同意於私隱處愍而諫之乃至若多皆善比丘也次下言是同意比丘者是彼四人與調達同意也初先一人二人三人諫是輕偷僧中羯磨諫重偷助破僧四人犯僧殘者結戒後也僧諫不止助成破僧犯四事邊逆輕偷可悔餘五百比丘犯僧殘邊重偷九清淨比丘者調達自以為佛不入八中故當捨破僧同意別異語意與調達同即與善眾異異眾之言宜速捨之調達作佛四人為眾有佛有眾合而成化能擔法故無首化大逆也從者重偷是比丘說等皆是重偷羯磨前也第十二污他家馬師蒲宿等六群比丘所遊行處坐起言語皆越威儀偷蘭四篇眾惡斯備信向之人善心悉壞輕賤佛法不復敬眾尊者阿難入村乞食大被輕辱空鉢而還因見集眾如法驅出作種種非法名為惡行毀人淨心名污他家隨愛隨瞋隨怖隨癡此被驅者怨辭也于時馬師等六群比丘聞大眾來知欲驅己或風遠迹或迎眾歸罪或守迷本處被驅而怨謂犯惡不異去留宜同而今不同必由愛憎或輕我畏他或癡闇不達處心不均行事不平如是瞋恨不肯受諫未諫時隨犯餘篇得餘篇罪先一人二人三人別諫時輕偷蘭僧中一諫二諫二重偷蘭三諫不止犯僧殘也第十三惡性不受諫因闡陀惡性恨戾慢眾專已自用綾悔他人犯戒不悔聞諫喻甚若惡若善其於不受是名難共語難共語猶不可共語也說所犯戒經中事我等說如所犯悉是戒經中事非忘造也如法如善從理名如法慈悔名如善共諫共罪中出故凡說戒諫悔及出罪要共和合理無專獨故則眾得增長是故汝勿自專不受諫悔也三諫時惡而不諫或斷善根毀滅正法三諫至誠則思憶自受也九初罪四諫至三前五殘或作方便成事不容諫或隱蜜不障不得諫作二大房限以應遮以羯磨於一事中有聽有遮遮則當諫聽則不類不類前五又不同後四又起大房存于寬泰寬泰之意不至迷執又惡不至清淨不極重遮之便止不煩三諫波利婆沙秦言別住也發露已眾與羯磨令其別住別住時外有客僧來要向別發露作如是別住與覆藏日等晝則為眾執勞夜則別房止宿不意謙苦令眾慈念然後與六夜摩那埵摩那埵伏斷時有客僧來亦同發露又日日眾中白眾言我犯某罪作如是事竟爾所日過餘爾所曰在屈辱摧伏故名斷伏也若六日垂滿而便犯殘即發露者不須別住但更與六夜伏斷名為本日治也若別住未竟重有所犯覆藏者隨覆藏曰更與別住若後覆藏日少前覆藏日多者不須臾與別住阿浮呵那名出罪也滿六日已二十眾中為作羯磨令啼出罪出罪者從罪中出去也別住斷伏四人以上便得與之出罪要二十人者故也罪責將畢宜令心至大眾所臨慚愧必深又多人證智令後無嫌疑爪四人得說戒五人自恣自恣羯磨一人作自咨人自咨人則受僧使餘四人說師非受使故通有得四人說戒也二不空法因迦留陀夷與女人屏處坐有鹿子母優婆夷得初道可信人以所見白佛比丘所犯定是五篇所攝而彼不知何事何罪何萬所攝罪雖定見而者不定故以不定為名若優婆夷據其罪自以可信故受其所見以不審故不受所據又應問是可信人汝有證不答言有證復應問證證同則受異則不受受可信人語已應取定比丘定比丘首實便隨事治之若其不首與實覔羯磨羯磨不受便驅出覔罪中間不得作和上及種種師與人受戒比丘比丘尼依止師足數人如是種種不得猶如得戒沙彌凡三歸五戒優婆夷亦名可信之人也第二因利比丘與女人露坐語居士薩薄呵見而嫌之即以白佛以露處亦多人所見必致譏嫌是亦不可雖母姉妹是亦不得人不達故律師儀云所以在二篇之後三篇之前特以不定輕五篇故受其中也意以為上二篇罪重說之以竟若有犯者宜其諦思故說不定之篇令其首定三十事捨墮者長財宜捨而罪隧惡道故名捨墮捨墮物持現前捨捨而不實何也令知非法起慚愧心則貪心薄也捨有二種一施捨二淨施捨不淨物應施捨淨物長應淨施捨三衣鉢百一法用物非長不須淨捨餘一切長悉應淨捨一肘已下不淨施突已上墮綿糸縷三毛捨𥿾不淨捨突若絹若布時已淨施後作衣不須淨捨捨墮衣未截貿易餘衣餘衣亦捨墮若受淨捨人取物用突應奪取強令悔適若苦索不還受淨施人犯重若滿人乃至多人共財不須淨捨絹布等淨物大比丘邊捨飯食善沙彌邊淨捨寶物白衣邊淨捨後求淨物僧祇曰若僧中分物人得一分要當作同意淨施若不作犯墮若二人共得物者未分時不犯也第一訖迦締那衣長衣十日應畜安居竟得及功德衣中得者也十日急施訖即日捨也一日至十日衣已捨者無罪但後次續曰不斷故第十日得者有犯者也為浣過十日不犯者頑還成故凡有四句或三衣及非三衣是所受用者盡具而未捨功德衣有二種具或自具或少一以功德衣足令具二戒以捨功德衣而三衣不具捨有二種或八難因緣捨或曰滿捨三或三衣具亦捨功德衣功德衣當一名分利餘功德衣利曰足捨也若少二及無三衣不得功德衣四或三衣不具亦不捨功德衣此謂已得少物未乞而足成衣名為不具也功德中得七利捨七戒無罪安居竟無功德衣不得離三衣宿而一月中亦得五利所謂數數食中前入村中後入村不白而去畜長財別眾食不囑食唯不得功德衣中施衣及離衣宿為異也故後坐比丘不得此日制已過夏分入冬分故夏分多遊行禮塔師僧故檀越心喜故佛聽先淨施物初功德衣竟更不淨施也第二不得離三衣宿為欲異外道故聽割截衣為寒故聽三衣大衣入村中衣入眾下衣私處無功德衣及已捨為離衣宿後夜時失後因舍利弗老而衣重佛聽眾與羯磨留也凡老而衣重自咨後無功德衣九月日中遊行三衣中墮重者眾為羯磨捨一無罪也第三時衣因六群比丘貪求無厭故制也功德衣時得衣名時衣時衣長畜無罪功德衣竟名非時衣自手受物明非金銀等不淨物受持衣壞容猫子蹄失應疾納却摓更受不捨墮也唯犯突若即日補不至多曰不須臾受緣緣邊綖破亦爾也若不定功德衣竟三衣足亦得畜長財十日若三衣不具而得種種色各各未足成衣聽畜一月一月已應連合異色成衣合而猶少聽更求令足足時便作無定限若一種一色衣不足求足時便作不至一月若故不求突不限日月知更有得處為補故知大會處或親理家應當更得為欲侍之補合令得足畜一月不淨施餘不作衣財如常淨施衣極小二肘半三衣也若竭支量如埿洹僧者得下量受當三衣也第四從非親比丘尼取衣花色比丘尼以肉奉眾時著一衣衣極精好六群比丘見而貪求尼即施之自著弊衣世尊怪問因是結戒以三緣故遮取尼衣一以尼求衣難得故二非親理取無節故三恐因是後心起非法故各隨所樂貿易則聽若竭支以上錢帛得貿三衣不貿者埿洹僧竭支以上犯墮以下突轉債貿亦犯多比丘取一尼一衣多人犯多尼邊取隨尼為犯出家尼者未受沙忌戒故也凡五處不應往所謂大童女寬婦婬女含新出門女酤酒家也第五非親理尼浣染打故衣迦留陀夷與掘多尼欲心相視漏失污衣尼為浣之取計自灌遂以有身惡名流布因制非親以妨惡緣乃至一枕頭名為故打一下名為打打浣染於是三事中越一便犯何況二三也語莫打染打染等犯者由先作方便欲令打故若先實無心者不犯云新衣未著故衣浣淨得倩摓也浣時色脫如本染竟更受若猶有色雖染不須受也青黃白紫等衣受當三衣不戒受也不淨色故也第六非親理居士居士婦得衣跋難陀多知辨說強乞取衣居士悔惜瞋恚大喚賊向佛佛即結戒非親理勿乞縷緣突乞衣捨墮若王若賊怨家所奪若火曰所燒若自失若風水所標以是因緣失衣聽求所則父母親中俱取七世上取二祖及父下取兒及二孫中取自身為七世也姨姑兄弟姉妹伯叔伯祖等七世以內是親故也小母伯叔母嫂等非親親也赤麻胡麻衣也翅姨羅者渚沙染衣也芻麻即縛麻衣也無埿洹僧竭支得乞第七非親理居士居士婦自恣與衣乃至上下衣應受前以結戒非親理向乞好施之人哉有怨恨若唯親是福非親何熟又諸比丘因緣失衣無有親理求之無所於是世尊復為開三衣有上中下有三衣為上餘為下若比丘失衣施者恣與聽取所少不得過受六肘十八肘是三衣段為割截故各長一肘也第八不得自住非親理所求好衣跋難陀積財巨億又大出息有居士多負其責無以歸償欲為難陀作衣求減息利所欲作衣或如是中賈或如是下賈又先無慧言恣難陀所求而難陀既聞便逆往語之當作如是如是上賈之衣得衣便去不為減利居士兩失極大瞋恨世尊聞已因是結戒好惡貴賤應任施主不得自住強求好作若賈若色若量求而不得突得衣已捨墮索此得彼突因制出息突若親理則量其貧富求之以理求者不過施者不怨故制非親理也白衣上下衣還者以用處多故又令生上苦於乞者易故比丘少不更索者以不多畜財故長不還者以是彼長既無多用而心已捨故第九非親理各各辨衣賈此亦大負跋難陀出息之物欲為作衣求咸息利難陀聞之即念一家求衣佛所不許二家合作不犯所制便作因緣詣二居士強令合作所樂之衣彼於難陀不隨所欲又今所作染色賈量以有所在而難陀釋子強令合作於三種中悉過本言當如是如是如我所欲又得衣便去不為減利二俱兩失極大瞋恨因是結戒亦應任彼第十有四種人遣使送衣賈乃至比丘法不應受跋難陀博聞辨說又多財寶二事因緣致供非一恐物不達四種人皆稱名遣使也衣賈金銀等也非淨物不應受又無同心淨人故不受也受而不捉突受提捨墮沙彌不得捉不得畜守僧房人僧守薗人凡受三歸五戒若人若奴通名優婆塞也此等僧同意能為執事受名淨物其作淨使者應先住勸喻勸喻已還報若比丘比丘然後共守物而語後須淨物得住從索索而過三彼則瞋惱故後三默然令其知意亦難陀寄商人物住既非時求之過其令失利極大瞋惱默然之制因斯而起十一縞絁耶作敷具縞絁耶綿也數具房中敷地縟也俱舍毘國比丘取綿作縟一以綿貴二以多害虫四輩譏嫌因是結戒將以害生無慈故難治妨業故奢貴非法故若人為作若是幣故得受用十二純黑羊毛作敷具因六群比丘制也以極好極貴難得難治故也十三應用二分純黑羚羊毛既不聽純開其雜也雜既易得入貪著心薄故聽也異色二分白色半之下下者半之腹脚邊毛為下也上黑色長一兩捨墮下色少一兩墮白色少一兩突吉也十四敷具滿六年前純雜及此三種皆房中地敷具及綿縟也六群貪積未聽便作或謙薄作厚或謙厚作薄輕重大小悉嫌更作趣作方便欲得多畜因是結戒以六年為限限滿而作不須白眾若示滿欲作要白眾眾聽為作白二羯磨然後得作眾為籌量故故壞聽易截長續短減大益小又觀老少亦業力彊弱堪自隨身爾乃令作云不持行亦無然持之益善也十五尼師檀是坐具也諸比丘多畜地敷及坐具新故相積盈滿移枷眾僧受請世尊往後開一房行視見之人謙曰受而不用無益於施主又多欲妨學非沙門法因是結戒令用故緣之施者得福受者無罪若有故縟純新作者捨墮若無故縟純新無罪十六行道得羚羊毛商人遠行多戴羊毛車壞牛病無由致去道路多賊伴車悉重欲以與之復不肯受會有比丘從後而來商人大喜即以施之於是比丘負重隨去至前聚落商伴嫌恨語比丘言汝為商也行至於此因是結戒不復聽取後諸居士欲施羊毛比丘不受居士甚恨因是復開開而限不過三由旬自擔捨墮若與他共彼亦三由旬若不共亦如是令他擔過三由旬突吉羅綿同羊毛其餘悉異凡比丘持擔悉不得逕村逕村突吉羅也十七非親里尼浣染擗羊毛迦留陀夷眾中分得羊毛令尼浣染既廢道業又年色變壞後諸比丘尼眾共往佛所佛問何故具以實答因是結戒犯者捨墮將以親必無惡緣風塵譏嫌亦無由而起故制非親而許其親理也十八自手取金銀教他取舉銀則七寶錢等一切寶物皆悉攝也如是等物物之珍也有識之類莫不愛重亡身失道靡不由之而六群比丘之徒手取金銀長者居士減共呵責沙門釋子盍捨珍翫受持四衣如何捉金與貴人無異因是結戒不得捉寶自捉教他比丘捉皆犯捨墮沙彌得捉不得畜捉寶之罪要眾中悔過也十九銀買種種物言種種物則是一切所須之物也大比丘用捨墮金銀隨意所買若法非法無不備有因是結戒悉不聽也凡捨墮物之所買盡是捨墮物也唯可食物貪欲得突吉羅無可捨故無漸故其過甚重要僧中懺悔然後乃除耳二十種種販買有一梵志著赤色衣來詣跋難陀跋難陀見之貪心內發巧說方便以故衣易之後懺悔還索難陀不還彼大愁惱怨嘆盈路將以難陀貿易彼衣本為販買不為自畜故因是結戒不得販販之人於一切人非人盡生惡心所得財物以供三寶三寶不受令知慚愧一切販賣所得之物悉皆捨墮應眾中悔過為利故買買已不賣賣不買皆突吉羅若以同易異以同易同展轉求一一捨墮貿易衣七日聽還悔過也二十一長鉢鉢以盛食得一便足六群比丘多畜無節因是結戒不得長畜取時突過十日捨墮有三種上鉢他飯一鉢他羹菓等可食物半羹中者求上下者下中大過上小過下非鉢不應受持也二十二未滿五綴更求新鉢跋難陀與商人共往至市市見奸鉢難陀讚善商人知意即買與之因是結戒不滿五綴不得更求人施得受受已淨施貪著之人或壞惡求好故令五綴以妨貪著為綴處木枝滲豆等用意三洗但令意盡惟不淨無罪若先無鉢而一時得二鉢得受受一持一淨捨若先有更求時突受時捨墮若捨時應捨新施眾中捨眾中捨者令深起慚愧捨心決定盛滿中水次第行之惡者易之無還與之所貿之鉢又盛水行之盛水行之者不欲令看好故也亦欲明知滿而人不知名滿凡與易者其鉢必下故言與眾中最下鉢者彼最下鉢與長鉢比丘以其無足故以此恥之若都無人取還與本主若重勳增色不更受已勳故油者更受不持鉢行不失不犯異國則失也二十三自乞縷使非親理識師識六群比丘諸非親理居士令織師織彼局居士散不從命虛作廢業怨聲外出因是結戒犯者捨墮自倩使人儔同犯此戒若自求倩織師若願彼空心為作無罪二十四非親理居士婦使織師織作衣居士欲為跋難陀作衣而先不自恣隨其所欲又令作衣縷賈以定而難陀私化織師求作上衣既廣且緻用縷過部又得衣已不雇織師居士失縷極大瞋恨織師空作心亦懷忿雖求一衣二處得罪居士邊捨墮織師邊得二種若先決定許與物而後不與犯重若先心而口言與犯墮二十五與他比丘衣後瞋故自奪教人奪往昔一時佛欲遊行跋難陀作是念言佛從大眾衣食難供若我隨行不得隨意今當在先無求不足先施弟子衣與而無要後欲將行弟子不從便奪弟子弟子不還遂強逼奪令其怨恨因是結戒不聽悔奪若先與意了後奪犯重未了而奪師捨墮弟子不還犯重戒文後言是比丘應比丘前捨謂弟子應捨還師律師云所誦戒無諸比丘前四字未詳有者意然依文亦以有義也二十六十日未至自恣得急施衣有二因緣有一商人為安居故施一處僧物竟不安居分物而去商人後還甚大怪恨二波斯匿王有一大將受命將征急事宜施以此二緣有聽有遮合而成戒急施人有八種若王夫人太子大臣大將病人女將出門若畏怨賊若十日未至自恣八種人以急事施衣手自分與得受以十日竟便入功德衣中時攝故若通施不別眾共受以自恣竟分又十日前凡施物一切不分以妨亂故恐眾散故十日前施主自分施受已淨施又得急施衣而無功德衣得一月畜一月畜已應淨捨若無急捨一月後又得十日若有急施功德衣竟長衣不得十日畜以前得十日故若前九日得急施衣後得一日如是前得八日能至二日計後前取之若前無急施衣後令得十日也二十七夏三月末過後坐未滿八月先因毘阿比丘留衣安陀林中著上下衣入城還覓不得因是嘆與衣鉢俱後因一國比丘後坐未滿八月所坐國法八月十四日十五日取八祀鬼因此難故聽六日未至息恣寄衣村內避去不失阿練若法在阿練若處要依聚落以所資物易得有難則衣故南方地平北方地嶮地嶮難行地平易行易行故限去村十里乃聽寄衣嶮地難行故限去五里乃聽寄衣若二處俱減不聽寄衣去以村近有救授故從是後一切比丘自恣前六日若有緣事悉用此法無犯也餘一切時八難事起而寄衣去經宿失衣而不犯捨墮後但更受之也二十八春一月殘求而衣半月應畜往昔一時八月有功德雨能消眾病聽諸比丘露地而浴有見諦女人名鹿子母遣人請佛及僧過見露浴使即捨還以所見白母母更遣使佛即受請供飯以訖白佛求願願聽七事佛即許之雨浴即其所願之一也前坐人應三月十六日求入四月受畜安居日得用七月半應捨後坐人四月十六日求入五月應受畜後安居日得用過一月求悉突過半月畜捨墮自恣竟不捨亦墮捨天竺法觀天文而立閏也若夏節未應便潤四月冬節未應便閏八月若一國中潤四月比丘隨國法而結安居因四月十六日結坐七月半自恣潤處七月半於無潤處則是八月半若無潤處比丘待彼有潤處比丘自恣則是八月半自恣待彼故未捨雨浴衣是故過不在後而返在前故言從求作來犯突受待未捨捨墮三月十六日求四月初畜雖於潤月十六日安居者則長得一月長得一月故求畜皆長也又云凡自恣竟餘夏分一月未過得一月時衣不犯長財今潤比丘來自恣未得時衣無潤比丘待有潤比丘自恣則與彼俱得得時於無潤者已入冬分冬分得時衣無救於先犯夏後一月犯長財捨墮坐前時犯過一月求突過半月畜捨墮也二十九知檀越施僧物自迴向已信向居士欲供施僧六群比丘貪餐自求向已因是結戒犯者捨墮物應還僧中悔過知物向三二一比丘迴向已突若迴此僧物與彼僧及尼僧迴尼僧物與尼僧及比丘僧如是五眾人及畜生迴多與少迴少與多一一突三十服四種合消藥凡藥有四種一者時藥時藥有十五種五助食根莖枝葉菓也五正食餅󰉓糒異肉如五似食床粟󰉕麥弟子加師小麥擣令碎熱食之加師二者夜分藥謂八種菓醬一名周利二名牟利三名拘利四名舍利五名舍都六名類樓七名利八名蒲桃除蓏餘一切菓悉得作醬八種菓醬未濟漉澄清名時藥已漉澄清名一夜分藥油未澄漉蘇未揃練名時藥澄清揃練七日藥蜜及石蜜亦七日藥如牛脂䐗脂等一切脂未揃練澄清名時藥揃練澄清無肉氣無骨氣亦七日藥餘一切薑佳等終身藥又諸菓合滓是時藥菓菓木汁夜分藥生薑等七日藥一切樹脂未揃等亦七日藥藥過七日服不能治病故因以為限防其貪嗜也眾生骨角折毛時藥燒作發為終身藥昔八月中諸比丘時行病後食時藥飢虛不足羸瘦佛復聽聽食四種藥所謂蘇油蜜石蜜星宿比丘多畜諸藥停積逕宿因是還開若病聽服四種合消藥病差則止若無淨人可付有貪不能得聽手受口受七日服之時藥夜分藥七日終身此四種藥未口受手受淨施淨人得終身日日淨人邊受服時藥時受服夜分藥若自手受不口受移時應更受若已口受一受得夜服之七日藥若口受手受七日中自取服若不口受手受應日日淨人邊受終身藥手受口受終身自取若手受口不受故日日淨人邊受若不口受手受淨捨已終身就淨人受服為防盜心故一切飲食物悉從淨人受七日藥無病人不得口受服若病人口受手受藥未逕宿無病人得服已逕宿不得服半月說戒半月不說戒突說則清淨亦能淨眾俱意犯得悔除故又三默然令犯者思愆眾無疑悔故也九十波夜提或言燒熱地獄中燒熱也或言墮惡墮惡趣或言障障聖道也無物可捨故但言墮也高床鐵筒大坐具等應用而異事在後也第一妄語有呵提比丘聰明好論有梵志來欲與亢辨呵提畏之誑言乞食遂云不還惡名流布因是結戒不得妄語妄語攝四篇五種戒妄語得過人法犯重言而不辯辯而還隱犯偷以無根謗人四重犯僧殘僧殘誣人犯墮墮事誣人突凡見聞知識疑妄言不見聞知識不見聞知識疑妄妄見聞知識疑妄盡名知而妄語犯墮以貪悉癡故知而妄語爪語與知異悉是知而妄語犯波逸提也第二毀呰語姓有四種一劫初帝王種二波羅門初時修梵行者也三名毘舍貴族及中間姓常前謂居士四者首陀羅下雜姓也此四種人出家受戒六群恚恨作八種毀呰八種者種伎作犯病相煩惱罵語前三種姓云如是種何用出家受戒為輕毀心故一一語突語下雜姓一一語犯墮以慚恥深故語前三種姓言如應學伎術作汝所作何用出家受戒為一一語突語下雜姓一一語犯墮也解已更說解者犯墮若不解突語四種人言汝是犯後四篇戒如是惡病相如是重煩惱如是二種惡罵人何用出家受戒為又作出家在家罵法以毀呰之於彼四姓一一毀中一一犯墮八種之外更以餘事毀大比丘者突若以八事毀呰沙彌白衣非人畜生悉突若如實毀呰毀呰而非妄語毀而不實是毀呰妄語也第三兩舌兩舌之惡雖被和善六群縱逸輕作無恥虛講無端鬪亂彼此彼此惱亂己亦喪業勞形後思功言媚說身口意業皆悉不善鬪餘比丘令作二部欲兩處賣思二邊異說語前三姓出家人言某名某姓某病某作某相比丘言汝等如是種何用出家受戒為解與不解解已更一一語突伎作亦如是語下雜姓若解已更說解者一一語犯墮不解突伎作亦如是以後犯病相惱罵五事作兩舌語四姓比丘彼解解已更說解者一一語中犯墮不解突更以餘事離別大比丘突以八事別餘一切人非人悉皆突吉羅第四僧事如減還更發起𤘽睒彌比丘惡姓多瞋鬪諍不止世尊捨去至舍衛國長者居士減共嫌嘖比丘愧懼追佛求悔眾既斷決彼亦和解六群比丘教聚還起令諍一相言諍總下諸諍就中更開下三耳二無根謗諍三犯戒事諍四常所行事諍謂說戒自恣一切羯磨及諸僧事中有時諍起也凡有五種比丘一舊比丘二客比丘三囑比丘四犯事比丘五見事比丘此之種比丘起四種諍眾如法以七事滅之若如法滅事中作如法相不如法滅疑相還更起者犯墮不如法滅作如法滅想疑相還更起者犯突不如法相不如法相還起無犯也五為女人說法過五六語迦留陀夷欲火熾盛二篇之戒已制不聽異因言說散其煩結好為女人說異處相或向女說母或向母說女惡名流布因斯而制有知女人不得為說說色無常是一句及至識無常是五句若說六入是六句若不問而說不得過五過五六語語犯墮若說偈說品說經過者悉犯墮恐因法起非法故限以防之若都不說恐生劣想故宜少說令得敬信若女人自問法得隨問答之又得與受三歸五戒八戒若唄呪願及嘆說施福無犯除有知男子謂白衣能知好惡者有智女人亦如是大比丘沙彌為伴不得說說者突吉羅四比丘為伴無犯也六以闡陀偈可教未受具戒人闡陀波羅門書也其義味偈句與佛經不同又教佛弟子合聲而誦隨音聲故名味不同不正句偈不足阿藍彌國比丘是波羅門子教未受戒人用其本法合聲而頌隨音聲故名味不正句偈不足毀損正法增長邪習如是教者佛所不聽若教沙彌白衣同犯墮法正習未深隨邪深故又細聲相亂言不辯故教具戒人突彼已決定心不移故又聲相似不相亂故教未受具人句味足與不足作外道聲者犯墮欲捨本聲不能得無犯若用法音聲名味具足先所誦經二人合誦無犯律師云說竟說謂二人本悉外道俱頌一經而一人忘一人誦竟然後一人復誦無犯又師徒本俱外道受法弟子未知法語得合聲受誦名為欝提舍又弟子作外道聲聞師得隨問答無犯合聲俱犯突七未受具戒人前自說過人法惡宜發露功德宜隱摩求何邊比丘向人自稱未得言得初篇已說也若實得自稱犯此墮法沙彌白衣輕躁不定好忘宣傳難以實告又於白衣求名利若向說實俱犯此戒說得四道禪定三昧安般不淨見天龍八部向人說悉犯墮實若持戒向人說突若見旋風土鬼向人說亦犯突受法禪師具戒同意向說無罪也第八若比丘知有惡罪向未受具戒人說犯墮除僧羯磨犯五篇戒皆名為惡除比丘比丘尼餘一切悉名未受大戒人向是人說他犯戒前二篇說罪名犯墮說所作事犯突後三篇說罪名說事悉犯突除僧羯磨者若比丘白衣舍作惡犯戒令他瞋恨現前僧應和合差一有五德比丘為作白二羯磨今至彼居士前說其過惡比丘作惡處及所作惡應說若向異處異人說突若作說罪羯磨已彼惡比丘為惡俞甚令僧得惱應作白四羯磨令一切僧隨彼作惡處隨意隨時說其惡事然不得說五篇罪名若說犯突餘非羯磨比丘一切不得說他惡得說他惡凡有五種第一於五篇中若見見想不見想疑想聞亦如是第二若見他犯初篇戒或謂犯僧殘或謂犯後三篇餘四篇亦如是若說時還說本名本事第三見他犯初篇戒生疑為犯波羅夷非波羅夷餘四篇亦如是後疑斷還說本名本事第四見他犯初篇疑犯餘四篇見他犯餘疑亦如是後疑斷還說本名本事第五見他犯初篇戒疑犯餘四篇餘四篇亦如是後疑斷定生本事想還說本名本事五種說他罪於前二篇說本名犯墮說本事犯突後三篇說本名本事悉犯突也九先歡喜聽後如是說比丘隨親厚意迴僧物與陀標羅漢常知僧事而少欲知足衣服麁弊慈地比丘共眾和儀與一好衣尋生惡心復欲鬪亂作如是言隨親厚故迴僧物與他犯墮凡眾先同後異悉犯墮也十何用半月說此雜碎戒為五篇和合名為雜也闡陀比丘惡姓恨戾有過不改聞悔喻甚聞人傳時便發慢言何用半月說此戒為生說此戒故令人悔惱壞其善心憂煎內熟愁苦無歡盛欲返戒戒為道根眾聖所重五篇之文出自佛口若輕戒者則輕三寶凡輕呵經律及餘隨律經悉犯此戒戒是沙門法輕戒毀禁則非沙門故輕戒經一一語犯墮輕餘經一一語犯突十一殺眾草木阿臘國比丘除經行處草木外道謂為草木有命言沙門釋子無大悲心又木互比丘手伐大樹樹有一鬼鬼携將二子來至佛所苦自哀訴樹則我舍我之所依冬末春初各有八夜寒風猛烈我將何託此二因緣嫌怨同責又多事務妨亂道業以是義故不宜剪伐生草木等不得斷斷者犯墮枯作生想斷者犯突復次三戒守護佛法若王太子出行國界見剪伐人取令刈獲見掘地人取令墾殖見揭擔人取令舉輿若比丘為此不勉三後三後所逼則行道事喪守戒無為高尚其事則永絕世燭三業彌就所制如淺為防至深五聲五菓等未好熟刀淨抓淨已熟火淨肉生麵欲生為藥火淨胡桃火淨蜜水淨鳥食殘菓即名為鳥淨淨菓得食皮而不得食子凡食不淨菓得二罪食皮肉犯突食子犯墮若教他作亦如是若語淨人言為我淨是取是或言汝知是或言不須此樹或言樹此妨淨人解意若為淨為取若為除去無犯也十二嫌罵陀標比丘成就五德為僧作分食人慈地無福每得惡食便於面前嫌恨惡罵已佛制不聽後復嫌恨屏處惡罵令其聞聲重制若現若隱嫌恨惡罵令被聞聲二俱犯墮若俱不聞突若僧羯磨維那等十四人以嫌恨故作如是言彼無五德眾何以令作嫌一及眾此則犯墮若惡邪不除不見擯等十二種犯罪在眾與羯磨眾與羯磨中聞譏嫌者突以有罪故輕也彼罪已除瞋譏者聞則犯墮不聞突又如眾與陀標憶念羯磨與施越無癡羯磨羯磨捨與不捨瞋譏如是二種人聞者犯墮不聞突清淨無罪故若同房異事同事異房作差會人瞋嫌者聞已不聞突以情厚薄恨故罪不至重也十三不隨問答惱他闡陀犯戒人教令悔答言噵誰有罪耶我不信君能說我罪佛令眾僧與闡陀作白二憶念羯磨令諸比丘憶念其過以此罰之如闡陀比丘亦應如是治之因是制戒若以作憶念以異事惱他犯墮若未作憶念羯磨用異事惱他突闡陀後更有罪諸比丘諫之默然不答亦為作白二憶念羯磨羯磨竟用默然惱他亦犯墮未羯磨惱他突若病若驚畏故默然無犯若入上坐房衣服不正上坐語之默然不答若上坐不喜故入其房如是比丘凡不順他意令其心惱悉犯如此戒上坐犯下坐不辭謝犯吉羅也十四僧敷床臥具乃至不教舉往昔一時眾敷床敷坐已不舉出行受請行於後大雨悉令污濕世尊在後開房收舉因是結戒公私普制若眾若私所用之物敷已不舉若一渧一波逸提有五種床唯何薩蹄餘四不得分一日為五時地了中前日中晡時日沒地了敷不舉至中前犯墮餘經時亦如是敷已不舉出門外四十九步犯墮出牆外少許至地了時突不囑人遊行諸房亦突若之俱共敷後去者應舉若二人共見應一人舉床一人應舉褥若初出入直兩若八難起若失戶鉤無犯僧床敷具不得在上食臥具不得著大小污也聽法不犯私物不舉犯突十五房中敷具不舉有二客比丘來宿一房房無床坐一敷草地因一敷坐具不舉人去後悉生蟲佛後見之自出爆曬房中不舉悉犯此戒若客比丘不囑知事比丘及諸可信人又不留物去而不好舉後夜時犯墮坐物去作還相突駑比丘不舉去至地了時突吉羅十六比丘比丘房舍中瞋恚忿心不喜自挽出教人挽出房舍臥具四方僧物夏安居三月冬四月不分春秋日日應易房隨上坐所樂故為安客僧故令心無繫故沙彌隨師得分眾不與房分唯臥具一切共分先與上坐盡則已初時未制分房易住法眾多比丘共會舍衛國有一住處房舍未治眾共分布各各修事六群縱怠不共修治見他治竟便隨小奪之我大必小法應見避牽挽逼趣令其出自挽教他挽能者二俱犯墮不能者二俱突以是因緣故不異者語小不便應去若無外內等急疾異緣而挽出者犯墮十七知諸比丘先安住敷臥具後來強以臥具自敷教敷迦留陀夷為人惡眠牆㗢大喚先與一比丘宿令他失眠飲食不消身體發創復於異時二人一處迦留陀夷知他先住不問彼人強安臥具彼說先事云我不樂迦留陀夷言我自樂耳汝若不樂自當出去因是廣制以防惱亂故不得共床床應相遠不得竝敷若他敷相去一肘恐防他眠故亂坐禪誦經故防非法故遠嫌訪故若自敷令他敷能者犯墮不能者突若故惡眠作諸聲音犯墮火之燃滅戶之開閉若語若默悉應知時凡不煩他非時相惱悉皆犯墮若二人共住一彊一病而所欲不同欲開一欲閉一欲明欲闇隨病人不隨犯墮若二俱病小者應更覓住處若更無處應隨重者若俱輕俱重應隨上坐意十八比丘重閣上二客比丘共住閣房一房在閣上一閣下坐禪閣上比丘用力而坐床壞閣陷傷下比丘若坐臥時皆應安徐十方僧物故求難得故妨行道故恐惱亂眾故應當安詳勿損床褥凡坐臥眾床敷不用意者悉犯此戒若以木石等堅物枝脚一一犯墮非堅物支無罪也十九欲作大房知水有蟲自澆草土教人澆闡陀比丘作大房知水有出用澆土餘比丘言水中有蟲汝寧知不闡陀比丘言我自用水不用蟲凡內見蟲不得用水有蟲蟲想若有蟲無蟲想若疑悉犯墮無蟲蟲想若疑犯突吉羅無蟲無蟲想無犯自用教他用隨蟲一一悉犯波逸提二十作大房有一居士以十萬金錢與闡陀比丘秀其經管為僧作房闡陀懶墮一曰頓成下濕上重一時崩壞居士大惱因是制戒從今作屋應當以漸若覆屋時若瓦草木兩行應止住須壁下燥然續苫苫時若白衣不知者比丘自苫一行為作法或第二行未竟約剌已應捨去為妨行道故不欲呵惱作人故不欲催令速竟故避後檀越竟故若比丘自苫苫竟第二行不捨去隨所用木草瓦一一犯墮用板鳥翅輕草無犯也二十一僧不差教戒比丘尼世尊疲極不復教授次令僧教授至于臨終六群比丘亦次教授捨置教事而說非法尼僧白眾眾白佛因是結戒不羯磨差而教授者一比丘一時教一尼一墮多尼多墮眾多比丘一時教一尼多尼亦如是於後一時六群出界外自相差次差次已還入界內尼眾來時云僧差教又置教事為惡如前復重結戒要備五德乃聽羯磨差教尼眾何等五一二十臘若過二十二具足持戒若解威儀三能頌解通二部戒四正語說法辯才清淨五不犯十三事不污三眾三眾者六法尼沙彌沙彌尼也凡污出家人其罪甚重黃門二根皆由於斯壞七寶塔猶輕毀他戒身其罪過是是故此人不堪教授博以尼眾心不敬信亦恐無慚愧復起非法雖已悔除猶故不應若五德中一事不足差則非差教者犯墮成就五法已已差而未僧中羯磨差而未僧中羯磨差而便教授者犯墮已羯磨差未語令教教者突已語未僧中語亦突已僧中語而未問尼眾言悉來集不而便教者犯墮以問而未說八敬法便語同伴比丘令說者亦犯突已說八敬法而不語令說亦犯突二十二僧雖差教戒比丘尼乃至日沒難陀善說尼眾樂法逼暮還城城門以開明旦早入守門人譏嫌因是結戒若教尼不得至日沒若日沒生沒想沒生不沒想若沒生疑想教者悉犯墮若未沒生沒想若疑想教者悉犯突若若未沒生未沒想教無犯二十三作是言比丘為利養故教授比丘尼六群比丘自知不復得教戒尼瞋嫉心故便作是言諸比丘為衣食時種種利養為尼說法因是制不聽作如是言隨其所說一一物中一一犯墮二十四與比丘尼議共道行乃至一聚落犯墮除因緣因緣者若多伴所有疑怖畏六群比丘與助調達尼共期同道行非法調戲作諸惡業或前或後有諸居士聞而譏嫌因制不聽與尼共行於後一時諸比丘眾從憍薩羅欲至舍衛到嶮道中須待多伴伴至將行尼眾隨之以結戒故比丘不許比丘安隱得至所住尼眾在後悉遇惡賊盡失衣物裸形而盡因是復開除有因緣因緣者行有多伴道有賊難疑有二種或疑失衣或疑失食隨名疑失比丘應為易擔持去至安隱處應以還彼語令隨意不得共行共行至村犯墮中路還突若向空地五百弓犯墮中路還突若與王夫人共行無犯二十五與比丘尼期共載船上下水除直度六群與助調達尼共載一船調戲非法白衣譏嘆因制不聽又於後時欲過嶮路比丘在船尼欲寄載以結戒故比丘不許比丘安隱尼後被賊因是復開若先期共載一船上下水犯墮若共期載一船上下水從一村至一村犯墮中路還突一僧多尼僧他尼一一僧眾多波逸提若一僧一波逸提多僧二尼亦一一僧一波逸提若尚空地五百弓犯墮中路還突若不期若直度無犯若風木所𣿖失濟若前岸崩若𣿖失行具上下悉無犯二十六與非親理尼衣先遮取今遮與有一比丘從非分衣處出修蘭尼見而問之因從索衣比丘即與彼與彼衣已自著弊衣佛言若是親理應知有無以非親故直取而去又恐因是起諸非法是故不聽非親親想及作餘六眾想與衣者犯墮親非親及餘六眾相與衣者突實親非親若謂若疑與不淨衣謂駝毛衣牛毛衣羖羊毛衣雜毛織衣與此等衣者突以不堪受持非重物故二十七與非親理尼作衣迦留陀夷為掘多尼衣當中條作男女和合像掘多來取捲條與之不聽舒看掘持還於尼中舒之尼眾譏嫌因是結戒為非親尼若浣若染若載簪一一事中一一犯墮若刺針針犯墮若直縫針針突以不如法不任受持故若繩線若簀緣皆犯突二十八共尼屏覆處坐迦留陀夷往至掘多尼房屏處坐語尼眾白佛因是結戒欲心狂發不擇親疎譏謗之生亦無分別故一切斷也一坐一墮若十起十坐十波逸提也二十九與女人獨露處坐迦留陀夷掘多居士婦獨露地坐語白衣譏嫌因是結戒隨起更坐犯爾所波逸提若坐相去五尺一丈已還犯墮去二丈五突去三丈若過三丈無犯三十知尼讚因緣得食波逸提除先白衣時若因緣迦葉等四大聲聞受居士請偷蘭難陀比丘尼先在其家讚嘆調達輕毀迦葉迦葉聞聲尼還讚嘆居士夫婦驅之令去因是結戒尼嘆得食不聽受也若先受請尼於後嘆受之無罪若嘆因得食便犯墮後有居士請比丘食已暫行令相識尼往迎以結戒故比丘不往居士還既還食時已過比丘失食居士甚恨因是復開除先親善親善在先食不由尼尼後讚嘆受之無罪也若施主先請尼嫌食不美勸作美食食犯墮乃至尼教與少薑著食中食犯突三十一數數食除因緣因緣者病時布施衣時有長者子父母終亡資財亦盡欲作功德生第二天以無設福便為他庸作庸作得財供飯眾僧僧因節曰多受餅肉雖受其請所食甚少施主愁惱即以白佛佛呵數食而未結戒後受舍衛大臣請亦以節日但食乾󰉓所食甚少大臣嫌責所辱眾僧因是結戒不得數食數食者移處食也以多貪著故難消故妨行道故外道法故如小兒故不聽移處數食也若一日滿處來請應以一施人若無日兼食悉犯墮也後諸比丘疾病羸瘦特開病人聽數數食若熱風治三種病若得好色香味三種美食一請不足聽受二請如是乃至三四三四不足漸食至中後諸長者為施衣故而設飯食佛以衣難得欲令取衣聽因衣數食若受無衣衣請如後分別或時二家一時來請請時有衣食食時二俱有衣比丘無罪或時二家請請時俱有衣食食時無比丘受請時不犯食時犯墮或二家請時二俱有衣食食時一有一無衣受請時俱不犯食時無衣邊犯墮或二家請請時食時俱無衣比丘受時犯突食時犯墮或二家請時無衣食時俱有衣比丘受請時犯突食時無犯或二家請時俱無衣食時一有衣而一無衣比丘受請時俱犯突食時無衣邊犯墮或二家俱請時俱有食時一無衣比丘於無衣邊受請時突食時犯墮或二家俱請請時一無衣食時二俱有受請時無衣邊犯突食時俱無犯或二家俱請請時一有衣一無衣食時俱有衣比丘受請時無衣邊犯突食時俱無犯若多有衣食請請食時悉有衣比丘一切無犯後諸長者節日集會苦諸比丘因開節日得數數食或有人見吉凶相故設食求福或尊重有德故為設食或以寶日或以黑月白月初吉之日而設供食或眾常食或別房食或請眾或別請凡節會日長者未請上諸請食皆應與他而受彼請故言彼與他竟受彼中食若出家五眾諸食不應與他以無管積作福難故也三十二施一處無病比丘應一食有等施檀越無人處作房舍安置床坐臥具飲食一切供施無所齊限是則名為功德之舍時世大儉飲食難六群行至是舍既得飲食不聞復去復有人來求一住處六群凶強舍主由之欲令其去而不敢發遣世尊知之因是結戒不聽多受於此舍中得一宿一食故名食處也過一食犯墮過一已若此處宿不食犯突應此處宿應此處食以處宿此處食犯突以處食此處宿亦犯突二食二宿二俱犯墮後舍利弗病行至此舍以結戒故不敢過受因是開病病則隨意若八難處若先自恐若親理若欲入嶮道住中待伴若多有福德福德舍自留住皆無犯三十三到白衣家自恣多與若餅若󰉓若復二三鉢應受受已出外應與餘善比丘胡本中無善字也波羅門女出適暫歸家為作餅󰉓欲送還失跌難陀知三四弟子悉乞持去乃至三作三索令盡夫嫌遲絕昏更趣爾時呵嘖而未結戒又復一時吉星出日商人來期期共採寶波難陀龍一商人取󰉓令盡失伴被劫為賊所害以二緣結戒故言若餅若󰉓凡有三種鉢聽稱食畜一分羹二分飯上鉢三升中鉢二升下鉢一升滅此非法天竺國法為乞人作分或三升或四升故佛聽上鉢取一中鉢取二下鉢取三故言二三鉢此謂二三人共俱乞食故因為限過是犯墮取以計長應與餘比丘又應量主人有無取定而已過亦墮後有人來應外與之若不分與應語言我於施主已取爾許爾許在若悉取應語言我已盡取汝勿復入若不分而不語突若前已語而後人猶入入者犯突若不長不分無罪但應語後令知律云上鉢受三升飯一升羹半餘可食物而律師云鉢正受三升以飯虛足容羹等故中下鉢亦應如是知之也三十四不受殘食法而食犯墮迦留夷是釋迦子形相奇特色如蓮花後為毒蛇所嚙顏色變黑眼赤齒白薩夜乞食電光暫現有孃妊母人見以為惡鬼恐怖大喚倒地墮胎因制一食一食故諸比丘羸瘦無力又聽食竟未起得食菓菜等助之種助食後入城乞食得五助食雜以正食不敢輒食飢瘦無力又聽食竟未受五種正食後入城乞食得諸菜雜五食故不敢輒受猶故飢瘦又聽食竟未起自恣食五種似食及餘菜雜五正食後病比丘殘食狼藉烏鳥競來鳴喚喧䀨後聽看病人食竟受殘食法食此殘食若病人非一食人應更從餘一食比丘受若病人是一食人而未食者得就受殘食法又以比丘有諸因緣食不足故聽受殘食法受殘食法應就一食比丘前胡跪持食作如是言長老憶念我今從長老乞殘食法長老為我作殘一食比丘為取一口然後得食若受殘食法若不如法受殘食法者犯墮若但飽不復得受殘食法受殘食法突未飽而囑不須復受殘未飽不囑得受殘法若以鉢食著地膝上不名受殘食法食之犯墮以不授被一食丘比故若二人手不相及不名受殘食法彼一食比丘不得取故若不淨食不名受殘食法俱不應食故食者皆犯墮若欲食五助食而用五正食令他作殘食亦不名受殘食法若食此五助食犯墮欲食五正食似食而用餘二五種食作殘亦如是凡有四威儀所謂行住坐臥比丘行路有洗口竟時食時食竟時悉得受殘食法若行應行受不應住坐臥受受而不食名受食之犯墮住坐臥亦應如是知術盡不成字不須囑若食飽已作休息雖未起不得更食食者犯突吉羅三十五知比丘食竟不受殘食法強勸自恣與惱他故墮結殘食戒竟有二比丘一持戒一不大持戒持戒者見彼數食呵嘖非一彼人不堪欲為生過知不受殘食伺不憶為惱觸故強勸令食食時便譏二人俱犯墮不知而勸無犯也三十六別眾食除因緣因緣者病時乃至沙門施食時調達將欲壞僧學五神通種種變化國主傾心合境歸向供養悉全多以衣食與諸比丘新學淺識隨利而去因是不聽別眾而食為壞惡眾勢力不令破僧故令諸白衣於眾僧福田得大功德故令眾和悅心無二故凡有三種界羯磨界聚落界空地界若比丘若白衣於羯磨界內若寺中若白衣舍別請四人異房一處共食是名別眾食食者犯墮若清眾中一人若迸少許與眾若與僧須一人施主通供界內僧而處處別與食食者悉無犯若聚落界內二施主各於一處飯眾眾各四人亦名別眾食食者犯墮聚落界內一施作異食飯二眾食者得突不犯別眾食二處更互請眾中一人無犯又上二界內二眾食時各三人食竟後一人食無犯若界內師徒四人共財共食是非法不名別眾食病人別眾食無犯若作衣妨乞食乞食妨作衣故作衣時別眾食無罪以三衣不足犯突又妨行道故持聽也行道疲極故或恐失時故或求好伴難得故或恐失伴畏日沒來去二十里得聽村界內別眾食無犯明欲行令得食昨以來今亦不得若欲及船恐有諸難或以疲極別眾食無犯大眾會時者謂上至千萬下至八人聽法因緣一時大集世既不豐人眾殷并應作是言今時儉眾殷飯食難得如乞食者別眾無犯又僧有客舊舊四人客三人舊得別眾食舊是根本僧故客四舊三客不得別眾食請舊僧一人沙門是外道出家者也出家婆羅門是洴沙王甥以王事佛故欲請比丘比丘以結戒故不敢輒受佛為破外道憍慢故開聽受請不犯別眾然自來請不自下食受請時無犯食時犯墮不自請自下食受請時犯突食時無犯不自請不自下食受請時犯突食時犯墮自請自下食無犯也三十七非時食十七群釋子形相端嚴人所敬愛白衣見之喚與酒食便非時飲食恣意盈醉醉暢之後撫掌唱樂因是不聽非時而食從中至天明名非時非時中非時想非時時想非時中疑食者悉犯墮時中非時想時中疑食者犯突吉羅時中時想不犯三十八殘宿食食應言受宿食食無殘字也道貴小欲無所藏積猶如飛鳥不留餘而世喚比丘一日再乞食一已足留一乾之明日受食以此因緣不聽宿食法貪著故離白衣法故若今日手受明日食是名受宿食食者犯墮不手受而不淨施明日受食犯突手受已淨施人明日食亦犯墮受而不淨施明日與人無犯若心捨已了彼還返施食之無犯也三十九不受飲食著口中墮迦羅比丘塚間止住死人之間食輒自取食眾人疑其常食死人惡名流布因是結戒防譏嫌故捨盜方便故習大法故棄世業故故入口之物一切應從淨人受不受而食犯墮不受而觸突除水楊支輕賤易得故無遮惜故無貪積故若非時人不與不從淨人受若菜菓等不作淨若不淨食食此五四三二一應如是知食人肉偷不淨故大比丘手觸食不淨食者犯突吉羅若不如是一切無犯四十美食自為身索犯墮釋摩男得初道供養眾僧下種種飲食六群貪餐得已復索索諸乳酪種種上味因制不聽自求美食去貪味故以難得故致嫌責故又美與不美一不得求求飯等常食菓菜得與不得犯突求蘇酪魚肉食美味不得突得者犯墮求酪漿等得不得犯突若乞食振錫杖彈指主人問言比丘何求答言乞食問須何等隨汝所欲答其所須食之無犯乞應以次越次突除病者以苦惱故自廢廢他行道故除親理不嫌責故人自與取亦無罪也四十一知水有虫取用犯墮闡陀比丘作是念言澆埿草土先所不聽今者自用故應不犯便耳虫水隨意入用人問何故用此虫水答言我自用水不用虫因是復結若有虫水一切悉犯此戒澆埿草土以說有虫虫想無虫想若疑用者犯墮無虫虫想若疑用者犯突無虫無虫想用者悉無犯也四十二食家中臥處坐謂女為男食也有居士新婚唯欲是食難陀相識數往語妨其欲食彼大瞋恚因是不聽食家處坐隨起隨坐一一犯墮以惱他故或被害故或致謗故若得道家受五戒家若彼父母在若夫婦二人俱受戒若是舍多人出入住坐無犯若一人受戒住坐犯突也四十三食家中獨與女人臥處強坐食戒如上有家新聚而夫不在而難陀於彼欲食處坐後有比丘就舍乞食後還精舍難陀自說因是制戒食眾覆處不得獨與女強坐舍內遮非法故防譏嫌故是中以三事故犯一者食家二者獨與女人三者深隱處此三事故犯此墮法起以還坐墮若閉戶雖外有淨人亦犯墮若開戶向外有淨人犯突若開戶向內有淨人無犯四十四裸外道若出家男若出家女手自與食犯墮毘羅然國主阿耆達王請佛及僧安居三月如來宿緣王遂迷忘三月將過餘有七日佛遣阿難白王欲去王聞驚喜問其所由阿難以實而答王乃憶悟驚惶慚懼請留世尊世尊不許求供七日佛哀受之七日以訖至跋者國省達恥愧送食追佛跋者國中咸責彼王日日致供令無空缺追送之誠亦無由得設觀其所少所少唯當設術佛先來聽眾咸不受佛愍彼故開令受術受術已訖王欲還國種種食具委地而去時有五百乞人隨求食眾食之餘常以與之有人問之何處得食答言是禿居士常與我食於是結戒不復聽與後至舍衛眾僧會食二裸形女就阿難乞阿難即以餅分與二人餅相連看阿難不覺一人得二一人得一得一者索半得二者不與彼便瞋謗難是汝智前乞食梵志已作毀言今此裸形女復興醜謗因是廣結一切德九十五種出家外道悉勿與與食者犯墮彼食不消或病或死別中惡謂飯與毒彼無慚愧起諸邪謗以此小慈毀滅佛法不與之音斷可見矣若裸形人病若是親理若來受戒與食無罪若於眾求索水菓聽其自取若在家波羅門與彼無罪以其亦少信佛修善根四十五軍陣發行往觀犯墮除因緣波斯匿王將行征伐嚴飾四兵陣師習戰六群共往觀之王及士眾咸共嫌責比丘之法大悲普念何用觀是害生之具因是結戒不聽往觀軍陣觀軍陳犯墮後王及大將欲見比丘因是復開因緣得往往而故觀亦墮四十六到軍中乃至二夜應往過宿墮雖有緣聽往往應時返六群比丘二宿不還致人疑怪因是復結即聽二夜過是犯墮四十七乃至二夜軍中往觀軍發行乃至軍陣合戰犯墮亦遮習戰也得二夜不得觀而六群因觀觀見者犯墮欲觀不見犯突有緣自行見無犯也四十八恚忿不喜打犯墮十七群和善六群弊惡增疾故手打十七群令彼啼喚僉共慊怪比丘之法應以謙下為本慈忍為先云何手打出家之人若以手脚一打一墮五指一時五墮以碎慘沙擲之沙沙悉墮若餘身分打犯突若大打比丘令極苦偷小打令畏伏犯墮餘一切在家出家大打極苦偷小打令畏伏犯突呪病除除鬼惱故犯突若善心為人破難難生故彼死犯偷不犯墮已熟無罪為爾之無犯四十九恚忿心手搏此亦六群既不得打便舉指擬搏令彼怖㖒凡若手若脚若杖舉以擬人悉犯墮若舉餘身分犯突為防毒狩惡人無犯五十知他麁罪覆藏至一夜犯墮凡無慚愧輕慢心犯五篇戒隱覆不悔能障聖道通名麁也今言麁罪謂初二篇也跋難陀兄名難徒難徒犯麁罪弟為覆藏之難陀弟子名達摩達摩向眾發其麁罪而難徒為緣弟墮隱覆不說由達摩白眾因制不聽覆他麁罪尼覆他八重即犯重比丘覆他重及殘悉犯墮覆他下三篇犯突覆麁罪未至明犯突至明相出悉犯波逸提五十一語彼比丘至諸家使與汝多美飲食乃至少許時是因緣不異跋難陀以達摩發其兄罪常欲惱之便語之言今將汝至諸家使與汝多美飲食汝自當知以師命故便隨之去去至二三家皆留百師欲為設食師其不受弟子念言不受此食餘請必勝復往一家已至其門便遣令去語之言我共汝坐不樂我獨坐語樂弟子思惟日時已過不容更乞便還精舍諸人問言汝得好食耶答言我今斷食何好之有彼問所由具以實答眾悉慊責因是結戒若未至內門若未至聞處便遣令還未知主人飲食好惡故突至聞處而遣令去惱恨深犯墮若弟子有罪欲令伏折為作慚恥遣之無罪惱他人而遣亦犯此戒戒文言大德則知嫌說餘人非但弟子言是因緣謂為惱因緣也不異明無緣無緣而遣故皆犯墮五十二無病露地炙乃至使人犯墮一時佛行道路嶮畏有諸商人隨佛而去至一山上多諸枯樹諸商人伴輩各各燃火一老比丘燒大腐木木中毒蛇冬寒凝蟄得蠕動出出聲吼商人悉驚謂言有賊嚴其器杖欲相救護定是蛇聲比丘驚喚因是結戒不得燃火無覆障名露地露地燃一切火犯墮恐傷眾生故與商人無別故似貴人故似軍中法故或因驚動相劫害故若自若使人俱犯墮他先燃後為前之犯突火焦著火中亦犯突後復開之若風冷病若作食薰鉢染衣等種種須用燃之無罪若柴漯應淨燃凡有根能生及椽枝等若不淨燃犯墮餘草木不淨然犯突五十三如法僧事與欲後呵犯墮六群犯惡眾欲治之力契相償無由得治五人出行一人在後後日一時六群悉行唯相助一人時獨不行眾治六群而助者不知緩急不出闇與眾欲羯磨之後乃知所治便即呵言此為非法若我知之則不與欲因是不聽如法僧事一切與欲先同後異先同後異悉若問言眾有事答言某事事與言異而非故異又如法事者呵之亦墮故作異而非法者呵五十四未受大戒人一房過二宿墮阿羅毘國一大講堂上道俗雲集共聽說法至後夜時悉覆臥沙彌惡眠振動大喚白衣譏嫌世尊呵責不聽共宿而未結戒後羅云欲眠往入諸房悉皆不容便入佛廁極大眠臥外有毒蛇垂欲入廁佛恐害之便此後彼出其風雨佛作雷聲羅云開悟佛牽將出解釋安尉令無愁惱因是聽共宿二夜以二事故一為沙彌故二為白衣恐毒蛇惡狩惡鬼惡人傷害故又恐六親大瞋惱故亦不仁傷大悲故又防非法不過二夜後比丘病沙彌看二宿已比丘令去後因急無人與藥於是復聽沙彌立看沙彌立看眠即倒地復聽病人病人無犯沙彌與大比丘共看病更互坐臥無犯五十五我知佛法義彰道法不能障道迦陀梵志欲謗佛法令弟子阿私咜出家受戒當言行欲不欲不能障道既出家已不能復謗師來逼說情不能免而猶畏懼不敢正說故慢言彰法不能彰道作是語時其舌不轉佛言應先濡語誨濡語誨捨者令突吉羅悔若不捨為作白四羯磨約刺令捨如法三諫不捨者犯墮應為作白四羯磨惡邪不除儐還得正見聽其悔過此二邪說謗毀佛法其事大故眾諫至三方便誘引欲令自返故結罪不重又不滅儐如是起惡取不捨者應如是治也五十六若知是人如是語不如法悔不捨惡邪見故若畜使共事共一房舍宿墮六群比丘知阿私咜惡邪被儐而教畜之將增長外道毀滅正法邪惡之徒不可復制因是結戒不聽畜止知是人者知其以惡邪被儐如是語邪謗語也不如法悔除邪心不捨僧如法儐而返畜之畜有二種或共行畜或近畜共事共財共法共法者一切羯磨說戒自恣十四種人一切僧事又四種舍中而共宿止若教法若從受法一一犯墮若與衣鉢飯食寢臥湯藥若從彼受亦一一墮凡共畜共事一切中一一墮若共宿時臥已起已起臥起臥悉犯墮若通夜不臥犯突吉羅也五十七跋難陀沙彌名摩加作重婬已起惡邪見言行欲不能障道集眾三教不捨惡邪乃白四羯磨與作滅儐發遣令去此滅不見六群比丘知而畜之此將長邪容惡不可禁止故不聽畜共語共事一舍共宿共語共事一舍共宿義同上義一一中犯墮如上若非滅儐沙彌還得正見聽其懺悔若滅儐沙彌苦自改悔求依眾住若為至誠為眾哀念聽依眾住如白衣法終身不得受戒得與眾食不與衣分施主與之得受師不得為捉籌也五十八若寶若似名寶若自取若使人取墮除僧房內若住處內有一貧人遇得伏藏忽然大富王欲誅奪緣憶佛語勉死賜今因呵取寶而未結戒後諸童子見跋難陀知其貪著欲共誡之散寶路上隱身潛察難陀輒取懷之而去童子共捉將送付伺官伺官信佛呵責放之惡聲紛紜然後結戒三十事自畜今制王等一切正寶也似寶者銅鐵白臘鈆錫為珠為珠中亦有皮作膠珠汝是一切自捉正寶若教人捉悉犯墮似寶作男女莊嚴具及器杖自捉教捉亦悉犯墮不捉莊嚴具及器杖捉無犯汝鹿子母入寺覲佛脫身寶衣以付侍人侍人藥法忘衣而去佛命阿難令淨人看舉因是復開有緣應取凡在眾僧界內應使淨人料數舉之若無淨人應自料舉以避譏毀守護佛法故得聽從也取時念言主索當還主來索時應當撿問汝物幾許物為何相相是則還相非不與若事宜行付奪善比丘若為來索問相還之若五年六年無人來索應入四方僧物若後主索以四方僧物還之住處內者謂比丘若在白衣家內所見遺物取還如上五六年後即於是處作眾僧臥具主後來索以此物還之問相撿寶一皆如前捉三尊寶莊嚴具及寶物作經像突欲作而捉犯墮若上二處外見遺寶不得自捉自捉之犯墮令淨人捉無犯凡捉弓刀利器害生之具皆應眾中懺悔捉楯鎧防身軍器犯突吉羅也五十九得新衣應三種壞色跋難陀著衣服與彼兒諍利令彼嫌限因是呵責而未結戒後諸比丘與商人共行俱共被劫傷蕩失衣服賊信佛法欲還比丘求衣不可分別裸還白佛乃至結戒若得新衣三種壞色異梵志故去貪好故若得他故衣初得故名新衣應三種壞色若青若埿義隨得一種應二種淨若得清衣淨以埿義若得埿衣淨以青義若得義衣淨以青埿若得黃衣淨以青埿義得赤白衣亦復如是凡比丘衣服敷具坐具一切應如是淨不淨而用犯墮暫試著犯突得淨衣以不淨物補若却刺一針作淨若直摓補處處作淨若得染衣二種壞色却刺摓即是淨刺為堅固異梵志故大衣得入聚落二衣不得入入者犯突界內大衣不得禮佛犯墮大衣必應割截却刺摓成不割截成不得受持二衣不割截而刺無犯貧無大衣得著五拈衣若刺合受持之若不刺拈者淨捨之命欲終時令人摘去還眾衣三衣中以一中者與看病人若不受持亦取中者與看病人也六十減半月洛犯墮洴沙王有三渠水與眾僧共用上渠比丘數浴防廢王用是以結戒以半月為限限後天熱不浴致病開熱時隨意而浴春殘一月半夏初一月又病時穢污風時坌塵雨時衣計行作垢污聽浴無犯浴時應著衣胡跪合掌向一比丘言長老憶念我如是因緣須浴若師在皆應白師若無師應白上坐若無上坐應語下坐但不胡跪耳一切所應作皆如是若五十臘出界及大事應白應語小事不須白語是故說六十一故奪畜生命上以蟲水澆草土一以蟲水自用誠無慈惻而意不為害此則迦留陀夷憍慢顯能故奪鳥命也若自若教他若遣使是三種殺彼命斷時比丘犯墮又三種殺或以身或以非身以此三事故害眾生死者犯墮不死犯突乃至初受胎身根命根以身口意業因緣故方便欲殺死者犯墮不死犯突六十二故令他比丘悔乃至少許得惱犯墮六群與十七眾諍不和心常輕嫉語言汝未滿二十受具戒不得戒非沙門也以此惱之令其疑悔凡以六事惱大比丘犯墮一生二受戒三犯四問五物六法語他言汝何時生掖下毛復何時出因何時受戒誰為三師為五眾中十眾中受戒耶何處受戒界內界外也彼如實答便惱之言汝某王時生其時毛出其時受戒某為三師界內受戒者不得戒非沙門彼起疑悔若不起一一犯墮又言汝犯後四篇戒非沙門亦一一犯墮又問其所住彼如實答便言汝至某女人某尼處坐起語言非沙門又汝與某比丘意用種種所須物亦非沙門又復功德衣時言汝數數食畜長衣等非沙門彼起疑悔若不起一一語悉犯墮六事外更以餘事令比丘及餘人令彼疑悔者犯突六十三以手痛挃犯墮十七群有一小兒不耐痒以指擊歷遂氣絕而死彼死俱犯墮若一指一墮十指十墮若指注若挺指犯突吉羅若以木石等非身分擊歷之犯突吉羅痛而不痒不令悶絕故不犯六十四水中戲犯墮十七群入水欲戲波斯匿王見而咲之語末利夫人言看汝所尊夫人白佛佛因結戒若水中戲有八難一自作喜二自作樂三咲四戲五挊水六令他樂八令他咲一一犯墮乃至床上槃上有水以指畫之一一犯突若欲學浮度難若直度無犯六十五共女人一舍宿犯墮阿那律遊行逼暮宿婬女舍舍有四種一遍覆障二遍障不遍覆三不遍覆障四半覆障四種舍中與女人非人女畜生女共宿悉犯墮若起還臥一一犯墮苦二俱睡眠若一眠時即名宿以不經宿為宿若二俱通夜不眠不犯若他舍有女人宿壁有孔容猫子入處犯墮象若猗若立名為宿駝牛羊若臥若立名為宿俱眠一眠俱不眠亦復如是也六十六自恐怖他比丘使人恐怖乃至戲咲墮如來侍者前後凡有七人阿難最在後有一侍者名曰象守初夜待佛佛未還房不得先入便返被拘蟄作鬼怖佛因是結戒不得怖他怖他有六事種種可畏色聲香味觸法也謂伎術作種種異物色聲香常非香氣或言汝今何所食耶若食如是雜食必得惡病或自治身令堅濡澁滑觸他令驚怖或言汝犯眾多戒法必入三趣以此六事怖他比丘若怖不怖一犯墮除是六事師以餘事師犯突又餘事怖餘人非人畜生犯突六十七藏他種種生活具乃至戲咲墮有居士請佛乃僧六群比丘藏十七群比丘衣鉢令不及眾因是結戒凡藏他比丘物若自若教人若惱若戲悉犯墮藏衣鉢戶鉤革屣針筒他不即得突吉羅若綖空針筒覔得不得悉突吉羅六十八與五眾衣還奪犯墮六群憍懶不自作衣衣與五眾不言施否彼謂施已便奸作成成已便奪令彼瞋惱因是結戒若與五眾衣彼不還而奪犯墮妨亂他故鬪諍故先來五淨施法後不聽長衣淨施長衣淨施已他得不還便起鬪諍佛言不應現前與亦不應與二人三人散亂不定故應善思量與好人若現前不現前隨意捨之如捨墮衣法亦可作淨若受持後比丘長衣與六群中一人彼得已不還佛言應奪取教令作突悔過因是聽常所用衣隨意作淨若施人若受持不應復捨與人如捨墮物六十九以無根謗他僧殘犯墮慈地前以四重誣陀標二謗不成今又此謗之因是結戒凡以無根殘法謗不淨比丘十一種犯五種不犯十一種犯者若不見不聞不疑若見忘聞忘疑忘若聞信若聞不信聞之已言見疑已言聞是名十一種犯五種不犯者是事若見若聞若疑見已不忘聞已不忘是名五種不犯不淨比丘清淨比丘亦如是無根謗清淨比丘十種犯除見忘餘如上四種不犯除見忘餘如上清淨比丘似不清淨亦如是也七十與女人共一道行乃至一聚落上制與尼行此制白衣女也迦留羅提舍比丘向毘舍離過與一被遣婦人同路而行夫後追覓見共同道疑忿打擊因是結戒若與女人結期水陸共行從村至村犯墮中路還突空地行十里犯墮中路還突若不期若有夫而行相遠若與王夫人伴悉無犯七十一與賊識共道行至一聚落昔諸比丘失道野行遇見惡賊求以為伴儸捉送官經制乃放凡與賊結期水陸共行從村至村犯墮中路還突空地十里犯墮中路還突若不期若嶮處賊送度者無犯也七十二不滿二十年人與受具足戒墮是人不得戒諸比丘可呵十七群比丘未滿二十目連授與大戒年既幼小又貴樂家子晡時患飢作小兒啼故未滿二十不聽受戒以未成就不堪苦故僧中受戒時問言年滿二十不若未滿答言不滿而與受戒是人不得戒師僧得罪共事共住亦得罪若為合眾破僧犯偷罪若以餘心突若未滿答言滿是人得戒師僧得罪共事共住無罪若滿答言不滿是人得戒師僧得罪共事共住亦得罪若滿答言滿是人得戒師僧無罪共事共住亦無罪減七歲過六十不堪苦故慊損佛法不得度度不得戒度及與受戒者犯突七十三自手掘地使墮阿毘羅比丘掘地外道邪見言地有命因譏而制非受邪說三界護法上已詳之地有二種生不生多雨國八月地生謂春夏冬有四月也生謂春末夏初各有二月也除是名不生又頹壚蟻封石疷土亦不生地濕相著名生異是名不生若自掘若教人掘一一犯墮不生地一一犯突手畫地及至沒芥子一一犯突若比丘為師匠欲作佛圖僧房為畫作摸像處所無犯又諸出寶處沙鹽之地亦無所犯也七十四受四月自恣請乃至除獨自恣請釋摩界請佛及僧夏四月施藥隨所須服一切自恣六群比丘不病限過更求求蘇油蜜美味上藥上藥已盡不隨所須欲更起瞋罵以致外慊因是制戒過限不得更求若施主常請父死子繼恣僧取藥是名常自恣也若本施僧夏四月藥初一月求辨則夏受三月冬足一月二日辨冬足三月竟夏四月未辨冬更受四月夏求以冬捕夏令滿四月是名數數自恣也冬春四月亦如是其餘月月受亦數數自恣請非眾是名獨自恣也除三請已四月請畢無病更求四種含消等羨味上藥若得犯墮不得突若求呵梨勒等苦忽下藥得不得突若病求若從親理求若彼自與皆悉無犯也七十五說說戒時作是言我今未學是戒先當問誦修多羅比尼摩得勒伽者墮僧尼戒有同有異若尼戒異集二眾結之若同戒集僧結之後語令知長老跋者清淨有德僧差詣尼宣說同戒善好諸尼皆悉受持偷蘭難陀輕勅不受言當問三種法師因是集僧復同結戒若說戒時作如是言僧尼俱墮若聞說五篇戒及餘入比尼戒經時作如是上言一一墮若說餘經時經心不受言我當先問誦三種經者一一突三種經中或說戒或說法說此經時聞戒不受一一墮聞法不受突摩得勒伽分別法相如阿毘曇也十二年中未結七眾戒犯惡未障道法十二年後咸結同戒或結異戒如結四種則七眾同結後但宣語不復別制科目雖異遮道則同若比丘欲聞法利者是戒中應學亦應問誦三種經人俱不起輕心不受戒法耳七十六諸比丘聞亂諍訟默然立聽作是念諸比丘所說我當憶持犯墮十七群與六群諍已十七群屏處共語更相謂言六群比丘匈健惡聞若我等同心彼不能得便六群盜聽聽已便勵聲變色責十七群比丘因制不得默聽他語若聞墮不聞突若好若惡悉不得盜聽盜聽悉墮防諍緣故若和合若行遇聞悉無犯七十七僧斷事時默然起去墮跋難貪積多過眾欲治罪五人出行一相助人在後集眾唱時助人潛去眾竟不知遂成羯摩羯摩之後助人言非因是結戒一切羯摩說自恣不得默去默去者犯墮若大小行急事囑人又不離聞受悉無犯斷事助惡遮善悉犯突凡眾會法集皆不得默去去亦犯罪七十八輕他比丘墮大德上坐說經法時闡陀輕慢無敬畏心不待說竟亂以異語因是結戒為作白四羯摩記彼比丘不從敬事凡聽說法及五篇教戒時亂語不敬有二種僧未記不敬事而不教突已記不敬犯墮上坐不敬下坐已記未記悉犯突吉羅七十九飲酒沙伽羅六通羅漢降惡龍已名振諸國競供好食有一女人恐食不消以似水酒蜜與娑伽陀飲已眠醉尸臥路中衣鉢六物星布在地佛行遇見因以制戒以因酒破一切戒作一切惡故及作四逆唯不能破僧人不信故見七眾同結記定斯罪小草微渧亦不得飲有二種酒木酒穀酒穀酒米麴雜種種藥木酒唯根莖花葉不雜米麴有酒色酒味酒香能醉人者飲之悉墮若飲若嘗咽咽犯墮若糟若麴能醉人者食之皆犯墮咽咽悉皆波逸提也八十過中入取落不白餘比丘墮除大因緣中前乞食道俗無怪中後復出妨業致譏外道慊毀佛已呵責後迦留陀夷中後入村逼闇彼害埋尸糞坻事裹既露受罪者眾非時默行其過如此凡僧往止要依聚落結大界依聚落結大界內有三處根本處近聚落名聚落僧房樂禪清者幽遠空閑名阿練若處食庫管事比丘所住名為住處若比丘趣從一處不白入聚落一一犯墮所𨒬大小巷一一犯突若從僧坊白入聚落入聚落已還歸僧坊若至坐禪處及比官事處即以先白復入聚落墮所入一一所𨒬大小巷一一突若從禪處比官事聚落亦如是大界內三處中白入聚還歸三處即以先白復入而往返益若善不白無罪至異僧坊亦如是後比丘寄衣他舍他舍失火比丘往取中路自念不白而來還歸白僧彼燒已盡因是復開有急緣不白若聚落火起八難中隨一一而起默去不犯若因有病為看他病三寶諸緣非時宜行白皆得去若無比丘得語餘六眾除禮三尊大小行用楊枝餘一切皆應白師無師白上坐無上坐語下坐不白悉犯突若五十󰺢者出界及大事皆應白小事不須白語也八十一比丘請食食前食後至餘家墮跋難陀貪積出息居士負責無以還償欲因佛力求滅息利便設飯食請佛及僧跋難陀為請請已他行佛與眾僧先至其舍以跛難陀不來彼不設供跛難陀至已然後下食食未周竟跛難陀先去佛還精舍欲結戒晡時集僧唯難陀不至至暮方還佛語諸比丘跛難陀癡人今於一日兩時惱僧若比丘為他請僧已中前中後不白至餘家者隨至餘家一一墮出主人界所𨒬巷一一突若白而還晚令僧惱者突因此故餘不請僧時中前中後悉應白白義如上非時中說從三處中入聚落及還三處即先白更入聚落罪悉如上八十二剎利灌頂大王夜未曉未藏寶乃至除大因緣波斯匿王深信佛法令諸夫人各各請佛入宮受法迦留陀夷為末利夫人師一時晨朝早入王宮王以出外夫人未起其進却時所著寶衣輕明照徹身體外現見師慚愧胡跪林上迦留陀夷亦大羞恥即還僧中具說上事佛言比丘入王家有二種過失因是結戒不復聽入剎利梵志居士皆得為王王受位時取四海水以灌其頂故名灌頂王門閑者宮門前竪一限木人也夜未曉胡音中有二義一未曉二夫人未起王及夫人未出寶衣未藏比丘入限木內犯墮王及夫人皆出寶衣以藏入無犯後欝填王夫人欲請佛及僧入宮供養知已結戒眾必不受諸夫人輩共說勸王王不能勉為作輪宮請僧宮外即勅輪違遠眾僧遮其來道王知僧食竟令諸夫人各奉所珍然後曰僧大德可去眾云佛制不得入王宮王言我今教入宮爾時眾僧呪願而去因是復聽有大緣得入若王王夫人太子勢力大官請入無犯也八十三我始知是事入戒經中闡陀比丘犯可悔罪諸比丘教令悔作如是答我先未知今始知欲望不犯也然諸比丘知其數聞但知已二三說所不知復過於是是闡陀非不知而得脫所犯事所犯事隨其所作而得罪也又若久知而言始知即犯九十事初忘語戒也又若實不知必由聽時不專聽時不專則犯墮也今此中正以聽不專為罪也說五篇戒及隨律經時不專聽一一犯墮若說餘經及一切羯磨時不專聽一一突臨壇十人不誦羯磨悉犯突若彼錯誤無想正故八十四若骨若齒若角作針筒墮那提居士以針筒等自恣施僧僧取無節其家貧乏眾人譏嫌因是眾不聽骨者𠌵象蛇骨可者𠌵及猪可齒者𠌵象猪齒角者牛羊鹿角此物作針筩悉犯墮貪好故不淨故九十事中七種物破竟悔此等針筩破已僧中悔過若未破僧應勅令破若不劫一切僧犯突吉羅勅不從彼得突若還主主不受若與他則主惱施僧則非法唯毀違最是取可八十五坐床臥床足應高八指除䏶過作犯墮闡陀作高廣好床如來遊行要佛看之即彼呵責集僧結戒八戒已捨而況比丘離欲因故二種繩床一麁䏶二細䏶長八尺廣四尺高佛八指除第三分入䏶下濕處聽八寸支過是悉犯墮若以過作應截令如法僧中悔過未截僧應勅之不勅一切僧犯突勅不從彼自犯突僧悉無犯也八十六若自以兜羅綿𥿾縟若人犯墮兜羅草木華之總名也六群𥿾縟居士所嫌以出蟲故難得故濡樂故此綿𥿾縟若使人隨用所一一犯墮應摘却亦可與人去已眾中悔未摘眾不勅之一切僧犯突勅不從彼自犯突眾無犯也八十七作雨浴衣長佛六𨃥手廣二𨃥半過作墮鹿子母因功德而求七願一欲與僧尼雨浴衣二與客來比丘食三與遠行比丘食四與病比丘食五與看病比丘食六與眾僧術七少知識比丘多知識比丘與病緣湯藥諸比丘知聽畜浴衣便廣長大作因是制量量如戒文過量應截僧中悔過僧應勅勅不從如綿中廣說也八十八作覆身衣長佛四𨃥手廣二𨃥手過作墮初時未聽畜埿洹僧有一比丘身病㿈創膿面流出污安陀會佛聽畜覆創衣乃至創差後十月畜不犯過是墮諸比丘知已聽畜使廣長大作因是復結量如戒文過量應截僧中悔過未截僧應勅之亦如上量與埿洹僧同患創時埿洹僧內著之八十九作尼師檀長佛二𨃥手廣一𨃥手半各益一𨃥手縷諸比丘失不淨污僧臥具佛言諸施主面肉乾竭施僧求福是中悉應籌量少用又諸比丘眠時亂念不一有五過失一難眠苦二難寤苦三見惡夢四睡時善神不護五寤時難入善法一心眠有善異是則五善也因是聽畜尼師檀護僧臥具諸比丘知聽畜已便廣大作因是制量量如戒文若長若廣過量應截僧中悔過未截勅令截亦如上說後因迦留陀夷身大兩膝到地更聽縷四邊各益𨃥手用覆僧臥具上更作小者持出入行來乃至坐禪九十佛衣等量作過佛衣墮佛衣長佛九𨃥手廣六𨃥手佛弟難陀有三十相與佛相似短佛四指又其作衣過而相類眾僧遙見謂言是佛及至知非二俱羞愧因制減作又令染壞名為怖灑佛量如戒文過等悉犯墮過量應截僧中悔過未截應勅事亦如上律師云難陀應長中減一尺廣中四寸佛身丈六常人半之衣量廣長皆應半佛難陀先著上衣佛著中衣今不聽過等聽著下衣常人則下中下衣也四波羅提提舍尼義言句句悔亦言他邊悔輕前三篇重後眾學名為可羞罪亦向一比丘對手悔無病白衣家內非親理尼邊自手受食時世飢儉衣食難得華色尼有德又多知識隨其所須悉皆得之入城乞食見諸比丘所少所無悉以與之如是三日飢悶倒地居士見之令婦將歸與術乃蘇問其所由知已慊諸比丘貪受無節因是制戒如戒文說若比丘無病聚落中受非親理尼十五種食犯此犯應向餘比丘悔十五種上藥中已說若病若親理尼若天祠中少人中與若沙門住處與若聚落外與比丘尼房舍中與人取之悉無犯也僧倉庫知事人所住處名沙門住處也第二諸比丘白衣家請食是中一比丘尼立指衣與是比丘食居士請佛及二部眾僧助調達尼為六群故如是教與居士慊之佛因結戒一切比丘受尼所教與食無一呵者一切比丘得罪所犯及悔如戒文若二部僧第一部僧呵語第二部亦名為語若居士舍小不相容受僧前後求食別坐食別入別出者是中入者應問出者何比丘尼教檀越與比丘食答言某尼問約勅不答言已勅是入比丘亦名約勅又前後來僧知同一主人出入城門時入者應問出者若出者未語入者應語出者語入者亦名為語入者語出者亦名為語也第三有諸學家作學羯磨象師首羅見諦得初道信樂三寶常好布施無極殷富後遂貧乏諸居士輩識共呵責施者不知量受者應知量佛因是為學家作白二羯磨一切五眾入是家不得受食如是比家皆應如是道羅聞之求捨羯磨僧應量宜捨不捨若彼財物不增乞與不與不應為捨彼財物增長者乞與不與皆應為捨若不增不減乞應為捨不乞不為捨捨作白四捨學家羯磨時若五眾先不受彼家請受其十五種食悉犯此戒皆應如是戒文悔也第四有僧阿練若住處乃至不精舍外受飲食精舍內受飲食去村十里空處無人名阿縺若處乃至恐失水器名為疑處乃至惡比丘名為畏處精舍內外應言界內外耶時佛與僧伽羅衛國於彼空閑而共止住諸釋向暮得妙食時常為佛僧留分時明明旦各各遣諸婦女寶衣嚴身送食僧坊尼拘盧林先有惡賊聞聲來出剝脫衣服婦女失衣裸形六群比丘自往取受言是食好授與我來婦女減怨以為無慈不愍我等唯食是欲佛以盈衣各施一通奉食已走去因是結戒要備五德白二羯磨差遣將諸淨入難處迎食似有見賊遣彼令還遣彼令還而彼強來無犯若僧不迎悉犯此戒不差而迎亦犯此戒若界內事起慊責及僧僧界外有事非僧之咎僧所差人界內迎之界外不差自迎無犯六群比丘既不被差又不出界外而界內自迎所以被責也此中第五德謂知有知無餘四悉同也眾學法者始時無師未有教戒初犯威儀故先制眾學法細微數犯故以眾為名難慎難行留之宜漸自非體足斯能無失故勸以當學許其心悔餘四篇方便突吉羅者要向人悔過著內衣十二被衣四事佛見諸比丘皆不如法而禮俗悉爾人無譏慊然容止不正斯非聖儀若直制先因則不允常習乃遠尋去來諸佛儀房近觀現在淨居天之法法皆中過不如所見即為結戒令學律行也內聖儀衣十二事著內衣應踝上四寸上下降一寸為高下也下角互悉為參也前腰間攝而下悉如釿斧鋤頭故或言釿頭或言鋤頭也腰已下或攝或縫上下兩頭尖中央廣名為多羅樹葉也展上角長悉名為象鼻也腰間槃屈揣之名󰉓揣也於前近上細攝兩邊名細攝也上兩邊攝來相就作鳥耳名為鳥耳如差帶撰下名為生起也一切生疏重之得著也具足如法無上眾過名周齊被衣四事被上衣應高內衣二寸異是名高下也兩角互悉名參差也無此三過周圓皆正名周齊也好覆身二事六群從佛受居士請入時自看胸臆臂肘居士慊之因制善覆坐亦如是凡言內謂內界內界有三處白衣界內眾僧界內因復廣制一切處有慊悉不得若心放逸雖無嫌皆亦不得也善攝身二事六群入家蹤𨅊不視踰壞器物床如盲人既制善入又不善坐過亦同入譏復制不聽不高視二事六群從佛入城受請長者婦女樓上觀之言此是世尊此是舍利弗等如是六群六群仰視言此黑此白此長此短婦女恚言我非汝婦亦非私通何以用相六群答言我自從佛何豫汝事而言六群因制入時亦不得高視坐亦如是不呵二事六群比丘入時更相謂言昨日飲食美好次第等與床敷亦好今日不好居士恚言沙門釋子不種不獲但能噉食出他眾過因制呵入坐亦如是也不高叡二事六群高叡入坐居士責言如波羅門法蹲行坐二事居士嫌六群蹲行如截脚人蹲坐波羅門法也覆頭二事居士嫌六群覆頭行坐如似伺捕也襆頭二事居士嫌六群襆頭行坐如王如大臣法也不隱人身二事居士嫌六群肘隱人行坐如王如大臣涉也不扠腰二事居士嫌六群扠腰行坐如王如大臣法不扠衣二事居士嫌六群左右抄衣行坐如王如大臣法不遍抄二事居士嫌六群遍抄衣行坐猶如王大臣法也不覆左右肩二事居士嫌六群行坐衣覆右肩同舉左肩上如王大臣法也不挑臂二事居士嫌六群挑臂行坐如種穀人也不搖肩二事居士嫌六群搖肩行坐如王大臣法不搖頭二事居士嫌六群搖頭行坐狀如鬼捉不搖身二事居士嫌六群搖身行坐狀似舞人也不携手內居士嫌六群携手入內如王大臣也不携手坐內居士嫌六群言我請多僧長老相近坐六群言何不廣敷坐處令我等相近坐耶不蹻脚入居士嫌六群蹻一脚行入如王大臣蹻音云蹻遍攝一脚耶不蹻脚坐內居士坐少嫌六群蹻脚坐如携手中說也不累髀坐居士嫌六群累髀露形體耶不累脚坐居士嫌六群累脚如王大臣法不掌扶頰有一居士中門前獨坐床上坐以手扶頰愁憂不樂六群乞食見已而效之令其後為彼嫌責也一心受羹六群從佛受居士請持鉢置前四向高視居士下食六群不覺過已問言何以不與居士答言自看鉢中既看見已言授與我鉢來居士責言汝等面者心在何處六群受食已又不一心受羹事如飯中要心手俱受不俱則犯若草葉連脚手未至而心已受無犯也不溢鉢受飯食六群過受飯羹溢出居士謙言盡當更益棄少許不滿手捉不及無犯也尊羹飯食六群以羹澆飯而遍食羹澤居士嫌之故制令時食不偏刳食六群以蘇落及羹澆飯汁流入下貪味故刳食如菩薩居士嫌言如波羅門食不構飯食居士嫌六群構飯食如小兒謂以𨥌𥞩之求肉食也不大揣飯食居士嫌六群大揣飯食如似有人欲奪驅逐不把食六群手把食如田種人謂把飯向口飡之不豫張口侍飯有一比丘食未至口便張待之六群好戲以塊著口中不含飯語六群含飯語羹飯流出令比坐吐𠸺不嚙半食六群嚙半半已入口半在手中也不吸食作聲釋摩男舍飯佛及僧諸比丘吸食作聲有一比丘先是伎兒為欲譏咲即便起舞時諸比丘咸共大咲羹飯食從鼻口中出不嚼食六群嚼食作唼唼聲如似猪不味咽食六群并內飯兩頰然後稍稍咽如猿猴飲食法也不吐咶食六群吐舌食如小兒作是言誰能同吞令揣不壞不縮鼻食六群縮鼻食居士嫌之何不棄涕耶不舐手食居士語六群言盡當更益何以舐手也不指𢪛鉢食居士語六群言盡當更益何故𢪛鉢也不振手食居士嫌六群食著手振令去如王大臣不棄著手飯食六群棄飯食居士嫌言沙門釋子不種不穫但能食噉而復棄之不膩手捉飲器六群膩手捉飲器膩汁污飯食凡坐心悶吐逆也不病不得自為索羹六群不病至他舍乞食便自隨意索貪餐無愧不飯覆羹更望得六群飯覆羹而更索居士嫌之語言先食鉢中飯覆者不呵想看比坐鉢六群言我多汝少汝多我少諦視鉢食有一比丘食時餘看六群戲咲以骨著中令驚次第噉食六群多受不盡棄殘居士嫌之不𥞩而食云何賤棄也洗鉢水有飯不問主人不應棄舍內居士舍水精作地諸比丘洗鉢有殘食寫著堂上狀似如吐居士嫌言云何不棄之屏處及寫此堂上若語檀越聽無罪也無病乘上不得為說法波斯匿王乘駕向祇桓六群在下為王說法無上妙法宜共尊重輕徹不恭敬彼此獲罪自此以下皆以不恭敬故不為說人不病在前行不隨後為說法亦六群或在王後為說法人不病在道中行自在外不為說法六群自在道外行為王說法人坐自立不為說法王持床自隨在上坐六群比丘立為說法人無病臥自坐不為說法王身肥大小久坐便臥六群坐為王說法不為覆頭人說法王覆頭六群為說法也不為裹頭人說法王裹頭六群為說法不為肘隱人說法王肘隱人無病為說法不為扠腰人說法王扠腰六群為說法不為左右抄衣人說法王左右抄衣六群為說法不為遍抄衣人說法王遍抄衣六群為說法也不為以衣覆右肩同舉著左肩上人說法王如此六群為說法不為著革屣人說法王著革屣六群為說法不為著跛人說法王著跛六群為說法不為捉杖人蓋刀梢弓箭人說法此波斯匿王從者佛為王及大臣眾說法六群別為捉杖等說法是眾中有堪得道者以眾作二殷散不得因制不聽為是時人說法所因在分眾意在於不敬故不聽說法不草上大小便啼嚏六群從種菓人乞菓不得後竊污之令菓臭爛後自說之居士所嫌不淨用水中大小便啼嚏六群倩浣衣人浣衣不得後竊污其水令所浣皆臭失色後自說之居士所嫌佛具呵責而未結戒時舍衛城中有一大池旁人所用六群往看便共污之居士所嫌爾及結戒不得立大小便因六群結戒也樹過人不得上佛與眾僧受居士請十七群次後守僧坊六群次為迎食常相增嫉欲令斷食日時已過隱人不至十七群飢上樹望見至已責之彼言誰噵答言我向上樹見佛先聽上樹因犯乃結戒也七滅法自言滅法六群比丘勸化浴僧看客比丘逼闇暮來浴浴已而起錯著他衣出外乃知還來求覓六群問之彼以實答遂誣其偷問言汝自見罪不答言不見便強為作不見儐是客比丘後至舍衛具以白佛佛言從今聽自言滅諍法要自言所犯乃隨罪治之也或其人強暴或依勢力不自言罪恐破僧滅法自言乃治諍死息故僧中種種事起應以此滅自言滅諍有十種非法十種如法若比丘犯四重自言不犯僧問汝自說犯不即言不犯而與自言滅是名非法餘四篇亦如是有比丘不犯五篇僧中問之自言我犯便與自言滅是名十種非法又比丘犯五篇自言犯又不犯五篇自言不犯是名十如法若重事應以白四羯磨自言滅之輕事無羯磨彌多羅比丘尼以身謗陀驃僧即用自言滅儐彼尼若陀驃自言無罪而對人言有若言有罪而實清白若有若無進退無事故應用憶念而不用自言耳若餘比丘清白無罪而無馳驃之對應以自言滅之第二現在滅諍法六群聞先不見儐比丘舍衛眾僧共事共住後往到彼問其所由諸比丘言佛以自言滅諍法滅是事六群違逆誹謗不受言此事不滅惡滅我等不現前故佛種種因緣呵已聽用現前滅諍法僧中種種諍事起以此滅之現前諍有二種非法有二種如法二種非法者有非法僧約勅非法僧令折伏與現前滅諍法或約勅非法三人二人一人亦如是或非法三人約勅非法三人二人一人僧亦如是或非法二人約勅非法二人一人三人僧亦如是或非法一人約勅非法一人二人三人僧亦如是為一不如法僧約勅如僧令折伏與現前滅諍或約勅三人二人一人亦如是餘如上說是名二非法有如法僧約勅如法僧為一如法僧約勅不如法僧為二三人二人一人多少展轉相勅亦如上是名二如法現前比丘有三現前有事人舉事人現前比尼現前此中直約勅無羯磨耶第三憶念法陀驃比丘為彌多羅尼無根謗雖已決斷而所譏說不息陀驃告眾眾白佛佛言從今聽憶念比丘種種事從今應用此滅憶念比尼有三非法三如法也三非法者若比丘犯無殘自言有殘應與滅儐若與憶念是名非法又如施越狂時作惡狂差不作應與不癡比尼若與憶念是亦二非法又如呵多比丘先自言有罪應與實覓而與憶念是亦非法如馳驃與憶念是名如法又有比丘犯罪已如法悔過而譏說不息與其憶念亦名如法又如比丘未作是惡將決當犯於今無犯而共譏說以致諍亂與其憶念亦名如法得憶念比尼行法者餘比丘不應復出其罪過不應憶念不應乞聽亦不應受餘比丘乞聽得突若受他乞聽亦突若彼不便出其罪過若今憶念比丘犯皆墮凡無罪而被譏說者皆應白僧求憶念羯磨僧白四羯磨與憶念法法者令自思念有罪無罪一切比丘不得論說也憶念及不癡二事守護無罪比丘為遮外謗也復次或有比丘犯罪不憶或自隱覆詐忘不憶眾欲治罪求憶念法眾亦白四羯磨與憶念法聽其自限思省所犯自憶罪時如法制之也第四不癡法施越比丘先狂癡作惡後得本心不復更犯僧及比丘說其本過彼心憂愧以此白佛佛言從今聽不癡比丘種種諍起以滅之與不癡比尼有如法不如法若彼自言憶本所作而與不癡是名非法若言不憶而與不癡是名如法如施越等僧與白四羯磨得不癡比尼行法者餘比丘不應復出其罪過乞聽時如憶念中說也第五實覓呵多比丘無慚無愧惡欲有見聞疑罪先自言作後言不作佛言聽用實覓滅諍法種種諍事起以此滅之實覓比尼有五非法五如法五非法者比丘犯四重先言不犯後言犯應與滅儐而與實覓是名非法又犯餘四篇先言不犯後言犯應與隨罪治之而與實覓是亦非法五如法者比丘犯五篇罪先言犯後言不犯僧與實覓比尼是名如法僧與白四羯磨令如實思惟自覓罪相故名實覓是比丘不應與他受大戒不得受他依止不應畜新舊二沙彌不得教化比丘尼僧若羯磨僧若羯磨令教化尼亦不應受僧所與作實覓比尼罪更不應犯若似是罪及過是罪亦不應作不應呵僧羯磨亦不應呵作羯磨及呵作羯磨人不應從地差聽不應遮說戒及說戒自恣不應出無罪比丘過罪不應共諍應調伏心行隨順比丘僧意若不一切如是法行者盡受不得離是羯磨法復次若實犯罪犯罪事分明眾問自見罪不答言不見應與是人不見儐後言見時乃隨事治之若自言犯罪而距掉不悔應與不作儐以其不作悔過故因以為名後求悔時隨罪聽悔上三人與作羯磨已眾不共住若不首不悔終身不為捨羯磨事也第六多覓法俱舍彌比丘鬪諍相言已作是念若舍利弗作斷事主者我等當得決了佛聞是已聽闥利吒比丘作斷事主受是斷事法如法如比尼如佛教現前除滅闥利吒有三種有身善口不善有口善身不善有身口善若闥利吒自身不往舉事人有事人所而遣使至彼說好惡所宜彼此勝負是名身善口不善自往至彼而無所言說是名口善身不善身既不往口亦無言是名身口善凡作闥利吒應如法行不應與舉事人有事人同道行亦不得別與一人同道行不應共期若先少多因緣與其應滅是期期者某時其處也闥利吒應受斷而法如法現前除滅用一比尼法所謂現前比尼現前有二種人現前比尼現前人現前者助舉事人共集一處比尼現者如法如比尼如佛教斷是事是名比尼現前闥利吒不能如法斷應捨付僧僧應受是事如法斷用一現前比尼現前比尼者僧現前人現前比尼現前僧現前者是中可中用共作羯磨比丘共同心和合一處可受欲者持欲來現前比丘能遮者不遮是名僧現前餘二現前如上說若僧不能如法斷是事者應僧中立二人成就五德者白二羯磨使作鳥迴鳩羅如法斷之一現前比尼三種現如上說若鳥迴鳩羅是上坐諸比丘應取欲已遠去若若是下坐應取欲已自遠是鳥迴鳩羅不能如法斷者應更立二人事悉如上後二人不必有五德德者不必多聞利根辨才說法後立二人必能善說開解人意也是後鳥迴鳩羅不能斷應還付先鳥迴鳩羅先鳥迴鳩羅復不能斷應還捨付僧僧復不能如法斷者僧應遣使往近住處僧所作是言此事如是如是因緣起闥利吒不能斷眾僧不能斷先鳥迴鳩羅不能斷後鳥迴鳩羅不能斷還付先鳥迴鳩羅先鳥迴鳩羅不能斷還付眾僧汝等來和合為斷是事故即時彼眾僧應和合若僧先安居應受七日來若七日盡應破安居來為和合故是近住處僧應受是事如法斷之用三現前比尼亦如上若是近住僧復不能如法斷者爾時應僧中白二羯磨二比丘作鳥迴鳩羅法亦如上是一人能斷應立二人法用亦如是是後鳥迴鳩羅不能如法斷者應還付先鳥迴鳩羅先鳥迴鳩羅應用三現前比尼如法斷之亦如上若復不能斷應捨付僧僧應用三現前比尼如法斷之若是近住處僧不能如法斷者問某住處僧若有大眾好上坐知說戒受戒法是僧中多有比丘持修多羅持比尼者持磨多羅伽者是近住處僧應以是事遣使至某住處僧中應先立傳事人令界外滿僧數謂僧中差四人成就五德者立作傳事人傳事人應持是事若去道中能用二現前如法者是名為斷先傳人道中不能如法斷者應持至大眾中語彼上坐多知多識長老比丘言是事如是如是因緣起從闥利吒至傳事人諸處不能斷事是來是問汝長老能受是事斷不答言應斷與作期若彼眾不肯作期不以事付其法極遠乃至九月凡事有五種難斷一者堅二者強三者恨戾四者來往五者畏堅者堅執是事強者舉事人有事人勇健強力恨戾者舉事人有事人惡姓瞋恨往來者此事從一住處至一住處畏者諸比丘畏斷事時破一心和合僧作兩段故先應白二羯磨立五德比丘作行籌人行籌人隨僧多少應作二種一分長一分短一分白一分黑說如法者為作長白籌說非法者為作黑短籌說如法者以右手緩捉說非法者以左手急捉先行說如法籌彼行說非法籌應作是言此是說如法者籌此是說非法者籌若行籌意說如法籌乃至多一是事名為斷用比尼諸現前比尼多覓比尼現前者是中舉事人有事人共集一處現前如法除斷多覓比尼者是中求覓往返問如法除斷若說非法者籌乃至多一亦復如是從多而斷殊非乘理欲息諍和眾為先耳行籌人有四種一者藏行籌二者顛倒行籌三者期行籌四者一切行籌藏行籌者若闇中若壁處潛隱行之顛倒行者以說法人籌與說非法人說非法人與說法人籌期行籌者隨和合同和上阿闍梨作隨相識隨共語隨善知識隨同心隨同土隨聚落隨家共作其我等取如是籌汝等莫遠我邊莫別莫異不共語共同一事是名期一切僧取籌者爾時一切應和合一處不得取欲望多比丘說非法故是名一切取籌上三法行籌此一是如法行籌也若是大上坐持律比丘僧能用三現前比尼如法斷者是名為斷若復不能斷應還付傳事人傳事人能用現前比尼如法斷者是名為斷若復不能斷聞彼處僧坊中若有三二一比丘能持修多羅持律持摩多羅伽四眾所恭敬故尊重是傳事人應到彼住處語彼一比丘言大德是中如是如是因緣起從闥利吒乃至三二比丘展轉往返十五處中不能斷大德取是事如法斷之是最一比丘四眾所恭敬尊重者應作是言不可二人相俱勝俱負是中必一勝一負作是語者是如法說作是語者是非法說一比丘如是分別者是名為斷如法斷者已相言比丘還更發起者犯墮若但呵言是斷非法者犯突闥利吒義言大德不動其譬如地也鳥迴鳩羅能定是非其平如秤謂不隨愛故捨有罪不隨瞋故罰無過亦不怖畏彼而違法亦不隨癡故不畏罪而輕斷事又能了知斷非斷心行如此故名鳥迴鳩羅多覔者或亦多處求斷或從多人為斷故名多覔耶第七草布地因俱舍彌比丘鬪諍言聽種種事起以布草滅之是諸比丘應和合一處已應作是念諸長老我等大失非得大衰非利大惡不善我等以信故佛法中出家求道然今喜鬪諍相言我等求是事根本僧中或未起事便起以起事不可滅作是念故白僧若僧時到僧忍聽是事以布草比尼滅是名白此明諸相言比丘和合一處作如上念念已令一人白僧共用布草比尼法也謁比丘分作二部是中若有上坐大長老應語此一部言我大失非得大衰不利大惡不善我等信故佛法中出家求道並今喜鬪諍相言若我求是事根本僧中或未起而使起已起不可滅今汝等當自屈意我等所作罪除偷蘭罪除白衣相應罪中是事汝等現前悔過發露不覆藏是中若無一比丘遮是事者既分為二部必一部眾有大長老上坐欲悔過時下坐部應先白上坐部求悔作如上言也若有偷蘭罪除當羯磨滅之今且悔過和解故除偷蘭也與白衣共諍名白衣相應白衣相應罪亦當除就彼和解悔過非僧所滅又且除之白上部時無一遮者明吉歡喜受其悔也應到第二部眾是中若有長老上坐應語言我等大失非得大衰非利大惡非善我等信敬故於佛法中出家求道今鬪諍相言若我等求是事根本者僧中或未起事便起已起不可滅之今汝等當自屈意我等所作罪除偷蘭除白衣相應罪今自為及彼故當現前發露悔過不覆藏前白上坐部此白自部求悔也諸比丘言汝自見罪不答言見眾又言如法悔過莫復更起彼第二部眾二應如是說是名如草布地比尼法布草有何義謂悔時柔軟下意伏折憍慢如草布地故借以為名第二部是上坐部也佛在毘舍離長老優波離問佛言世尊偷蘭遮罪云何懺悔除滅佛言有四種偷蘭罪有偷蘭罪從波羅夷生重有偷蘭罪從波羅夷生輕有偷蘭罪從僧殘生重有偷蘭罪從僧殘生輕佛告優波離是從波羅夷生重偷應一切僧前悔除滅從波羅夷生輕偷應出界外四比丘前悔除滅從僧殘生偷重亦出界外四比丘前悔過除滅從僧殘生輕偷一比丘前悔除滅如是我聞一時佛在王舍城迦羅蘭陀竹薗是時佛告諸比丘我當為汝等說時非時善思憶念諸比丘言如是世尊當受教聽佛告諸比丘是中何者為時何者為非時諸比丘當知冬初十五日七脚為時四脚半為非時第二十五日八脚為時六脚八指為非時第三十五日九脚為時七脚六指為非時第四十五日十脚為時八脚五指為非時五十五日十一脚為時九脚為非時第六十五日十二脚為時十脚六指為非時第十五日十一脚半為時十脚三指為非時第八十五日十一脚為時九脚四指為非時冬四月竟春初十五日十脚為時八脚少一指為非時第二十五日九脚半為時七脚少三指為非時第三十五日九脚為時六脚少三指為非時第四十五日八脚為時五脚為非時第五十五日七脚為時四脚少三指為非時第六十五日六脚為時三脚少四指為非時第七十五日五脚為時三脚少六指為非時第八十五日四脚為時二脚少一指為非時春四月竟夏初十五日三脚為時二脚少四指為非時第二十五日二脚為時一脚少五指為非時第三十五日二脚半為時一脚為非時第四十五日四脚為時二脚少二指為非時第五十五日四脚半為時二脚半為非時第六十日五脚為時三脚為非時第七十五日五脚半為時三脚半為非時第八十五日六脚為時四脚為非時夏四月竟如是諸比丘我已說十二月時非時諸聲聞所應作憐愍利益故說所應作已竟汝等當行若樹上若空處若露坐處應當禪思若為放逸復致有悔是時諸比丘聞佛說歡喜奉行佛說犯戒罪報輕重經如是我聞一時佛住王舍城蘭陀竹薗爾時尊者目連晡時從禪定寤往至世尊所頭面禮足却坐一□尊大目連白佛言世尊意有所疑今欲請問唯願聽許佛告目連聽汝所問□□汝說目連即白佛言世尊若有比丘比丘尼無慚愧心輕慢佛語犯眾學戒如是犯波羅提提舍尼波逸提偷蘭遮僧伽婆尸沙波羅夷得幾不饒□□唯願解說佛告目連諦聽諦聽當為汝說若比丘比丘尼若無慚無愧輕慢佛語犯眾學戒如四天王壽五百歲墮埿渠中於人間數九百千歲佛告目連若無慚無愧輕慢佛語犯波羅提提舍尼如三十三天壽千歲墮埿渠中於人間數三億六千萬□目連若無慚愧輕慢佛語犯波逸提如炎摩天壽二千歲墮埿渠中於人間數二十億四十千歲佛告目連若無慚愧輕慢佛語犯偷蘭遮如兜率天壽四千歲墮埿渠中於人間數五十億六十千歲佛告目連若無慚愧輕慢佛語犯僧伽波尸沙如不憍樂天壽八千歲墮埿渠中於人間數二百三十億四十千歲佛告曰目連若無慚愧輕慢佛語犯波羅夷如他化自在天壽十六千歲墮埿渠中於人間數二十一億六十千歲時尊者目連聞佛所說歡喜奉行爾時目連即說□□因緣輕慢故命終墮惡道因緣生善者於此生天上緣斯循福藥離惡得解脫不善觀因緣身壞入惡□
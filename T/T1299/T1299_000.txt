和上以乾元二年翻出此本端州司馬史瑤執受纂集不能品序使文義煩猥恐學者難用於是草澤弟子揚景風親承和上指揮更為修注筆削以了繕寫奉行凡是門人各持一本于時歲次玄枵大唐廣德之二年也天地初建寒暑之精化為日月烏兔抗衡生成萬物分宿設宮管標群品日理陽位從星宿順行取張翼軫角亢氐房心尾箕斗牛女等一十三宿迄至于虛宿之半恰當子地之中分為六宮也但日月天子俱以五星為臣佐而日光炎猛物類相感以陽獸師子為宮神也月光清涼物類相感以陰虫巨蟹為宮神也又日性剛義月性柔惠義以濟下惠以及臣而日月亦各以神宮均賜五星以速至遲即辰星太白熒惑歲鎮排為次第行度緩急於斯彰焉凡十二宮即七曜之躔次每歷示禍福經緯災祥又諸宮各有神形以彰宮之象也又一宮配管列宿九足而一切庶類相感月廣五十由旬得繫命以京吉凶大體屬於日月日廣五十一由旬風精太白廣十由旬空精歲星廣九由旬月精辰宿廣八由旬火精熒惑廣七由旬日精土星廣六由旬星宿小者廣一俱盧舍日宮下面頗梨之寶火精之質也溫舒能照百物月宮下面琉璃之寶清涼能照萬物日月諸曜眾生業置於空中乘風而止當須彌之半踰健陀羅之上運行於二十七宿十二宮焉宮宿之分今具說之更為圖書耳第一星四足張四足翼一足大陽位焉其神如師子故名師子宮主加官得財事若人生屬此宮者法合足精神富貴孝順合掌握軍旅之任也第二翼三足軫四足角二足辰星位焉其神如女故名女宮主妻妾婦人之事若人生屬此宮者法合難得心腹多男女足錢財高職故合掌宮房之任第三角二足亢四足氐三足太白位焉其神如秤故名秤宮主寶庫之事若人生屬此宮者法合心直平政信敬多財合掌庫藏之任第四氐一足房四足心四足熒惑位焉其神如蝎故名蝎宮主多病剋禁分身之事若人生屬此宮者法合饒病薄相惡心妬忌合掌病患之任第五尾四足箕四足斗一足歲星位焉其神如弓故名弓宮主喜慶得財之事若人生屬此宮者法合多計策足心謀合掌將相之任第六斗三足女四足虛二足鎮星位焉其神如磨竭故名磨竭宮主鬪諍之事若人生屬此宮者法合心麁五逆不敬妻子合掌刑殺之任右已上六位總屬太陽分已下六位總屬大陰分第七虛二足危四足室三足鎮星位焉其神如瓶故名瓶宮主勝彊之事若人生屬此宮者法合好行忠信足學問富饒合掌學館之任第八室一足壁四足奎四足歲星位焉其神如魚故名魚宮主加官受職之事若人生屬此宮者法合作將相無失脫有學問富貴忠直合掌吏相之任第九婁四足胃四足昴一足熒惑位焉其神如羊故名羊宮主有景行之事若人生屬此宮者法合多福德長壽又能忍辱合掌厨饍之任第十昴三足畢四足觜二足太白位焉其神如牛故名牛宮主四足畜牧之事若人生屬此宮者法合有福德足親友長壽得人貴敬合掌馬厩之任第十一觜二足參四足井三足辰星位焉其神如夫妻故名婬宮主胎妊子孫之事若人生屬此宮者法合多妻妾得人愛敬合掌戶鑰之任第十二井一足鬼四足柳四足太陰位焉其神如蟹故名蟹宮主官府口舌之事若人生屬此宮者法合惡性欺誑聰明而短命合掌刑獄訟之任上古白博叉二月春分朔于時曜躔婁宿道齊景正日中氣和庶物漸榮一切增長梵天歡喜命為歲元角月氐月心月箕月女月室月婁月昴月觜月鬼月星月翼月仙人問言凡天道二十七宿有闊有狹皆以四足均分別月行或在前後驗天與說差互不同宿直之宜如何定得菩薩曰凡月宿有三種合法一者前合二者隨合三者並合知此三則宿直可知也云何前合奎婁胃昴畢觜六宿為前合也云何為並合參井鬼柳星張翼軫角亢氐房十二宿為並合云何為隨合心尾箕斗女虛危室壁九宿為隨合凡宿在月前月居宿後為前合月在宿前宿在月後如犢隨母為隨合宿月並行為並合也頌曰六宿未到名前合十二宿月左右合九宿如犢隨從母奎宿直應當知耳昴圖昴六星形如剃刀火神也姓某尼裴苦食乳酪此宿直日宜火作煎煮計算畜生合和酥藥作牛羊坊舍種蒔入宅伐逆除暴剃頭並吉若用裁衣必被火燒此宿直生人法合念善多男女勤學問有容儀性合慳澁足詞辯畢圖畢五宿形如半車鉢闍鉢底神也姓瞿曇食鹿肉此宿直日宜農桑種蒔修理田宅通決溝渠修橋道作諸安久之事不宜放債及出財納穀米若用裁衣必多饒事務此宿直生人法合多財產足男女性聰明好布施有心路省口語心意不翻動行步如牛王有容儀觜圖觜三星形如鹿頭月神也姓婆羅墮闍食鹿肉此宿直日宜作舍屋及造旌纛床帳家具入新宅嫁娶沐浴裝束入壇祭星曜除災害吉此日裁衣被鼠咬此宿生人法合有名聞景行美容貌心肚慎淨愛服藥必得力心口隱密舉動不輕燥為人好法用愛禮儀參圖參一星形如額上點魯達羅神姓盧醯底耶食血此宿直日宜求財及穿地賣乳酪煮酥押油及諸剛猛之事若用裁衣終慎鼠厄此宿生人法合猛惡梗戾嗜瞋好合口舌毒害心硬臨事不怯井圖井二星形如屋栿日神也姓婆私瑟吒食蘇餅此宿直日宜惠施貧窮必獲大果凡有所作必得成就又宜祭天宜嫁娶納財不宜合藥服食若用裁衣必相分離此宿生人法合錢財或有或無情愛聲名作人利官縱有官厄還得解脫受性饒病亦多男女高故議有急難若論景行稍似純直鬼圖鬼三星形如瓶蘖利訶馺撥底神也姓謨闍耶那食蜜𩚙糖稻穀華及乳粥此宿直日宜作百事譽長壽若理王事及諸嚴飾之相拜官昇位入壇受鎮學密法吉若用裁衣必有吉祥勝事此宿生人法合分相端政無耶僻足心力合多聞有妻妾豐饒財寶能檢校處分又足親柳圖柳六星形如蛇神也姓曼陀羅耶食蟒蛇肉此宿直日宜作剛猛斷決伐逆除惡攻城破賊吞害天下若用裁衣後必遭失此宿生人法合軟眼饒睡性虛梗戾嗜瞋不伏人欺又好布施亦好解脫耽著情事難得心腹星圖星六星形如猛薄伽神也姓瞿必毘耶那食卒日消此宿直日宜種蒔雜物亦宜種五穀宜修宅舍祭祀先亡若用裁衣後必損失此宿生人法合愛𠲜競不能自押捺󰾱瞋怒父母生存不能孝養死後方崇祭饗追念亦足奴婢畜乘資產有名聞足却泡亦多兼却泡一生之間好祈禱神廟張圖張二星形如杵婆藪神也姓瞿那律耶食乳粥此宿直日宜喜慶事求女婚娶修宅拜官作新衣受長密法學道承仙並吉若用裁衣必被官奪此宿生人法合足妻妾多男女出語愜人意甚得人愛少資財智策亦不多業合得人財翼圖翼二星形如跏趺利耶摩姓遏咥黎食栗蘇此宿直日宜所作皆吉買田宅築牆穿塹修農業種蒔凡諸安久之事並吉若用裁衣後必更得財此宿生人法合愛騎乘鞍馬駕馭車牛布施喫用觸處遊從為人穩口語受性愛音樂軫圖軫五星形如手毘婆怛利神也姓跋蹉耶那食乳粥此宿直日宜急速事遠行外國修理衣裳學藝業婚娶開園圃並吉此宿生人法合有諸寶物業合遊歷州縣稟姓嫉妬為人少病能立功德兼愛車乘角圖角二星形如長幢瑟室利神也姓僧伽羅耶那此宿直日宜嚴飾造衣裳寶物錦繡之事觀兵行軍祭祀天神賞賜將士並吉若用裁衣終當逃亡此宿生人法合善經營饒六畜所作事多合又手巧所作愜人情只合二男亢圖亢一星形如火珠風神也姓蘇那食大麥飲菉豆酥此宿直日宜調象馬又宜教擊鼓婚娶結交種蒔並吉若用裁衣後必得財此宿生人法合統領頭首辯口詞能經營饒財物淨潔裝束愛喫用造功德足心力益家風氐圖氐四星形如牛角因伽陀羅祇尼神也姓邏怛利食烏麻雜華此宿直日宜種蒔五穀菓木醞酒不宜起動房舍車馬之事若用裁衣多逢親識此宿生人法合有分相好供養天佛心性解事受性良善承君王優寵富饒財物利智足家口房圖房四星形如帳布密多羅神也姓多羅毘耶食酒肉此宿直日宜交婚姻喜慶吉祥之事及受戒律入壇受灌頂修仙學道昇位並吉若用裁衣後必更裁此宿生人法合有威德足男女饒錢財合快活紹本族榮家風心圖心三星形如階因陀羅神也姓僧訖利底耶那食粳米蔬乳此宿直日宜作王者所須事兼宜嚴服昇位登壇拜官職畜乘案摩理身修功德並吉不宜出財及放債若用裁衣必遭死亡盜賊此宿生人法合處族眾得愛敬承事君王多蒙禮侍摧惡獎善運命得所尾圖尾二星形如師子頂毛儞律神也姓迦底那食乳菓花草此宿直日宜沐浴厭呪置宅種樹合藥散阿伽陀藥并入壇並吉若用裁衣必遭爛壞此宿生人法合足衣食多庫藏性慳澁志惡戾諍競合得外財力性愛花藥箕圖箕四星形如牛步水神也姓刺婆耶尼食瞿陀甜苦味此宿直日宜穿地造舍決渠開水種花藥修園圃醞酒醬並吉若用裁衣後必得病此宿生人法合遊涉江山經營利閨為人耐辛苦立性好婬逸婦人饒病愛酒斗圖斗四星形如象步毘說神姓毘耶羅那食蜜𩚙稻花此宿直日宜著新衣及安久之事置庫藏修理園林造車乘營田宅造寺宇作兵器並吉若用裁衣多得美味此宿生人法合愛鞍馬歷山林愛祈禱祀結交賢良多伎能足錢財牛圖牛宿吉甚吉祥其宿三星形如牛頭風梵摩神也姓奢拏耶那食乳粥香花藥此宿生人法合福德所作不求女圖女三星形如梨格毘藪幻神也姓目揭連耶那食新生酥及鳥肉此宿直日宜為公事置城邑立卿相發兵造戰具并學伎能穿耳理髮案摩並吉不宜初著新衣或因之致死又不宜諍競若用裁衣必足病痛此宿生人法合足心力少病好布施守法律勤道業榮祖宗虛圖虛四星形如訶梨勒娑婆神也姓婆私迦耶食於大豆喻沙利上云和水煮如乳狀為喻沙相也此宿直日宜建急事學問及沐浴乞子法供養婆羅門置城邑營兵馬及初著新衣嚴飾冠帶並吉若用裁衣多得糧用此宿生人法合足穀多貯積長命富勝蒙君王寵愛又好響禱神廟終身快樂不合辛苦危圖危一星形如花穗婆魯拏神也姓丹茶耶食羝羊肉此宿直日宜合藥避病穿池種麻商人出行納財造船醞酒並吉若用裁衣心遭毒厄此宿生人法合嗜酒耽婬耐辛苦心膽硬與人結交必不久長無終始又能處分事務解藥性多嗔室圖室二星形如車轅阿醯多陀難神姓闍耶尼食一切肉此宿直日宜為剛猛事勘罪人捕姦捉非若為吉事不宜若用裁衣必遭水厄此宿生人法合決猛惡性嗜嗔愛劫奪能夜行不怕慮性輕燥毒害無慈悲璧圖壁二星形如立竿尼陀羅神也姓瞿摩多羅食大麥飯酥乳此宿直日宜造城邑婚娶永久長壽增益吉慶不宜南行若用裁衣多得財物此宿生人法合承君王恩寵為姓慎密慳澁有男女愛供養天佛亦好布施不多愛習典教奎圖奎三十二星形如小艇甫涉神也姓曼茶鼻耶食肉及飲𩚙此宿直日造倉庫及牛馬坊挍算畜牧醞酒鎔糟冠帶出行並吉若用裁衣必得寶器此宿生人法合有祖父產業及有經營得錢財物合用盡後更得之事無終始為性好布施亦細澁業合遊蕩足法用慕善人作勝律儀之事無終始賞男女受教學典教婁圖婁三星形如馬頭乾闥婆神也姓河說耶尼食烏麻雜苽此宿直日宜為急速之事合和服藥內牛馬吉若用裁衣必增益衣服此宿生人法合多技能少疾病妙解醫方性好和合布施足田疇多遊僕從合事君王受性勤公務稟志慎密胃圖胃三星形如三角闍摩神也姓粟笈婆食烏麻稻米蜜肉此宿直日宜為公事及王侯修善事並吉用剛猛伐逆取叛除凶去姦非並吉若用裁衣必損減資福此宿生人法合膽硬惡性靈耽酒嗜肉愛驅策劫奪強暴稟志輕躁足怨敵饒男女多僕從凡畢翼斗壁為安重宿等直日宜造宮殿伽藍館宇寺舍種蒔修園林貯納倉庫收積穀米結交朋友婚姻榮命時相造家具設學供養入道場及安穩并就師長入壇受灌頂法造久長之事並吉唯不宜遠行索債無保進路造酒剃頭剪甲博戲若此宿生人法合安重威肅正福德有大名聞凡觜角房奎為和善宿此宿直日宜入道場問學技藝習真言結齋戒立道場受灌頂造功德設音樂及吉祥事喜慶求婚舉放對君王參將相冠帶出行服藥合和並吉若此宿生人法合柔軟溫良聰明而愛典教凡參柳心尾為毒害宿此等宿直日宜圍城破營設兵掠賊交陣破敵劫盜攎蒱射獵並吉若此直日生人法合磣毒剛猛惡性凡鬼軫胃婁為急速宿此等宿直日宜放債貸錢買賣交關進路出行調六畜乘習鷹鷂設齋行道入學受業服藥入道場受灌頂市買並吉此宿生人法合剛猛而捷疾有筋力凡星張箕室為猛惡宿此等宿直日宜守路設險劫掠相攻攎蒱博戲造兵器謀斷決囚徒放藥行酪射獵祭天祀神承兵威並吉此宿生人法合兇害猛殺宜捨身出家作沙門凡井亢女虛危五星為輕燥宿又為行宿此等宿直日宜學乘象馬驕射馳走浮江汎舟奉使絕域和國入蕃又勸行禮樂蘭閱兵馬種蒔造酒合和藥並吉此宿生人法合澆薄不然則質直平穩凡昴氐為剛柔宿此等宿直日宜鍛鍊爐治修五行家具及造瓦買賣之事又宜設齋送葬鑽鍊酥乳計算畜生入宅王者作盟會並吉此宿生人法合為性寬柔而猛君子之人流也一九之法命宿榮宿衰宿安宿危宿成宿壞宿友宿親宿二九之法業宿榮宿衰宿安宿危宿成宿壞宿友宿親宿三九之法胎宿榮宿衰宿安宿危宿成宿壞宿友宿親宿此法以定人所生日為宿直為命宿為第一次以榮宿又次衰宿及安宿危宿成宿壞宿友宿親宿如是九宿為一九之法其次則以業宿為首以下九准前為二九之法次則以胎宿為首以下九准前三九之法而周二十七宿眾為祕密和上云凡與人初結交者先須看彼人命宿押我何宿又看我命宿押彼人何宿大抵以榮安成友親為善堪結交自餘並惡不可與相知以為祕法耳凡命胎宿直日不宜舉動百事業宿直日所作皆吉祥衰危壞宿日並不宜遠行出入遷移買賣裁衣剃頭剪甲並不吉壞日又宜壓鎮降伏怨讎及討伐暴惡安日移動遠行修園宅臥具作壇場並吉危日宜結交婚姻歡會宴聚吉成日修學問道合藥求仙吉友親日宜結交朋友大吉凡日月直星沒犯逼守命胎之宿此人是厄會之時也宜修功德持真言念誦立道場以禳之若犯業宿及榮安成友親等宿並所求不遂百事迍邅亦宜修福念善若犯衰危壞等宿者則所求稱意百事通達夫七曜日月五星也其精上曜于天其神下直于人所以司善惡而主理吉凶也其行一日一易七日一周周而復始直神善惡言具說之耳日精日太陽直日宜策命拜官觀兵習戰持真言行醫藥放群牧遠行造福設齋祈神合藥內倉庫入學論官並吉不宜諍競作誓行姦對陣不得先起若人此曜直日生者法合足智策端政美貌孝順短命若五月五日得此曜者則其歲萬物豐熟若有虧蝕地動者則萬物莫實不千日為殃月精日大陰直日宜造功德成就作喜樂僚教女人裁衣服造家具安床穿渠修井竈買賣財物倉庫內財洗頭割甲著新衣並吉不宜婚嫁入宅結交私精出行大凶奴婢逃走難捉得囚繫者出遲不宜殺生及入陣並凶此日生人合多智策美貌樂福田好布施孝順若五月五日得此曜者歲多疾病秋足霜冷若有虧蝕地動者則歲中饒疾死火精日熒惑直日宜決罰罪人國取盜賊作欺誑事買金寶牛羊動甲兵修戎具教旗剋賊必勝訴訟先起合藥種蒔割甲結婚不得出財徵債禁者難出病者必死若此直日生人法合醜陋惡性妨親害族便弓馬多嗔若五月五日得此曜者則歲中多諍競若虧蝕地動者則歲中多有兵馬損傷水精日辰星辰星直日宜入學事師長學工巧伎能攻城又宜舉債出行怨敵伏讎得財唯不宜修造宅舍對戰鬪敵作賊妄語並凶被囚者即後必有陰謀說動當時若五月五日得此曜者則歲中有水災虧蝕地動則百物不熟人多瘴癘耳木精日歲星歲星直日宜策命使王及求善知識并學問禮拜修福布施嫁娶作諸吉事請謁及結交入宅著新衣沐髮種菜木調伏象馬買奴婢並吉若為凶事則大凶若人此日生者法合貴重榮祿若五月五日得此曜者歲中豐熟若有虧蝕地動則公王必死金精日太白太白直日宜見大人官長沐浴冠帶求親結婚良友罪饌宜入宮至並吉逃亡難得畋獵并戰不吉若人此直日生者法合短命好善人皆欽慕若五月五日得此直日者則下田不牧歲中驚擾之事若虧蝕地動者則六畜多損傷耳土精日鎮星鎮星直日宜修園圃買賣田地弓馬合藥伏怨放火立精舍作井竈吉唯不宜結婚冠帶及出行若人此日生者法合少病足聲名少孝順信朋友若五月五日得此直者則合歲中多土功若虧蝕地動者則國中人民不安泰乃為頌曰日火月建德貴神眷歲背鎮死金衝併至凡如七曜運天犯著人六宮宿者必有災厄一者命宿二者事宿三者意宿四者聚宿五者同宿六者克宿從命數第十為事宿第四為意宿第十六為聚宿第二十為同宿第十三為克宿若七曜犯命宿則亡失錢財必多災厄若犯事宿則招殃咎若犯意宿則必多愁苦若犯聚宿則亡失財囚閉若犯同宿則離坼不安家口衰耗若犯克宿亡財失官勢力衰損若七曜總不犯此六處者則所為皆得頌曰十事規求鎮不來四意愁煩因惱也十六聚失災厄形二十同路相乖背十三剋挫勢力名七曜與此宿不犯者則百惡澄清凡日在本宮及第三第六第十位為果大吉熒惑守本宿大有災厄耳月在本命宮及第六第七第三宮即為果吉歲星與在第三第七劣九宮者吉辰與氐第四第十宮者並吉太白在本命宮者合有大厄凡人有災厄時可持真言立道場而用禳之若有人不記得本所屬宿而來問我者何以答之日皆先須看人初來之時觸著處而斷之則可知耳若先觸頭者則屬昴宿若先觸額者則屬畢宿若先觸眉者則屬觜宿若先觸眼者則屬參宿若觸兩頰及耳者則屬井宿若先觸牙及胸者則屬鬼宿若觸齒者則屬柳宿若觸項者則屬星宿若觸右肩則屬張宿若觸左肩則屬翼宿若觸手者則屬軫宿若觸頦頤者則屬角宿若觸𡙇盆及項下胸上者則屬亢宿若觸臆者則屬氐宿若觸右臂則屬房宿若觸左臂則屬心宿若觸心脾骨者則合屬尾宿若觸右脅者則屬箕宿若觸左脅者則屬斗宿若觸臍者則屬牛宿若觸腹肚者則屬女宿若觸小膓下者則屬虛宿若觸胯腿及後分者則屬危宿若觸右腿髀者則屬室宿若觸左腿髀者則屬壁宿若觸膝胢者則屬奎宿若觸脛者則屬婁宿若觸脚者則屬胃宿凡軫星大陽直畢宿大陰直星宿土直尾宿火直柳宿水直鬼宿木直房宿金直此等七日名為甘露吉祥日宜學道求法受密印及習真言凡尾宿大陽直心宿大陰直壁宿火直昴宿水直井宿木直張宿金直亢宿土直此等七日名為金剛峯日宜降伏魔怨持日天子真言凡胃宿大陽直鬼宿大陰直翼宿火直參宿水直氐宿木直奎宿金直柳宿土直右此等七日名為羅剎日不宜舉動百事唯射獵及諸損害之事也凡月有黑白兩分從一日至十五日為白月分從十六日至三十日為黑分每月白月一日三日五日七日十日十一日十三日黑月一日三日五日七日十日十一日十三日所向皆成就名為吉祥日又白月四日夜八日晝十一日夜十五日晝黑月三日夜七日晝十日夜十四日晝為凶惡時所作不成就又白月二日六日九日十二日又黑月二日六日九日十二日十四日此等平平時隨立宿曜為吉凶又白月四日十一日夜八日十五晝黑月三日十日夜七日十四日晝凶惡氣生時所作反招殃咎凡凶惡之日日中已後却成吉時凶惡之夜夜半已後却成吉時乃為頌曰一三五七十十一與十三於二白黑分所作皆成就黑三夜七晝十夜十四晝白四夜八晝一夜十五晝於此白黑分晝夜不成就日中夜已後所求皆成就從一日至十六日名為建名日梵天下宜為善業學道求仙及事師尊宿並吉唯不宜遠出行耳凡二日十七日名為得財日造化神下宜合藥按摩工巧出行結交婚親增益田宅並吉凡三日十八日名為威力日那羅延下宜摧敵除逆習戰畜獸獎訓下人營田種蒔大吉凡四日十九日名為猛武日閻羅天下宜作惡業殺害殘賊摧伏叛逆則吉為善事却凶凡五日二十日名圓滿日日天子下宜為善業修營床帳及車乘衣服營田宅結婚並吉凡六日二十一日名為求名日童子神下宜為久長安定事營宅宇寢廟及建國邑伽藍牛馬坊廐等並吉不宜出行凡七日二十二日名為友朋日北斗天下宜結交慶喜安定和藥王者初服及造旌旗帷帳並吉唯不宜遠行凡八日二十三日名為大戰日婆藪天下宜為力用之事造兵仗城壘穿濠塹並吉凡九日二十四日名為凶猛日毘舍闍鬼下宜圍城縛敵進途伐逆不宜入宅及削髮並凶凡十日二十五日名為善法日善法神下宜安久之事及急速飛捷穿鑿井竈修道作功德伽藍順法之事並大吉凡十一日二十六日為慈猛日自在天下宜新立宅舍營建城廟館宇厩𡐋及設大祭祀天神並吉凡十二日二十七日為名聞日日天子下宜作久長安國之事及車乘倉庫並吉唯不宜放債凡十三日二十八日為最勝日大魔王下宜所作皆急速皆吉及著衣服華鬘金玉裝畫又宜嫁娶修車乘入壇場學法求道吉凡十四日二十九日為勇猛日藥叉大將下宜擒縛掩捕詭詐相謀害大吉唯不宜遠行凡十五日三十日為吉祥日魂靈神下宜祭先亡作婆羅門大祭求福布施供養師僧尊長學戒善事求法大吉西國每一月分為白黑兩分入月一日至十五日為白月分入月十六日至三十日為黑月分文殊師利菩薩說時日偈云一三五七十十一與十三於二黑白分所作皆成就黑三夜七晝十夜十四晝白四夜八晝一夜十五晝於此黑白月晝夜不成就日中及中夜已後皆通吉每入月一日十六日三日十八日五日二十日七日二十二日十日二十五日十一日二十六日十三日二十八日已上是吉日所作吉祥事必成就入月四日夜八日晝十一日夜十五日晝十八日夜二十二日晝二十五日夜二十九日晝已上日晝夜之時所作皆不吉為事不成惡猶不可作何況善事如於鹹鹵之地種物不生入月二日六日九日十二日十四日十七日十九日二十一日二十三日二十四日二十七日三十日已上平日若與好宿好曜并者即吉如與惡宿惡曜并者即凶夫凶惡晝日中已後通吉用凶惡夜半已後亦通吉用每月一日十六日梵云鉢闍鉢底下是建名日宜為善業學伎藝苦節修行布施等事及作愛敬增益長久之事並吉不宜遠行二日十七日是得財日梵云苾利訶馺鉢底神下宜按摩合藥作工巧法遠行進路結交婚姻三日十八日是威力日梵云毘紐神下宜摧敵除逆調習象馬四足諸畜等及訓將惡人下賤之類營田種蒔有大為作事皆吉十八日夜惡中夜已後還吉四日十九日是猛武日梵云閻謨神下作惡業日是殺害日與一切不善事殘酷業皆悉相應宜摧敵破逆吉餘不吉四日夜不吉中夜已後吉五日二十日是圓滿日梵云蘇謨神下宜修福善業作臥具床座衣服莊飾物及車輿等物營田宅結婚姻凡諸慶樂事並吉六日二十一日是求名日梵云摩羅神下宜諸久長安定之事營田宅及天廟福舍伽藍建城邑立牛馬坊諸畜坊厩並吉不宜遠行進路七日二十二日是朋友日梵云七婆怛沙耶仙神下宜結朋友安定之事王者服新衣及纛幟床座臥具大寶嚴飾之物並吉二十二晝惡午後吉八日二十三日是力戰日梵云婆娑善神下宜力用之事宜修造攻戰之具置邊衝險固城壘塚塹調乘象馬等事並吉八日晝惡午後吉九日二十四日是凶猛日梵云嚕達囉尼神下宜圍城縛敵進途伐逆取毒不宜入宅修理髮凶十日二十五日是善法日梵云蘇達謨神下宜作久長事及急速事置井穿鑿坑塹行法修道又作功德福舍伽藍凡諸順法及愛敬等事皆吉二十五日夜不吉半夜已後通吉十一日二十六日是慈猛日梵云嚕捺嚧神下宜新立宅舍營天廟城邑官曹館室伽藍殿塔及火祭室功德福舍並吉十一日夜惡中夜後還吉十二日二十七日是名聞日梵云阿逸都神下宜作久長安定事及修輦輿嚴飾頭髮置倉生藏等吉不宜放債取債十三日二十八日是最勝日梵云鉢折底神下所為急速事又宜敬愛之事取婦人及乘車輿等並入壇場習行道術並吉十四日二十九日是勇猛日梵云藥蒭神下宜往擒縛相詭誑事暴虐惡人作非法之物宜行詐妄詭誘怨敵彼必信受不宜遠行進路二十九日晝惡午後吉十五日三十日是吉相日梵云必多盧神下宜祭先亡宜作婆羅門大祠求安隱法及布施供養父母尊者諸天持齋戒施食及諸祭祠吉十五日晝惡午後吉右每月日所宜用吉凶如前必審用之萬不失一其晝夜善惡並如前嘉釋二十七宿十二宮圖西國皆以十五日望宿為一月之名故二月為角月三月名氐月四月名心月五月名箕月六月名女月七月名室月八月名婁月九月為昴月十月名觜月十一月名鬼月十二月名星月正月名翼月夫欲知二十七宿日者先須知月望宿日欲數一日至十五日已前白月日者即從十五日下宿逆數之可知欲知十六日已後至三十日即從十五日下宿順數即得但依此即定夫欲求人所屬宿者即於圖上取彼生月十五日下宿從此望宿逆順數之至彼生日止則求得彼人所屬宿也又法略算求人本命宿先下生日數又虛加十三訖即從彼生月望宿用上位數順除數盡則止即得彼人所屬命宿夫取宿直者皆月臨宿處則是彼宿當直又月行有遲疾宿月復有南北前後隨合如何可知則以後頌言求之可解頌曰六宿未到名合月十二宿月左右合九宿如犢隨母行從奎宿數應當知頌言六宿未到名合月者則從奎婁胃昴畢觜此六宿月未至宿月則名彼宿直也十二宿月左右合者即參井鬼柳星張翼軫角亢氐房等此十二宿日臨彼宿上及前後南北並取屬彼宿用得也九宿如犢隨母行者則配月為母配宿為犢則月居宿前宿居月後如犢母之像也當以此頌復驗之於天則宿月用之無差此皆大仙密說也昴宿宜火則煎煮等事檢算畜生即畜生融酥和合作牛羊諸畜坊舍及牧放入溫室種蒔黃色赤色等物入宅及名金作等吉宜伐逆除怨作剃剪之具賣物求長壽求吉勝事不宜修理鬢髮及遠行道路宜莊飾冠帶佩服金彫等寶物畢宿宜農桑種蒔修田宅嫁娶作厨舍作食作畜生舍通決渠河修橋梁作諸安定之事作衣服並吉不宜取債放債宜納穀及酒食雜物不宜生財觜宿作急要事及和善事並吉宜種蒔白汁樹草等又宜王者作舍作纛床座又入新宅嫁娶修理髮洗浴作求吉勝法著新衣嚴飾作喜樂調畜生作除災謹身呪術壇場之法祭星曜作髻並吉參宿宜求財及諸剛嚴事穿地賣有乳畜生造熟酥押油醞酒押甘蔗種甘蔗畋獵及置關津等並吉井宿有所惠施必獲大果有所置事必成就宜作諸祭婆羅門祭法天法宜嫁娶及納婦人必子息繁盛此宿所作事皆成吉唯不宜合藥服鬼宿所作皆吉求聲譽長壽若為生事及諸端嚴相將其服拜官勝位有所為求並皆吉祥福德增長又宜遠行進路修理髮著新衣及洗浴等事並吉柳宿宜嚴拭事是伐逆圍城掩襲封潛竊詭誓詐敵人時此宿雨者必蚊虻苗稼滋盛七星宿凡諸種蒔皆吉唯不宜種虋宜種五穀等種芸薹又宜修宅祭先亡將五穀入宅作諸住定業並吉亦宜修理鬢髮張宿宜喜慶事求女嫁娶修理宅作衣服嚴飾物作愛敬法等並吉翼宿所作皆吉置宅垣牆穿壕作市作城邑作車輿修農商業種蒔嫁娶凡作諸安定之事並吉軫宿宜諸急速事遠行向外國修理鬢髮取象調象乘象學伎藝求女人嫁娶服著衣裳穿池修園圃造垣牆等吉除蕩竊逆南行大吉角宿宜嚴飾事取雜色衣作安膳那服藥及取珊瑚金銀赤銅摩尼金剛諸寶物等諸珍帛初王者嚴服觀兵及進路作求安隱祭祀天神賞賜將士金銀百穀衣物入城作花鬘臥具歌舞詠唱并餘伎藝等並吉亢宿宜調馬騾驢等必易馴快利宜教擊諸鼓樂等嫁娶結朋友宜發遣怨讎宜不自行動宜種蒔樹木種穀小豆大豆烏麻等皆吉氐宿宜作農具種大麥小麥稻粟等并種蒔諸菓樹並吉凡諸有大為作事並不可作宜醞酒漿宜種虋栽樹甘蔗等並吉房宿宜結朋友婚姻凡和諸善事喜樂吉祥事充好往還及攝清受戒布施發使置官修道學藝工巧等吉心宿宜作王者所須事並宜嚴服昇位及取捉象馬調乘諸畜等宜按摩必得身分潤滿宜事王者及取左右驅使人等宜修鬢髮作農桑業唯除營功德事自餘不可輒出財與人及放債凶尾宿宜作服著事蒔樹種根及取煎吉又宜剛嚴事洗浴除滅壓呪種押蒲桃甘蔗置宅置藏作愛喜事合湯及散阿伽陀藥并壇場事並吉箕宿宜剛嚴事又掘溝渠穿池井通決河流種水生花及根實者修園圃醞酒漿及作橋梁等並吉斗宿宜著新衣及安久事置藏修理園林造車輿等乘載之物營田宅城邑福舍寺等作戰具及諸用物並吉女宿凡為公事皆吉出城外發教命除逆敵置城邑立宰輔發兵作戰具取與及呈學伎藝穿耳修理鬢髮按摩並吉不宜著新衣及競財穿池等宜供養尊者諸天父母及諸貴勝虛宿宜諸急速事宜學問及夜浴作求子法其法不宜晝作主產閹官宜供養婆羅門置城邑及置兵官財等又宜還人財物賣畜生著衣著莊嚴具作商業新置伎藝並吉危宿宜合藥取藥服藥並大吉又宜嚴峻破惡之事穿河池等及種麻豆等發遣商人納財置吏取醫置藏造舟船醞酒漿等及估賣商皈吉不宜出財室宿宜作端嚴事勘逐罪非除滅兇逆誑詭敵人諸事並不宜作壁宿宜作求長壽增益法不宜南行宜造城邑取衣取財嫁娶婚姻等喜善事皆吉奎宿取珍寶宜造倉庫及牛羊坊挍算畜生造酒融酥及作堤堰研服藥著新衣服飾莊嚴遠行進路作和善事急速事並吉婁宿宜諸急速事與藥取藥調乘象馬及出賣等並吉胃宿宜為公事及王者之善事亦宜作嚴整之事伐逆除兇并調訓在下及馬等畜生並吉安重畢翼斗壁此四是安重宿宜造莊宅宮殿寺觀義堂種蒔裁接修立園林貯納倉庫收積穀麥納交投友成禮為婚冊君王封將相授官榮錫班職造裝具設齋供入道修行及祈安隱并就師學入壇場受灌頂造一切久長事務悉須為之皆吉唯不宜舉債充保遠行進路造酒剃毛髮除爪甲結仇嫌恨讎隙習婬慾學擹蒲等並凶和善觜角房奎此等四是和善宿宜入道問學伎藝能習呪法結齋戒入壇受灌頂建功德設音樂吉祥事慶善業成禮求婚還錢舉債見君王參宰相服飾新衣裳冠帶好珠寶作交關營家業進途結親友服湯藥醫療眼造一切穩善事務悉須為之吉毒害參柳心尾此等四是毒害宿宜圍城破營徵兵喫賊欺誑鬪爭烈陣交鋒申決烈破和合行盜劫設誓攎蒱博戲造械具戰具閱兵馬點募健兒採覘寇敵漸決兇逆誅戮罪人施毒藥施磣害調習象馬練祿鷹犬一切猛浪事務悉須為之吉其尾宿日宜種蒔苗稼栽接樹木營造宅屋立園林一切嚴固鬪競剛柔猛浪辛苦等事並宜作之急速鬼軫牛婁此等四是急速宿宜放錢貸債賣交關行途進路往使征伐估客上道商主過磧調伏畜生教習鷹犬設齋行施習讀經書教人典誥學諸伎能服食湯藥并受佩持護身之術竪幢建旌麾造扇障營蓋傘入壇場受灌頂騎象馬乘輿一切事務悉須為之猛惡胃星張箕室此五是猛惡宿宜守路嶮行劫行盜構鬪端起設誑博戲攎蒱強梁侵奪姦非婬穢國城斫營造械具戰具書兵謀放毒藥施磣害斬決怨敵誅戮罪逆穰祭星辰祈禱軍福一切艱難事務悉須為之又張宿宜作愛敬法又其箕宿宜鑿井穿坑填水渠開河路一切勞擾事務悉須為之軫井亢女虛危此等五是輕宿或名行宿宜學乘騎象馬驢騾駝䮫及水牛等諸畜調習野獸并捉乘騎汎舟繫棹渡水浮江奉使騁域說敵和怨徵納庸調收斂租稅觀音樂看大禮買賣興販營造車乘點閱兵士一切輕捷事務悉須為之又其危井宿直宜營稼穀造酒醴穿坑通決河渠合湯藥並吉剛柔昴氐此二是剛柔宿或名平等宿兼善惡帶剛柔辛苦之務穩善之事悉須為之又宜鍛鍊鐵銷鑠金銀打釧鈿環珮造作五行調度燒瓶瓦器設齋造葬焚屍埋殯鑽燧變火擊酪出酥壓蒲桃搦粆糖放牛行禮遣馬逐群檢幸厩牧點數畜生造車器械具從域出莊返城移入新宅棄劫舊墟室笞責非為決戮罪過并王者盟誓結信一切如此事務悉須為之吉又其氐宿宜種蒔花藥栽接樹木吉日屬軫宿不得向北路行日屬女宿不得向東行日屬鬼宿不得向西行日屬婁宿不得向南行第七秤宮第十一瓶宮第五獅子宮第九弓宮第八蝎宮第十二魚宮第六女宮第四蟹宮第三男女宮第十摩竭宮第一羊宮第二牛宮右犯此辰宮宿日越路發行縱兵健人眾不免輸他損失昴必火燒畢饒事務觜必鼠咬參必逢厄井必分相鬼必吉祥柳必棄失星必喪服張必官奪翼必獲財軫必恒久角必安隱亢得美食氐必覩友房必益衣心必盜賊尾必壞爛箕必得病斗得美味女必得疾虛必得糧危必毒厄室必水厄壁必獲財奎必獲寶婁必增衣胃必減衣虛奎鬼井婁畢軫角亢氐房翼斗壁此以上宿可裁縫衣著衣裳餘並失初九畢觜參井鬼柳星張翼二九軫角亢氐房心尾箕斗三九女虛危室壁奎婁胃昴三九法者皆從本所屬宿為初九第一命宿依次第二為榮宿第三衰宿第四安宿第五危宿第六成宿第七壞宿第八友宿第九親宿次第十宿為二九行頭為業宿第十一復為榮宿第十二衰宿第十三安宿第十四危宿第十五成宿第十六壞宿第十七友宿第十八親宿次第十九宿即為三九行頭為胎宿第二十為榮宿第二十一衰宿第二十二安宿第二十三危宿第二十四成宿第二十五壞宿第二十六友宿第二十七親宿此則是二十七宿周而復始是為三九之法三九之法宿者祕要之術所欲興事營求入官拜職移徙遠行所為所作一一自看從己身所屬宿今日復是何宿於三九中復善惡如何與我本生宿善惡相宜否如是勘已即看後占若榮宿日即宜入官拜職對見大人上書表進獻君王興營買賣裁著新衣沐浴及諸吉事並大吉出家人剃髮割爪甲沐浴承事師主啟請法要並吉若安宿日移徙吉遠行人入宅造作園宅安坐臥床帳作壇場並吉若危宿日宜結交定婚姻歡宴聚會並吉若成宿日宜修道學問合和長年藥法作諸成就法並吉若友宿日親宿日宜結交定婚姻歡宴聚會並吉若命宿日胎宿日不宜舉動百事值業宿日所作善惡亦不成就甚衰若危壞日並不宜遠行出入移徙買賣婚姻裁衣剃頭沐浴並凶若衰日唯宜解除諸惡療病若壞日宜作鎮壓降伏怨讎及討伐阻壞姦惡之謀餘並不堪此所用三九法於長行曆縱不是吉相己身三九若吉但用無妨又一說云命宿胎宿危宿壞宿此宿日不得進路及剃髮裁衣除爪甲並凶夫五星及日月陵犯守逼命胎之宿即於身大凶宜修功德造善以禳之若陵逼業宿者及榮安成友親之宿即所求不遂諸途迍坎亦宜修福福者謂入灌頂及護摩并修諸功德如五星陵犯守逼衰危壞等宿即身事並遂所作稱心官宦遷轉求者皆遂如此當須問知司天者乃知此年此月熒惑鎮歲辰星太白及日月等在何宿以此知之其法甚妙宜細審詳也以見至理夫七曜者所謂日月五星下直人間一日一易七日周而復始其所用各各於事有宜者不宜者請細詳用之忽不記得但當問胡及波斯并五天竺人總知尼乾子末摩尼常以密日持齋亦事此日為大日此等事持不忘故今列諸國人呼七曜如後日曜太陽胡名蜜波斯名曜森勿天竺名阿儞底耶月曜太陰胡名莫波斯名婁禍森勿天竺名蘇上摩火曜熒惑胡名雲漢波斯名勢森勿天竺名糞盎聲哦囉迦盎水曜辰星胡名咥波斯名掣森勿天竺名部陀木曜歲星胡名鶻勿波斯名本森勿天竺名勿哩訶娑跛底金曜太白胡名那歇波斯名數森勿天竺名戌羯羅土曜鎮星胡名枳院波斯名翕森勿天竺名賒乃以室折囉右件七曜上運行於天下直於人間其精靈神驗內外典籍具備自南西北三方諸國一太陽直日月與軫合大陰直日月與畢合火曜直日月與尾合水曜直日月與柳合木曜直日月與鬼合金曜直日月與房合土曜直日月與星合已上名甘露日是大吉祥宜冊立受灌頂法造作寺宇及受戒習學經法出家修道一切並吉大陽直日月與尾合太陰直日月與心合火曜直日月與壁合水曜直日月與昴合木曜直日月與井合金曜直日月與張合土曜直日月與亢合已上名金剛峯日宜作一切降伏法誦日天子呪及作護摩并諸猛利等事大陽直日月與冒合太陰直日月與鬼合火曜直日月與翼合水曜直日月與參合木曜直日月與底合金曜直日月與奎合土曜直日月與柳合已上名羅剎日不宜舉百事必有殃禍其日宜冊命拜官受職見大人教旗鬪戰申威及金銀作持呪行醫遊獵放群牧王公百官等東西南北遠行及造福禮拜設齋供養諸天神所求皆遂合藥服食割甲洗頭造宅種樹內倉庫捉獲逃走入學經官理當並吉其日不宜諍競作誓行姦必敗不宜先戰不宜買奴婢此日生者足智端正身貌長大性好功德孝順父母足病短命若五月五日得此曜者其歲萬事豐熟其日若日月蝕及地動者其處萬物不生其日宜造功德必得成就作喜樂朋僚教女人裁衣服造家具安坐席穿渠造堤塘修井竈買賣財物倉庫內財洗頭割甲著新衣並大吉其日不嫁娶入宅結交私情出行不問近遠行大凶奴婢逃走難得禁者出遲殺生行惡入賊者必凶此日生者多智美貌樂福田好布施孝順若五月五日遇此曜者其年多疫疾秋多霜冷加寒其日若日月蝕并地動其轉無休息至日月在時未來世已來年月日亦然常轉無盡其日宜決罰罪人園取盜賊作誑事買金寶置牛羊群動兵甲修甲仗教旗打賊入陣必勝姦盜者成作誓何畏宜出獵先經官府者勝宜種田及種菓木調馬療病合藥並吉不宜下血者其日成親著新衣洗頭割甲入宅結交火下出財皆不吉宜徵債禁者難出病者必重其日生者醜漏惡性妨眷屬便弓馬能言語勇決難養若五月五日遇此曜者其年多鬪諍後兵賊饒疫病畜生死損此日若有日月蝕及地動其年多兵馬傷者多死其日宜入學及學一切諸工巧皆成收債本利具獲割甲剃頭遠行者則宜伏怨敵不宜修造宅舍遇戰敵勿先鬪看十問因必謾語作誓並凶被禁自出失物及逃走必獲其日生者饒病不孝妨財物長成已後財物自足有智長命能言語有詞辯得人畏敬若五月五日遇此曜者其年江水泛溢百物不成加寒若此日日月蝕并地動歲多飢儉其日宜冊命及求善知識并學論議受法禮拜造功德布施謁官成親交喜樂入宅著新衣洗頭宅內種菓木修倉庫內財調馬買奴婢及嫁娶內象馬造宅作諸事並吉不宜作誓作賊必敗妄語爭競必凶其日亡者未得出埋不宜祭亡人弔死問病其日生者宜與人養長命成收之長有智心善得大人貴重於父母有相錢財積聚若五月五日遇此曜者其歲萬物豐四時調順如此日日月蝕及地動王公已下災厄其日宜見大人及諸官長洗頭著新衣冠帶成親平章婚事結交友會朋流置宅舍逃走難得勿畋獵并戰陣不吉繫者出遲生者短命好善孝順人皆欽慕五月五日遇此曜者人畜例驚失必狂賊擾亂候取良從東擊勝此日日月蝕及地動者其歲足風復有雷電損多少田苗其日宜修園圃買賣田地買口馬宜合藥伏怨家放野燒打牆作竈一切事總合作將入宅吉舉哀葬吉鞍馬上槽內倉庫並吉不宜結婚作喜樂服新衣及遠行其日生少病足有聲名樂善孝順信於朋友若五月五日遇此曜者有土功威重事此日日月蝕及地動者世界不安威重人厄一切皆悉用之出入行來用兵出陣學藝及一切舉動無不用其宿曜時日唯東大唐一國未審知委其曜亦每日分為八時平明即是所直之曜乃至酉戌則八時而周夜亦分為八時轉到明日曉時即次後曜當直如是細解用之萬不失一凡有一日十一日二十一日二日十二日二十二日三日十三日二十三日四日十四日二十四日五日十五日二十五日六日十六日二十六日七日十七日二十七日八日十八日二十八日九日十九日二十九日十日二十日三十日右太白如上一月轉者每月亦然恒常隨天年疫死後多虛耗太白是鬪戰大將軍常須順行勿令逆之若准人出入移徙遠行及嫁娶拜官鬪戰世間雜事等造用行用皆如上日時順行用者大勝吉利如逆行不順此太白所在行法者皆凶戰不勝所有移徙遠行等亦無利益常須順之凡舉事皆吉
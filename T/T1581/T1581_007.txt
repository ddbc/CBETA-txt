云何菩薩愛語略說有九種一者自性愛語二者一切愛語三者難愛語四者一切門愛語五者善人愛語六者一切行愛語七者除惱愛語八者此世他世樂愛語九者清淨愛語云何菩薩自性愛語是菩薩可喜真實如法義饒益語與眾生語是名略說菩薩自性愛語云何菩薩一切愛語略說有二種菩薩慰問舒顏先語平視和色正念在前問言道路清泰四大調適臥覺安樂歎言善來如是等等心慰問隨順世間巧便語言安慰問訊或復呪願令妻子眷屬錢財穀米增長具足見功德具足者歎其信戒施聞智慧令其歡喜菩薩說一切種功德相應法安樂眾生常說等說第一勝妙饒益言說是名菩薩一切愛語菩薩愛語二種分別隨世間語及正說法語慰問讚歎者是名隨世間語第一勝妙饒益說者是名正說法語云何菩薩難愛語略說三種菩薩於怨家所以清淨心思惟慰喻發喜饒益而共言說是名第一難愛語菩薩於增上愚癡鈍根眾生以無厭心思惟籌量而為說法忍諸疲勞以法攝取為具足說是名第二難愛語菩薩於諂曲幻偽眾生欺和上阿闍梨及尊重福田或背正向邪以無害心方便慰喻發喜饒益而為說法是名第三難愛語云何菩薩一切門愛語略說四種一者斷除諸蓋向於善趣說初所作法二者斷除諸蓋實心增進說應四真諦法三者見放逸眾生在家出家等心呵責令離放逸住不放逸四者已起疑惑能為開解若說法若決定論云何菩薩善人愛語略說五種一者是菩薩說諸佛菩薩正因調伏法二者正出三者正依四者正度五者正示現處所因緣制戒是故此法名為正因於所受戒有所毀犯教令還淨是故此法名為正出說四依所攝不顛倒法律至處道是故此法名為正依顯示出一切苦不退還道是故此法名為正度三種示現於一切說無礙是故此法名為正示現云何菩薩一切行愛語謂六種七種略說十三種聽所應聽法愛語制所應制法愛語現諸經法愛語現諸法相愛語現諸法名字不顛倒愛語法句種種分別愛語慰喻愛語發喜愛語自恣安以眾具代其所作虛受普納愛語種種恐怖施安愛語具足說法攝取愛語開覺不善法安立善法見聞疑舉罪折伏愛語勸有力說法者愛語如是十三種名為一切行愛語云何菩薩除惱愛語略說八種是菩薩依口四淨八種聖語是名除惱愛語口四淨者離妄語兩舌惡口綺語八種聖語者見聞覺知說不見不聞不覺不知說云何菩薩此世他世樂愛語略說九種一者斷親屬難憂苦故愛語說法二者斷財物難憂苦故愛語說法三者斷疾病難憂苦故愛語說法四者斷戒難憂苦故愛語說法五者斷見難憂苦故愛語說法戒具足見具足威儀具足正命具足故愛語說法云何菩薩清淨愛語當知有二十種說法如前力種性品說云何菩薩行利彼行利者如愛語廣說異行利今當說謂菩薩一切種愛語隨所說義利安眾生云何菩薩自性行利是愛語具足顯示眾生如所應學隨利行行法次法向住於悲心心無貪著勸導教授調伏安立是名略說自性行利云何菩薩一切行利略說二種一切眾生未熟者方便令熟已熟者令至解脫又說三種一者與現世利二者與後世利三者與現世後世利勸令眾生如法德業獲大財富守護增長與現世利樂於此現世得大名稱及眾具樂攝受安立勸捨大財非家出家乞求活命與後世利樂以必定得故現則不定勸在家出家次第離欲是名現世後世利樂於此現世身心止息安隱樂住後世則生淨妙天上及無餘涅槃界而般涅槃云何菩薩難行利略說三種若眾生本來不修善因而能行利是名第一難行利謂苦勸化故若本修善根得大財寶深起貪著而能行利是名第二難行利謂彼大放逸處故外道異學著本邪見而能行利是名第三難行利謂彼愚癡極違正法故云何菩薩一切門行利略說四種一者是菩薩不信者勸令生信乃至建立二者惡戒者勸修淨戒三者惡慧者勸修正慧四者慳者勸修惠施乃至建立云何菩薩善人行利略說五種一者是菩薩於眾生真實利與二者時與三者義饒益與四者柔軟與五者慈心與云何菩薩一切行行利謂六種七種略說十三種是菩薩應攝等攝應伏等伏違佛法者除其障礙中住眾生令入法律已入者以三乘法而成熟之已成熟者令得解脫眾具護養勸導成熟所謂勸捨小乘守護大乘如眾具護養如是獨靜一心淨諸障礙憶念及修勸令成就有聲聞緣覺種性者以聲聞緣覺乘而成就之有如來種性者以無上菩提而成就之云何菩薩除惱行利略說八種若有眾生所應慚處令捨無慚纏以得開覺如無慚纏如是無愧纏睡纏眠纏掉纏悔纏慳纏嫉纏悉令聞覺亦復如是云何菩薩此世他世樂行利略說九種普令眾生身業清淨謂授一切種不殺生一切種不盜一切種不邪婬一切種不飲酒普令眾生口業清淨謂授一切種不妄語一切種不兩舌一切種不惡口一切種不綺語普令眾生意業清淨謂授無貪無恚正見云何菩薩清淨行利略說十種五種外清淨五種內清淨五種外清淨者一者無罪二者不隨轉三者次第四者一切五者如其所應雜惡行者先惡行者一向惡行者等以善法而成就之是名無罪利安眾生樂解脫者勸令解脫是名不隨轉利安眾生童蒙眾生先說麁法麁近教誡而隨順之知中智者為說中法中教誡而隨順之勝智慧者為說深法微細教誡而隨順之令其次第漸得善法是名次第利安眾生四性乃至天人一切眾生隨能隨力利益安樂是名一切利安眾生下善中善上善者隨其所應方便利安是名如其所應是名五種外清淨行利五種內清淨者是菩薩廣住悲心利安眾生是菩薩忍一切苦而不懈惓心常歡喜利安眾生是菩薩以自在身謙卑忍下猶如僕使亦如孝子如旃陀羅子離諸我慢利安眾生是菩薩離於利養心不虛偽心存勝妙利安眾生是菩薩於究竟處終不退轉常以慈心利安眾生是名菩薩五種內清淨如是內外五種清淨是名十種清淨利安眾生云何菩薩同利是菩薩此義此善若等若勝授與眾生悉與己同是名菩薩與眾生同利菩薩得此同利調伏眾生堅固決定終不退轉於勸授善法何以故彼作是念是菩薩與我同利必能令我安隱快樂以是菩薩所授我者自修行故非不樂因而自修行若以同利教授眾生彼終不言汝自不行云何勸授教誡他人汝應從他諮受教誡有菩薩他同利如是同利不示他有菩薩不同利如是示同利有菩薩同利亦示同利有菩薩亦不同利亦不同利示他初句者諸菩薩等功德住菩薩道等功德菩薩隱覆真實功德不為顯示第二句者下劣眾生怖畏深法菩薩思惟方便調伏現同彼法如栴陀羅疾得利益息惱調伏故現與彼同第三句者為調伏彼受動搖善根眾生故菩薩以住善根若上善根顯示同利第四句者心自放逸棄捨他利從種種施如前說如戒廣說乃至同利彼諸波羅蜜自成熟佛法成熟攝事是名略說菩薩善法業從種種施乃至同利是種種無量善法菩提分當知三種行二種勝三種淨身口意行當知是行上妙無染當知是勝無上不共彼眾生等事等時等是名上妙眾生等者是菩薩為一切眾生行施等善根不自為己事等者是菩薩行施等一切種善根時等者是菩薩不離方便時節日夜今世後世常修施等善根心不休息無染者有四種是菩薩歡喜心修習善法不因是故生憂苦悔恨是菩薩不惱他人不著諸見不雜惡行行施等善根是菩薩一切自己功德專至顯現堅固顯現寂滅決定不由於他行施戒等諸善法是菩薩不於施等善法而求果報若轉輪聖王帝釋魔梵不求他報不依此等求名利身命於此等行淨歡喜俱不惱亂他專至無依從施等乃至同利諸善法行是名無染熾然不動快淨是名清淨菩薩入淨心地一切善根熾然不動是熾然淨心地菩薩一切善法不思惟起是不動淨心地菩薩隨所得所修善法則不退轉於未來世必定不退日夜增長如明分月日夜增長善法不退亦復如是菩薩住究竟菩薩地一生相續若最後有所得善根名為快淨於上更無菩薩淨地故是名三種善行三種勝三種淨當知從檀波羅蜜乃至同利一切施等乃至一切同利修習清淨如來具足充滿無上菩提金剛堅固身正法久住果報生難施乃至難同利修習清淨如來平等奇特未曾有法成就果報生一切門施乃至一切門同利修習清淨如來為一切最勝眾生天人供養果報生善人施等乃至善人同利修習清淨如來於彼無足二足四足多足色無色想無想非想非非想一切眾生最上果報生一切行施乃至一切行同利修習清淨如來種種無量功德攝受三十二大人相八十隨形好身果報生除惱施乃至除惱同利修習清淨如來於菩提樹下一切魔怨不能傾動果報生此世他世樂施乃至此世他世樂同利修習清淨如來最勝禪解脫三昧正受安樂果報生清淨施乃至清淨同利修習清淨如來一切種清淨所謂四種淨身淨緣淨心淨智淨果報生三不護十力四無畏三念處一切不共佛法清淨果報生是名菩薩施等諸善法果報無上無量菩薩無罪行之所出生云何菩薩供養如來略說十種一者身供養二者支提供養三者現前供養四者不現前供養五者自作供養六者他作供養七者財物供養八者勝供養九者不染污供養十者至處道供養若菩薩於佛色身而設供養是名身供養若菩薩為如來故若供養偷婆若窟若舍若故若新是名支提供養若菩薩面見佛身及支提而設供養是名現前供養若菩薩於如來及支提悕望心俱歡喜心俱現前供養如一如來法如是過去未來現在一切如來法如一如來支提法如是一切如來支提法作是念我今現前供養如來及供養過去未來現在如來我今現前供養如來支提及供養一切十方無量世界一切支提若偷婆若窟若舍若新若故是名菩薩共現前不現前供養若菩薩於不現前如來及支提心念供養為一切佛故為一切如來支提故是名不現前供養若菩薩於如來般涅槃後以佛舍利起偷婆若窟若舍若一若二若多乃至億百千萬隨力所能是名菩薩廣不現前供養以是因緣得無量大果常攝梵福是菩薩常於無量大劫不墮惡趣無上菩提眾具滿足若菩薩於如來及支提現前供養得大功德不現前供養得大大功德共現前不現前供養得最大大功德若菩薩於如來及支提手自供養不依懈墮令他施作是名菩薩自作供養若菩薩於如來及支提不獨供養普令父母師友親屬國王大臣長者居士在家出家悉共供養是名自他共供養若菩薩有少許物以慈悲心施彼貧苦薄福眾生令得供養如來及支提令得安樂而不自為是名菩薩他作供養自作供養者得大果報他作供養者得大大果報自作他作供養者得最大大果若菩薩於如來及支提以衣食床臥湯藥眾具問訊禮拜奉迎合掌熏香末香塗香種種花鬘伎樂幢幡繒蓋燈明種種讚歎五輪作禮敬遶右旋以為供養無盡勝財摩尼真珠珂珼玉石珊瑚琥珀車𤦲馬瑙金銀赤寶左旋勝寶摩尼寶環懸以寶鈴散以金錢金縷圍遶施如是等寶是名財物供養若菩薩久遠於如來及支提以財物供養若多若勝若現前不現前若自作他作淳淨信心現在前專精解心而作供養以是善根迴向無上菩提如是七種名菩薩勝供養若菩薩自手供養如來及支提不輕他人不放逸不懈怠至心恭敬不輕未不亂心不染污心不於信心國王諸勝人所現諂曲威儀求財供養不以雌黃塗佛形像亦不以汁而洗浴之亦不燒求求羅香而以供養阿迦花等諸不淨物悉不用之是名菩薩六種無染污供養若菩薩殊勝不染財物供養如來及支提若自力得若從他求若如意得彼眾具自在如意得財菩薩若化作身若二若三乃至百千萬億身彼一一身悉禮如來彼一一身化作百千手彼一一手以種種華香供養如來及支提彼一切身悉讚歎如來真實功德饒益眾生彼一切身皆以上妙衣服眾寶瓔珞幢幡花蓋供養如來如是等名為如意自在力得繫心供養不待如來出現于世何以故住不退轉地菩薩於一切佛剎未曾障礙故若菩薩不自力得財不從他求亦不自在力得而為供養然於他眾生若閻浮提若四天下若千世界若二千世界若三千大千世界乃至十方無量世界上中下心所作供養菩薩於彼一切供養以淨信心勝妙解心周遍隨喜是菩薩以少方便興大供養攝大菩提具是菩薩常等真實心可喜樂心應當修學彼菩薩少時乃至一𤛗牛頃於一切眾生修習慈心悲心喜心捨心於一切有為行起無常想無常苦想苦無我想涅槃安樂想念佛念法念僧念波羅蜜乃至少時於一切法起少忍知離言說法自性如解脫離諸妄想無相心住況復過上彼菩薩護持禁戒止觀菩提分方便諸波羅蜜諸善攝事方便是名菩薩至處道供養如來第一最上最妙最勝無上如此供養比前財物供養百倍千倍乃至極算數譬喻不得為比如是十事名菩薩一切種供養如來如供養佛如是法如是僧隨所應當知於此三寶作十種供養菩薩於如來所起六種淨心謂福田無上心恩德無上心於一切眾生無上心如優曇鉢花難遇心於三千大千世界獨一心於世間出世間法一切具足依義心以此六心少想供養如來法僧獲無量功德何況多菩薩成就幾行為善知識有幾行善知識開導無礙復有幾行得善知識淨信住處復有幾行善知識調伏眾生為善知識事菩薩有幾行習近善知識復有幾行想於善知識聽受正法菩薩於善知識聽受正法復有幾處無有想念菩薩成就八事滿足一切善知識行一者善住律儀戒而不毀犯二者多聞現在覺悟三者得禪定修慧及餘止觀善根四者悲心哀愍捨現法樂廣化眾生五者成就無畏為眾說法正念不失樂說無畏六者堪忍輕欺罵辱諸不愛言及諸惡行皆悉能忍七者無惓多思惟力為四眾說法而不疲懈八者辯才巧便凡所說法言辭通利菩薩有五事如是一切種功德具足善知識善知識所作開導無礙一者先欲安樂眾生二者於彼安樂如實知之不顛倒覺三者若作方便隨順說法善能隨順調伏眾生有堪能力四者心不疲厭五者平等悲念一切眾生於上中下心無偏黨菩薩有五事得善知識淨信住處他聞歡喜況復現見一者威儀成就寂靜威儀具足威儀舉身齊整二者心常安住身口意業不悼不躁三者不誑謂不誑他故攝持威儀四者不嫉謂於他說法及得財利不生嫉心常自勸請令他說法若財向己勸與他人無諂偽心心常歡喜見他說法及得利樂起隨喜心如己所得五者以知足心少積眾具所得能捨菩薩有五事真善知識調伏眾生為善知識事一者語言二者與念三者教授四者教誡五者說法以是五事廣化眾生如聲聞地教授教誡廣說如力性品菩薩有四事親近善知識滿足一者若病不病隨時供養愛念恭敬淨信饒益二者隨時敬禮問訊奉迎合掌供養三者如法衣食湯藥眾具而作供養四者若依止者如法隨作而不傾動如實而說隨時往詣請所應作菩薩於善知識所成就五想而聽法當作寶想以難得故作眼想得勝俱生智慧因故作明想得俱生智慧眼顯示一切種如實境界故作大果福利想得涅槃道無上因故作樂無罪想現法不得涅槃道如實觀察止觀大樂無罪因故菩薩於善知識聽受經法於說法人有五處不憶念淨心專聽一者不念破戒謂不念言此犯律儀不應從彼聽受經法二者不念下姓謂不念言我不從彼下姓之人聽受經法三者不念醜陋謂不念言我不從彼醜陋之人聽受經法四者不念壞味謂不念言我不從彼不正語人聽受經法但依於義不依於味五者不念壞美語謂不念言我不從彼麁言說人聽受經法如是五處不憶念已是菩薩勤攝正法於說法人不起嫌想若下根菩薩起人過心退不樂聽法當知是菩薩不能自度智慧退減云何菩薩修四無量謂慈悲喜捨略說菩薩四無量有三種修一者眾生緣二者法緣三者無緣菩薩安處一切三聚眾生已若苦若樂不苦不樂眾生欲安樂故作樂饒益想而修慈心周滿十方一切眾生意解想住是名菩薩眾生緣慈若菩薩起法數想法數眾生行觀而修慈心是名法緣慈若復於法離諸妄想而修慈心是名無緣慈如眾生緣法緣無緣慈悲喜捨亦如是若菩薩於苦眾生作除苦想周滿十方而修悲心是名為悲於樂眾生起樂隨喜想周滿十方而修喜心是名為喜如是三種眾生不苦不樂隨其次第起離癡恚貪想周滿十方而修捨心是名為捨若菩薩慈等無量眾生緣與外道共若法緣者與聲聞緣覺共非外道共若菩薩無緣無量不共一切聲聞緣覺及諸外道若菩薩三無量當知樂想攝所謂慈悲喜一無量安想攝所謂捨一切無量名為哀愍成就此者名哀愍菩薩菩薩觀察眾生界有百一十苦而修悲心云何百一十苦有一種苦謂一切眾生皆墮集苦以集苦無差別故又二種苦謂欲根本所愛念事變易生苦愚癡報苦極苦觸身而作是言我苦我苦愚癡愁憂亦名二箭身受心受又三種苦謂苦苦行苦變易苦又四種苦一者合會別離苦從愛別離生二者斷苦從種類沒死生三者相續苦從無量生死展轉相續生四者終竟苦從不得涅槃者五盛陰生又五種苦欲纏緣苦恚癡睡眠悔悼纏緣苦又六種苦謂因苦依惡道因故果苦生惡道故求財苦守護苦不足苦壞敗苦又七種苦謂生苦老苦病苦死苦怨憎會苦愛別離苦求不得苦又八種苦謂寒苦熱苦飢苦渴苦不自在苦自作苦謂尼乾等他作苦謂彼手石刀杖蚊虫等久住威儀苦又九種苦謂自不具足苦他不具足苦親屬不具足苦財物不具足苦無病不具足苦戒不具足苦見不具足苦現在苦他世苦又十種苦謂食具不足苦飲具不足苦車乘不足苦衣服不足苦瓔珞不足苦器物眾具不足苦華鬚塗香眾具不足苦伎樂眾具不足苦燈明眾具不足苦男女給使不足苦初始苦復有餘九種苦謂一切苦大苦一切門苦惡行苦轉生苦不隨欲苦違害苦相續苦一切種苦一切苦者若前因所起及轉時緣苦大苦者長夜種種無間大苦一切門苦者若地獄畜生餓鬼善趣輪轉惡行苦者若現世犯他他還報己若食惡食令身不安如是種種自身現作還受其苦若住眾多不正思惟則生一切諸煩惱苦身口及心多造惡行於未來世生惡行苦轉生苦者有六事不決定起輪轉生死自身不定謂先為王後反貧乞妻子不定奴婢給使不定朋友大臣親屬不定謂今為妻子乃至大臣親屬已彼於後時在生死中反為怨害及惡知識財物不決定者謂於生死中資財無量後極貧苦不隨欲苦者欲得長壽不樂短命惱苦生欲得端正不樂醜陋惱苦生欲為上族不樂卑賤惱苦生欲得自在不樂貧窮惱苦生欲得大力不樂少力惱苦生欲多智慧不樂愚癡惱苦生欲降伏彼不樂不如惱苦生違害苦者謂在家妻子減苦出家煩惱增苦飢儉苦刀兵恐畏苦曠野嶮處恐怖苦支節不具苦殺縛斷截捶打苦驅擯出外苦相續苦有九種此中不說一切種苦者有五種如前說五種樂相違苦謂因苦受苦樂對治苦不斷受苦出家遠離寂滅菩提樂對治非家欲界和合覺想凡夫苦是名五苦又有五苦謂逼迫苦眾具不足苦四大增損苦失所欲苦三界煩惱穢污苦是名五苦此五種及前五種略說十種一切種苦前五十五種此五十五種略說百一十種苦是菩薩悲境界緣彼故悲心生修習增長成就滿足於彼大苦聚緣十八種苦生大悲心云何十八苦謂愚癡報苦行苦所攝究竟苦因苦生苦自作苦他逼迫苦他作苦惡戒苦惡見苦本因苦大苦地獄苦善趣攝苦一切性苦無智苦增長苦受苦鄙穢苦復次有四行悲名為大悲一者緣彼眾生甚深微細難知之苦而起悲心二者久遠長養於百千劫修習慇懃發悟緣生三者菩薩隨其發悟入於悲心為令眾生永離眾苦故捨百千身命何況一身及諸財物四者悉能代受一切種苦出離快淨謂究竟地菩薩菩薩清淨及如來如來地清淨復次菩薩於此百一十種苦修習悲心則為修習菩薩一切悲心則能疾得清淨悲心入淨心地菩薩於諸眾生極親厚想愛念想欲為所作想不疲厭想代受苦想所作自在想悲如苦諦無間等聖弟子究竟深入厭離心相續生謂菩薩悲心前行觀百一十種大苦種積聚菩薩如是修習悲心於內外事無有少物而不捨離無一律儀而不攝持無一他不饒益而不堪忍無一精進而不勇猛無一禪定而不正受無一智慧而不得入若人問佛住何等住處名為菩薩應正答言住大悲者是彼一無量如前說於諸無量最為無量積聚攝無量愛果無量行一向純善無有罪過如是具足修習無量者有四功德利修此無量先得第一現法樂住無量功德具攝受增長於無上菩提淨心堅固為眾生故於生死中代諸眾生受一切苦云何菩薩慚愧略說有二種一者自性二者依處菩薩行無罪行自覺非法內自羞恥是名為慚以此非法故於他生畏恭敬羞恥是名為愧又羞恥菩薩性自專精況復修習是名菩薩自性慚愧依處者略說有四種若所應作不隨建立而生羞恥是名初依處所不應作隨順建立而生羞恥是名第二依處若為惡覆藏而生羞恥是名第三依處若自疑悔能自除滅續起羞恥是名第四依處是名依處云何菩薩不動力略說有二種一者自性二者依處能斷染污心不令一切煩惱自在堪忍眾苦種種財利種種恐怖修正方便而不傾動性自寬忍性能思惟是故不動是名自性不動力復次菩薩不動力略說五種不動一者種種輪轉苦能速除滅二者所化種種眾生造諸惡行為是等故長夜受苦三者伏諸異論四者為諸大眾隨順說法五者演說勝妙甚深之法能令菩薩具足受持一切禁戒云何菩薩心無疲厭有五因緣修正方便而不疲厭一者菩薩性自有力而不疲厭二者於不疲厭數數修習而不疲厭三者方便所攝精進勇猛自觀前後所修轉勝而不疲厭四者深利智慧思惟成就而不疲厭五者於諸眾生深起悲心常等哀愍而不疲厭云何菩薩善知諸論是菩薩於五明處名身句身味身從他所聞具足攝受誦習通利從他聞義善能思量如是菩薩知法知義於法於義已受不忘未修習者漸漸增進聞思究竟次第成熟得喜淨心菩薩如是行者無量滿足善知諸論而不顛倒云何菩薩善知世間是菩薩於眾生世間如實了知所謂生老死此沒彼生此眾生於生死出離如實了知復次於眾生世間濁世增時如實了知離濁世增時亦如實知所謂五濁一曰命濁二曰眾生濁三曰煩惱濁四曰見濁五曰劫濁謂今世短壽人極壽百歲是名命濁若諸眾生不識父母不識沙門婆羅門及宗族尊長不修義理不作所作不畏今世後世惡業果報不修慧施不作功德不修齋法不持禁戒是名眾生濁若此眾生增非法貪刀劍布施器仗布施諍訟鬪亂諂誑妄語攝受邪法及餘惡不善法生是名煩惱濁若於今世法壞法沒像法漸起邪法轉生是名見濁若飢饉劫起疾病劫起刀兵劫起是名劫濁是名菩薩知眾生世間復次菩薩於器世間若成若壞如實了知復次菩薩於世間世間集世間滅世間集滅道世間味世間患世間離如實了知復次菩薩眼及色俱生四大名士夫身名為人無有第三言我眾生想無第三想言我眼見色乃至我意識法俱是言說數言是長老如是生如是姓如是食如是苦覺樂覺如是長壽如是久住如是等言說分齊一切皆如實知菩薩於此眾生世間器世間八行觀察世間義世間第一義如實了知是名知世間復次菩薩若見上座及勝功德者尊重奉迎設床請坐合掌恭敬禮拜問訊年德等者正言詶對軟語安慰不起等慢稱量彼此年德下者隨力勸喻稱彼實德為覆實罪不令恥懼生退沒心不輕蔑彼若見眾生求法求財不背面不嚬蹙歡喜舒顏不嗤彼闕見彼圮頓不起輕心若見一切上中下人先語問訊歎言善哉隨宜善處隨力所能攝以財法不諂曲不自重不自高不自大不以增高而自矜異於諸親厚一切給與終不棄捐若病不病隨順身口意業與相習近為善知識離諸怨對孤獨貧乞無所歸蔭隨其力能為作依怙不以憂苦加於眾生因緣事起所應戲笑如法戲笑非不如法不以戲言形名他人乃至親密亦復不說於他人所不久瞋恨雖復瞋彼不揚其過若為他人身口毀辱能善思惟以法自解自省己過心不躁動身口意業慮而後行離十四垢業謂隱覆六方離四惡友攝四善友如修多羅廣說現法樂義錢財具足勤力具足守護具足以正命心為諸世間工巧之業不曲不幻不欺誑常有慚愧行無罪行威儀具足重慎威儀為他親厚受寄不侵若負人債終不抵捍分父餘財平等無偏若是真寶主作偽想依實與價決斷世事辯正機速彼彼所作來求請者悉與同事終不廢退能隨問答為正事業不為非正若為國王以法治世不為非法不樂罰責於惡戒眾以戒建立成就八種賢聖之語見則言見聞覺識知則言識知不聞不見不覺不知則言不知菩薩成就如是等法如世間知如世間轉如實了知是名知世間云何菩薩修習四依是菩薩為義故從他聽法不為味為義聽法不為味者若聞世間非巧便說依義菩薩亦專心聽復次菩薩於闇說明說如實了知知所應依不以上座多識若佛若僧依止如是諸說法人如是依止所應不依於人於真實義心不動搖能自了知不由於他復次菩薩於如來所深信清淨一向信受如來所說依了義經非不了義依了義經者於此法律不可破壞不了義經者謂以種種門說而不決定應有疑問若菩薩於了義經作不決定者於此法律則為可壞復次菩薩得堅固修慧不以聞思識諸法義用修慧知不以聞思識知故聞如來所說第一甚深法義不起誹謗是名菩薩修習四依如是成就者略說四種無量顯示其義具足大師修慧所知一切四依平等方便菩薩於彼出要道皆悉明達而不迷惑云何菩薩四無礙慧於一切法一切章句如其體實修慧所知無礙不謬是名法無礙於一切法一切相如其體實修慧所知無礙不謬是名義無礙於一切法一切名處如其體實修慧所知無礙不謬是名辭無礙於一切法一切種分別如其體實修慧所知無礙不謬是名樂說無礙菩薩如是四無礙得五處無量巧便謂陰巧便界巧便入巧便緣起巧便處非處巧便此四行菩薩於一切法能自覺悟為他顯示除此已更無有餘能自覺悟況餘顯示云何菩薩菩提具當知二種一功德具二智慧具此二種具廣說如自他品又功德智慧具菩薩初阿僧祇劫名為下第二為中第三為上云何菩薩摩訶衍所攝修習三十七道分是菩薩依四無礙慧方便所攝智三十七道分如實了知而不取證種種乘方便彼亦如實知所謂聲聞乘方便大乘方便聲聞乘方便如實知如聲聞地所說云何菩薩於大乘方便三十七品如實了知是菩薩住身身觀不於身身而起妄想亦非一切非性於彼身離言說自性如實了知是名第一義身身觀念處若菩薩觀世諦者隨無量處方便知身身觀念處如身身觀念處餘念處及餘道品亦復如是非身等法妄想觀苦若妄想觀集亦不於斷起滅妄想亦不於得因起道妄想離言說自性苦法集法滅法道法如實了知依此第一義修道分名為修諦若菩薩隨世諦無量處方便名為緣諦修若彼菩薩於此法如是不起妄想者是名為止及彼如實知第一義及無量處方便知法是名為觀略說菩薩止有四行一者第一義二者俗數智前行三者一切虛偽妄想不行四者於此無言無相之法不起妄想其心寂靜一切諸法悉同一味如是四行菩薩止起乃至究竟如來知見略說菩薩觀有四行謂此四行所起智慧是名為觀離一切法有無智慧隨無量法分別處觀於此四行菩薩觀起乃至究竟如來知見是名略說菩薩止觀云何菩薩巧方便略說十二種為起內佛法有六種為外成熟眾生有六種云何為起內佛法六種巧方便一者菩薩悲心顧念一切眾生二者一切諸行如實了知三者求無上菩提智四者依顧念眾生捨離生死五者依諸行如實知以無染心輪轉生死六者依求佛智慧熾然精進是名為起內佛法六種巧方便云何為外成熟眾生六種巧方便一者菩薩巧方便以少善根起無量果一者以少方便起無量善根三者毀壞佛法眾生除其暴害四者處中眾生令入佛法五者已入眾生令其成熟六者已成熟者令得解脫云何菩薩能以少善根得無量果是菩薩教下劣眾生以少財物施下福田乃至揣󰉓施於畜生施已迴向無上菩提以迴向力故得無量果云何菩薩以少方便起無量善根是菩薩見有眾生修邪法齋而求解脫則為彼說賢聖八齋斷苦方便不究竟法授少方便得大果齋復次邪見眾生苦身求度為說中道令離二邊究竟解脫復次或有眾生求生天者邪見方便投巖赴火不食等苦則為演說正法禪定現法樂住後生天上如法受樂復次或有眾生誦習外典求清淨者以佛正法令其誦習思惟其義又說如來甚深經典具足顯示空相應法彼聞法已生厭離心專精淨信於一念頃能攝廣大無量善根況復次第續念不捨復次菩薩意解思惟起淨妙想即以世間香花珍物供養三寶亦教他人心想供養復次如是淨心遍滿十方一切世界供養三寶生隨喜心亦復教人令其隨喜復次常修念佛乃至念天亦教他人令修六念復次正念合掌恭敬隨時供養一切三寶亦教他人修此供養復次於一切眾生一切功德皆悉隨喜亦教他人起隨喜心復次於一切眾生入廣大悲心悉欲代受一切眾苦亦教他人興此大悲復次於過去現在一切所犯以真實隨順求淨戒心向十方佛至誠懺悔亦教他人如是悔過彼常如是悔其所犯以少方便於一切業障悉得解脫復次作眾多種種無量變化一切十方佛法僧處及眾生處無量神通他心自在菩薩攝取功德復次菩薩修慈悲喜捨亦教他修是名菩薩以少方便生廣大無量善根果報
念無舉須菩提於意云何斯陀含我得斯陀含果不是第二問也須陀洹人尚不生念斯陀含人豈敢生念斯陀含人進斷六品煩惱生□二家即證得二果我得斯陀含果無問竟也答舉須菩提言不也世尊是直答也不能生念何以故徵徵以何故從以下斯陀含疎舉斯陀含名一往來而實無往來是名斯陀含斯陀含者是此西音此名往來亦名薄貪嗔貪嗔邪見賊菴儞也故薄貪嗔欲似如來大圓鏡智名一反往來得無餘故喻趙老停査合家總滅門趙老兒從西征迴改業治畜生其大富後有査還來趙云且脫菴儞也斯陀含名結得成名上來諸文不同斯陀含斯陀含了既不生念問陀那含人生念無舉須菩提於意云何阿那含能作是念我得阿那含果不者是第三問也若一來若一間總名斯陀含修斷九品名阿那含問竟也須菩提答舉須菩提言不也世尊是正答也不能生念何以故徵徵以何故從此以下釋看舉阿那含名為不來而實無來是名阿那含者譯語釋也臭身者漏身也虫身者一切虫身也食身者阿那含人不食五穀之類也毒身者龍蛇蝎等也更不還來欲界受身欲界攝不得故名不來經云不來相而來不見相而見若來以更不來若去以更不去西方名阿那含此名不來是名阿那含從實立名名阿那含阿那含人既不生念問阿羅漢人生念無舉須菩提於意云何阿羅漢能作是念我得阿羅漢道不是第四問也問竟舉須菩提言不也世尊是直答也不能生念何以故釋看舉實無有法名阿羅漢西方名阿羅漢此名無生亦名無著我生以盡不受後有誦曰無量劫來為恩愛不能割捨離舉緣還復將身歸惡趣貪財競色受諸愆阿羅漢三名無賊賊有三義一密入人家二偷人財物三共主啾唧從此以下番釋阿羅漢分疎看舉世尊若羅漢作是念即著我相人相眾生相受者相者此番顯也總名離一切相故名羅漢從此以下引證看舉世尊佛說我得無諍三昧人中最為第一是第一離欲阿羅漢者用已證成過去諸佛未來諸佛現在諸佛入無諍三昧是羅漢引證成諍者啾唧義羅漢人故名無諍三昧者西方音此名等持平等持心一境性故欲界煩惱故名為諍沙彌愛味被海龍之災比丘愛花被河神之所罵五欲者色聲香味觸非唯離欲欲而得離欲名從此下引成舉我不作是念是離欲阿羅漢世尊者稱佛所說也但有證智無妄念故從此以下證成看舉若我作是念我得阿羅漢道世尊則不說佛如實知無妄語故從此已下釋成是羅漢無舉須菩提是樂阿蘭那行者以須菩提實無所行而名須菩提是樂阿蘭那行自念我得阿羅漢道即未離欲非阿蘭那行者是此西音此名寂靜行也上來諸文不同四沙門果並了從此以下降伏正報相依報相事在明朝從此以下說然燈佛以廣所聞於中有二先舉初文舉佛告須菩提如來昔在燃燈佛所於法有所得不問所解也如來昔在然燈佛所有法得無法得仰答也從此以下止陳實狀須菩提分疎舉世尊如來在燃燈佛所於法實無所得以解仰答也釋迦曾供養百萬恒沙諸佛不得佛何以故以有所得故所以不得佛後於然燈佛乃蒙受記何以故以無所得故此名真得喻有一小兒覓度處處求阿師處處求索即敬不得度何以故以有覓心於後自讀經即得然燈者會須自然即得成佛摩納仙人者然燈佛與受記今釋迦者是也四緣者一因緣二無上緣三等無間緣四所緣緣一切法具此四緣然可成佛言於者於自身中十八界中求其定主竟不可得然可得記上來諸不同降伏正報相了從此以下降伏依報相於中有三問答先舉初文舉須菩提於意云何菩薩莊嚴佛土不問所解也菩薩莊嚴佛土無問竟也答不也世尊以意正答也何以故者自徵自釋若也不莊嚴如得淨土從此以下釋看舉莊嚴佛土者增益心謗則非莊嚴損陷心謗是名莊嚴者離有離無啟會中道謂取形相計為清淨則非莊嚴取於妄說實嚴故此莊嚴是名莊嚴不依形相但依實體名真莊嚴維摩經云以其心淨佛土淨故此名真莊嚴所見有四各見不同且如諸天見水喚作瑠璃餘者三種以廣所聞從此以下釋迦一一教真莊嚴舉是故須菩提菩薩摩訶薩應如是生清淨心教真莊嚴也以我生清淨心即得成佛須三業清淨一切者總名菩薩大者是摩訶薩小者是菩薩眾生有疑若為生清淨心舉不應住色生心不應住聲香味觸法生心若住諸塵非淨心故不應住色生心者有外界內界內外俱捨故名不住色生心聲香味觸法生心於六塵境界元無染著若住諸塵非淨心故從以下結勸修學舉應無所住而生其心即得解脫不取下塵界無所住者心自淨也上來諸文不同降伏依報相了從此以下第六降伏勝身相佛為末代眾生妄情執著富者陵貧故須降伏為遣此疑依喻審問於中有兩問答先舉初文舉須菩提譬如人身如須彌山王於意云何是大不問所解也於諸山中最大故名山王為遣此疑依喻審問問竟也答舉須菩提言甚大世尊是領答也須彌山縱廣八萬四千由旬故以為喻須菩提言甚大世尊何以故徵從此以下釋成大義舉佛說大身是名大身者須彌山雖高心無分別佛身亦爾不分別眾生佛身世間八法所不能動八法者生老病死地水火風故名世間八法衢師羅長者見三尺身應持菩薩見千尺身阿修羅大身無智慧舍利弗身子小智慧大可向身量理看須菩提上來諸佛不同第六降伏勝身相了從以下第七降伏染福相於中有三四五禮先舉初文舉須菩提如恒河中所有沙數如是沙等恒河於意云何是諸恒河沙寧為多不於意云何者問彼所解是諸恒河者因神立稱故名恒河東面流出遶阿耨大池流入東海京州真諦法師其河初初水出處闊一由旬滿中細沙與水同流取一河內所有諸沙以沙計河一沙一河為甚多如是諸河沙可說為多不釋迦問敬也須菩提答舉須菩提言甚多世尊是略答也為多須菩提兩迴答前略答後釋答釋答看舉但諸恒沙尚多無數何況其沙是釋答也從此以下釋迦實答舉須菩提我今實言告汝者合信也若有善男子善女人以七寶滿貴財多也爾所恒河沙數三千世界以用布施起行勝也得福多不問彼所解也得福多釋迦問須菩提多少舉須菩提言甚多世尊是領答也從此以下釋迦教量看舉佛告須菩提若善男子善女人者亦取發心向大乘也於此經中乃至受持四句偈等為他人說事業勝也而此福德勝前福德勝前福德者正校量也勝有四種一攝授勝福持經勝布施二堪受敬養三難作能作四能生勝想聽金剛經者得此四箇勝勝前福德者攝授福勝也誦曰表知持經四句偈勝施恒沙七寶因是故顯示諸眾生普令勸知實相義施非菩提因法得菩提故從此以下說校量舉復次須菩提隨說是經乃至四句偈等當知此處一切世間天人阿脩羅皆應供養者隨說是經者不簡取眾生諸勝劣也即與隨說一切世間者俱是眾生類也間者輪迴六趣也皆應供養者堪受敬養也為勿事天人供應舉如佛塔廟如佛塔廟者類令解也西方本音名窣堵波傳者訛略而云塔也譯就中言名高勝處三界不能動得廟者貌也是此中言塔者勝者所居皆應供養從此難作能作舉何況有人盡能授持讀誦須菩提當知是人成就最上第一希有之法者又般若勝相前之五度故名第一希有之法總授持讀誦得何勿舉若是經典所在之處則為有佛若尊重弟子尊重弟子者真菩薩也三乘弟子菩薩為尊此名結文外器者天親釋也故名外器也上來諸文不同是第二讚深生信并降伏七箇相並了從此第三當立名勸學於中有二問答先舉初文舉須菩提白佛言世尊當何名此經我等云何奉持者當何名此經者問前所說經之總名我等云何奉持者問得名已受持軌範範是則也此是須菩提索經名須菩提言我所得惠眼未曾得聞如是深經敬法希奇伏望世尊與我說名喻隱士撫琴愸半道索名為此希奇所以半道問名其琴所撫曲名青磎幽澗嚮山石一非泉須菩提請問敬釋迦答舉佛告須菩提是經名金剛般若波羅蜜答前問也以是名字汝當奉持答後問也此是略答答敬所以者何者徵問廣釋舉須菩提佛說般若波羅蜜則非般若波羅蜜者遮取著也依名言取非實故所以不言是名般若波羅蜜是到彼岸也喻昏定晨省即是孝養於意云何下四問顯示是金剛義即般若波羅蜜故第一於意云何破說法相第二於意云何破世間微塵相第三於意云何破三十二見如來相若善男子善女人破有身命懈怠相無說法者空斷相從此以下第一破說法相舉須菩提於意云何問何解也如來有所說法不是第一問問敬也答舉須菩提白佛言世尊如來無所說者是第一答正說法時無能所故夫說法者無說無示其聽法者無聞無得但以方便曉悟眾生實無有法如來可說此破說聽能行等相故名金剛從此以下第二破世間微塵舉須菩提於意云何問所解也三千大千世界名一佛剎所有微塵凡夫妄計喻煩惱是為多不是第二問問敬也答舉須菩提言甚多世尊是第二答然是失旨故須如來重自正說從此以下釋迦正釋舉須菩提諸微塵取彼所解如來說非微塵示現正義是名微塵貪嗔等相乃是實塵從此以下破世界舉如來說世界非世界凡夫妄計是名世界此破微塵及世界名相世界總是喻也從此以下第三破三十二相舉須菩提於意云何問所解也不可以三十二相得見如來不是第三問最可敬者所謂如來觀如來者多觀妙相能破此相故問可以見如來不不也世尊是真答也何以故徵不敢自決引佛言成舉如來說三十二相是隨俗相即非三十二相能破此相故名金剛從此以下破我我等相舉須菩提若善男子善女人以恒河沙等身命布施者破我我所身命上捨知復何慳知身非身命是假命放捨身命施與眾生破無說法空斷相也舉若復有人於此經中乃至受持四句偈等為他人說其福甚多者破無說法空斷相也此是結文前頭破空取有後破有取空上來諸文不同立名勸學了明朝領解修行此下第四領解修行於中有二先舉初文舉爾時須菩提聞說經者簡昔曾聞顯希有也深解義趣涕淚悲泣而白佛言希有世尊佛說如是甚深經典我從昔來所得惠眼未曾得聞如是之經此是須菩提領解修行文從此以下須菩提勸修舉世尊若復有人者不簡貴賤得聞是經者勤當時也信心清淨者於正聞時信無疑故則生實相者於思修時如實解故當知是人成就第一希有功德者得法利也三惠所成皆名功德依難聞法得希有名喻如意珠所求皆得眾生不免落地獄此般若經能究眾生地獄苦此下教實相舉世尊是實相者則非實相者無相實相非言說等所有相故是故如來說名實相從此以下須菩提著哭舉世尊我今得聞如是經典信解受持不足為難者判令為易也已得惠眼親從佛聞理在不疑有何難處此以下說愁意看舉若當來世後五百歲其有眾生得聞是經信解受持是人則為第一希有何以故此釋迦徵以下有三徵釋先舉初文舉從以下須菩提分疎此人無我相人相眾生相壽者相極顛倒時能離四倒故喻畫師修壁不久即有形像此名第一希有所以者何第二徵也徵何所以無我等相故名第一希有緣何勿事無顛倒舉我相即是非相人相眾生相受相者即是非相者以彼到相非真實故無無相倒何以故者第三徵也徵敬也舉離一切諸相則名諸佛者離諸到相即實相故是故說言離一切相則名諸佛總是須菩提勸修了從此以述勸文有三節先舉初文舉若復有人得聞是經不驚不怖不畏當知是人甚為希有者驚怖五不驚怖有五當知是人甚為希有何以故者徵緣何勿事不驚怖舉須菩提如來說第一波羅蜜非第一波羅蜜是名第一波羅蜜者顯示此法門為大波羅蜜因故喻第一邪郎賣奴更喻饆羅更喻嫁女媒人更喻靴楦尋文得義是第一故上來諸文不同離著教果了從此以下第三於修行時離嗔慳過舉須菩提忍辱波羅蜜如來說非忍辱波羅蜜此於修行時離嗔慳過也從此證成何以故徵其義也何勿是真辱舉須菩提如我昔為哥利王割截身體我於爾時無我相人相無眾生相無壽者相此引事證成哥利羅王者是烏󱬇利城人也為者作也為者被也以空無相故無嗔害何以故下重徵番釋看舉我於往昔節節支解時若有我相人相眾生相受者相應生嗔恨無我相無人相多少時去來從此以下結者止陳實狀舉須菩提又念過去於五百世作忍辱仙人於爾所世無我相無人相無眾生相無壽者相為明為劫久聞此經以曾多劫堪忍眾苦即得成佛但須修已無嗔恨心故列此文以為永施釋迦成道先度驕陳如是釋迦大善知識前文以釋以上三果並了第四於傳法時離取相過舉是故須菩提菩薩應離一切相發阿耨多羅三藐三菩提心者於傳法時離取相過也前文以說離一切相則名諸佛此文又說離一切相發菩提心即是菩薩轉相勸發因果相承即得解脫滅度一切眾生是佛大事作勿生離一切相舉不應住色生心不應住色生心不應住聲香味觸法生心者皆是生死故說不應住色生心者五蘊空寂不應住聲香味觸法生心者不染六塵境界住六塵者起或業故有或業者當受苦故作勿生住心即得成佛舉應生無所住心者一切諸法性無住住乃是真住是真住者即心自住實無所住即得涅槃離一切相即名真住離有無啟會中道即得成佛住少許得無舉若心有住則為非住者不知外性非性不是自覺聖智住故不得從此以下引證看舉是故佛說菩薩心不應住色布施須菩提菩薩為利益一切眾生應如是布施者此引佛正言以為法也凡一切者總名菩薩作如是見即解此經上求菩提下化薩埵此西音譯就中言故名道心眾生誦曰菩提子由如底埿從他踏納心頭念念低緣何勿事舉如來說一切諸相即是非相又說一切眾生則非眾生者所執我人相無性故但隨妄情而施設故不知實恒遍不離者是正趣生不知如來施設依者是二無我次下第五於佛所說離不信過舉須菩提如來是真語者實語者如語者不誑語者不異語者第五於佛所說離不信過也如來昔說小乘且令脫苦今說大乘乃令得樂從此以下釋迦得佛用何勿法得佛舉須菩提如來所得法此法無實無虛者善分別相自心現知外性非性於法實無所得故名無實次下第六於行施時離道過舉須菩提若菩薩心住於法而行布施如人入闇則無所見者第六於行施時離障道過誦曰身雖處世明足仍闇中行直知檐外事豈憶𧜅來迎參差神貌朽恍惚夢還驚但令善根熾示死亦如生從此出能斷道看舉若菩薩心不住法而行布施如人有目日光明照見種種色者出能斷道也明闇不相捨離前頭六段總是祇樹給孤獨園勸當座下徒眾後勸末代已上六文教利六道從此以下喻勸末代弘經舉須菩提當來之世若有善男子善女人能於此經受持讀誦則為如來以佛智慧悉知是人悉見是人者出弘經者攝授正法成熟眾生乃可名為善男子善女人佛慧悉知悉見者佛無礙智慧攝授也佛知見德何功德舉皆德成就無量無邊功德者以利誘也長短言之則無量佛智不能知分劑故上來諸文不同利過勸並了次下第二得勸舉須菩提若有善男子善女人初日分以恒河沙等身布施中日分復以恒河沙等身布施後日分亦以恒河沙等身布施者一九時放捨身命布施夜三時不論各以恒沙身命布施者其數多也經多少時布施舉如是無量百千萬億劫以身布施者時分長也此樂福宜多問何處得有爾所身命布施答假設為言示應語也喻孝順兒孝養阿孃頂戴母遶須彌山千匝由無足日菩薩亦然何勿定得舉若復有人聞此經典信心不逆其福勝彼何況書寫受持讀誦為人解說者依本宣傳曰說開闡意義曰解功德多少說相貌將來舉須菩提以要言之是經有不可思議不可稱量無邊功德者若廣別說窮劫不盡故巧方便略要言之何誰合聞此第二向勝乘舉如來為發大者說為發最上乘者說者向勝乘也聲聞緣覺是小乘者不聞此經有漸悟者迴心向大是發大者佛乃為說漸悟者一千二百阿羅漢是也阿誰悉知悉見舉若復有人能受持讀誦廣為人說如來悉知是人悉見是人皆成就不可量不可稱無有邊不可思議功德者即以上利勸行法行悉知見等義同前釋緣何勿事合得聞舉如是人等則為荷擔如來阿耨多羅三藐三菩提者當重住也如理天下是天子事委任大臣臣荷重住阿耨菩提是如來事付囑菩薩即荷如來重擔菩薩即荷如來重擔何以故釋看舉須菩提若樂小法者著我見人見眾生見受者見則於此經不能聽受讀誦為人解說者謂二乘人則此經不能聽受及自讀誦三昧樂不樂言說故小乘者縱聞此經亦不得成佛得成佛敬一切皆應供養無舉須菩提在在處處若有此經一切世間天人阿修羅所應供養者得尊貴也隨何時分說為在在持此經者故名在在緣何勿事得供養舉當知此處則為是塔皆應恭敬作禮圍遶以諸花香而散其處者花則光色鮮榮見者悅預香則美氣氳馥聞者安樂以財表敬莫此為先上來諸文不同得利勸了次下釋滅罪勸先勸即會次勸末代於中有兩段經文先舉初文舉復次須菩提若善男子善女人受持讀誦此經若為人輕賤是人先世罪業應墮惡道以今世人輕賤故先世罪業則為消滅當得阿耨多羅三藐三菩提者滅業過何徒滅罪亦能善諸所作業略有二種一者定受二者不定受不定受中有業時定而時不定業前方便及業後起此之一段勸即會後勸末代有四句經先舉初文舉須菩提我念過去無量阿僧祇劫於燃燈佛前得值八百四千萬億那由他諸佛悉皆供養承事無空過者精懃無間不虛度也此問文念昔多福也會自然燈照故名然燈佛從此以下以經校量舉若復有人於末世能受持讀誦此經所得功德於我所供養諸佛功德百分不及一千萬億分乃至算數譬喻所不能及者以經校量也無勝多法可為喻故從此以下將護彼意舉須菩提若善男子善女人於後末世有受持讀誦此經所得功德我若具說者或有人聞心則狂亂狐疑不信者將護彼意也佛若具說末世受持所得功德唯佛與佛乃能具知亦能具說狐疑則不能趣入不信則起穢濁心從此以下勸彼令知結看舉須菩提當知是經義不可思議果報亦不可思議者勸彼令知也佛說此經欲以一切諸佛功德施與一切學法眾生如是深經時乃說之甚為難得名不可思議一切諸佛喻興易廣得錢財後與子孫還得富貴菩薩教眾生亦復如是令佛種不斷故上來諸文不同念昔多福四句經並了誦曰佛常在世間不染世間法不分別世故敬禮無所觀又曰著儞世間衣喫儞世間食共儞和光塵儞見自不識已前上中兩卷了從此以後入卷次下當釋趣究竟地無住般若如來功德於此分中初善現略問次如來廣說於中有二先舉初文舉爾時須菩提白佛言世尊善男子善女人發阿耨多羅三藐三菩提心云何應住云何降伏其心者初略問也善男子者是發心人發阿耨多羅三藐三菩提者是發大心此為依也發心有四一發信心二發解心三發行心四發證心前三發心前文以說從此入證釋迦答舉佛告須菩提善男子善女人發阿耨多羅三藐三菩提者當生如是心我應滅度一切眾生者眾生不能自滅度故菩薩應作滅度眾生是佛大事是故菩薩應住此心如來廣說作何等度若為度脫舉滅度一切眾已而無有一眾生實滅度者答降伏心也於中有三一行菩薩行降伏我相心入無我故二於如來地降伏法相心入於法空故三於生死涅槃地降伏有住心得無住故證了我空如來不滅故何以故徵於徵隱文未得義故據何事不得名眾生舉若菩薩有我相人相眾生相受者相則非菩薩者是可滅度非實眾生也所以者何者以未證真不了俗故從此示現證義舉須菩提實無有法發阿耨多羅三藐三菩提者無一眾實滅度故十八界聚名一眾生十八界中無一定主不可謂有一眾生故十八界法無一獨用不可說有實法發心說有眾生及發心者皆是方便隨俗說也上來諸文不同降伏我相心入於我空智了從此以下降伏法相於中三段經文先舉初文舉須菩提於意云何如來於然燈佛所有法得阿耨多羅三藐三菩提不為表聖賢知證同故有法得不言言無實法也有法得無法得不也世尊善現此答為成佛義故言不也從此須菩提釋答看舉如我解佛所說義佛於然燈佛所無有法得阿耨多羅三藐三菩提阿耨多羅三藐三菩提者一切法性無住住尚不自得何能得餘況然燈佛時釋迦未有既無所得能得亦無為釋迦時然燈已滅能得已無所得寧有不道法都無但無能所得從此釋迦聊述舉佛言如是如是須菩提實無有法如來得阿耨多羅三藐三菩提者實無有法如來得菩提者述彼所說言當義故從此以下辨看舉須菩提若有如來得阿耨多羅三藐三菩提者然燈佛則不與我受記汝於來世當得作佛號釋迦牟尼者辨也先番後順此即番也若有法得菩提者即應與法記不合與我記我謂世俗假者如終一性故得與記法謂執持念念不住無受記者故名與記釋迦是性釋之為能上代先祖能為王故又明現在能化眾生善療眾病得已利故牟尼者寂滿義身口意滿大寂靜故釋迦牟尼佛是西音譯就中言能人寂滿覺釋迦者能人也種種捨施故名能人現在者所以不能人捨施故名不能人從此順釋看舉以實無有法得阿耨多羅三藐三菩提然燈佛與我受記作是言汝於來世當得作佛號釋迦牟尼者順辨也十八界中無得記者是故然燈不受法記佛語無有不如我故是故然燈與我受記者知有假者無斷滅故諸有所說皆如實故汝於來世者以非常故雖念念滅無失懷故當作佛者於受記時未得作故所化根機當成覺道後當滿故號釋迦牟尼者佛眼明見無錯謬故會須自然燈即得成佛看他然燈無有是處會須自照何以故者徵也若全無佛落斷滅見未曾審如來是義故如來者如諸法義即如來故是何勿義舉如來者即諸法如義者釋也十號號人而不號法法無名號不可與記即諸法如義者是如諸法義西方語法與此不同遂令譯者到智其義法有何義令如來如應知諸法有不動義喻草束取亦不生嗔不取亦不生喜若如是見解即得成佛得作心覓佛得無舉若有人言如來得阿耨多羅三藐三菩提者斥妄也言有所得非如來故從此以下顯真看舉須菩提實無有法佛得阿耨多羅三藐三菩提者顯真也知無所得即如法故如來有法得無法得舉須菩提如來所得阿耨多羅三藐三菩提於是中無實無虛者令住也於所得中離二障故法則無實不可得故智乃無虛稱法知故此結人如法一切法是佛法不是舉是故如來說一切法皆是佛法者攝法屬人也一切眾生三乘聖者但有法忍未有法智所以不成佛實知諸法非彼有故唯諸如來住成自性同有法智已超法忍有如實智法是佛有知一切法無實即得成佛恐眾生一切法理覓佛去遮却舉須菩提所言一切法者即非一切法是故名一切法者遮也言所言者非佛法也不依言而取法故知一切法離言性故是故名一切法所言一切法是言一切故離言非一切是施設處施設處者一法即是一切法故此第一菩提果了誦曰或復曾修戒定惠不知諸法本元由妄執我見以為真所作違於無我理以違利故名顛倒還被業知之所牽常生三界牢獄中縱得生天不脫苦從此第二法身果文有三句先舉初文舉須菩提譬如人身長大者如來密言也從此善現說看舉須菩提言世尊如來說人身長大則為非大身是名大身者入真也不被三界纏縛解脫是如來身智惠是如來身具一切智是如來身從此以下菩薩證得大身無舉須菩提菩薩亦如是者如來類明也菩薩亦爾證得大身菩薩若為化眾生舉若作是言我當滅度無量眾生則不名菩薩者菩薩有此相者非淨果也菩薩雖度眾生不立眾生相菩薩說法不立說法相喻女官著衣女官立少許相得無何以故者如來自徵也從此以下釋看舉須菩提實無有法名為菩薩者義釋也無一定法名菩薩故但豈方便教化眾生故名菩薩據何勿道理不立眾生相舉是故佛說一切法無我無人無眾生無受者法自無我何得名人上來諸文不同法身果了次釋淨土果文有四句謂立徵釋結先舉初文舉須菩提若菩薩作是言我當莊嚴佛土是不名菩薩者立也或者疑云菩薩有此二相非真菩薩若菩薩莊嚴佛土在何以故者是徵句也徵竟也釋看舉如來說莊嚴佛土者即非莊嚴是名莊嚴者即是釋句遮增益也是名莊嚴遮損滅也心淨則佛淨土淨妙境者淨土是也但修菩提即得於此生長從此以下結看舉須菩提若菩薩通達無我法者如來說名真是菩薩者結也離妄想相得真知故瑜伽論說菩薩有五功德又五希奇疏文廣釋上來諸文不同淨土果了以下當釋功德清淨於中有四先舉初文舉須菩提於意云何如來有肉眼不於功德清淨中有四一眼智清淨二身相清淨三境界清淨四心行清淨此四清淨攝一切淨是第一問也問敬也舉如是世尊如來有肉眼者是菩提隨俗答也如來有肉眼無障隔處見者是肉眼見此言見者非正見也是第六意識生分別故第六識者心是也法花經云應以種種身得度者即現種種身而為說法此下第二問如來有天眼無舉須菩提於意云何如來有天眼天眼不有二具在疏中問敬也舉如是世尊如來有天眼是第二答也第四禪者五淨居天是也天眼者亦以肉團為體發光見色法花經云若能受持讀誦見障外色此名現世見從此第三問有惠眼無舉須菩提於意云何如來有惠眼不是第三問敬也舉如是世尊如來有惠眼是第三答也維摩經云佛以一音演說法眾生隨類各得解觀察決擇稱之為惠喻大圓鏡智種種皆見從此以下第四問有法眼無舉須菩提於意云何如來有法眼不是第四問敬問敬也舉如是世尊如來有法眼是第四答眼者是勇泉義證濟一切故名勇泉泉水不分別一切眾生自分別泉水喻海水盤理著盤理海水椀理著椀理海水水皆一等器有差別不同水皆一等從此以下第五問有佛眼無舉須菩提於意云何如來有佛眼不是第五問問敬也舉如是世尊如來有佛眼是第五答也以前諸文皆有遮立何為此文何不遮邪此文是第一義諦所以不遮從此以下釋智清淨有三先舉初文舉須菩提於意云何恒河中所有沙佛說是沙不從此以下須菩提答舉如是世尊如來說是沙□□□□此第三問恒河中有多少沙舉須菩提於意云何如恒河中所有沙如是等恒河是諸恒河所有沙數佛世界如是寧為多不□□□□□□□從此第四答看舉甚多世尊□□□□□此須菩提問釋迦答看舉佛告須菩提爾所土中所有眾生若干種心者種難計故名若干從此以下顯能知舉如來悉知者此顯能知也此下兩徵兩釋作何勿心想何以故是初徵也從此以下釋迦分疎知眾生心無舉如來說諸心皆為非心是名為心者貪嗔邪見心取作罪者發者不簡不信者簡却為勿妄相顛倒所以者何是第二徵也第二釋看舉須菩提過去心不可得現在心不可得未來心不可得者三心之中是何心造罪過去心已過未來心未到現在心不住何須一一妄豈執著第三讚染生信相中有三先舉初文舉須菩提於意云何若有人滿三千大千世界七寶以用布施是以是因緣得福多不從此須菩提述答看舉如是世尊此人以是因緣得福甚多者第二述答也何勿是多舉須菩提若福德有實如來不說得福德多以福德無故如來說得福德多者此釋成也三事不空者見乞人見財勿見自身施此不空三事體空者不見乞人不見財勿不見自身施者此三事體空從此眼智有兩問答先舉初文舉須菩提於意云何佛可以具足色身見不問敬也答看舉不也尊如來不應以具足色身見色身不是如來何以故者欲明義也從此明看舉如來具足色身即非具足色身是名具足色身者由身不具令身闕故第二如來可以諸相無舉須菩提於意云何如來可以具足諸相見不是第二問也如來不可諸相見不也世尊以理正答如來不應以具足諸相見何以故徵徵敬也舉如來說諸相具足即非具足是名諸相具足者文勢同前義准可知無勞廣釋上來諸文不同身相清淨了次下釋境清淨相中有兩三箇徵詰先舉初文舉須菩提汝勿謂如來作念我當有所說法者遮彼所有佛無此念不應謂故我當有所說法莫作是念者莫作謂如來作是念也何以故徵其遮意從此以下徵遮意看舉若人言如來有所說法即為謗佛不能解我所說故釋遮意也謗佛即有罪不解即無利已遮妄計須教實解解即有益無謗罪故從此以下示現正義看舉須菩提說法者無法可說是名說法者法不受教眾生受教佛為眾生隨根異說根有種種說亦如之上來諸文不同境界清淨了次釋心行清淨文有四先舉初文舉須菩提白佛言世尊佛得阿耨多羅三藐三菩提為無所得邪者如來顯說中有四字句一印成二出體三立法四遮從此無印看舉如是如是者即也印敬也從此成看舉須菩提我相阿耨多羅三藐三菩提乃至無有少法可得是名阿耨多羅三藐三菩提者成也不可以身得不可以心得從此出體看舉復次須菩提是法平等無有高下是名阿耨多羅三藐三菩提者出體也是法平等有三一者事平等二者相平等三者性平等從此第三法舉以無我無人無眾生無受者立也法有我眾生是修皆到縱有善法則分別俱行所以不得無人無受者所修皆正不與分別俱所以別得從此以下何勿名善法舉修一切善者如來說非善法者遮也作勿生名善舉則得阿耨多羅三藐三菩提者修一切善則得阿耨多羅三藐三菩提大寬遮却舉須菩提所言善者如來說則非善法是名善法者遮也意令離文字故喻女兒作莊空說不得莊會須開鏡合然始得莊次施大利以法教量舉須菩提若三千大千世界中所有諸須彌山王如是等七寶聚有人持用布施以俗譬喻方便顯多須彌山王最大故名山王其山縱橫八萬四千由旬因地論說一四天下有一須彌山須彌山外有七重金山金山之中有七由海水水皆八得八得者一輕二冷三軟四美五清淨六不臭七飲時條適八飲以無患是中輕冷軟三種是觸塵美一種是味塵清淨一種是色塵不臭一種是香塵條適無患是具世力是八和合假名為水故知諸大亦是假名從此以下教量看舉若人以此般若波羅蜜經乃至四句偈等受持讀誦為他人說相前福德百分不及一百千萬億分乃至算數譬喻所不能及者是謂此經為利大也從此以下釋第三無妄失念舉須菩提於意云何汝等勿謂如來作是念我當度眾生者顯佛無此念也釋迦遮須菩提舉須菩提莫作是念者正遮疑者之所疑也何以故自徵遮意緣何勿事不念舉實無有眾生如來度者佛以平智知平等法平等法界中無實眾生故意不立眾生相設使有眾生度無舉若有眾生如來度者如來則有我人眾生受者就彼解也據佛法有眾生無舉須菩提如來說有我者則非有我者但有我相非實我故何誰有我舉而凡夫之人以為有我者是彼外道到見雖有我見不見我有不見佛性無般若故誦曰凡夫人妄相起貪嗔日日憂他死寧愁自己身又曰眾生福業薄不堪受法藥破袋盛真珠出門還漏却凡夫有無舉須菩提凡夫者如來說則非凡夫者是佛真智也以凡夫見如來亦凡夫謂佛為惡人共佛事利故誦曰凡夫相何似總是淨虛無識心除妄想捨報利凡夫次釋現見法身有六字句先舉初文舉須菩提於意云何可以三十二相觀如來不者審問也妙相者即智深智深者四智菩提也審問竟舉須菩提言如是如是以三十二相觀如來者誤答也餘類無此相是不共法從此以下釋迦呵須菩提舉佛言須菩提若以三十二相觀如來者轉輪聖王則是如來者阿難也呵令捨邪難令入正此相望例出不定過從此以下正解看舉須菩提白佛言世尊如我解佛所說義不應以三十二相觀如來者正解也得正難已正解生故從此須菩提伏也相貌理無如來從此第五示現令見舉爾時世尊而說偈言若以色見我以音聲求我是人行邪道不能見如來偈言者示現令見也色見我者相好觀也音聲求我者說法觀也行邪道者相非如來生如來想此妄想心非正見故不能見如來者不如來妙法身故觀有二種一正觀二邪觀正觀有五一色蘊如聚末二受蘊如浮泡三相蘊如陽焰四行蘊如巴椒五識蘊如幻化從此以下拔彼疑心看舉須菩提須若作是念如來不以具足相故得阿耨多羅三藐三菩提者拔彼疑心也語稍難解者以相言中少一豈字又相語末少一邪字實生如是疑舉須菩提莫作是念者遮彼疑也從此以下示現正義看舉如來不以具足相故得阿耨多羅三藐三菩提者教令解也阿耨菩提當不可得云何修具能為得因次下當釋生死涅槃地降伏有住心得無住處相中有二先說不住無為後說不住有為不住有為文有一訟不住染五欣佛妙智六熾然精進相中有二先舉初文舉須菩提汝若作是念發阿耨多羅三藐三菩提者說法斷滅者呵也說諸法斷滅無舉莫作是念者教也除相取故莫立相趣何以故徵也求正義故從此以下釋迦分疎舉發阿耨多羅三藐三菩提者相法不說斷相者釋迦也一切總是法身作如何簡辨須菩提不捨生死不入涅槃眾生界無盡菩薩願亦然從此以下第二了知諸行舉須菩提若菩薩以滿恒河沙等界七寶布施者第二了知諸行也從此以下功德大小舉若復有人知一切法無我得成於忍此菩薩勝前菩薩所得功德者了知諸行無染著故從此釋勝所由緣何勿事勝舉須菩提以諸菩薩不受福德故釋知勝所由也知無我以不受福德故菩薩行有二一自利行二利他行故云菩薩不受福德受敬不受是菩薩行不受非菩薩行受敬不捨非菩薩行菩薩行行由如大地故名不受福德從此善現生疑菩薩不受福得舉須菩提白佛言世尊云何菩薩不受福德者善現生疑也未能了達不受義故從此釋看為何勿不受福得舉須菩提菩薩所作福德不應貪著是故說不受福德如來重釋也知法無我者不著我所故菩薩退果不退行凡夫人行果俱退聲聞人行果俱不退從此第三入佛威儀舉須菩提若有人言如來若來若去若坐若臥是人不解我所說義第三入佛威儀也闕住威儀所以大人不合住威儀立亦如之不解如來所說義何以故者如來自徵現見威儀云何不解舉如來者無所從來亦無所去故名如來者佛還自解坐不離行行不離坐意諸法無定相從此以下第四輪迴不染相中有二先舉初文舉須菩提若善男子善女人以三千大千世界碎為微塵於意云何是微塵眾寧為多不第四輪迴不染也相中有二先遣細相無塵即不染後遣麁相無麁即不著問微塵眾寧為多不甚多世尊是略答何以故釋舉若是微塵眾實有者佛則不說是微塵眾者先自是塵不須拆故實塵能染不可離故既無實塵所以者何更重徵起釋迦分疎舉佛說微塵眾則非微塵眾者假想分拆無實塵故從此破相看舉世尊如來所說三千大千世界則非世界是名世界者遣麁相也先遣次釋後印初破微塵喻無所蘊次破世界喻無思蘊初破微塵喻器不實次破世界喻無眾生初破微塵喻無煩惱次破世界喻無身心初說微塵喻佛化身遍周法界教化眾生次說世界喻諸眾生得聞佛法苦身以盡總不實何以故從此以下番釋舉若世界實有者則是一合相番釋也意一切勿無實世界者亦復如是從此引佛言成舉如來說一合相則非一合相是名一合相者引佛所說成已所解一切物不是無不實從此以下明一合相舉須菩提一合相者則是不可說但凡夫之人貪著其事者如來印也一切物皆不可說即得成佛所以一切相是不可說恒沙諸佛參羅萬象一法印也皆到不可說即得成佛上來諸文不同總是輪迴不染了次下第五欣佛妙智文有三句先舉初聞舉須菩提若人言佛說我見人見眾生見受者見須菩提於意云何是人解我所說義是初審問也喻父設客不共家內平章直喚客來大兒少多解以下小者總不解父意亦如須菩提須菩提喻大兒小者喻末代凡品問敬也須菩提答舉世尊是人不解如來所說義者正答也為成如來智深妙故為成如來智深妙故何以故釋從此以下須菩提分疎舉世尊說我見人見眾生見受者見即非我見人見眾生見受者見是名我見人見眾生見受者見者彼但有見無我等故所見既無能非見故意不生法相生法相不可成佛從此以下第三如來仰勸舉須菩提發阿耨多羅三藐三菩提心者於一切法應如是知如是見如是信解不生法相者□勸也知從無始法相如是見遣未來法亦如是信解現在法皆如是立少法相得無舉須菩提所言法相者凡所有相也如來說即非法相者知彼諸相皆虛妄也是名法相者若見諸相非相即見如來無相之相是實也此一段便消文却請勿怪之從此以下釋第六識然精進舉須菩提若有人以滿無量阿僧祇世界七寶持用布施者第六熾然精進也財法二種攝養眾生勸一不可此則財攝也從此法攝看舉若有善男子善女人發菩提心者持於此經及至四句偈等受持讀誦為人演說其福勝彼者此則法攝也法攝勝財攝財攝生勝法攝生智生智即解脫生福有染故釋迦牟尼佛若為為人演說舉云何為人演說者請說法儀從此以下釋迦示傳法軌則舉不取相於如如不動者亦傳法無說說無聽無聽同說同能善分數諸法於相第一義而不動故放捨身命任眾生用即是如如不動不取於相如如不動何以故者乘前問起此經六義以如前釋後有一訟此即當宗舉若為一切有為法如夢幻泡影如露亦如電應作如是觀一切有為法是所觀境如夢亦如電喻示境相應作如是觀結勸修學然依論釋訟有九喻如星翳燈幻露泡夢電雲誦曰親同宿林鳥曉即隨緣去恩愛當頭栖相看如陌路合殺父將知妻奴子非君已有萬貨豈我常珍自非十善菩提自外蓋非身寶所恨生生貪悋不以善善為懷一旦墮落三塗臨急將何憑託後悔悔之不及更求求亦無由自然甘羅其中進退欲何遊越此經一部約有三文一經前由敘分二當根正說分三受流行分此文當宗即其是也舉若為佛說是經已長老須菩提及諸比丘比丘尼優婆塞優婆夷一切世間天人阿修羅聞佛所說皆大歡喜信受奉行文相皎然無勞廣說
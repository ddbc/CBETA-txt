師於乾道三年八月初一日就本院受請陞座云適來未鳴鼓已前喚作傑上座而今陞座已後喚作烏巨長老驟爾更其名易其號披毛戴角拕犁拽把向異類中頭出頭沒既然業債難逃只得歡喜忍受恁麼見得徹去新長老出世事畢其或未然傑上座今日失利敘謝不錄復舉三聖道我逢人則出出則不為人興化道我逢人則不出出則便為人後來白雲端和尚拈云二尊宿各有一處打得著且道那箇在前那箇在後師召大眾云白雲端和尚錯下名言殊不知二尊宿前不至村後不迭店直至于今翻成話󰊉何故字經三寫烏焉成馬下座入方丈據座云此室甚深廣大非語默可及淨名居士向遮裏寐語未惺七佛祖師到來納敗愈甚傑上座口似乞兒破席袋又如何施設喝一喝云不入洪波裏爭見弄潮人八月二十二日就本院開堂祝聖罷復拈香云此一瓣香收來久矣欲隱彌露今日人天普集不免從頭說破昔年行脚自江西回擬往四明方抵婺州智者却被傍觀兄弟錯指路頭撞入衢州明果山中見箇老和尚列列契契太殺不近人情既已將錯就錯禮了三拜直至于今悔之不及雖然如是冤有頭債有主爇向爐中供養末後住天童山第十八代應菴大和尚用酬法乳之恩遂歛衣就座問答罷乃云祖師心印狀似鐵牛之機去則印住住即印破森羅萬象明暗色空情與無情一印印定更無絲毫透漏更無絲毫走作更無絲毫起滅更無絲毫動搖如金博金似水洗水了絕異緣逈超諸有以此壽聖人則天長地久以此祝賢守則伊尹周公以此安樂生民以此康福天下以此播揚大教以此扶竪正宗然雖如是且道印子即今在什麼處良久擊拂子云鵰弓高掛狼煙息萬國歌謠樂太平復舉保壽開堂三聖推出一僧保壽便打三聖云與麼為人瞎却鎮州一城人眼去在保壽擲下拄杖歸方丈師云二尊宿美則美矣若要扶臨濟正宗每人各欠一頓棒在且道那裏是他欠處具擇法眼者試定當看上堂佛說一切法為度一切心我無一切心何用一切法既無心又無法山河大地甚處得來見聞覺知復是何物乃喝一喝云臨崖看滸眼特地一場愁上堂一進一退一動一靜須信那伽常在定一擒一縱一殺一活四方八面話鱍鱍嘉州大象喫鹽多陝府鐵牛添得渴若作佛法商量喫鐵棒有日在上堂知幻即離不作方便以拂子左邊擊一下云向遮裏薦取離幻即覺亦無漸次以拂子右邊擊一下云向遮裏薦取一人發真歸元十方虛空悉皆消殞以拂子中間劃一劃云向遮裏薦取烏巨葛藤盡被諸人覷破了也諸人鼻孔眼睛被烏巨拂子穿却因什麼不覺不知其間或有一箇半箇驀地知非黑漆拄杖未放過在何故曹溪波浪如相似無限平人被陸沈上堂僧問德山托鉢意旨如何師云無意旨進云因什麼托鉢下僧堂師云要行便行要坐便坐乃舉雪峰和尚示眾云盡大地撮來如粟米粒大拋向面前漆桶不會打鼓普請看師云遮老子三登投子九到洞山做盡計較末後却向鼇山店裏打箇沒折合放聲道今日始是鼇山成道今日始是鼇山成道便將大地人物作自己受用致令千戴之下凌辱宗風烏巨與麼告報不是抑他雪峰且要天下衲僧向後各各自有生涯莫總作遮野狐精見解喝一喝下座聖節上堂摩訶衍法離四句絕百非諸佛說不到拂子善提持乃舉起拂子云還見麼以此祝君壽壽算等須彌上堂舉世尊在靈山會上五百比丘得四禪定具五神通未得法忍以宿命智通各各自見過去殺害父母及諸重罪於自心內各各懷疑於甚深法不能證入文殊承佛神力遂手握利劍持逼如來世尊謂文殊曰住住不應作逆勿得害吾吾必被害為善被害文殊師利爾從本來無有我人內心起時我必被害即名為害於是五百比丘自悟本心如夢如幻於夢幻中無有我人乃至能生所生父母於是五百比丘同讚嘆曰文殊大智士深達法源底自手握利劍持逼如來身如劍佛亦爾一相無有二無相無所生是中云何殺師云為人須為徹殺人須見血文殊費盡腕頭氣力要且不知此劍來處帶累釋迦老子通身是口也分疎不下五百比丘恁麼悟去入地獄如箭射忽若踏翻大海趯倒須彌雲門扇子𨁝跳上梵天𡎺著帝釋鼻孔東海鯉魚打一棒雨似盆傾又作麼生商量良久云自從舞得三臺後拍拍元來總是歌上堂以楔出楔翻成途轍以心傳心轉見病深達磨不會當頭句却向嵩山面壁九年後代兒孫承虛接響揚眉瞬目行棒行喝盡是黃葉止啼烏巨到遮裏直得上天無路入地無門咬定牙關且與諸人和泥合水卓拄杖一下云不是一番寒徹骨爭得梅花撲鼻香下座因雪上堂滿目紛紛呈瑞雪填溝塞壑誰辨別文殊無處頓渾身普賢失却真妙訣烏鵶變作白頭鵶鐵樹翻成銀線結報諸人瞥不瞥庭際無人立片時便是太平底時節喝一喝下座上堂舉昔日有婆子供養一菴主經二十年常令一女子送飯給侍一日令女子抱定云正與麼時如何主云枯木倚寒巖三冬無暖氣女子歸舉似婆婆云我二十年只供養得個俗漢遂發起燒却菴師云遮箇公案叢林中少有拈提者傑上座裂破面皮不免納敗一上也要諸方檢點乃召大眾云遮婆子洞房深穩水泄不通偏向枯木上糝花寒巖中發焰個僧孤身逈逈慣入洪波等閑坐斷潑天潮到底身無涓滴水子細檢點將來敲枷打鎖則不無二人若是佛法未夢見在烏巨與麼提持畢竟意歸何處良久云一把綠絲收不得和煙搭在玉欄干上堂有物先天地無形本寂寥能為萬象主不逐四時凋且道是什麼物有般無鼻孔漢便道描也描不成畫也畫不就佛眼覷不見不識不知如斯理論正所謂一句合頭語萬劫繫驢橛烏巨有一則語非是扶宗竪教且要與天下衲僧剝盡貼肉汗衫諸人切須諦聽良久云匙好挑飯箸好筴菜參上堂舉僧問梁山家賊難防時如何山云識得不為冤僧云識得後如何山云貶向無生國裏僧云莫是他安身立命處也無山云死水不藏龍僧云如何是活水龍山云興雲不吐霧僧云忽然傾湫倒嶽時如何山下繩床把住云且莫濕著老僧袈裟角師召大眾云梁山老賊慈悲太殺與賊過梯引入屋裏劫盡家財攪吵一上不解勦絕他命根致令偷心不死若是烏巨則不然忽有問家賊難防時如何便與一刀兩斷教他洒洒落落作一枚白拈賊到處偷營劫寨驀拈拄杖云遮一隊賊漢來遮裏討什麼下座一時趕散上堂舉龐居士頌十方同聚會師云鐵壁銀山個個學無為師云日月照臨此是選佛場師云龍蛇混雜心空及第歸師云凡聖同居驀拈拄杖橫按云龐居士在遮裏坐地是汝諸人還見麼遂擲下拄杖云三生六十劫上堂舉僧問雲門久雨不晴時如何雲門對道劄師云大眾雲門一劄乾匌匼匝海水騰波須彌岌嶪驀拈拄杖卓一卓云雲門大師向遮裏無出氣處且道烏巨活人眼在什麼處復卓拄杖云乃雨忽晴天清地寧寒山撫掌拾得忻忻恁麼會得旱地遭釘李侍郎入山上堂幽禽噪破那伽定便見文星入寺來倒屣門迎開笑面林泉陟覺起風雷風雷起處萬岳生春正眼洞明十虛無間手携仲尼日月腰佩佛祖靈符在處為瑞為祥為龜為鑑牆塹法門股肱王室不是神通妙用亦非法爾如然何謂如此自從踏斷千差路便向毘盧頂上行上堂即心即佛鐵牛無骨非心非佛空山突兀不是心不是佛不是物人從陳州來却得許州信報道今年蠶麥熟風雨時五󰝿豐萬民樂東村王老聞得嘻嘻而歌曰從來不唱脫空歌把火燒山拾田螺白骼樹頭魚扇子急水灘頭鳥作窠好大眾不是文章四六亦非少室單傳哆哆和和如薦得祖師鼻孔一時穿以拂子擊禪床下座上堂僧問大龍老倒放癡憨㵎水山花錯指南堅固法身無覓處千峰盤屈色如藍正與麼時如何師云剔起眉毛直下薦取進云直得上無攀仰下絕己躬師云畢竟向甚處安身立命進云平生心膽向人傾師云猶在半途進云忽有問和尚色身敗壞如何是堅固法身未審如何對他師云破草鞋進云處處綠楊堪繫馬家家門裏透長安便禮拜師乃舉外道問佛不問有言不問無言世尊良久外道讚嘆云世尊大慈大悲開我迷雲令我得入師云黃面老子為人天師被外道輕輕問著便見七穿八穴外道不識好惡更言大慈大悲開我迷雲令我得入正是夢中說夢外道去後阿難問外道有何所證而言得入世尊云如世良馬見鞭影而行師喝云向什麼處去來黃面老子當時若下得遮一喝兒孫未至掃土眾中莫有為黃面老子作主底麼出來與烏巨相見良久云吽下座上堂僧問有句無句如藤倚樹樹倒藤枯句歸何處師竪起拂子云還見麼進云鷂子過新羅師云不如禮拜好師乃云有句無句如藤倚樹石裂崖崩毒蛇當路樹倒藤枯悉哩蘇嚧溈山呵呵大笑和贓捉敗了也且水不洗水一句作麼生道皇天無親唯德是輔國清直庵和尚到上堂雲開千嶂出木落一枝分相見又無事不來還憶君敘謝畢復舉芙蓉和尚一日訪實性大師大師陞座以右手拈拄杖倚左邊云此事若不是芙蓉師兄大難委悉師召大眾云實性大師弄巧成拙鈍置他芙蓉師兄今日國清師兄到來烏巨也不拈拄杖亦不與麼道且道與古人是同是別良久云相逢自有知音知何必清風動天地上堂今朝六月十五祝聖陞堂擊鼓木童火裏吹笙石女雲中作舞也大奇也大奇天無四壁地絕八維五湖四海來入貢衲僧聞見眼如眉喝一喝下座解夏上堂僧問如何是正法眼師云草鞋無爽進云只如和尚道破破盆又作麼生師云老僧不曾動著舌頭進云此語已遍天下師云杓卜聽虛聲師乃云烏巨今日解夏乃遵黃面老子二千年前話󰊉驗蠟人徹底氷清護戒珠了無縫罅唯有露拄燈籠不肯入遮保社何故從來心似鐵端不受差排病起上堂一葉飄空萬木秋翻思光境急川流若人識得其中意坐斷千差向上頭山僧數日來似病不病似安不安似死不死方丈裏撒屎撒尿大開眼狂言寐語直是東西不辨南北不分求生不得求死不得釋迦老子為四生慈父三界醫王也覓此病起處不得正當此時若人救得山僧點一盞薄荷湯與伊濕口若救不得如人上山各自努力閻羅大王不是爾爺他時打爾鬼骨臀索飯錢去在莫言不道上堂天上月圓人間月半槌鼓陞堂理舊公案且作麼生是舊公案車不撗推理無曲斷上堂盡乾坤大地喚作一句子擔枷帶鎖不喚作一句子業識忙忙兩頭俱透脫淨裸裸赤洒洒沒可把達磨一宗掃土而盡所以雲門大師道盡乾坤大地無絲毫過患猶是轉句不見一色始是半提更須知有全提時節大小雲門劍去久矣方乃刻舟上堂舉金峯和尚示眾云老僧二十年前有老婆心二十年後無老婆心時有僧出問如何是和尚二十年前有老婆心峯云問凡答凡問聖答聖僧云如何是二十年後無老婆心峯云問凡不答凡問聖不答聖師云烏巨當時若見但冷笑兩聲這老漢忽若瞥地自然不墮聖凡窠臼上堂世尊拈花句賊破家迦葉微笑聲前失照雪峯輥毬雙放雙收玄沙未徹眼中拔屑雲門顧鑑遞相脫賺俱胝竪指全無巴鼻遮一隊漢敵國家財盡被烏巨藉沒了也直得上無片瓦下絕卓錐却來眉毛縫罅裏埋冤負屈聲聲叫道無惻隱之心非人也無羞惡之心非人也無是非之心非人也烏巨痒處被他抓著不覺手之舞之足之蹈之驀拈拄杖擲下云遇救咸放上堂少室單傳衲僧巴鼻碓嘴生花驢鳴狗吠廁坑籌子念摩訶驚起法身無處避無處避若為論驀拈拄杖卓一卓云我行荒草裏汝又入深村烏巨山乾明禪院語錄終上堂在眼曰見在耳曰聞在手執捉在足運奔豁開則東西南北把住則毫髮不存且道豁開好把住好驀拈拄杖卓一卓云一氣不言含有象萬靈何處謝無私上堂舉盤山道向上一路千聖不傳慈明和尚道向上一路千聖不然二尊宿與麼大似靈龜曳尾祥符道向上一路掘地覓天上堂靜悄悄處跳得出鬧浩浩處可橫身鬧浩浩處挨得行靜悄悄處堪駐足所以德山據一條白棒佛來也打祖來也打且不坐在鬧浩浩靜悄悄處又道我三十年不曾打著箇獨脫底祥符門下若有獨脫底正好喚來洗脚上堂月生一無角鐵牛眠少室月生二赤脚波斯入鬧市月生三水生於水青出於藍驀拈拄杖橫按顧視云文殊堂裏萬菩薩夜來盡向此中參謝知事頭首上堂一新一舊跳出窠舊一出一入胡餅裏呷汁一擒一縱開眼作夢一照一用鱔魚走入麻油甕所以道若論此事直須揮劍若不揮劍漁父捿巢古人與麼大似將錢買李子只從赤邊咬且道結角在什麼處驀拈拄杖卓一卓下座冬至上堂日南長至慶無不利石笋暗抽條寒巖增暖氣東村王老半醉半醒林下道人沒巴沒鼻驀拈拄杖云若人於此徹根源勝似燃燈親授記擲拄杖下座上堂舉鹽官示眾云虛空為鼓須彌為槌是什麼人打得眾無語南泉云我當時若見向他道王老師不打遮破鼓後來法眼道南泉何須道遮破鼓但道不打自然是箇破鼓師云鹽官提水放火南泉撥亂灰飛法眼埋兵掉鬪諸尊宿雖然各出一隻手並無一人性懆下得一槌只是隨例扛鼓祥符直截與諸人道却虛空為鼓須彌為槌漆桶參堂去歲旦上堂元正一旦萬事成辦大乘小乘井索錢貫更問佛法如何也是秦時𨍏轢鑽寶鑑大師請入金剛五藏師指金剛云賢劫千佛數末後最慇懃倒握降魔杵高標利物拳心肝無屈曲腸胃有區分神通願力雖無盡且為山僧護法門上堂譬如擲劍揮空莫論及之不及斯乃空輪絕跡劍刃無虧正與麼時如何遂顧視左右云填溝塞壑無人會雨過夜塘秋水深上堂舉藥山久不上堂寺主白云大眾久思和尚示誨山云打鍾著寺主打鍾大眾雲集山便歸方丈主隨後白云和尚許為眾說話何故一言不措山云經有經師論有論師又爭怪得老僧後來翠巖芝和尚云寺主怪藥山不為眾說話可謂誤他三軍師云翠巖只具一隻眼殊不知藥山歸方丈便是老他三軍掛寺額上堂當頭一著坐斷誵訛佛手不能遮古今為牓樣人天交慶祖室生輝南來北來盡由此門而入真書大篆無非法令鉗鎚拈拄杖卓一卓乃召大眾云乾坤未立世界未形且道遮一著落在什麼處遂提起云看看海神知貴不知價留與人間光照夜擲拄杖下座上堂不求諸聖不重已靈摺折德山棒啞除臨濟喝終日泥猪疥狗哆哆和和不記月之大小歲之餘閏知他是凡耶是聖耶祥符若放過三十年後遭人撿點若不放過如何道得轉身句喝一喝云上士由山水中人坐竹林上堂舉文殊問無著南方佛法如何住持無著云末法比丘少奉戒律又問多少眾無著云或三百或五百無著問文殊此間佛法如何住持文殊云龍蛇混雜凡聖同居又問多少眾文殊云前三三後三三乃召大眾云或三百或五百置之勿論只如文殊道前三三後三三如何話會良久云竹影掃階塵不動月穿潭底水無痕上堂舉圓覺經中道居一切時不起妄念於諸妄心亦不息滅住妄想境不加了知於無了知不辨真實雪堂和尚拈云枯樹雲充葉凋梅雪作花擊筒方木響蘸雪喫冬瓜長天秋水孤鶩落霞師云釋迦老子擔得一擔矒𥋾出來撞著雪堂和尚添得一擔顢頇祥符不是壓良為賤也要緇素分明生鐵鑄牛頭牽犁還拽杷智者笑忻忻愚人驚怪差古往今來幾百年更向鬼門重貼卦驀拈拄杖云看看釋迦老子來也向諸人道據虎頭收虎尾第一句下明宗旨卓一卓下座祥府禪寺語錄終入寺指三門云無礙解脫門重重寶樓閣不勞歛念八字打開信脚便行自然聲和響順若也躊躇便見撞牆撞壁入佛殿燒香云因我得禮爾窮源親到底禮拜了燒香自倒還自起上堂正令全提十方坐斷千差萬別一句該通佛與眾生皆為剩法恁麼會得全賓是主全主是賓且超越一句作麼生道良久云蠱毒之家水莫甞聖節上堂諸佛不說說祖師不聞聞留下一轉語千古鎮乾坤且道是那一轉語驀起恭身叉手云皇帝萬歲萬萬歲施主請上堂師據座顧視左右驀拈拄杖云今佛放光明助發實相義乃卓一下云希有諸比丘是中難比況復提起云還見蔣山拄杖子麼朝到西天暮歸唐土向諸人道有世界以音聲為佛事有世界以香飯為佛事有世界以出入息為佛事復卓一下云且道遮箇世界將什麼為佛事擲下拄杖云阿喇喇四方八面活鱍鱍上堂月生一萬像不能逃影質月生二東行不見西行利月生三無言童子口喃喃背手拈起無星秤子秤須彌山重一斤十二兩即不問諸人且道觀世音菩薩為什麼頂戴彌陀參上堂一葉落天下秋南來北往竟悠悠一句通萬機息上下四維無等匹西天人不會唐言獨坐少林痴面壁帶累兒孫不丈夫被人喚作白拈賊乃召大眾云雲門念七好參詳寶公不是閑和尚上堂高高處無物堪比倫低低處猶難擬議一毫端上立寶王剎寬廓非外百草頭上突出妙喜世界寂寥非內權實照用並行敲碎髑髏裏眼睛揑出虛空裏骨髓且聽諸人東卜西卜忽若把斷要津如何通信八月秋何處熱上堂僧問崔趙公問國一祖師云弟子欲出家得否國一云出家乃大丈夫事非將相所能為意旨如何師云來機深辨進云若無舉鼎拔山力千里烏錐不易騎師云好箇衲僧進云石門聰和尚舉似李都尉都尉於此悟去時如何師云爾且道他悟得箇什麼進云學道須是鐵漢斫手心頭便判直趣無上菩提得失是非莫管師云不因上座舉幾乎忘却師乃云諸佛說不到處祖師提不起時一段光彩盡在蔣山指甲縫裏放行則三頭六臂把住則水泄不通且道不放行不把住時如何日月光天德山河壯帝居上堂月圓月缺循途守徹打破牢關天寬地寬聖人以百姓心為心自然海晏河清萬民樂業耕而食鑿而飲終日熙熙然如享太牢不知帝力於我何有哉正與麼時且道還有佛法道理也無喝一喝云三點前三點後冬至日入新眾寮上堂天不言四時行地不言萬物生聖人不言垂衣拱手萬國來王衲僧不言移凶星為吉曜揑大地作伽藍裁長補短革故鼎新便見玲瓏八面峭峻一方坐斷溪山包羅風月且入門一句作麼生道一陽來復後瑞氣自騰騰施主追修請上堂諸佛未出世達磨不西來人人抱荊山之璞箇箇懷赤水之珠及乎五葉開敷千燈續焰便見生死交謝寒暑迭遷北里豪家昨日歌兮今日哭蔣山與麼告報大似移花兼蝶至買石得雲饒諸人若善參詳管取終日於聲色頭上坐臥聲色不能染污終日於生死界中出沒生死不能籠罩且據箇什麼道理便能如是驀拈拄杖云千聖不知何處去倚天長劍逼人寒木菴和尚遺書至拈香云大眾還識遮尊慈麼雖與我同條生不與我同條死稔聞在七閩揚塵兼簸土凌茂宗風不奈何今朝喜見清平路清平路既見畢竟如何茶傾三奠香爇一爐伏惟尚享上堂舉洞山與密師伯同到柏巖巖問二上座甚處來山云湖南來巖云觀察使姓什麼山云不委姓巖云名什麼山云不委名巖云還理事也無山云自有廊幕在巖云還出入也無山云不出入巖云豈不出入山拂袖便行巖次日侵早入堂召二上座近前云昨日問上座不愜老僧意一夜不安今請上座別下一轉語若愜老僧意便開粥相伴過夏山云却請和尚問巖云豈不出入山云太尊貴生巖乃開粥同過夏師云明投暗合八面玲瓏不犯當頭轉身有路曹洞門下足可觀光若是臨濟兒孫棒折也未放在當時見他道不委姓劈胸便與一拳這裏挨得身轉非但開粥相待亦可明窓下安排有麼有麼喝一喝云漆桶參堂去上元上堂今朝上元節是處掛燈毬一燈燃百千燈燈燈相續重重無盡如寶絲網三世諸佛向光影裏出現六代祖師向光影裏說法度人四聖六凡向光影裏頭出頭沒山河大地向光影裏成立諸人若信得及去覓其光影來處了不可得便乃坐斷報化佛頭若信不及十二時中被光影使得七顛八倒上堂舉修山主云是拄不見拄非拄不見拄是非已去了是非裏薦取師喝云孟春猶寒在日月幾時遷上堂一切數句非數句與吾靈覺何交涉毒蛇鑽入爾鼻孔蝦蟇咬破爾眼睛且喚什麼作靈覺有般漢東西不辨南北不分便道經行及坐臥𠰒喫粥喫飯𠰒正是喚奴作郎認賊為子蔣山直截與諸人道却毘婆尸佛早留心直至而今不得妙蔣山語錄終師在和州褒禪受請拈帖云三回兩度推不去今日依前把不住不是時節因緣亦非人情之故既然如是因什麼撞頭磕腦不見道順是菩提上堂方脫鐘山階級難却來遮裏養殘軀那知蹤跡難遮掩又見驅馳走使符使符既至回避無門按下雲頭和泥合水便見全賓是主全主是賓賓主交參通同和氣且應時納祐一句作麼生道喝一喝云劍為不平離寶匣藥因救病出金瓶入方丈據座云獅子教兒迷子訣擬前跳擲早翻身羅紋結角交鋒處鶻眼臨時失却蹤古人與麼道也是徐六擔片板上堂僧問鐘山頂上雷聲震華藏海中浪拍天洗脚上船乘快便遮回贏得日高眠如何是到家一句師云坐立儼然進云流水下山非有意白雲歸洞本無心師云爾也亂走作麼進云被和尚捉敗師云劄師乃云昔日文殊大士三處度夏一月長者家一月魔宮一月婬坊末後却歸世尊會中解制迦葉欲白槌擯出纔舉念見無量世尊無量迦葉無量文殊世尊云汝欲擯那箇文殊迦葉盡其神力槌不能舉後來尊宿拈云好一槌又却放過甘作小乘人師云尊宿與麼也是盲人摸象傑上座今夏蔣山結夏褒禪破夏華藏終夏且道與文殊是同是別若道是同許他具一隻眼若道是別也許他具一隻眼忽有箇不受人瞞底出來道長老也好淈𣸩只向他道淈𣸩中有箇分曉處急須聽取三處移場定是非頑心全不改毫釐胡言漢語憑誰會鐵額銅頭也皺眉次日為太師循忠烈王陞座僧問大賢化德今猶在攀感之心動四維林下道人何以報聊將無孔笛橫吹師云知音知後更誰知進云知音一句則不問無孔笛作麼生吹師竪起拂子云還聞麼進云五天吹不起漢地和難齊師云又被風吹別調中進云只如太師循王今日深領和尚法音未審超何地位師云泥多佛大進云還許學人借水獻花也無師云又且何妨進云亡過無疑登九品見存此去列三台師云只消遮一句僧禮拜師乃云心生種種法生心滅種種法滅心法兩忘如撾塗毒鼓聞者皆喪又如大火聚近之則燎却面門悟之者立地成佛迷之者永劫輪迴所以諸佛所說唯說此心祖師所傳唯傳此法靈山會上五百比丘得之自悟本心如夢如幻於夢幻中不見有我人眾生廣額屠兒得之挑下屠刀叉手云我是千佛一數大集會中大力魔王得之便道我待一切眾生成佛淨盡眾生界空無有眾生名字我乃發菩提心豈不是大丈夫能為大丈夫事於過量塵沙劫作過量殊勝佛事山僧今日以如是心說如是法普請大地眾生有情無情同入清淨大解脫門與太師循忠烈王為不請友同一眼見同一耳聞同一受用作廣大殊勝利益不可思議且憑箇什麼道理便能如是利劍拂開天地靜霜刃纔舉斗牛寒復舉世尊因地布髮掩泥獻花於燃燈如來燃燈見布髮處遂約退眾乃指其地云此一方地宜建梵剎眾中有一賢于長者持標插於指處云建梵剎已竟時諸天散花讚言庶子有大智矣師云大眾燃燈指處滴水氷生賢于插時天回地轉於斯見得古釋迦不先今太師不後其或未然更聽重下注脚莫除荊棘建伽藍七佛常來此處參地久天長功不墜天花時復雨𣯶𣯶應菴和尚忌日上堂利劍斬虛空萬象鳴曝曝年年向斯辰令人倍發惡古者道子不談父德雖然家醜也要外揚遮老和尚平生事過頭底九百自云著草鞋住院何苦如蚖蛇戀窟美則美矣帶累不肖兒孫依模脫出贊嘆者從他贊上非非想天毀謗者謗到空輪水際眾中莫有毀譽不動底麼出來與華藏相見有麼有麼良久擲下拄杖高聲云侍者收取拄杖上堂一葉落天下秋風高雲淡水碧空浮達磨不會接手句少林空坐冷啾啾尀耐雲門垛根漢復於頭上更安頭記得僧問雲門達磨九年面壁意旨如何門云念七師喝云果然只在遮裏良久復云勘破了也解夏上堂十五日已前無繩自縛十五日已後脚瘦草鞋寬正當十五日天無私蓋地無私載風不鳴條雨不破塊大家撫掌樂升平一任東倒及西攂喝一喝下座上堂舉雲門在嶺中時僧問如何是法身向上事門云向上與爾道也不難且道如何是法身僧云請和尚鑑門云鑑即且置作麼生說法身僧云恁麼恁麼門云此是長連床上學得底我且問爾法身還解喫飯也無僧無語後有僧舉似梁家菴主主云雲門直得入泥入水資福云欠一粒不得剩一粒不得師云雲門渾剛打就生鐵鑄成不動鉗鎚火星迸散梁家菴主冷處著把火義出豐年資福鬧處愛入頭傍觀者哂華藏據欵結案也要諸方檢點若也檢點得出生陷無間地獄上堂舉僧問趙州如何是毘盧頂相州云老僧自小出家不曾眼花應庵和尚拈云大小趙州語上偏枯若有問天童如何是毘盧頂相只對他道大底大小底小師云若向趙州語下見得坐殺天下衲僧若向天童語下見得走殺天下衲僧忽有問華藏如何是毘盧頂相只對他道碌磚上堂秋江清淺時白鷺和烟島良哉觀世音全身入荒草且出草一句作麼生道寰中天子勅草舍家風別上堂舉僧問巖頭路逢猛虎時如何頭云拶師云巖頭具殺人不眨眼底手段被遮僧一問却向射垛後嚲避若也檢點得出雖是善因而招惡果上堂牛頭橫說竪說不知有向上關棙子有般漆桶輩東西不辨南北不分便問如何是向上關棙子何異開眼尿床華藏有一轉語不在向上向下千手大悲摸索不著多時雨寒無處晒㫰今日普請布施大眾良久云達磨大師無當門齒上堂默時說說時默寒山逢拾得拈箇禿掃󰆠東掃西掃忽然撞著豐干禪師騎虎出來放下苕󰆠把手呵呵大笑恰似販私鹽底草賊有什麼共語處復召大眾云且道他笑箇什麼良久云東君行正令花發樹南枝喝一喝上堂撥轉天關掀翻地軸氷凌上走馬劍刃上翻身未是衲僧行履處萬年一念一念萬年羅籠不肯住呼喚不回頭亦未是衲僧行履處透脫兩重窠臼別有生機一路向百草頭上罷却干戈山僧甘心生陷無間地獄是汝諸人還自撿責麼喝一喝云漆桶參堂去上堂今朝正月半普請大家看過去燈明如來在汝諸人脚跟下放光動地還見麼若也見得神頭鬼面裏元來有人在若見不得切忌撞牆撞壁復舉明招到招慶有度上座問羅山尋常道諸方盡是󰉓飯惟有羅山是白飯上座從羅山來却展手云白飯請些子招打兩掌度云將謂是白飯元來只是󰉓飯招云痴人棒打不死度至夜間舉似諸禪客次招近前云不審度云今日便是這箇上座下兩掌有󱒧上座云不用下掌就裏許作麼生道招云就裏許也道道󱒧無對招云是爾諸人一時縛作一束倒卓向尿闥下來日相見珍重師云尋常向諸人道終日在洪波浩渺中舀水相潑渾身無一點濕是他明招蹈著遮些子自然用出閑閑地惜乎鋒頭少銳引得許多葛藤若是華藏見他道將謂是白飯元來只是󰉓飯連腮更與兩掌且教遮漢疑三十年上堂二由一有一亦莫守一念不生揚生左肘達磨大師九年面壁覰不破黃面老子三百餘會道不著德山臨濟咬定牙關一場懡㦬華藏到箇裏如何道之接手句風暖鳥聲碎日高花影重上堂舉同安察和尚問僧甚麼處來僧云五臺來察云還見文殊麼僧展兩手察云展手頗多文殊誰覩僧云氣急殺人察云不覩雲中雁焉知沙塞寒僧云遠趨丈室乞師一言察云孫賓門下徒話鑽龜僧云名不浪施察云喫茶去僧便珍重察云雖得一場榮刖却一雙足師云拳來拳應踢來踢應拳踢交參孰負孰勝搖頭擺尾過牢關刖足之言誰肯信雖然有一處誵訛在諸人試撿點看上堂僧問楊岐問慈明幽鳥語喃喃辭雲入亂峯時如何明云我行荒草裏汝又入深村意旨如何師云天共白雲曉水和明月流進云應庵道兩箇漆桶失却鼻孔又作麼生師云要且扶臨濟不起進云適來和尚恁麼道還扶得也無師云老僧更是不奈何進云應菴只知他人失却鼻孔不知自家落盡眉毛師云那裏是他落盡眉毛處進云特地一場愁師便喝進云若非父子至親爭得赤心片片師云上座又錯會了進云楊岐道官不容針更借一問慈明便喝又作麼生師云總是漆桶見解進云楊岐云好喝慈明又喝楊岐亦喝慈明連喝兩喝楊岐便禮拜又作麼生師云三生六十劫僧禮拜師乃云一槌便成方木逗圓孔不假一槌填溝塞壑少人知若也脚蹈實地南州打到北州頭愈見金聲玉振若也半前半後東土移來西土看對面隔千山華藏口似乞兒破席袋和底一時翻了也若也會得乾三連坤六段若也不會切忌地盈虛靈隱佛海禪師遺書至上堂僧問昨夜春風偶發惡掀倒飛來峯倒卓嘉州大象喫一拳陝府鐵牛攧折角正與麼時佛海禪師遷化向什麼處去師云大眾證明進云恁麼則煩惱海中為雨露無明山下起雲雷師云川僧得與麼䖃苴師乃云呼猿洞口虛空迸裂鵶飛不度如行如說三十三天撲帝鐘打刀須是邠州鐵喝一喝下座上堂驀拈拄杖卓一下云上來講讚無限勝因拄杖子平地𨁝跳撞倒燈籠露柱驚起太湖龍王惡發把須彌山一摑直得海晏河清風恬浪靜狸奴白牯遞相贊言善哉善哉風以時雨以時今年蠶麥熟五穀登東村王大嫂家夜來失却一頭水牯牛渾家大小尋討不見肚裏熱悶小女阿八從後門出長聲歌曰尋牛須訪跡學道訪無心跡在牛還在無心道易尋山僧聞得呵呵大笑且道笑箇什麼喝一喝云三十年後聖節上堂靈機廓徹妙叶無私智鑑洞明通途絕迹一切處現吉祥事不昧見聞覺知亘塵沙劫堅密身突出行住坐臥天上天下歌有道五湖四海樂無為林下道人將何報德多子塔前消息在一回拈出一回新上堂釋迦不說說抝曲作直迦葉不聞聞望空啟告馬祖即心即佛掛羊頭賣狗肉趙州勘庵主貴買賤賣分文不直且如文殊是七佛之師因什麼出女子定不得河天月暈魚分子檞葉風微鹿養茸上堂經行及坐臥常在於其中做牛便要拕犁拽把做馬便乃㘅鐵負鞍為人原始要終不求諸聖不重已靈或則三條椽下或則鬧市門頭成佛作祖披毛戴角上天堂入地獄擔鐵枷喫鐵棒總不為分外百千年後築著聱頭拳踢相應鼻孔遼天也怪山僧不得何故賊無種相鼓籠上堂舉僧問雲門死向什麼處去雲門對他道在什麼處師云雲門秉殺人刀活人劍點檢將來要且不知去處忽有問華藏死向什麼處去只向他道薰風自南來殿閣生微涼請典座上堂舉夾山在溈山充典座溈山一日問今日堂中喫甚菜座云兩年同一春山云如法修事著座云龍宿鳳巢師云柄󰊉在手縱奪臨時敲磕將來百味具足其中只欠一味且道是油是醬若點檢得出華藏功不浪施其或未然更聽重下注脚輔弼宗門有老成一番提掇一番新咬薑呷醋知醎淡便是叢林過量人上堂拈拄杖卓一下云迷時只迷遮箇復卓一下云悟時只悟遮箇迷悟兩忘糞掃堆頭重添搕𢶍莫有向東湧西汲全機獨脫處道得一句麼若道不得華藏自道去也擲拄杖下座上堂舉同安察和尚云喜醋鳴寒檜心印是伊傳僧云何必察云眾中有人在僧云同安門下道絕人荒察云胡人飲乳返怪良醫僧云休休察云老鶴入枯池不見魚蹤跡師云動絃別曲有唱有酬其唱愈高其和愈峻其間鄭衛之聲雖則雜然五音六律拍拍是令華藏禪寺語錄終淳熙四年正月初七日師在常州華藏受請望闕謝恩畢捧勅黃示眾云鳳闕頒宣群生聳耳當陽拈出匝地普天喚回枯木龍吟別是一壺春色若也見得皇恩佛恩一時報畢其或未然却請維那分明宣過拈疏云諸佛說不到處祖師提不起時結角羅紋語言三昧盡從箇裏流出輝騰今古不墮斷常欲令四眾共知何妨重為說破陞座拈香祝聖罷歛衣就座僧問九重丹詔下雲端瑞氣融融宇宙寬拈出少林無孔笛憑師吹起萬年歡師云爐烟裊裊瑞氣盤空進云拶出虛空為福海掇轉須彌作壽山師云不為分外進云三聖道我逢人即出出則不為人時如何師云點進云拶師云莫杜撰進云八字打開師云爾從那門而入僧喝一喝師云幾不問過進云興化道我逢人即不出出則便為人時如何師云重言不當吃進云瞞和尚一點不得師云一任𨁝跳僧禮拜師乃云至化無私大千普應皇恩廣被巖谷生春雷動風行龍驤虎驟無量殊勝併集恒沙妙義全彰不歷化城直登寶所寶所既至遇緣即宗法隨法行法幢隨處建立移身換步物我一如各各不相知法法不相到且全身奉重一句作麼生道良久云天上有星皆拱北人間無水不朝東入寺上堂僧問華藏海中張巨網慣打鯤鯨凌宵峯頂握鉗鎚陶鑄佛祖而今爐鞴既開一鎚便就時如何師云漆桶生光進云恁麼則和尚不妨好手師云莫相鈍置進云僧問應庵和尚遠離光孝來赴妙嚴如何是不動尊菴云一別蓮城五日程意旨如何師云步步蹈實進云既是不動尊因甚却有五日程師云穿天下人鼻孔進云和尚遠離華藏來赴徑山如何是不動尊師云步行進云昔日應菴今朝和尚師云老僧不識應菴進云今日又爭諱得師云遭上座檢點僧禮拜師乃云未到此間不妨令人疑著及乎到來依前門開八字樓閣參空走使文殊普賢驅馳釋迦彌勒拈一放一草偃風行舉一明三目機銖兩如鏡照鏡似空藏空有佛處敲枷打鎖無佛處見兔放鷹忽若總不與麼如何通信良久云雲靜日月正雪晴天地春淳熙四年五月初十日恭奉聖旨就景德靈隱禪寺開堂皇帝遣中使降賜御香師謝恩捧香示眾云御寶親封君王頒賜不是人間薰陸亦非海外旃檀持來價重娑婆爇處為祥為瑞光揚佛日仰贊皇圖山河大地發歡喜心蠢動含靈普薰正見判府安撫徽猷度疏師接乃云窮諸玄辯若一毫置於太虛竭世樞機到底不離於正念復呈起疏召大眾云正念生也且道其中事作麼生却煩表白宣讀陞座拈香云此一瓣香恭為祝延今上皇帝聖躬萬歲萬歲萬萬歲皇帝陛下恭願聖明御極膺萬國之丕圖賢哲佐時協千齡之慶會此一瓣香恭為祝延光堯壽聖憲天體道性仁誠德經武緯文太上皇帝聖躬萬歲萬歲萬萬歲恭願堯仁廣被舜德彌新億萬斯年永隆睿算此一瓣香恭為壽聖齊明廣慈太上皇后中宮皇后皇太子皇孫兩宮天眷莊嚴福算恭願壽山增峻福海彌深同明般若正因共植金剛種智此一瓣香奉為參政相公參政相公樞密相公樞密相公判部尚書判部侍郎侍郎中書舍人舍人捧香天使都知太尉御帶太尉諸位勳貴判府安撫徽猷都運敷文文武百僚同資祿算此一瓣香爇向爐中奉為前住明州天童山景德禪寺第十八代應庵大和尚用酬法乳之恩乃就座靈隱佛照禪師白槌云法筵龍象眾當觀第一義師云正令已行千差削迹佛佛從茲授手祖祖於是相傳恁麼會得便乃高揖釋迦不拜彌勒其或尚留觀聽何妨致問僧問正法眼藏破顏微笑密付飲光涅槃妙心三拜歸位獨傳二祖一花五葉遍界芬芳當恁麼時的的相承一句作麼生道師云須彌頂上浪滔天進云大千俱揑聚祖令正當行師云雲從龍風從虎進云中興此道正在今時未審和尚將何祝聖師云常將日月為天眼指出須彌作壽山進云恁麼則舜日堯風無盡時師云滿口道著進云世尊拈花迦葉微笑意旨如何師云車不橫推理無曲斷進云世尊道吾有正法眼藏分付摩訶大迦葉又作麼生師云蠱毒之家水莫甞進云只如和尚見應庵分付个什麼師云一物也無進云爭奈破砂盆何師云一人傳虛萬人傳實僧禮拜師云切忌妄通消息僧問演第一義提最上乘會凡聖於飛來峯前集人天於冷泉亭畔把住則天回地轉放行則海晏河清當恁麼時且道是誰家風月師云人人有分進云一片月生海幾家人上樓師云一句合頭語萬劫繫驢橛進云肅宗帝問忠國師如何是十身調御國師云檀越蹈毘盧頂上行意旨如何師云今古歷然進云普光明殿上撥轉鐵牛機師云此心能有幾人知進云只如國師道檀越蹈毘盧頂上行還明得十身調御也無師云料掉沒交涉進云今日忽有問徑山如何是十身調御作麼生祗對師云垂手過膝進云大唐扶得真天子曾蹈毘盧頂上行師云別是一壺春僧禮拜師云只道得一半師乃云祖師心印狀似鐵牛之機去則印住住則印破不去不住當頭坐斷千眼頓開明如杲日寬若太虛不可以智知不可以識識人人具足物物圓成拈一機則千機萬機頓赴說一句則千句萬句流通譬如善舞太阿一不觸手二不墮地三不住空又如獅子筋琴撫之則群音頓絕所以道大人具大見大智得大用攪長河為酥酪變大地作黃金普令一切有情無情不墮有為不住無為富貴不能驕貧賤不能困各各安其分守其當直得堯風蕩蕩帝道平平野老謳歌漁樵鼓舞且憑箇什麼道理便乃如是天高群象正海闊百川朝謝詞不錄復舉波斯匿王問佛勝義諦中還有世俗諦否若言其有智不應一若言其無智不應二一二之義其義云何佛言大王於過去龍光佛所曾問此義我今無說王亦無聞無說無聞是名一義二義師云拓開天關蹈翻地軸言言見諦句句朝宗還他過量人能提過量事於過量境界中作過量殊勝佛事雖然未免一處誵訛在今日忽有問徑山勝義諦中還有世俗諦否若言其有智不應一若言其無智不應二一二之義其義云何只對道日月光天德山河壯帝居太平何以報萬國盡歡呼久立眾慈伏惟珍重靈隱佛照禪師白槌云諦觀法王法法王法如是府中歸上堂一出一入一動一靜洒肆茶坊紅塵鬧市猪肉案頭驀然築著磕著如虎戴角凜凜風生及乎歸來相見依舊眉毛烏崒嵂地且道是佛法耶世法耶記得修山主云具足凡夫法凡夫不知具足聖人法聖人不會卓拄杖云一不知二不會東西南北轉霶霈建會上堂千巖釀秀萬木回春羅漢會興貫通今古一願龍王福護瑞雪快晴二願施主歸崇駢臻輻輳三願大眾同心同德扶掖叢林滴水氷生始終一致山僧曾有語云一手不獨拍眾手鳴摑摑豁開三要三玄門堪與人天為軌則昔日與麼道今日與麼舉也是熟處難忘復舉死心和尚示眾云一人所在也須到半人所在也須到無人所在也須親到師云死心和尚有年有德語不妄發如大冶精金千煅萬煉成繞指之金然後裁截並無虛棄雖然畢竟意歸何處三邊一箭收功後四海何愁不太平結制上堂今朝十五日叢林皆結制徑山有條攀條無條攀例逼拶露柱燈籠盡要心空及第現前普請證明不妨神通游戲下座各敘時暄便是靈山受記遂拈拄杖云唯有主丈子列列挈挈磽磽誵誵搖頭擺尾道不是不是復召大眾云且道拄杖子有什麼長處遂擲下云不是不是下座請前堂首座鶴林印和尚立僧上堂佛法無人說雖慧不能了去却上頭關面南看北斗虛空掛劍殺活臨時鞭起臨濟瞎驢放出五祖鐵酸豏盡大地人亡鋒結舌扶竪佛祖正宗還他過量人能持過量事過量人已見過量事已聞且不涉言詮一句如何通信下座煩知事頭首大眾詣首座寮扣問降御香到上堂天地合其德日月合其明四時合其序風以時雨以時國秦時平民康物阜萬姓四民合其一心熙熙焉陶陶焉一人有慶兆民賴之是故林下禪人居於四民之外二六時中據德山棒擔睦州板驢耕夫牛奪飢人食拈一莖草作丈六金身將丈六金身作一莖草卷舒自在縱奪臨時堪報不報之恩共助無為之化復舉肅宗帝問忠國師如何是十身調御國師道檀越蹈毘盧頂上行前日開堂次僧問如何是十身調御山僧對他道垂手過膝諸人且道山僧與麼答他與國師是一是二若道是一語言參差若道是二佛法豈有兩般畢竟如何大海若知足百川應倒流舉後堂演首座立僧上堂舉一不得舉二放過一著落在第二徑山即不然舉一了舉二截斷露布葛藤突出衲僧巴鼻如獅子王哮吼一聲壁立萬仞誰敢正眼覷看一向恁麼去三十年後何止法堂前草深一丈所以釋迦老子道譬如琴瑟箜篌雖有妙音若無妙指終不能發諸人要知妙音妙指齊發麼下座詣首座寮告香天申聖節上堂心同虛空界示等虛空法證得虛空時無是無非法既無是又無非便乃以虛空為正體以恒沙國土為妙用以須彌不動之山為壽山以功德甚深之海為福海包羅萬有津濟四生實天中之天聖中之聖適當誕彌之月仰傾葵藿之誠一句全提千祥併集祝聖君壽地久天長上堂平白地上拈起一絲毫頭盡大地人亡鋒結舌遠過恒沙國近在口皮邊會則碓嘴生花不會則鐵牛㘅草去却兩頭機如何通信良久云久雨不晴脚下泥深三尺謝知事上堂拈拄杖橫按云爾有拄杖子我與爾拄杖子爾無拄杖子我奪爾主丈子芭蕉老漢只能瞻前不能顧後將常住物私置草薄花破過頭致令後代兒孫向拄杖子節目上曳生節目凌辱宗風徑山乾索索地有也不與無也不奪為甚如此卓拄杖云一朝權在手看取令行時出鄉上堂六月炎炎如火熱誰知冷處勝氷雪紅塵鬧市等箇人七佛軌儀都漏泄報龍王須福護大千揑聚為檀度一言劄住萬機通自然光壯少林風復舉世尊一日食時將至勅阿難持鉢云當依七佛儀式阿難遂問如何是七佛儀式世尊召阿難阿難應喏世尊云持鉢去師云大小世尊被阿難輕輕靠著未免喚鐘作甕上堂舉僧問投子月未圓時如何子云吞却三箇四箇僧云圓後如何子云吐却七箇八箇師云吞却與吐却算來無處著要見滑稽人便是王番綽上堂無門無傍四達皇皇吾不知其名字故強名之曰道廁坑籌子𨁝跳入諸人八萬四千毛竅裏觸著五臟神惡發連兜兩掌直得血濺梵天山僧聞得袖手熙熙如登春臺如享太牢是汝諸人還覺腦門重麼喝一喝下座施司諫訃音至上堂風行草偃水到渠成信脚與麼來雲收霧捲是處皆春信脚與麼去空澄海湛物我一如所以道去來不以象動靜不以心如是則塵塵剎剎普現威權蓋色騎聲纖塵不立羅籠不肯住呼喚不回頭古聖不安排至今無轍跡且道司諫施公即今在什麼處良久云黃梁纔夢斷竺國一花敷復說偈云昔年相見談真諦今日陞堂話去來一念廓然無向背春光鐵樹自花開上堂僧問世尊道見見之時見非是見見猶離見見不能及時如何師云一槌擊碎進云只如山河大地日月星辰樅然前陳離見見底是箇什麼師云分身兩處看進云直得描不成畫不就師云也是齋後鐘師乃舉鏡清問玄沙學人乍入叢林乞師指箇入路沙云還聞偃溪水聲麼清云聞沙云從遮裏入鏡清於此得箇入處五祖和尚云果是得入一任四方八面若也未然輒不得離却遮裏大慧叔祖云若要真箇得入直須離却遮裏師云三大老總是岐路相漆桶相揩有甚快活處徑山則不然入之一字亦不喜聞謝知事頭首上堂云敘謝之餘復有何事其進也風行草偃水到渠成其退也玉蘊荊山其價愈重且道不落進退一句作麼生道油煎石磉盤風吹毛毬走虛空背上白毛生拈得鼻孔失却口喝一喝下座上堂諸佛說不到處人人開口道著諸佛行不到處人人舉足蹈著既道著又蹈著因什麼從朝至暮不自覺知良久云只為分明極翻令所得遲上元上堂十五日已前明頭來明頭打十五日已後暗頭來暗頭打正當十五日一燈然百千燈燈燈相續廓徹聖凡觀世音菩薩將錢買胡餅放下因什麼却是箇鐵酸豏若作佛法商量故是匙挑不上不作佛法商量平地陷人無數總不與麼也是食飽傷心下座街坊納疏上堂僧問寶山既到莫空歸如何是徑山寶師云有眼者見進云圓陀陀光爍爍遮邊那邊無不著師云海神知貴不知價留與人間光照夜進云和尚還知麼師云老僧若知即說似上座師乃云去年第一會水陸街坊今年羅漢第一會裏納疏識得去年人便是今年事今年與去年非新亦非故攂鼓共證明眉毛俱卓竪北欝打三更西瞿日未暮其施汝者不名福田供養汝者墮三惡道還會麼行到水窮處坐看雲起時復舉僧問趙州如何是不錯底路州云明心見性是不錯底路師云趙州眼觀東南意在西北大似狐狸戀窟有甚快活處忽有問徑山如何是不錯底路只向他道家家門裏透長安上堂舉僧問風穴語默涉離微如何通不犯穴云長憶江南三月裏鷓鴣啼處百花香風穴老和尚將白麫和麩殼糶了引得後來人徒向百花香處作道理成群作隊外邊打之遶徑山則不然忽有問語默涉離微如何通不犯即對他道置將一問來上堂修造未逾兩箇月叢林便覺日荒涼今朝重整舊洪範鐵佛須教盡放光記得古人有一日不作一日不食之語時時提起咬嚼過如醍醐灌頂諸人若信得及驀地咬透便見禪道佛法當甚破甑箄下座四月八上堂今朝乃是黃面老子脇誕令辰諸方濃煎香湯謂之浴佛徑山有條攀條大家淈𣸩佛佛或時出或時沒從來不守舊窠窟既不守舊窠窟且作麼生浴下座佛殿裏燒香端午上堂五月五日端午節陰雲靉靆甘雨未決君王降賜寶香林下祈求懇切孚祐龍善時節好將一雨潤焦枯匝地清涼消惱熱記得僧問乾峯十方薄伽梵一路涅槃門未審路頭在什麼處峯以拄杖子劃一劃云在遮裏僧後請益雲門門拈手中扇云扇子𨁝跳上三十三天築著帝釋鼻孔東海鯉魚打一棒雨似盆傾大眾乾峯搖頭雲門擺尾亘古亘今掛人唇齒徑山有條攀條拈拄杖擲下云會看雲雷殷地起上堂僧問放行特地隔千山把住無端亦自瞞千手大悲難摸𢱢鐵牛撞破趙州關如何是趙州關師云天上天下人透不過進云有佛處不得住時如何師云頭上漫漫進云無佛處急走過又作麼生師云三千里外逢人不得錯舉進云恁麼則不去也師云劄進云摘揚花摘揚花又作麼生師云丁一卓二進云金毛獅子尾吒沙師乃笑僧禮拜師乃云有佛處不得住陝府鐵牛雙角露無佛處急走過南海波斯鼻孔大三千里外摘揚花種豆由來生稻麻拈拄杖云趙州來也遂卓一卓下座上堂舉僧問投子依稀似半月彷彿若三星乾坤收不得師於何處明投子云道什麼僧云想師只有湛水之波且無滔天之浪投子云閑言語雪竇拈云投子古佛不道不知點檢將來直是天地懸隔纔問和聲便打師云田地穩密佛眼不能窺坐籌帷幄決勝千里還他投子老人遮僧也解扣關擊節上門上戶只是插手脚不得雪竇道和聲便打也是賊過後張弓徑山禪寺語錄終淳熙七年六月二十四日師在徑山受請望闕謝恩畢捧勅黃示眾云九重天上降來善法堂前拈出明如杲日寬若太虛光揚佛祖家風流通正法眼藏恁麼見得堪報不報之恩其或未然維那分明道破拈疏云黃面老子二千年前靈山會上付囑國王大臣一則語流布天上人間綿綿不墜有眼者見有耳者聞聞見既通塞却耳根更須諦聽陞座拈香祝聖罷歛衣就座僧問丹書來鳳闕瑞氣藹禪坊少室無私句當機願發揚師云杲日當空進云萬邦歌舜化千載祝堯年師云傾盡此時心進云安撫疏中道徑山天目之奇峯久尸法席靈隱錢塘之勝概願得主盟且道住靈隱好住徑山好師云一點水墨兩處成龍進云兵隨印轉將逐符行師云直須截斷脚跟始得進云恁麼則草鞋高掛龍床角坐振飛來第一峯師云聲前句後一時收師乃云一處通千處百處一時通一處透千處百處一時透如開武庫錯落交輝又如大火聚覷著燎却面門如是則居方則方遇圓則圓拈一莖草作丈六金身拈丈六金身作一莖草坐斷情塵意想不落見聞覺知敲唱俱行十虛通暢且移身換步一句作麼生道薰風生閫外白日遶須彌入寺上堂僧問喝石巖畔中興後五百歲叢林靈鷲峯前重新二千年前公案拈花微笑即不問正令全提事若何師云普天匝地進云斬新日月特地乾坤師云又得上座重證明進云憑師一滴曹溪水散作皇都內苑春師云爾脚跟下事作麼生進云適來親從僧堂裏來師云畢竟是箇什麼進云劄師云杜撰禪和師乃云孤峯頂上目視雲霄未為究竟十字街頭和泥合水轉見周遮二途不涉別有生機一路如龍得水似虎靠山把斷要津不通凡聖猶落時人升降處而今坐立儼然見聞不昧箇箇負冲天氣概人人懷赤之珠到箇裏如何通信如何受用所以道是法住法位世間相常住如是則山河大地不礙眼光四聖六凡互為主伴坐見聲和響順萬法無差舉一明三目機銖兩橫該竪括縱奪臨時且到家一句作麼生道蒲團時倚無餘事永日寥寥賀太平淳熙七年八月二十九日恭奉聖旨就本寺開堂皇帝遣中使降賜御香師領眾謝恩畢捧香示眾云中天頒降大地蒙熏聚為光明幢散作香水海輝騰佛日丕贊皇圖天上人間開佛知見判府安撫尚書度疏師接呈起云釋迦老子四十九年橫說正說說不到處總在箇裏流出包羅萬有囊括十虛如是信得皇恩佛恩一時報畢設或未然何妨道破指法座云此座高廣從古若佛若祖盡向頂𩕳上揚塵簸土埋沒已靈今日當頭坐斷直教八面風清拈香云此一瓣香恭為今上皇帝祝延聖壽萬歲萬萬歲此一瓣香恭為光堯壽聖憲天體道性仁誠德經武緯文太上皇帝祝延聖壽萬歲萬萬歲此一瓣香恭為壽聖齊明廣慈太上皇后中宮皇后皇妃皇太子皇孫兩宮天眷莊嚴福壽此一瓣香奉為大丞相暨合朝文武百官同增祿算此一瓣香四年于茲兩回拈出奉為前住天童山第十八代先應庵大和尚用酬法乳之恩歛衣就座徑山印和尚白槌云法筵龍象眾當觀第一義師云第一義諦空洞無象表裏一如佛及眾生盡為增語且作麼生觀若有心觀屬妄想無心觀屬斷見不有不無心觀顢頇佛性莫有具透關眼衲僧出來大家擎展僧問九重天上降香來遍界祥光撥不開佛祖機先提正令蟭螟眼裏舞三臺正與麼時知恩報恩一句作麼生道師云天高群象正海闊百川朝進云直得龍吟霧起虎嘯風生師云錦上鋪花又一重僧問釋迦掩室淨名杜詞以至諸方橫拈倒用總是撩鉤搭索畢竟直截一句作麼生道師云迅雷不及掩耳進云德山見人入門便棒臨濟見人入門便喝如何師云鉤頭有餌秤尾無星進云德山道我宗無語句亦無一法與人如何師云殺人刀活人劍進云臨濟道赤肉團上壁立千仞又作麼生師云富嫌千口少貧恨一身多進云長袖善舞多財善賈師云且喜沒交涉進云二大老恁麼告報輝映古今未審靈隱作麼生師云別是一壺春色進云金鏃慣調曾百戰鐵鞭多力恨無讎師云只得瞻之仰之僧問法幢高建御樓前令正全提法鼓纔撾金殿上歡聲鼎沸直得天垂雨花帳香散玉樓風為國開堂願聞法要師云祥雲捧日進云恁麼則天人群生類皆承此恩力師云粉骨碎身未足酬進云只如衲僧分上事又作麼生師云鐵額銅頭不奈何進云祖師道心隨萬境轉轉處實能幽如何是轉處實能幽師云十字縱橫活鱍鱍進云隨流認得性無喜亦無憂又作麼生師云八臂那吒輥綉毬進云雲門云咭嘹舌頭老僧倒退三千里意旨如何師云蠱毒之家水莫甞進云便與麼坐樂升平去也師云一人有慶兆民賴之師乃云靈源不昧萬古徽猷入此門來莫存知解知解既不生如王寶劍殺活臨時舉一明三目機銖兩塵塵剎剎普現威權物物頭頭全彰正眼便見一塵含法界一句截千差於一毫端現寶王剎坐微塵裏轉大法輪高而無上仰不可及淵而無下深不可測自然風行草偃水到渠成不是神通妙用亦非法爾如然何故乃是當人從無量劫來現成受用境界契券分明直饒千佛出現各各放大寶光也侵占一星兒不得所以道一切法不生一切法不滅若能如是解佛法常現前以此壽聖人則天長地久以此祝賢佐則伊尹周公以此保國安民以此康福天下殊勝中殊勝奇特中奇特畢竟結角羅紋在什麼處天上有星皆拱北人間無水不朝東復舉僧問百丈大智禪師如何是奇特事百丈云獨坐大雄峯僧禮拜百丈便打師云百丈善能據虎頭亦解收虎尾雖然頭尾兩全至竟未徹源底今日忽有問靈隱如何是奇特事只對他道為國開堂僧若禮拜但云知恩方解報恩且道與百丈是同是別若揀得出平步青霄其或未然更聽一頌虎驟龍驤與麼來驀然平地起風雷棒頭正眼明如日凜凜清風廓九垓久立眾慈伏惟珍重徑山印和尚白槌云諦觀法王法法王法如是解夏上堂四月十五日結七月十五日解六隻骰子滿盆紅大都只是看頭米喝一喝徑山別峯和尚至上堂舉仰山道東寺師叔若在慧寂不致寂寥師云仰山和尚好語只是語上偏枯靈隱即不然徑山師叔若在靈隱不致寂寥何故閩蜀同風上堂舉老宿云祖師九年面壁為訪知音若與麼會將來喫鐵棒有日在又有一老宿云祖師九年面壁何不慚惶若與麼會更買草鞋行脚三十年瑯瑘和尚拈云既不然且道祖師面壁意作麼生欲得不招無間業莫謗如來正法輪師云二老宿敲塼打瓦瑯瑘和尚畫虎成狸諸人要見祖師面壁底意旨麼窮坑難滿上堂五日一參諸方常例不說少室單傳不說靈山受記會則目前包裹不會則三頭六臂忽有箇不受人瞞底出來道遮裏是什麼所在說會與不會只對他道作賊人心虛會慶聖節上堂虛空可量風可繫無能盡說佛功德佛功德海既難量吾君聖壽亦如是出鄉歸上堂持鉢去持鉢歸草鞋根斷通消息玲瓏八面盡光輝遊魔宮入虎穴當機撞著惡聱頭直教心地頓休歇且據箇什麼道理便乃如是老不以筋力為能復舉黃龍南禪師示眾云有五種不易一化者不易二施者不易三變生為熟者不易四端坐喫者不易更有一種不易是什麼人良久云𦗚便下座時真點胸作首座藏主問云適來和尚道五種不易是什麼人首座云腦後見腮莫與往來師云一手不獨拍兩手鳴摑摑豁開三要三玄揑碎佛祖標格村歌社舞得人憎勝似當年白拈賊上堂今朝三月十五天色半晴半雨十分春色在枝頭滿眼覷見沒可覩報諸人莫莽鹵甜瓜徹蒂甜苦瓠連根苦上堂僧問南泉和尚云自小牧一頭水牯牛擬向溪東放不免食國王水草擬向溪西放不免食國王水草意旨如何師云四稜搨地進云南泉又道不如隨分納些些總不見得如何是納些些師云橫該竪抹師乃舉南泉示眾云王老師自小牧一頭水牯牛擬向溪東放不免食他國王水草擬向溪西放不免食他國王水草不如隨分納些些總不見得長慶云南泉是前頭為人後頭為人雲門云且道是牛外納牛內納直饒說得納處分明我更問爾覓牛在雪竇云一時穿却師云南泉起模畫樣長慶披砂揀金雲門鼻孔先穿雪竇據欵結案驀拈拄杖云更有一箇在什麼處擲拄杖下座上堂有一句子到汝諸人截却舌頭無一句子到汝諸人一任橫三竪四二途不涉佛眼難窺狹路相逢握鞭回首即不問諸人只如趙州到茱萸輕輕靠却拄杖便出去意作麼生喝一喝云禹力不到處河聲流向西結夏上堂云十四十五立規立矩十六十七無固無必以大圓覺為我伽藍身心安居平等性智黃面老子二千年前留一則公案直至于今毫髮不差靈隱移向十四日施展說人還見麼還聞麼驀拈拄杖卓一卓云只此見聞非見聞無餘聲色可呈君箇中若了元無事體用何妨分不分喝一喝下座上堂舉僧問巖頭浩浩塵中如何辨主頭云銅砂羅裏滿盛油師云巖頭拔貧做富未是作家今日忽有問靈隱浩浩塵中如同辨主只對他道日輪正當午喝一喝上堂平白地拈起一絲毫頭盡大地人亡鋒結舌百尺竿頭進得一步妙喜世界百雜碎達磨大師九年面壁知他是真耶是偽耶靈隱咬定牙關力盡神疲也檢點他不出何故彼彼丈夫三十年前五十年後拳趯相應忽然悟去未免撞入漆桶隊裏到箇裏如何鐵卵生兒復舉僧問法眼如何是曹源一滴水法眼對道是曹源一滴水師云法眼和尚向百戰場中舞纛旗未免傍觀者哂忽有問靈隱如何是曹源一滴水只對他道和屎合尿葛中書請上堂獅子教兒迷子訣擬前跳擲早翻身羅紋結角交鋒處鶻眼臨時失却蹤恁麼觀來是什麼宗旨是什麼標格是什麼去處還有開口分也無所以靈山會上百萬眾前黃面老子拈起一枝花獨迦葉尊者破顏微笑世尊便云吾有正法眼藏涅槃妙心分付摩訶大迦葉落第二頭臨濟問黃檗佛法的的大意三遭六十痛棒落第三首總不與麼牙如劍樹口似血盆大棒打不回頭千人萬人羅籠不住正是十字街頭痴漢見解大丈夫漢眼裏有筋皮下有血二六時中只守閑閑地飢則喫飯困則打眠寒則向火熱則乘涼上無諸佛可仰下無眾生可度人與非人性相平等撞著明眼道流輕輕拶著便見水裏火發正與麼時憑箇什麼道理故能如是良久云自從蹈斷曹溪路直向毘盧頂上行復舉錢塘昔有官人因僧相見次僧問甚處來僧云馬大師處來官云近日說何法僧云即心即佛被官人揖出次日復有一僧相見官問甚處來僧云馬大師處來官云近日說何法僧云非心非佛又被官人揖出師云手擎仲尼日月腰佩佛祖靈符須還遮官人靈隱今日不免更為重說偈言即心即佛也揖出非心非佛也揖出地轉天回豈等閑即知此物非他物以此顯追崇決定當超越次回陰隲保家堂自然福壽永無雙下座上堂窮諸玄辨竭世樞機糞掃堆頭重添搕𢶍明投暗合水到渠成作賊人心虛抱贓叫屈德山棒如雨點臨濟喝似雷奔正是平地上干戈太平時細作衲僧家有一條活路千聖不曾蹈著土曠人稀驀拈拄杖云拄杖子列列挈挈善別端倪遂擲下云好日多同上堂達磨不來東土二祖不往西天石室行者蹈碓忘却移步玄沙討魚賣峭蹈翻釣船且道遮一隊漢還有衲僧巴鼻也無良久云當門不用栽荊棘後代兒孫惹著衣解夏上堂一箇葫蘆纔倒地滿地葫蘆盡傾倒欲識單傳直指禪今日鬪湊得恰好上堂舉僧問巖頭路逢猛虎時如何頭云拶師云巖頭眼觀東南意在西北好一拶性命落在別人手裏淳熙十年八月初三日乞退靈隱得旨上堂四年居此日波波累及禪和不奈何今感聖恩林下去一輪秋月照天河靈隱禪寺語錄終淳熙十一年正月在平江元知府菴受請上堂舉先應庵受天童請日偈畢乃云山僧亦有一偈舉似大眾去年八月間得旨與安閑擺動水雲性縱步到陽山元宅諸子第忻然力追攀菴居三箇月開懷宇宙寬忽接四明信來書意盤桓天童虛法席使君語猶端迢迢遣專使不問路行難山僧臨晚景不敢自相瞞搥鼓樂與行四眾亦欣歡先師未了底應是起波瀾敢問大眾如何是先師未了底一回飲水一回噎臨濟德山俱汗顏上堂祖師心印不涉言詮問訊燒香早成多事行棒行喝開眼尿床舉古舉今泥中洗土別有向上一路千聖不傳總是熟睡饒噡語衲僧家心憤憤口悱悱到者裏如何即是以拂子擊禪床云衲帔蒙頭萬事休此時山僧都不會上堂舉玄沙問鏡清不見一法是大過患汝道不見是什麼法清指露柱云莫是不見遮箇法麼沙云淛中清水白米從汝喫佛法未夢見在師云二尊宿驀劄相逢大似小兒則劇相似佛法身心何在先應菴拈云鏡清放頑佛也不奈伊何若不是玄沙識破幾被露柱吞却師喝云若教頻下淚東海也須乾結夏上堂二千年前舊公案今日拈來重剖判任是鐵眼與銅睛也須更入紅爐煅眾中忽有箇不受人瞞底出來道盡大地是箇紅爐也煅某甲不破只向他道我也知爾向鬼窟裏作活計約齋張直閣書至上堂佛佛授手祖祖相傳不昧見聞覺知突出衲僧巴鼻風行草偃水到渠成如太阿在手凜凜神威誰敢正眼覷著所以諸佛以此出世祖師以此西來乾坤以此覆載日月星辰以此照臨天堂地獄以此而分善惡四聖六凡以此頭出頭沒衲僧家以此提向上鉗鎚碎聖凡窠臼窠臼若盡直得上無攀仰下絕弓躬常光現前壁立萬仞正與麼時如何與約齋相見良久云鋒鋩影裏分緇素鼻孔依前搭上唇復說偈曰居於富貴中不為富貴誤赤手挨開解脫門四方八面俱獨步佛祖不知由憑誰立本據咄咄咄力㘞希聞見覺知齊合掌鐵牛生得鳳凰兒上堂舉僧問趙州澄澄絕點時如何州云猶是人家客作漢師云遮僧置箇問端不妨嶮峻爭奈趙州有起膏盲底手段雖然如是總落在天童手裏畢竟如何喝一喝下座上堂十五日已前開池不待月十五日已後池成月自來正當十五日吹無孔笛唱太平歌佛及眾生同聲唱和且超群拔萃一句作麼生道四海浪平龍睡穩九天雲靜鶴飛高聖節上堂日日是好日時時是好時惟有十月二十二吉星垂照最希奇上堂說到行不到好肉剜瘡行到說不到扶籬摸壁行說俱到石笋抽條行說俱不到擔雪填井離四句絕百非即不問諸人且道文殊問不二法門維摩因什麼默然喝一喝云貪他一粒粟失却半年糧上堂舉僧問雲門不起一念還有過也無雲門對他道須彌山師云大小雲門話頭也不識上堂朝說暮說展演河沙句義不是衲僧分上事行棒行喝敲床竪拂揚眉瞬目不是衲僧分上事透出兩重關逗到不疑之地正好朝打三千暮打八百且道過在什麼處欲得不招無間業莫謗如來正法輪天童語錄終解夏小參釋迦不說說迦葉不聞聞天河風浪靜星斗位區分與麼與麼有解有結不與麼不與麼無解無結與麼不與麼結中有解不與麼却與麼解中有結忽若總不與麼前不至村後不至店千人萬人攢簇不入如大日輪升于虛空有眼者見其清淨光明無壞無雜雖居眾色不與一切和合靈覺妙明揀非煅煉當與麼時還著得解結兩字麼還著得佛法兩字麼還著得世法兩字麼還著得是非長短數字麼酌然是著不得何故豈不見道般若如大火聚近之則燎却面門又如塗毒鼓撾之則聞者皆喪縱饒三世諸佛六代祖師競出頭來顯大威權出廣長舌橫說竪說盡在光明影裏發現於衲僧分上全無交涉且道衲僧有什麼長處困來曲臂支頭睡不怕人來偷枕頭復舉雲門問洞山近離甚處山云查渡門云夏在什麼處山云湖南報慈門云幾時離彼山云八月二十五門云放汝三頓棒山至來日却上問訊昨日蒙放三頓棒不知過在什麼處門云飯袋子江西湖南便與麼商量洞山豁然大悟師云雲門大師放去太奢收來太儉末後慇懃何不與他本分草料致令和泥合水洞山與麼悟去也是杓卜聽虛聲冬至小參却物為上逐物為下若論戰也箇箇力在轉處古人拈一機示一境無不精徹淵奧廓徹聖凡恰似壯士架千鈞弩百發百中為他末上著脚手處牢固外物搖撼不動終有成立之節衲僧家出一叢林入一保社多歷年所己躬大事不能發現蓋為末上著脚手處遲緩坐在脚頭脚尾聽不出聲見不超色如蠶作繭自縈自縛十二時中無片時快樂至竟終成廢人而今若要直截與生死作頭底無非向一念欲起未起時提起一刀兩斷自然內空外空有為空無為空四方八面空索索地覓其空處了不可得到箇裏回頭一覷驀地冷灰裏豆爆如關將軍入大陣󱁲其性命不見有百萬兵眾當恁麼時如何共語如何湊泊還肯說向人麼秉殺人刀活人劍與一切處為祥為瑞為冤為害便見頂門上時時一陽來復脚跟下日日萬彙發生撥草瞻風便具緇素眼目秤斤定兩毫髮不差一切處恰恰地天自高地自厚飢飡渴飲一切尋常到遮境界便是一員無事道人方敢稱為行脚高士其或未然莫將閑學解埋沒祖師心復舉祖師道心隨萬境轉轉處實能幽隨流認得性無喜亦無憂師云大小祖師抓頭不知痒處璨禪人薦考請小參佛法至妙妙在明心心若洞明前後際斷三祇劫空覓其空處了不可得如紅爐上一點雪相似到箇裏生也生他不得死也死他不得既生死他不得即無生死可出亦無菩提可求人與非人性相平等全體是箇大解脫門二六時中受用轉轆轆地出生入死不犯毫鋩或去或留全超曠劫所以道一念普觀無量劫無去無來亦無住如是了知三世事超諸方便成十力又道生滅去來本如來藏當處出生隨處滅盡祖師又道起諸善業亦是幻造諸惡業亦是幻身如聚沫心如風幻出無根無實性從上諸聖盡向生死海中頭出頭沒互相激揚只要當人直截承當自見諸人不肯回光返照流浪生死且如山河大地是幻日月星辰是幻明暗色空是幻四聖六凡是幻山僧說底口中水漉漉地是幻諸人耳裏聽底寂寂惺惺是幻作麼生說箇幻出底道理向遮裏挨得一機通拶得一機透在諸佛分上不增一絲毫在諸人分上不減一絲毫便識得致政承務出生入死得大自在落處非唯識得承務落處又且識得璨禪人起一念心為嚴父追修落處功不浪施有時恁麼也得有時不恁麼也得有時恁麼不恁麼總得苟或情存限量墮在聲前句後今夜不免和泥合水更為諸人重說偈言山河大地不是幻日月星辰不是幻明暗色空不是幻四聖六凡不是幻山僧說底不是幻諸人聽底不是幻恁麼會得便知幻出底道理分分曉曉地然雖如是且致政承務即今在什麼處安身立命良久云日出心光耀明明不覆藏復舉祖師道父母非我親師云眼裏耳裏絕纖塵諸佛非我道師云鐵眼銅睛覷不破汝言與心親師云蚊子排頭咬鐵釘汝行與道合師云上下四維俱匌匝只將此語報深恩朵朵紅蓮火裏發小參盡大地撮來如粟米粒大拋向面前有眼者見有耳者聞要且不是心不是佛不是物不是禪道佛法亦非少室單傳靈利漢聞與麼告報如慣戰良馬聞鑼鼓聲渾身痒簇簇地千人萬人羅籠不住有口說不到有耳聽不聞有眼覷不透三世諸佛仰望不及六代祖師提掇不起天下老和尚摸𢱢不著一大藏教詮注不及黃面老子得此柄󰊉入手便道未離兜率已降王宮未出母胎度人已畢達磨大師得箇消息便道單傳心印不立文字直指人心見性成佛爾後一人傳虛萬人傳實互相激揚如天普蓋似地普擎寂寥非內寬廓非外及至德山臨濟出來各逞威權行棒行喝傍若無人雪峯輥三毬俱胝竪一指汾州莫妄想玄沙因我得禮爾以至從上老凍齈全提半提直是天下無敵正眼觀來於自己本分事大似隔靴抓癢有什麼快活處遮些出格巴鼻除非當人自肯知非退步就己脚跟下推勘到詞窮理盡無告訴處本地風光頓爾現前四大五蘊一時脫落空索索地如人拾得至寶終不說向人我寶重幾兩直幾錢明眼漢沒窠臼擬不擬便斬為三段復云記得先應庵在蔣山時因大慧禪師至陞座舉佛眼和尚做無為軍化主路中著跌有箇省處歸來舉似五祖後在客司因夜坐撥火忽然猛省雖然如是每至入室未能深入閫奧從容請益五祖祖云我為爾說箇喻子正如一人牽一頭牛從窓櫺中過兩角四蹄俱過了唯有尾巴過不得某自虎丘先師處聞此語在肚皮裏信知在今天下無人理會得所以密之三寸今日不因師叔老師到來小姪此生無因拈出敢問大眾既是大底過了如何尾巴過不得且道誵訛在什麼處小姪今日對眾拈出供養師叔大和尚願與趙州同年為佛法作大主張使天下衲僧洞徹此一段奇特大事師乃云先師舉了也是渾崘吞箇棗至今未有人動著今夜從頭說破也要共知五祖和尚錯舉先師亦乃錯傳山僧不免將錯就錯驀拈拄杖卓一下云錯錯空裏磨盤生八角喝一喝擲拄杖下座解夏小參竪起拂子還見麼敲禪床云還聞麼只此見聞非見聞無餘聲色可呈君箇中若了全無事體用何妨分不分古人八字打開了也恁麼見得便見傑上座今夏九十日內入大光明藏中呼喚森羅萬象明暗色空情與無情上至非非想天下至空輪水際一切蠢動含靈盡向拂子頭上安居同時禁足不說佛不說祖不說玄不說妙不守蠟人氷不怜鵝護雪只是應時應節不失其宜大盡三十日小盡二十九飢飡渴飲任運騰騰佛界不收魔界不攝直得皇風蕩蕩帝道平平野老謳歌漁人罷唱而今一夏周畢驅遣各歸所止隨家豐儉長者長法身短者短法身逍遙自在任性方圓而無拘執眾中忽有箇衲僧出來道長老長老我自行脚走遍天下每見善知識小參普說盡是攢花簇錦結角羅紋說得盛水不漏或大機大用驅耕夫牛奪飢人食呵叱列祖擠排先聖如風雷電卷看者不容眨眼今夜如此提持全無巴鼻全無滋味如蚊子上鐵牛相似直是無下嘴處也令人疑著到遮裏如何對他即是棒將去得麼喝將去得麼莫是跳下禪床歸方丈得麼不然別將兩轉新鮮語答將去得麼如斯理論盡是諸方用過底藥方非但起人膏肓之疾不得益令增他重病既總不與麼如何即是而今向佛祖說不到處天下老和尚颺下不用底對他非唯對他且要聞者見者蕩盡胸中禪道佛法知見人人如獅子王吒沙地哮吼一聲壁立萬仞若他道使人疑著只對他道大疑之下必有大悟復舉僧問雲門大師初秋夏末前程忽有人問夫審對他道什麼門云大眾退後僧云過在什麼處門云還我九十日飯錢來師云平如鏡面嶮若刀山遮僧有破牢關底機謀雲門善用不戰屈人兵底手段雖然如是鼻孔在靈隱手裏歲夜小參年窮歲盡時或笑或顰眉飽者終日飽飢者終日飢唯有衲僧家不耕而食不蠶而衣孜孜矻矻如愚如痴忽聽忠言逆耳便見心動神疲禪和子禪和子不須疑或去或住總是父母未生時山僧恁麼告報未免鳳林吒之復舉頌云一年三百六十日今宵正是結交頭移身換步無多子六合清風來未休師初住烏巨普說某自携被入方丈經五十日未曾舉著方丈職無他蓋此間有數人勤舊皆是見前輩大尊宿經大爐鞴中鍛鍊過來故乃縮手此者有數人新發心菩薩到來不免為他東說西說凡遇掛牌諸勤舊不勞訪及新發心兄弟有長處大家相布施不妨如不來亦無固必若論諸人分上事未入父母包胎已前淨裸裸地及乎撞入父母包胎裏也淨裸裸地一旦跳出頭來也淨裸裸地千聖著眼不到萬靈瞻仰無門日往月來不覺不知一念心纔動墮落染淨二緣便見有天堂地獄九有四生有禪道可參有佛祖可敬有異類可賤如此是是非非紛然于懷白日間被它使得七顛八倒昧却本地風光本來面目便被三世諸佛瞞了六代祖師瞞了森羅萬象瞞了蠢動含靈瞞了若是箇大丈夫漢冷地回頭一覷驀地如懸崖石裂一番說什麼三世諸佛六代祖師便見三世諸佛說夢六代祖師說夢天下老和尚說夢方見趙州和尚道老僧使得十二時汝等諸人被十二時使看他得底人吐一言半句終是逈別水潦和尚被馬祖攔胸一蹈起來便道百千法門無量妙義總向一毫頭上識得根源去雖然如是正好喫鐵棒在德山和尚在蜀中講經論聲壓四川聞南方有不立文字單傳心印見性成佛之語憤憤不肯載一車疏鈔要來勘一隊魔子始抵澧州龍潭見信和尚便問久嚮龍潭及乎到來潭又不見龍又不現信和尚也不著忙也不行棒也不行喝只徐徐地向他道子親到龍潭此語最毒他雖是箇座主不敢胡撐亂拄便乃休去若是硬主張底只怕口空硬輥將去有什麼救處遂從此執侍夜立更深潭云侍者何不出去德山挨簾出乃云外面黑龍潭遂點紙燭度與纔擬接潭便吹殺德山便禮拜潭云子見箇什麼道理便禮拜德山云從今已後更不疑天下老和尚舌頭去也龍潭和尚老婆心太甚若見禮拜便好拽拄杖趕出三門外佛法至今未至掃土既已放過德山次日便乃撒屎撒尿將一車疏鈔堆在法堂前拈火炬云窮諸玄辯若一毫置於太虛竭世樞機似一滴投於巨󱐙便燒却後來做盡鬼怪不可盡說若是著實參禪兄弟且從那裏參起只向疑不破處橫咬竪咬如咬生鐵橛相似千萬莫教沾著牙齒纔沾著牙齒便了不得驀地失口咬破便見百味具足自己分上如十日並照不妨快活某平生參見數人善知識末後方見應庵每見兄弟云在尊宿身邊得箇悟處得他說話方法嗣他某見應菴先師也無悟處也不曾參得他禪也不曾得他一言半句說話只是被他罵得身心頑了今日被人推出做長老只據遮些子與兄弟評論雖然如是傑上座說底切莫記一字他日便成蠱毒去也珍重普說時光如箭急始見結制又過了二十日兄弟自己事如何一等是拋離父母挑囊負鉢蹈破草鞋直須硬著脊梁窮究教徹頭徹尾去莫只半青半黃似有似無向長連床上閉眉合眼不是冥然無知直是惺惺歷歷上不見有諸佛可仰下不見有眾生可度中不見有自己可愛只覺肚裏熱閧閧地快活無比默自點頭以謂天下無雙才跳下床都不見了被人把斷咽喉推勘又却去不得何故只為不曾親證親悟乃是暫息塵緣認得眼前些子光影以為究竟此病最苦所以雲門道光不透脫有兩般病一切處不明面前有物是一又透得法空隱隱地似有箇物相似亦是光不透脫又法身亦有兩般病為法執不忘已見猶存坐在法身邊是一直饒透得法身去放過則不可子細撿點將來有什麼氣息亦是病雲門大師向人著手脚不及處痛下一錐也只要諸人回頭轉腦若是親證親悟大法明底人說什麼把斷咽喉渠自有超宗異目生涯開眼時也只恁麼湛湛地閉眼時也只恁麼湛湛地上刀山攀劍樹也只恁麼湛湛地上三十三天也只恁麼湛湛地與平常人初無二樣不作許多般鬼怪只是肚裏逈別等閑被人挨拶著便如火星迸散又如水上按葫蘆相似轉轆轆地誰能攔截得住到遮境界三世諸佛也覷不破生死魔軍向甚處摸𢱢迷悟向甚處栖泊是非向甚處搖撼通上徹下淨裸裸地赤洒洒地全體是箇當人受用大解脫門佛法世法打成一片有時拈一莖草作丈六金身有時將丈六金身作一莖草舒卷自在縱奪臨時別無他術只為親證親悟了達三祇劫空不被諸塵所轉而今兄弟未到遮般田地硬將山河大地明暗色空情與無情差排要歸自己豈非大錯見人下拍渠也拍見人下喝渠也喝不道爾底不是輕輕從脚跟下勘又却不知落處只成脫空業識忙忙無本可據深可痛哉逗到孤燈獨照時一點氣落上一點氣落下面前黑似漆求死不得求生不得當此之時悔將何及莫言不道所以道參須實參悟須實語閻羅大王不怕多語兄弟既來此深山窮谷中相聚傑上座遮裏也無禪到爾參也無道到爾學也無錢到爾使也無好食到爾喫也不會順摩捋爾只有劈胸一拳爾若參得透盡未來際受用無盡若參不透定向背地裏商量此箇拳頭如漫天網子相似只要諸人跳得出如斯理論有什麼交涉每見兄弟來室中下語多在六根門頭著到脚步窄狹今夜一等是入泥入水據平生管見舉似大眾昔行脚時入一尊宿室乃問香嚴上樹如何對云只見錐頭利不見鑿頭方又云上座因什麼喪身失命對云某甲今日倒退三千里問云此是樹上語樹下語對云杜撰長老如麻似粟聲未絕尊宿便打某甲接住云未在更道尊宿大笑次見尊宿乃竪起拂子云山河大地明暗色空總在拂子頭上對云三千里外賺我來宿拂一拂云酌然酌然某甲把住拂云和尚離却拂子別道尊宿笑云是拂子作麼生離某甲乃倒拂一拂便出次日入室乃問云天人群生類皆有箇歡喜處某叉手進前云某甲也無歡喜處宿云上座為什麼入門便笑某甲乃指云看遮老和尚當面敗關宿便掌某甲乃笑宿云草賊大敗某便出看來此尊宿下刃遲了若是傑上座見他叉手進前某甲也無歡喜處便與劈胸一拳待他擬開口再與一拳雖然如是也要諸人檢點又見一尊宿乃問如何是聖諦第一義對云一對草鞋三隻子宿云猶是第二義對云老老大大誑惑人男女有甚了期宿大笑對云和尚恁麼為人閻老面前喫鐵棒有日在更有多多葛藤不欲盡說平生敗闕處盡情抖擻了也夜深久立斫却月中桂清光轉更多狐狸俱屏迹獅子奮金毛狗子無佛生殺人便償命楚痛百千般因邪却打正出得何如未出時瞎驢成隊喪全機而今四海平如砥蘆管迎風撩亂吹粥了令教洗鉢盂鐵船無底要人扶片帆高掛乘風便截海須還大丈夫一頓渾家盡滅門更加兩頓累兒孫銀山鐵壁俱穿透萬里無雲宇宙分五百生前失却五百生後太錯錯錯誰道祥鱗只一角西江一吸了無餘突出堂堂大丈夫盡道世間胡鬚赤須知更有赤鬚胡大海波濤闊千峯氣象雄古今無間斷南北路頭通天高地厚人難見海闊山遙只自知勘破却回休借問得便宜是落便宜師因應庵一日喝恭上座云爾常在此作什麼恭煩惱打併起單師聞乃成頌寄之百戰場中舞纛旗將軍立處十分危游人只看錐頭利失却吹毛總不知僧問屋裏販揚州時如何師以頌答之屋裏販揚州水深山更幽終年無客到明月自相投禪不參道不會終日忙忙弄箇布袋十字街頭道等人阿誰知渠綣繢稽首彌勒世尊國有憲章三千條罪江郎入定烏巨開山林深路逈火冷雲寒道大不知誰辨的帝王親手付金襴針鋒上直入線縫裏跳出剪刀尺子自隨身號令乾坤齊萬物𣤩瞎頂門三隻眼是非佛法一齊剗竹篦頭上放無端正是徐六擔片板眼大如環頭匾似扇從來不省己非偏笑漳泉福建著實處用無七縱八橫脫空時曰有萬化千變焚香稽首讚揚也是神頭鬼面面目森嚴語言希差不出飛猿嶺道聲藹天下活嬾菴不傳之宗死衲僧虛頭話󰊉五坐道場叢林增價稽首拜手虛空貼卦氣宇雲閑身心木槁頂門正眼紅日杲杲早投長蘆剗草之機晚分雙徑人天之座名山屢招而不赴一菴超然其高臥夫是謂叢林前輩典刑宜與趙州同年而並操者也挨開不二門千聖須却步直下便承當略通一線路佛也不奈何誰敢當頭道道著頭角生一點黑如皂盡情分付約齊大居士一等人間任揚播一句全提了無向背臨濟正宗恣意破碎彌天過犯不容懺悔丹青畫出向人前他家自有通人愛五戒不持威儀破盡空腹高心言不足信徒將朽木亂塗糊衲僧添得膏肓病天無私蓋地無私載如何形容生此奇怪為僧不稟僧儀學佛力破佛戒皷舌搖唇叢林殃害若無伽梨裹渾身便是當年屈突蓋在家不讀書行脚不參禪隨流閑打閧掘地覓青天而今老矣方知悔揑人痛處力加鞭眼橫鼻直村僧肚裏渾無一窖兩奉詔旨住持添得叢林熱鬧若論直指單傳正是睡夢未覺入室愛用拳頭佛來也不放過知他是聖是凡便敢如此亂做識得破海壇馬子似驢大德山臨濟棒喝交馳雲門顧鑑總是愚癡唯有徑山無伎倆握拳端坐眼如眉水墨染成恰似真箇據坐胡床胡揮亂做三十年後此話大行籍沒乃翁膠黏滯貨赤手全提金圈栗棘跳出三要三玄破蕩佛祖窠窟試問有何神通盡力吐露不出咄咄佛日長老與麼拈出據虎頭收虎尾第一句下明宗旨了無禪道與人參滴水便見波瀾起太醒醒難比擬分付隆報著長老好向叢林振綱紀佛身無為不墮諸數隨機示現應無所住如月行空光照寰宇廓徹信心莊嚴福聚記得先賢曾有言皇天無親唯德是輔一句全提法界寬大千收拾掌中觀橫該竪抹超三際迦葉徒勞強破顏驀劄相逢笑臉開也知平地起風雷好將一滴梅溪水為雨為霖遍九垓背觸全提話已圓孤風凜凜播皇天無端更把閑毛齒惹得叢林口耳傳福城得得來相訪象骨巖前話別時驚起石人開鐵眼倚筇遙聽老猿啼雲黃山下老禪魔凌篦宗風罪過多君若到門深問訊看渠伎倆復如何瞎驢生得瞎驢兒齷齪聲名徹四維更把少林無孔笛逢人應是逆風吹三十餘年沙魘一十五處脫空欲彰從前家醜何妨刻石流通風攪平林萬木秋臨岐送別思悠悠也知八德池中水不比尋常溪磵流十載相從話歲寒刀山劍樹慣躋攀風雲會合機輪轉行看知音笑展顏如如方解說此說若為通𣤩瞎摩醯眼掀翻宇宙空枯柴聊作用活火展家風去去休言別知音一笑同三冬水上打鞦韆百尺竿頭棹釣船寄語滿堂龍象眾無勞掘地覓青天大丈夫兒合自知得便宜是落便宜無心用處急回首莫待天明失却鷄父母未生時文章在何許及乎跳出來光明照寰宇傍觀眼難瞞收錄奏明主一覽贊希奇揚晏堪為伍賜笏與綠袍以顯其宗祖人生天地間休將年紀數縱饒生百歲無聞亦何補偉哉英特大丈夫君臣嘉會今合符行看赤手扶宗社大千揑聚一蘧廬萬里南來川藞苴奔流度刃扣玄關頂門𣤩瞎金剛眼去住還同珠走盤一棒一條痕一摑一掌血不是向上機關亦非單傳妙訣佛祖見之攢眉魔外聞之膽折建立此綱宗當陽貴直截璘侍吾十年氣宇逈超絕信手斫方圓初不泥唇舌青天霹靂轟風雲會時節行看定水起波濤始信來源出處高戴角擎頭與麼來當機一拶頂門開行行勿謂無知已閫外威權善自裁手托庵門便放憨千鈞重擔要人擔寥寥坐斷孤峯頂雲衲相從晝夜參擲劍揮空不住空空輪無跡劍無鋒無鋒無跡憑誰會會得金沙墮眼中家鄉到日許誰知默默相逢絕路岐莫謂海門風浪惡干戈元是太平基踏破劍門關十方無壁落信步復南來將錯還就錯霜風刮面寒梅梢初破蕚去去又何言寧負孤雲約智悟悟自心不在一切處回首時觀瞻便是佛國土善應無私當陽有準直下承當入佛祖閫徑山大施門開長者慳貪俱破烹煎鳳髓龍團供養千箇萬箇若作佛法商量知我一狀領過有智大丈夫發心貴真實心真萬法空處處無蹤跡所謂大空王顯不思議力況復念世間來者正疲極一茶一湯功德香普令信者從茲入天童得力句不搖三寸舌父母未生前令已行摩竭直下便承當敢保猶未徹放下百不知腦門重著楔唯是過量人一拳無二說妙處如何論淺深應之於手得於心方圓不用機謀力長短休將語默尋一斧便成真活計三思始就費光陰山僧直截重重說須信真鍮不博金祖師門下直截省要不歷堦梯立地成佛學道人多不明此病在於何只為太殺現成不肯承當一味鑽頭入知見網中覓佛覓法覓玄覓妙向上向下如何若彼恰如蒼蠅墮在𥻿盤中粘手綴脚自作辛苦看他臨濟在黃檗會裏三年白日只堆堆地坐全不知佛法道理首座勉令問佛法的的大意三問三遭六十拄杖後到大愚灘頭驀自知非便道元來黃蘗佛法無多子遮般說話豈是心機意識預先安排而能致之然耶復返黃蘗蘗見來乃曰遮漢來來去去有甚了期濟曰只為老婆心切檗曰大愚老漢饒舌待來痛與一頓濟云說什麼待來即今便喫隨後便掌檗曰遮風顛漢却來遮裏捋虎鬚濟便喝參學人須得一番如此方可入作亦未為究竟從上有力量大人終不肯容易小小了却纔得遮般柄󰊉入手直是撥草瞻風覓箇咬猪狗惡手段與他做冤家眉毛廝結禁得惡拳趯喫得沒滋味大爐鞴中千煅萬煉徹底淨盡跳得出無絲毫領覽超情離見尚恐走作錮鏴人家男女安肯向平白地折合却信知先達拈一機示一境盡是脫羅籠沒窠臼曾無針鋒許與人作道理豈不綽綽然有餘裕哉先達抱道之士嚴居穴處未曾容易以一言半句急於人知日久歲深蘊藉成熟人自知之便乃裹糧躡足而就扣問生死已躬大事抑不得已略露鋒鋩何啻青天轟霹靂只要當人於聲前領略得一箇半箇擔荷得行便解據虎頭收虎尾為如來種草豈可胡亂朝呪暮呪而欲使之然耶年來此道大不振者無他蓋為人師者眼腦不正當自無見處但以名利得失居懷深怕人道他無機緣晝三夜三於古人方冊中顛倒熟念釀在第八識田中準擬學者來問貴圖口不空恰如羊屙屎纔竪起尾巴便有百千顆落地學者眼目不明如何辨白盡情深信一盲引眾盲相牽入火坑所謂打初不遇作家到底翻成骨董若是達磨兒孫決欲洞明祖翁家裏事直須一刀兩段肚裏無一絲毫繫念只就無繫念處看箇話頭六祖示明上座道不思善不思惡正恁麼時如何是明上座父母未生前本來面目但如此看來看去到詞窮理盡沒奈何處驀然看透便是一生參學事畢馬祖道即心即佛非心非佛不是心不是佛不是物與麼揭示學者恰如掘箇深坑活埋了人却向上面奠祭也德山一條白棒佛來也打祖來也打又道三十年來未曾打著箇獨脫底何曾夢見達磨未來時汗臭氣在衲僧家十二時中行住坐臥如火燒水莫誇少壯休論老成一處錯踏翻千處百處一時透如獅子王吒沙地哮吼一聲壁立萬仞豈不慶快平生當人幸有如是威光幸有如是受用不肯回頭自覷捕多是坐在他人語默裏及至終身無所成立若要易會不必泥在三條椽下但向逆順堆中攧撲不碎自覺省力便是破家散宅時節至矣蘊扶宗竪教英氣本色行脚道流不在游州獵縣觀境致過時務要與生死兩字作頭底直截荷負跳出斷常窠臼識得祖父田園落著收拾契券一一分曉不被他人侵疆犯界然後見佛殺佛見祖殺祖破盡上祖生涯都無顧藉著弊垢衣入群魔隊中靡所不為仰不愧天俯不愧人顢顢頇頇大棒打不回頭千人萬人羅籠不住一旦業緣成就被人推出向曲彔床上胡言漢語欺賢罔聖世人說不到處一一說出世人做不到處一一做出傍觀者為他面熱汗下渠只閑閑地神色儼然到者般田地亦未稱扶竪正宗意氣何況末上被邪師引入草窠裏以沙糖蜜湯甜其舌頭纔有些兒黃連氣味便自忌諱如此永為廢人學道至要別無他術須是硬靠却咬猪狗手段喫得沒滋味禁得想鉗鎚千煅萬煉胸次淨裸裸地全無佛法道理但恁麼研究如人學射久久自然中的誠不誣矣昔世尊在靈山會上百萬眾前拈起一枝花獨迦葉尊者一人破顏微笑世尊便云吾有正法眼藏涅槃妙心分付摩訶迦葉劈頭一錯直至如今代代相傳分宗列派承虛接響實謂世尊有禪道佛法可分付與人未學紛紛不本其由拋家失業竛竮辛苦奔南走北向諸方老和尚舌頭上覓禪覓道覓佛覓法將心等他分付殊不知劍去久矣方乃刻舟若是大丈夫漢皮下有血終不喫別人殘羹餿飯直下自家竪起脊梁如銀山鐵壁相似於一切善惡逆順境界中搖撼不動二六時中默默地回光返照冷眼覷捕驀然覷透父母未生已前本來面目脫體虛凝湛然常寂盡大地都盧是箇解脫門到此境界暗裏點首自肯已謂世出世間無第二人豈知正是墮在解脫深坑無生法窟又謂之黑山下恰似魂不散底死人守定老鼠三寸眼光以為究竟極則如此見解有什麼快活處若真踏著不疑之地曾經本色大爐鞴中煅煉出來如金翅擘海猛虎插翼豈有許多栖泊處白日只閑閑地要用便用信手拈來端若縣崖石裂誰能禁止之耶是故普化和尚每於街頭道明頭來明頭打暗頭來暗打四方八面來旋風打虛空來連架打臨濟令侍者搊住云總不與麼時如何化云明日大悲院裏有齋所謂如人善射箭不虛發臨濟雖則坐籌惟幄決勝千里侍者撞入重圍幾乎收身不上普化縱饒八面受敵要且無佛法身心烏巨若更忉忉定招拔舌地獄佛祖閫域衲僧巴鼻如大火聚無一針鋒許與人作道理湊泊只貴當人具逸群氣概直截荷負譬如真獅子王哮吼一聲壁立萬仞始見不孤從上爪牙也靈山拈花已前少林直指之後繩繩相繼如鏡照像毫髮無差皆是夙承願力提持遮一著子非獨與天下人抽釘拔楔至於九有四生俾令洞徹正知正見是為大丈夫成就大丈夫事神光不昧萬古徽猷只此靈鋒阿誰敢擬大凡超宗之士垂手為人等閑示一機一境快如倚天長劍相似直下取人命根了無異轍終不向平地上與人和泥合水巖頭謂一一從自己胸襟流出蓋天蓋地豈虛語哉有祖已來未甞容易以禪道佛法指示學者謂之學道捷徑只要當人去却今時向父母未生已前混沌未分之際直截擔荷如龍得水似虎靠山一切處澄澄湛湛一切處生殺自由一切處自能生風起草不著有為不坐無為如斬一綟絲一斬一切斬如染一綟絲一染一切染通上徹下全體是箇大解脫門佛法世法打成一片何處有一絲毫許外物之為障礙學道人力學而不悟者病在泥於古人言句處病在坐著勝妙境界處病在空洞無象處病在以禪道佛法居懷處病在却迷就悟處病在最初不遇善知識引入葛藤窠裏處此數病非但初機晚進有之從上大尊宿悟徹本心見徹本性自己本地風光現前大法不明亦有此病看他興化和尚為眾曰我聞前廊也喝後架也喝諸子莫盲喝亂喝直饒喝得興化上三十三天撲下來一點氣息也無待興化甦省起來向汝道未在何故我未曾向紫羅帳裏撒真珠與爾去在興化直截擔荷騎賊馬趕賊只是未得勦絕前途撞著知音分明舉似必為圓却遮話源監寺余俗門昆仲也未出父母胞胎已前雖然各不知其名字為誰便乃以法義相資如水入水及其出父母胞胎以至長成捨家出家圓頂方服出叢林入保社見善知識敦其法義分其皂白絲毫不差余業緣所鍾備員深山古寺不遠千里而來以道相聚日久歲深為左右臂勠力贊成益見法義照著厚矣予年來老景侵尋方且乞閑偶來告別曰蘿菴師伯卵塔雖成四面牆塹未就恐牛羊踐蹂於義不便欲往謁諸檀越一等圓備余嘉其法義愈堅金石故不敢留昔肅宗帝問忠國師百年後所須何物國師云為老僧造箇無縫塔帝云請師塔樣國師良久云會麼帝云不會國師云吾有侍者耽源却諳此事請詔問之國師遷化後帝詔耽源問之云相之南潭之北中有黃金充一國無影樹下合同船瑠璃殿上無知識嗄國師好箇塔樣被耽源一句釘翻却了也直得七穿八穴描也描不成畫也畫不就遂成叢林話󰊉且畢竟喚那箇作國師塔樣有般瞎漢便道即此良久處更引外道問佛世尊良久以為證據若如此何異盲人摸象要見國師塔樣遠之遠矣前途有問源監寺師伯無縫塔樣如何對他急著精彩下取一轉語有力量大丈夫出游人間自詩書由富貴致君澤民不被利名關鎖二六時中一動一靜一條脊梁過如生鐵鑄就一切世間逆順境界搖撼不動何故如此蓋為最初發一念時撞入母胎中便具正因正見煉磨純熟纔出頭來一撥便轉本地風光頓爾現前不假他求及至出生入死超然卓絕談笑說偈恰如平日終無別道理正所謂生如著衫死同脫袴信齋今日之設豈虛語也歟且如信之一字如何提掇如何受用便乃如是靈驗莫是信是道源功德母長養一切諸善根能爾耶且莫錯會要見信齋直截處切忌向紙上卜度達磨未離西竺便將一條斷貫索穿却天下人鼻孔及乎遠泛孤舟游梁歷魏見武帝笑談間不覺失却此索子便乃無頓渾身處直往嵩山九年面壁求生不得求死不得被人喚作壁觀婆羅門那知深雪中有箇不識好惡漢拾得此索返將穿却鼻孔渠無面目得見人復回熊耳峯前做許多鬼怪而今學道人不原所以將謂西來單傳心印直指人心見性成佛實有恁麼事晝三夜三󱁲却性命抵死窮究無乃錯之甚耶殊禪人質直無偽深知此索子不是口耳傳受而得之朅來深山窮谷中道聚究研要知落著分曉誠不易得回觀此山食指既多常住不給不忍坐視發心為眾持鉢余嘉其志不凡臨行欲語故書此以贈之但向紅塵逆順堆裏默默提撕驀地一齊失却歸來與汝三十拄杖行脚高士跳出荊棘林踏翻獅子窟周行無轍跡四顧絕遮攔見佛祖如生冤家聞禪道如風過樹向祖師門下尚未得其髣髴何況末上立志不堅扶籬摸壁隈隈𣯧𣯧二十四氣一時發現隨群逐隊也道撥草瞻風見善知識輕輕撥著便見魂飛膽喪若無定龍蛇眼目如何辨別豈不見雲峯悅見大愚芝首聞大家相聚喫莖韲之語便乃倒戈卸甲然後歷試諸難初無玄妙語與之商確只云佛法未怕爛却考其心肝見其壯志過如鐵橛子逐引入堂司一日坐後架桶篐爆墮地激發本地風光明見本來面目走到方丈口似磉盤知他底裏如何密庵口門窄不能為汝說歸到荊棘林中考瞎禿必為道破得之於心應之於手如珠走盤不撥自轉二六時中折旋俯仰入魔宮探虎穴上刀山攀劍樹乃是當人著著得力行履處便能以此心入紅塵堆裏逆順界中與一切人和泥合水拔楔抽釘令他不覺不知驀地見徹本心悟其本性不在內不在外不在中間人人鼻孔遼天箇箇壁立萬仞方敢稱為行脚道流若只守一機一境終日冷湫湫地打坐等箇悟來便是喪達磨正宗魔子也宜善思之向者不敢疎外輒以管見不情之語上浼台聽重蒙不鄙復有所問只據目前聊舉一二昔龐居士李都尉皆是誠心篤信自己分上有蓋天蓋地出格超量底事從上若佛若祖互相出來橫說竪說未曾說著處便乃遍扣宗師以期深徹證悟為地頭後皆得柄󰚁入手不被世間出世間法羅籠得住龐居士有偈云十方同聚會箇箇學無為此是選佛場心空及第歸李都尉道參禪須是鐵漢著手心頭便判直趣無上菩提一切是非莫管看他二賢揭示過如生鐵橛終不肯妄通消息正所謂一滴獅子乳迸散十斛驢乳也每見士大夫著意學此道極多只恐末上撞著道眼不明宗師胡說亂道將古今言句妄意穿鑿以為極則貴圖稱他會禪此是第一等大病恰如一件好物十分現成被人雕刻作千般奇怪以失其真深可憐憫若欲著實理會父母未生已前一著子到大年三十日臨行之際得力不被生死兩字攪吵須是自家回光返照向己躬脚跟下時時推勘看是什麼推來推去推到無依倚處平生機智伎倆淨盡驀然一念頓消心花發現塵劫來事盡在于今好也添一絲毫不得惡也添一絲毫不得便是從前著衣喫飯箇官人別無奇特玄妙理性可說不妨慶快平生燈下聊書大概以助真源知我罪我盡在是矣夙植般若種智英俊上士才出母胎立志挺然與時流逈絕行脚見知識決要透脫生死大事深期遠到終不肯妄自尊大求寮舍穩便四事豐饒為得計然而透脫此一事非是博聞強記智識過人而能企及亦非一味忘懷百不知百不會而能造詣十二時中行住坐臥譬如大辟罪人欵案已就平生有大機智到箇裏總用不著只待一死而已一旦押到市曹魂魄都不知落著驀被人從背後一刀兩段便是百了千當參禪做工夫無他術須是恁麼提掇方可有明悟底時節若是隨摟摗驢年也未夢見本色參學道流入叢林見知識決欲洞明生死己躬大事無非具殺人不眨眼底氣概更不思前算後𢬵其性命都無顧藉一向硬赳赳地將心就一處研究不捨晝夜驀然一覷覷透一咬咬斷通上徹下全體是箇大解脫門活鱍鱍地見佛見祖如破草鞋聞禪與道如風遏樹亦未是泊頭處在正好入大爐鞴中煅煉直教聖凡情量徹底淨盡透得金剛圈吞得栗棘蓬逗到大休大歇之場身心若枯木寒灰大棒打不回頭千人萬人羅籠不住白日只閑閑地出一言半句快如倚天長劍便能殺人亦能活人千變萬化卓卓盡超格則諸聖著眼不到萬靈瞻仰無門亦未可共語臨濟宗旨更須知有入林不動草入水不動波一著子且道如何是入林不動草入水不動波一著子問取上人人人自有一條通天活路未曾蹈著時行住坐臥如人醉酒東西不辨南北不分及乎一日踏著路頭滑脫東去也由我西去也由我終不被別人胡亂指注錯其正路所以釋迦老子末上踏著此路便道未離兜率已降王宮未出母胎度人已畢及至靈山會上百萬眾前卷舒自在縱奪臨時諸天捧花無路外道潛覷不見也不出遮條路子流落人間歲月浸久相習成風分枝列派各宗其宗主其法者不遵正路專事邪佞詭詐巧言令色誘引人家男女向草窠裏輥從劫至劫枉受輪迴其間一箇半箇驀自知非回首就有道一言之下心地開豁如杲日當空無一點雲翳何患路頭不正也前途忽有問上人如何是徑山正底路頭只對他道但辨肯心必不相賺承喻二十歲時便知自己一段大事此乃是無量劫來般若光中熏習今生出頭來便爾也又道每與尊宿往來稍稍純熟不至費力竊觀來教語意亹亹非是錯用其心也且為說箇喻子恰如被人引向大官驛路上合眼也日行千萬里都無疑慮但不曾撞著箇惡手段從面前劄箇硬塞後面驅重兵趕逐直是上天無路入地無門求生不得求死不得平生學得機智到遮裏一點也用不著果夙有力量抖擻精神驀地拶得一路通四方八面活鱍鱍地千人萬人羅籠不住恁時方有自由自在分終日在聲色中出沒聲色不能染污世出世間如蓮花不著水豈不慶快平生若只管向他人口頭取辨方策中尋要契合心田縱饒參到彌勒下生也不能得悟也不能得安樂何故蓋起心動念便被情識欃先為累也所以二祖參初祖種種說心說性祖乃示一偈云外息諸緣內心無喘心如牆壁可以入道初無奇異語似之外息諸緣內心無喘且置之勿論作麼生說箇心如牆壁可以入道遮裏疑不破只在遮裏疑古者道大疑之下必有大悟誠不誣也一人發真歸元十方虛空𡎺著磕著便乃以四大為正體以生死為妙用以壽齡修短為游戲之場以畢盡寂滅為歸根得趣遂以火炬劃一劃云盡從遮裏流出南上座急諦聽莫遲疑斫却那邊無影樹却來火裏倒抽枝遮些骨頭磽磽誵誵奇奇怪怪他人住處不肯住他人愛處不肯愛每來室中丁字著脚上門上戶却似少他禪債而今罷戰不征別是一般光彩隆浴主隆浴主且道是什麼光彩多子塔前香雲靉靉釋迦如來滅度之後其徒未免囿於名相至達磨西來不立文字直指人心見性成佛而人始知佛之所以為佛也六傳而至大鑑五宗而得臨濟而佛之道益光明盛大而不可掩矣臨濟之宗直截根源不涉階級全機大用棒喝齊施或者喜其路之捷而得之速也然未免承虛接響錯認話頭撥無因果生大我慢却墮邪見了不覺知自非有明眼宗師見處分明行處穩實則何以倒用橫拈得大總持爐鞴後學皆成法器耶近世卓然傑出了此事者則天童密菴師也密菴得法於應菴華華得法於虎丘隆隆得法於圓悟勤蓋臨濟之正宗叢林之巨擘也師諱感傑俗姓鄭福州福清人密菴其自號也母甞夢靈山老僧入其舍已而生師自幼頴悟不凡每厭塵染欲求出世間法及受戒為僧不憚遊行遍參知識初謁應庵孤硬難入屬遭呵咄心不退轉久而相契遂蒙印可自此道價益喧人天推出其分坐而說法則見於吳門之萬壽四明之天童其正坐而說法則見於三衢之烏巨之祥符金陵之蔣山無錫之華藏所至之處舉揚宗旨露裸裸活鱍鱍七縱八橫無少罣礙然十二時中步步皆踏實地雖不待修證而修證未甞忘雖不假精進而精進未甞怠滴水滴凍照瑩明徹遂使天下衲子響合雲臻相遇諸途則曰何不禮師去文彩既彰聲名上達淳熙四年有旨住徑山召對選德殿問佛法大要開堂靈隱又遣中使降香道俗觀者如堵七年自徑山遷靈隱上親灑宸翰詢以法要又遣侍臣以圓覺經中四病為問師皆以實語對恩遇甚寵十一年歸老于天童十三年六月忽示微疾十二日趺坐而逝年六十有九臘五十有二葬于寺之東師應機接物威儀峻整晝則危坐正襟以表眾視夜則巡堂剔炬以警眾昏純白之行終老不移堅固之身至死不壞所遺齒髮多生舍利人以為異云約齋居士張鎡常參學於師師亡復經紀其後事其他嗣法者數十輩而了悟崇岳尤傑然者也邲効官中都與師相見或道話終日亹亹忘倦別去數以書相聞臨寂又以書為別既葬參學弟子慧光以塔銘為請辭之請益堅乃為之銘曰曹溪一滴源深流長至于臨濟其道益張如擊石火如閃電光不離當處覿面承當猗歟傑公直造其堂行解相應非斷非常一音演暢七坐道場眾生病惱我為醫王眾生沈溺我為舟航坐斷報化不涉周章聞者見者踊躍騰驤疑情頓釋如葉殞霜宗風不墜繄師棟梁名滿天下若為蓋藏作奇特會空費商量此一轉語為師舉揚
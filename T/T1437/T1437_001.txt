大德尼僧聽冬時一月過少一夜餘有一夜三月在老死至近佛法欲滅諸大德為得道故一心勤精進所以者何諸佛一心勤精進故得阿耨多羅三藐三菩提何況餘善道法未受具足者已出僧今和合先作何事諸大德不來諸比丘尼說欲及清淨合十指爪掌供養釋師子我今欲說戒僧當一心聽乃至小罪中心應大怖畏有罪一心悔後更莫復犯心馬馳惡道放逸難禁制佛說切戒行亦如利轡勒佛口說教誡善者能信受是人馬調順能破煩惱軍若不受教勅亦不愛樂戒是人馬不調沒在煩惱軍若人守護戒如犛牛愛尾繫心不放逸亦如猴著鎖日夜常精進求實智慧故是人佛法中能得清淨命大德尼僧聽今十五日布薩說波羅提木叉若僧時到僧忍聽僧一心作布薩說波羅提木叉如是白諸大德今共作布薩說波羅提木叉僧一心善聽有罪者發露無罪者默然默然故當知諸大德清淨如一一比丘尼問答是比丘尼眾中三唱亦如是若有比丘尼如是比丘尼眾中第三唱憶有罪不發露得故妄語罪諸大德故妄語罪佛說遮道法比丘尼於此中欲求清淨憶有罪應發露發露則安隱不發露罪益深諸大德已說波羅提木叉序今問諸大德是中清淨不第二第三亦如是問是中清淨不諸大德是中清淨默然故是事如是持諸大德是八波羅夷法半月半月波羅提木叉中說若比丘尼同入比丘尼學法不捨戒戒羸不出行婬法乃至共畜生是比丘尼犯波羅夷不應共住若比丘尼若聚落若空地不與取名盜物如不與物取故若王若王等若捉若殺若縛若擯若輸金罪若言汝小兒汝賊汝癡如是相不與物取是比丘尼犯波羅夷不應共住若比丘尼若人若似人故自手奪命若持刀與若教死若讚死作是言人用惡活為死勝生隨彼心樂死種種因緣教死讚死是人因是事死是比丘尼犯波羅夷不應共住若比丘尼不知不見空無過人法自言我如是知如是見是比丘尼後時若問若不問貪利養故不知言知不見言見空誑妄語除增上慢是比丘尼犯波羅夷不應共住若比丘尼有漏心聽漏心男子髮際已下至膝腕已上却衣順摩逆摩牽推按搯抱上抱下是比丘尼犯波羅夷不應共住若比丘尼有漏心聽漏心男子捉手捉衣共立共語共期入屏覆處待男子來與身如白衣女以此八事示貪著相是比丘尼犯波羅夷不應共住若比丘尼知比丘尼犯重罪覆藏乃至一夜是比丘尼知彼比丘尼若退若住若滅若去後作是言我亦先知是比丘尼犯如是如是罪但不欲自舉不欲向僧說或有人言云何妹自污其姊是比丘尼犯波羅夷不應共住若比丘尼知是比丘一心和合僧如法作不見擯獨一無二無伴無侶不休不息便往隨順諸比丘尼應如是諫是比丘尼是比丘一心和合僧如法作不見擯獨一無二無伴無侶不休不息汝莫隨順是比丘諸比丘尼如是諫時堅持是事不捨者諸比丘尼應第二第三諫令捨是事故第二第三諫時若捨是事善若不捨者是比丘尼犯波羅夷不應共住諸大德已說八波羅夷法若比丘尼犯一一法是比丘尼不得共住不得共事如前後亦如是是比丘尼犯波羅夷不應共住今問諸大德是中清淨不第二第三亦如是問是中清淨不諸大德是中清淨默然故是事如是持諸大德是十七僧伽婆尸沙法半月半月波羅提木叉中說若比丘尼行媒法若持男意語女持女意語男若為婦事若私通事乃至一會時是法初犯僧伽婆尸沙可悔過若比丘尼惡瞋故以無根波羅夷法謗無波羅夷比丘尼欲破彼梵行是比丘尼後時若問若不問知是事無根是比丘尼住瞋故作是語者是法初犯僧伽婆尸沙可悔過若比丘尼惡瞋故異分中取片若似片事以波羅夷法謗欲破彼比丘尼梵行是比丘尼後時若問若不問知是片似片事是比丘尼住瞋故作是語者是法初犯僧伽婆尸沙可悔過若比丘尼有漏心從漏心男子自手取食是法初犯僧伽婆尸沙可悔過若比丘尼語比丘尼言若汝無漏心從漏心男子自手取食噉若隨意用於汝何所能是法初犯僧伽婆尸沙可悔過若比丘尼若夜若晝若異聚落若異界若度水彼岸一身獨宿是法初犯僧伽婆尸沙可悔過若比丘尼恃勢言人者是法初犯僧伽婆尸沙可悔過若比丘尼知賊女決斷應死眾人皆知王及主不聽便作弟子是法初犯僧伽婆尸沙可悔過若比丘尼知比丘尼和合僧如法作不見擯不問比丘尼僧亦不取欲便出界外與解擯者是法初犯僧伽婆尸沙可悔過若比丘尼欲破和合僧懃方便受持破僧事諸比丘尼應如是諫汝莫破和合僧懃方便受持破僧事當與僧和合僧和合者歡喜無諍一心一學如水乳合得安樂住汝當捨是求破僧事諸比丘尼如是諫時堅持是事不捨者當再三諫令捨是事再三諫時捨者善不捨者是法至三犯僧伽婆尸沙可悔過若比丘尼求破和合僧有餘同意相助比丘尼若一若二若多語諸比丘尼言汝是事中莫說是比丘尼何以故是比丘尼說法說律不說非法不說非律是比丘尼所說皆是我等所欲是知說非不知說是比丘尼所說皆是我等所欲樂忍諸比丘尼應如是諫是相助比丘尼汝莫作是語是比丘尼說法說律不說非法不說非律是比丘尼所說皆是我等所欲是知說非不知說是比丘尼所說皆是我等所欲樂忍汝莫相助求破僧事當助和合僧僧和合者歡喜無諍一心一學如水乳合得安樂住諸比丘尼如是諫時堅持是事不捨者諸比丘尼當再三諫令捨是事故再三諫時捨者善不捨者是法至三犯僧伽婆尸沙可悔過若比丘尼隨所依止聚落作惡行污他家皆見皆聞皆知諸比丘尼應如是言汝等作惡行污他家皆見皆聞皆知汝等出去不應住此是比丘尼語諸比丘尼言諸比丘尼隨愛隨瞋隨怖隨癡行何以故有如是同罪比丘尼有驅者有不驅者諸比丘尼語是比丘尼汝莫作是語諸比丘尼隨愛隨瞋隨怖隨癡行何以故諸比丘尼不隨愛瞋怖癡行汝等作惡行污他家皆見聞知汝當捨是隨愛瞋怖癡語汝等出去不應住此如是諫時不捨是事者當再三諫令捨是事故再三諫時捨者善不捨者僧伽婆尸沙可悔過有比丘尼惡性戾語諸比丘尼說如法如律如戒經中事是比丘尼戾語不受語諸比丘尼言汝莫語我好惡我亦不語汝好惡諸比丘尼應如是言諸比丘尼說如法如律如戒經中事汝莫戾語當隨順語諸比丘尼當為汝說如法如律汝亦當為諸比丘尼說如法如律何以故如是者諸如來眾得增長利益以共語相教共罪中出故汝當捨是戾語事諸比丘尼如是諫時堅持是事不捨者諸比丘尼當再三諫令捨是事故再三諫時捨者善不捨者僧伽婆尸沙可悔過若比丘尼共比丘尼鬪諍時作是言我捨佛捨法捨僧捨戒非但沙門釋子知道更有餘沙門婆羅門有慚愧善好樂持戒者我當從彼修梵行諸比丘尼應諫是比丘尼言汝莫共諸比丘尼鬪諍時作是言我捨佛捨法捨僧捨戒非但沙門釋子知道更有餘沙門婆羅門有慚愧善好樂持戒者我當從彼修梵行汝應佛法中樂修梵行當捨離自不樂心諸比丘尼如是諫時堅持是事不捨者當再三諫令捨是事故再三諫時捨者善不捨者僧伽婆尸沙可悔過若比丘尼共比丘尼鬪諍時作是言比丘尼僧隨愛行隨瞋行隨怖行隨癡行諸比丘尼應如是諫汝莫共諸比丘尼鬪諍時作是言比丘尼僧隨愛行隨瞋行隨怖行隨癡行何以故比丘尼僧不隨愛瞋怖癡行汝當捨是隨愛瞋怖癡語諸比丘尼如是諫時堅持是事不捨者諸比丘尼應再三諫令捨是事故再三諫時捨者善不捨者僧伽婆尸沙可悔過若二比丘尼同心共作惡業有惡名聲惱比丘尼僧互相覆罪諸比丘尼應如是諫汝等莫同心共作惡業有惡名聲惱比丘尼僧互相覆罪汝等各別離行別離行者增長佛法汝等捨是隨順惡行諸比丘尼如是諫時堅持是事不捨者應再三諫令捨是事故再三諫時捨者善不捨者僧伽婆尸沙可悔過若比丘尼教二比丘尼言汝莫別離行當同心行別離行者不得增長若同心行者便得增長比丘尼僧中亦有如汝等者僧以瞋故教汝別離行諸比丘尼應如是諫汝莫教二比丘尼作是言汝等莫別離行當同心行別離行者不得增長佛法同心行者便得增長眾中亦有如汝等者僧以瞋故教汝別離行汝當捨是勸邪行事諸比丘尼如是諫時堅持是事不捨者當再三諫令捨是事故再三諫時捨者善不捨者僧伽婆尸沙可悔過諸大德已說十七僧伽婆尸沙法九初罪八乃至三諫若比丘尼隨犯一一罪應二部僧中半月行摩那埵可二部僧意二部僧各二十眾應出是比丘尼罪若二部眾中若少一人是比丘尼罪不名為出二部僧可呵是法應爾今問諸大德是中清淨不第二第三亦如是問是中清淨不諸大德是中清淨默然故是事如是持諸大德是三十尼薩耆波夜提法半月半月波羅提木叉中說若比丘尼衣竟已捨迦絺那衣畜長衣得至十日過是畜者尼薩耆波夜提若比丘尼衣竟已捨迦絺那衣五衣中若離一一衣乃至一宿尼薩耆波夜提除僧羯磨若比丘尼衣竟已捨迦絺那衣若得非時衣是比丘尼須者當自手取速作受持若足者善若不足者更望得衣令具足故停是衣乃至一月過是停者尼薩耆波夜提若比丘尼從非親里居士居士婦乞衣得衣者尼薩耆波夜提除因緣因緣者奪衣失衣燒衣漂衣是名因緣若比丘尼奪衣失衣燒衣漂衣時從非親里居士居士婦乞衣自恣多與衣是比丘尼應取上下衣過是取者尼薩耆波夜提若為比丘尼故非親里居士居士婦辦衣直作是言我以是衣直買如是衣與某比丘尼是比丘尼先不自恣請便往居士居士婦所作同意言汝為我辦如是衣直買如是如是衣與我為好故若得衣者尼薩耆波夜提若為比丘尼二非親里居士居士婦各辦衣直作是言我以是衣直各買如是衣與某比丘尼是比丘尼先不自恣請便往居士居士婦所作同意言汝等各辦衣直合作一衣與我為好故若得衣者尼薩耆波夜提若為比丘尼故若王王臣若婆羅門居士遣使送衣直是使到比丘尼所言大德某送此衣直汝當受取比丘尼應言我比丘尼法不應受衣直若須衣時得淨衣者當自手受速作衣持使語比丘尼言大德有執事人能為比丘尼執事不是比丘尼應示執事人若僧園民若優婆塞此人能為比丘尼執事是使往執事人所言汝取是衣直作如是衣與某比丘尼是比丘尼須衣時來汝當與衣是使語已還報比丘尼我已語竟大德須衣時便往取當與汝衣是比丘尼往執事所索衣作是言我須衣至再三反亦如是索得衣者善不得者四反乃至六反往執事人前默然立若四反乃至六反默然立得衣者善若不得衣過是求得衣者尼薩耆波夜提若不得衣隨送衣直來處若自往若遣使語汝所送衣直我不得汝自知物莫使失是事應爾若比丘尼自手取寶若使人取尼薩耆波夜提若比丘尼種種用寶者尼薩耆波夜提若比丘尼種種販賣者尼薩耆波夜提若比丘尼所用鉢破減五綴更乞新鉢為好故尼薩耆波夜提是鉢應比丘尼僧中捨眾中最下鉢應與是比丘尼如是教言汝比丘尼畜是鉢乃至破是事應爾若比丘尼自乞縷使非親里織師織尼薩耆波夜提若為比丘尼故非親里居士居士婦使織師為織衣是比丘尼先不請便往語織師言汝知不是衣為我故織汝好織極好織廣織淨潔織我當多少益汝是比丘尼若自語若使人語後時若與食若與食直為好故得衣者尼薩耆波夜提若比丘尼與比丘尼衣後瞋恚嫌恨若自奪若使人奪還我衣來不與汝得衣者尼薩耆波夜提若比丘尼十日未至自恣有急施衣應受比丘尼須是衣者當自手取乃至衣時畜過是畜者尼薩耆波夜提若比丘尼知物向僧自求向己者尼薩耆波夜提若比丘尼病聽服四種含消藥酥油蜜石蜜共宿至七日得服過是服者尼薩耆波夜提若比丘尼畜長鉢乃至一夜過是畜者尼薩耆波夜提若比丘尼時衣作非時衣分者尼薩耆波夜提若比丘尼非時衣作時衣分者尼薩耆波夜提若比丘尼共比丘尼貿衣後到比丘尼所作是言我還汝衣汝還我衣得衣者尼薩耆波夜提若為比丘尼故眾多非親里居士居士婦各各辦衣直作是言我等以是衣直各買如是衣與某比丘尼是比丘尼先不請後到眾多居士居士婦所作是言汝等以是衣直共買如是一衣與我為好故得是衣者尼薩耆波夜提若比丘尼自為乞金銀尼薩耆波夜提若比丘尼乞是已更索餘者尼薩耆波夜提若比丘尼為僧是事乞作餘事用尼薩耆波夜提若比丘尼自為是事乞作餘事用尼薩耆波夜提若比丘尼為多人是事乞作餘事用尼薩耆波夜提若比丘尼乞重衣應乞四錢直衣過是乞尼薩耆波夜提若比丘尼乞輕衣應乞二錢半直衣過是乞尼薩耆波夜提諸大德已說三十尼薩耆波夜提法今問諸大德是中清淨不第二第三亦如是問是中清淨不諸大德是中清淨默然故是事如是持諸大德是百七十八波夜提法半月半月波羅提木叉中說若比丘尼故妄語波夜提若比丘尼形相比丘尼波夜提若比丘尼兩舌者波夜提若比丘尼僧如法斷諍竟還更發起波夜提若比丘尼以句法教未受具戒人者波夜提若比丘尼實有過人法向未受具戒人說波夜提若比丘尼知比丘尼有惡罪向未受具戒人說波夜提除僧羯磨若比丘尼先自勸與後作是言諸比丘尼隨親厚迴僧物與波夜提若比丘尼說戒時作是言何用是雜碎戒為半月說時令諸比丘尼疑悔惱熱愁憂不樂生反戒心作是輕呵戒者波夜提若比丘尼斫伐鬼村種子村波夜提若比丘尼瞋譏僧所差人波夜提若比丘尼用異事默然惱他波夜提若比丘尼露地敷僧臥具麁細繩床被褥若使人敷是中坐臥去時不自舉不教人舉波夜提若比丘尼比丘尼房中敷僧臥具若使人敷是中坐臥去時不自舉不教人舉波夜提若比丘尼比丘尼房中瞋恨不喜便自牽出若使人牽癡人遠去不應住此波夜提除因緣若比丘尼比丘尼房中知他先敷臥具後來強敷若使人敷不樂者自當出去波夜提除因緣若比丘尼比丘尼房閣中尖脚坐床若臥床用力坐臥波夜提若比丘尼知水有蟲自用澆草和泥若使人用波夜提若比丘尼獨與一比丘屏覆處坐波夜提若比丘尼不病住福德舍過一食者波夜提若比丘尼往白衣家自恣請多與餅󰉓諸比丘尼須者應二三鉢取過是取者波夜提二三鉢取已出外與餘比丘尼共分是法應爾若比丘尼別眾食波夜提除因緣因緣者病時作衣時道行時船行時大眾集時沙門請時若比丘尼非時噉食波夜提若比丘尼舉殘宿食食者波夜提若比丘尼不受食著口中波夜提除水及楊枝若比丘尼知水有蟲取用波夜提若比丘尼有食家中強坐波夜提若比丘尼食家中獨與一男子舍內強坐波夜提若比丘尼裸形外道若出家男出家女自手與食波夜提若比丘尼故往看軍發行波夜提除因緣若比丘尼有因緣往軍中宿過二夜波夜提若比丘尼二夜軍中宿時往看軍陣器仗牙旗幡幢兩陣合戰波夜提若比丘尼瞋打比丘尼波夜提若比丘尼瞋舉手向比丘尼波夜提若比丘尼知比丘尼犯僧殘罪覆藏乃至一夜波夜提若比丘尼語餘比丘尼來共到諸家是比丘尼不教與食便作是言汝去與汝共坐共語不樂我獨坐獨語樂欲惱彼故以是因緣無異波夜提若比丘尼無病露地燃火若草木牛糞木皮糞掃若自燃若使人燃波夜提若比丘尼如法僧事與欲竟後悔言我不應與波夜提若比丘尼與未受具戒人同室宿過二夜波夜提若比丘尼作是語我如是知佛法義行障道法不能障道諸比丘尼應如是諫汝莫作是語我知佛法義行障道法不能障道汝莫謗佛謗佛者不善佛不作是語佛種種因緣說障道法能障道汝當捨是惡邪見諸比丘尼如是諫時堅持不捨者當再三諫令捨是事再三諫時捨者善不捨者波夜提若比丘尼知比丘尼作如是語不如法悔不捨惡邪如法擯出便與共事共住共同室宿波夜提若有沙彌尼作是語我知佛法義行婬欲不能障道諸比丘尼應如是教言汝莫作是語我知佛法義行婬欲不能障道汝莫謗佛謗佛者不善佛不作是語佛種種因緣說婬欲能障道法汝當捨是惡邪見諸比丘尼如是教時堅持是事不捨者當再三教令捨是事再三教時捨者善不捨者諸比丘尼應如是語汝沙彌尼從今不應言佛是我師亦不應隨諸比丘尼後行餘沙彌尼得共比丘尼同房再宿汝今不得癡人滅去不應住此若比丘尼知是滅擯沙彌尼便畜經恤共事共宿波夜提若比丘尼若寶似寶自捉教人捉波夜提除因緣因緣者若寶似寶在僧坊內若住處內如是心取主來當還是事應爾若比丘尼得新衣應三種色中隨用一一種壞是衣色若青若泥若木蘭若比丘尼不以三種壞色著新衣波夜提若比丘尼減半月浴波夜提除因緣因緣者春殘一月半夏初一月是二月半大熱時病時風時雨時作時行時是名因緣若比丘尼故奪畜生命波夜提若比丘尼故令比丘尼疑悔使須臾時心不安隱以是因緣無異波夜提若比丘尼以指擊攊他波夜提若比丘尼水中戲波夜提若比丘尼與男子同室宿波夜提若比丘尼自恐怖比丘尼若使他恐怖乃至戲笑波夜提若比丘尼自藏比丘尼衣鉢戶鉤革屣鍼筒種種隨法物若使他藏乃至戲笑波夜提若比丘尼與比丘比丘尼式叉摩尼沙彌沙彌尼衣他不還便強脫取波夜提若比丘尼以無根僧伽婆尸沙法謗比丘尼波夜提若比丘尼與男子共期同道行至一聚落波夜提若比丘尼與賊共期同道行乃至一聚落波夜提若比丘尼自手掘地若教他掘作是言汝掘是處波夜提若比丘尼受四月自恣請過是受者波夜提除常請數數請別請若比丘尼說戒時作是言我不受學是戒先當問餘比丘持修多羅持毘尼持摩多羅伽者波夜提若比丘尼欲知是法者應從此戒中學當問餘比丘持修多羅持毘尼持摩多羅伽者應如是問是語云何是事應爾若比丘尼共比丘尼鬪諍已盜往立聽彼比丘尼所說我當憶持波夜提若比丘尼僧斷事時默然起去波夜提若比丘尼不恭敬者波夜提若比丘尼飲酒者波夜提若比丘尼非時入聚落不白餘比丘尼波夜提除急因緣若比丘尼許他請僧中前中後行至餘家波夜提若比丘尼入灌頂剎利王家夜未過未藏寶若過門闑及闑處波夜提除急因緣若比丘尼說戒時作是言我今始知是事入戒經中半月次來所說諸比丘尼知是比丘尼先曾再三聞說此戒何況復過是比丘尼非以不知故得脫隨所犯事應令如法悔過應呵令厭汝失無利是惡不善汝說戒時不尊重戒不一心聽以是事故波夜提若比丘尼用骨牙齒角作鍼筒波夜提若比丘尼欲作床者當應量作足高八指除入梐過是作者波夜提若比丘尼自以兜羅貯臥具若使人貯波夜提若比丘尼如佛衣量作衣若過作波夜提佛衣量者長佛九磔手廣六磔手是佛衣量若比丘尼噉生熟蒜波夜提若比丘尼剃大小便處毛波夜提若比丘尼洗時以指刺女根中過二指節波夜提若比丘尼以掌拍女根者波夜提若比丘尼煮生物作食波夜提若比丘尼比丘食時在前立待波夜提若比丘尼以屎尿擲牆外波夜提若比丘尼棄屎尿著生草上波夜提若比丘尼獨與一比丘屏處共立共語波夜提若比丘尼獨與一比丘露地共立共語波夜提若比丘尼獨與一白衣男子屏處共立共語波夜提若比丘尼獨與一白衣男子露地共立共語波夜提若比丘尼闇中無燈與男子共立共坐波夜提若比丘尼作男根著女根中波夜提若比丘尼語比丘尼言善女來共我房住後瞋不喜若自牽出若使人牽出作是言汝遠滅去莫此中住以是因緣無異波夜提若二比丘尼共一床臥波夜提若二比丘尼共一敷具臥波夜提若二比丘尼共一衣覆臥波夜提若比丘尼入白衣舍獨與一比丘共立共語竊語遣共行比丘尼求閑便故波夜提若比丘尼入白衣舍獨與一白衣男子共立共語竊語遣共行比丘尼欲獨語波夜提若比丘尼共比丘尼鬪諍相瞋自打身啼者波夜提若比丘尼共比丘尼鬪諍時作法呪泥梨呪波夜提若比丘尼不審諦看物便嫌恨波夜提若比丘尼夏中無因緣遊行他國波夜提若比丘尼自恣竟不遊行餘處一宿波夜提若比丘尼國內疑處畏處遊行波夜提若比丘尼國外疑處畏處遊行波夜提若比丘尼故往看畫舍波夜提若比丘尼先住惱後住者波夜提若比丘尼後住惱先住者波夜提若比丘尼共活比丘尼病不供給波夜提若比丘尼見比丘來不起波夜提若比丘尼不問比丘輒坐者波夜提若比丘尼不問主人便敷臥具若使人敷波夜提若比丘尼不滿十二歲畜眾者波夜提若比丘尼滿十二歲未作畜眾羯磨畜眾者波夜提若比丘尼畜未滿十二歲已嫁女為眾波夜提若比丘尼滿十二歲已嫁女不作屬和上尼羯磨畜為眾波夜提若比丘尼僧與止羯磨復畜眾者波夜提若比丘尼弟子不二歲學六法畜為眾者波夜提若比丘尼弟子二歲學六法未作屬和上尼羯磨畜為眾波夜提若比丘尼受大戒已不二歲隨和上尼波夜提若比丘尼畜弟子不與財法波夜提若比丘尼畜婬女為眾不遠本處五六由旬波夜提若比丘尼畜未滿二十歲童女為眾波夜提若比丘尼滿二十歲童女未作屬和上尼羯磨畜為眾波夜提若比丘尼畜孝女為眾波夜提若比丘尼畜將男女自隨女人為眾波夜提若比丘尼畜惡性女人為眾波夜提若比丘尼滿二十歲童女不二歲學六法畜為眾波夜提若比丘尼滿二十歲童女二歲學六法不作屬和上尼羯磨畜為眾波夜提若比丘尼作是言汝與我衣鉢戶鉤時藥時分藥七日藥盡形藥我當度汝波夜提若比丘尼女人夫主不聽畜為眾波夜提若比丘尼語他言汝二歲學六法後當畜汝若不畜者波夜提若比丘尼歲歲度弟子者波夜提若比丘尼宿作乞屬和上尼羯磨畜為眾者波夜提若比丘尼作浴衣者當應量作量者長五修伽陀磔手廣二磔手半過是作者波夜提若比丘尼數數易衣服波夜提若比丘尼作衣極久乃至五夜過是成者波夜提若比丘尼五夜不看五衣波夜提若比丘尼以衣與白衣波夜提若比丘尼月病休止浣病衣已淨不起去波夜提若比丘尼遮與僧衣波夜提若比丘尼所望得衣弱而受迦絺那衣波夜提若比丘尼僧捨迦絺那衣時不隨者波夜提若比丘尼僧分衣時不隨者波夜提若比丘尼僧斷事時不隨順者波夜提若比丘尼不以房舍囑他至聚落中波夜提若比丘尼讀誦種種呪術波夜提若比丘尼教白衣讀誦種種呪術波夜提若比丘尼與白衣作波夜提若比丘尼坐白衣床不還付主便去波夜提若比丘尼不問主人坐他床上波夜提若比丘尼無病乘乘波夜提若比丘尼紡績波夜提若比丘尼著腰絡波夜提若比丘尼捉蓋入白衣舍波夜提若比丘尼離有比丘住處安居波夜提若比丘尼安居竟不二部僧中求三事自恣說見聞疑波夜提若比丘尼半月不往僧中求教誡波夜提若比丘尼無病不往受教誡波夜提若比丘尼有比丘住處外門不問便入波夜提若比丘尼喑嗌向比丘波夜提若比丘尼共比丘尼鬪諍惡口恐怖他言某王大臣鬪將是我知識當以彼力治汝波夜提若比丘尼護惜他家波夜提若比丘尼受請都不食者波夜提若比丘尼比丘不聽便問經律阿毘曇波夜提若比丘尼裸形露地洗浴波夜提若比丘尼著白衣嚴身具波夜提若比丘尼故往觀聽歌舞伎樂莊嚴妓兒波夜提若比丘尼有瘡使男子解繫波夜提若比丘尼與男子共行說俗事波夜提若比丘尼以塗香胡麻滓屑揩身波夜提若比丘尼使他以塗香胡麻滓屑揩身波夜提若比丘尼著頭光波夜提若比丘尼不語餘比丘尼出遠門去波夜提若比丘尼以刷刷頭波夜提若比丘尼使他刷頭波夜提若比丘尼以梳梳頭波夜提若比丘尼使他梳頭波夜提若比丘尼編頭波夜提若比丘尼使他編頭波夜提若比丘尼生草上大小便波夜提若比丘尼故出精除夢中波夜提若比丘尼飲精波夜提若比丘尼男子洗處浴波夜提若比丘尼在門中立波夜提諸大德已說百七十八波夜提法今問諸大德是中清淨不第二第三亦如是問諸大德是中清淨默然故是事如是持諸大德是八波羅提提舍尼法半月半月波羅提木叉中說若比丘尼無病自為索乳是比丘尼應向餘比丘尼說罪我墮可呵法不是是說罪法我今說罪悔過是初波羅提提舍尼法若比丘尼無病自為索酪生酥熟酥油魚肉脯是比丘尼應向餘比丘尼說罪我墮可呵法不是是說罪法我今說罪悔過是名八波羅提提舍尼法諸大德已說八波羅提提舍尼法今問諸大德是中清淨不第二第三亦如是問是中清淨不諸大德是中清淨默然故是事如是持諸大德是眾學法半月半月波羅提木叉中說不高著泥洹僧應當學不下著泥洹僧應當學不參差著泥洹僧應當學不如釘頭著泥洹僧應當學不如象鼻著泥洹僧應當學不如多羅葉著泥洹僧應當學不如󰉓團著泥洹僧應當學不細襵著泥洹僧應當學不著耳泥洹僧應當學不併襵兩邊著泥洹僧應當學不著細縷泥洹僧應當學周齊著泥洹僧應當學不高披衣應當學不下披衣應當學不參差披衣應當學周齊披衣應當學好覆身入白衣舍應當學好覆身白衣舍坐應當學善攝身入白衣舍應當學善攝身白衣舍坐應當學不高視入白衣舍應當學不高視白衣舍坐應當學不呵供養入白衣舍應當學不呵供養白衣舍坐應當學靜默入白衣舍應當學靜默白衣舍坐應當學不蹲行入白衣舍應當學不蹲行白衣舍坐應當學不覆頭入白衣舍應當學不覆頭白衣舍坐應當學不襆頭入白衣舍應當學不襆頭白衣舍坐應當學不肘隱人肩入白衣舍應當學不肘隱人肩白衣舍坐應當學不叉腰入白衣舍應當學不叉腰白衣舍坐應當學不左右反抄衣入白衣舍應當學不左右反抄衣白衣舍坐應當學不偏抄衣入白衣舍應當學不偏抄衣白衣舍坐應當學不以衣覆右肩全舉左肩上入白衣舍應當學不以衣覆右肩全舉左肩上白衣舍坐應當學不掉臂入白衣舍應當學不掉臂白衣舍坐應當學不搖肩入白衣舍應當學不搖肩白衣舍坐應當學不搖頭入白衣舍應當學不搖頭白衣舍坐應當學不搖身入白衣舍應當學不搖身白衣舍坐應當學不携手入白衣舍應當學不携手白衣舍坐應當學不翹一脚入白衣舍應當學不翹一脚白衣舍坐應當學不累脚入白衣舍應當學不累脚白衣舍坐應當學不掌扶頰白衣舍坐為白衣笑故應當學一心受飯應當學一心受羹應當學不溢鉢受飯食應當學羹飯等食應當學不刳飯如井食應當學不摶飯食應當學不大摶飯食應當學不手把食應當學不張口待飯食應當學不含食語應當學不齧半食應當學不吸食作聲食應當學不嚼食作聲食應當學不味咽食食應當學不吐舌食應當學不縮鼻食應當學不舐手食應當學不膩手受食器應當學不振手食應當學不指捫鉢食應當學不病不得為身索若飯若羹應當學不得以飯覆羹更望得應當學不呵相看比坐鉢應當學端視鉢食應當學次第食盡應當學不應洗食鉢水棄白衣舍內除語檀越應當學騎乘人不應為說法除病應當學人在前比丘尼在後不應為說法除病應當學人在道中比丘尼在道外不應為說法除病應當學人坐比丘尼立不應為說法除病應當學人在高處比丘尼在下處不應為說法除病應當學人臥比丘尼坐不應為說法除病應當學人覆頭不應為說法除病應當學人襆頭不應為說法除病應當學肘隱人不應為說法除病應當學人叉腰不應為說法除病應當學人左右反抄衣不應為說法除病應當學人偏抄衣不應為說法除病應當學以衣覆右肩全舉左肩上不應為說法除病應當學人著革屣不應為說法除病應當學人著屐不應為說法除病應當學人捉杖不應為說法除病應當學人捉蓋不應為說法除病應當學人捉刀不應為說法除病應當學人捉弓箭種種器仗不應為說法除病應當學不應生草上涕唾除病應當學不應淨用水中大小便涕唾除病應當學不應立大小便除病應當學樹過人不應上除大因緣應當學諸大德已說眾學法今問諸大德是中清淨不第二第三亦如是問是中清淨不諸大德是中清淨默然故是事如是持諸大德是七滅諍法半月半月波羅提木叉中說應與現前毘尼人當與現前毘尼應與憶念毘尼人當與憶念毘尼應與不癡毘尼人當與不癡毘尼應與自言治人當與自言治應與覓罪相人當與覓罪相應與多覓罪人當與多覓罪種種僧中諍事生如草布地除滅應當學諸大德已說七滅諍法今問諸大德是中清淨不第二第三亦如是問是中清淨不諸大德是中清淨默然故是事如是持諸大德已說戒序已說八波羅夷法已說十七僧伽婆尸沙法已說三十尼薩耆波夜提法已說百七十八波夜提法已說八波羅提提舍尼法已說眾學法已說七滅諍法是事入佛經中半月半月戒經中說及餘隨道戒法是中諸大德一心歡喜不諍一學一道和合如水乳合安樂行如是應當學毘婆尸佛如來無所著等正覺為六百二十萬比丘前後圍繞說是戒經忍辱第一道涅槃佛稱最出家惱他人不名為沙門式佛如來無所著等正覺為八十萬比丘前後圍繞說是戒經譬如明眼人能避嶮惡道世有聰明人能遠離諸惡隨葉佛如來無所著等正覺為十萬比丘前後圍繞說是戒經不惱不說過如戒所說行飯食知節量常樂在閑處心淨樂精進是名諸佛教拘樓孫佛如來無所著等正覺為四萬比丘前後圍繞說是戒經譬如蜂採花不壞色與香但取其味去比丘入聚落不破壞他事不觀作不作但自觀身行諦視善不善拘那含佛如來無所著等正覺為三萬比丘前後圍繞說是戒經欲得好心莫放逸聖人善法當勤學若有知寂一心人乃能無復憂愁患迦葉佛如來無所著等正覺為二萬比丘前後圍繞說是戒經一切惡莫作當具足善法自淨其志意是則諸佛教釋迦牟尼佛如來無所著等正覺為千二百五十未曾有僧前後圍繞說是戒經護身為善哉能護口亦善護意為善哉護一切亦善比丘護一切便得離眾苦比丘守口意身不犯眾惡是三業道淨得聖所得道若人撾罵不還報於嫌恨人心不恨於瞋人中心常淨見人為惡自不作七佛為世尊能救護世間所可說戒經我已廣說竟諸佛及弟子恭敬是戒經恭敬戒經已各各相恭敬慚愧得具足能得無為道諸大德已說波羅提木叉意僧一心得布薩
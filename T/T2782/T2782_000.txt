將釋此經總以五門分別一立所宗二明歸乘三明歸分四辯歸藏第五解釋如是五義依大小乘經及以諸論今當略釋第一言立所宗者世間宗見雖有無量以要言之不出二種一外二內彼外宗見有九十六束而言之有十六論是故瑜伽論本地分中有尋伺等三地內云嗢柁南曰執因中有果顯了有去來我常宿作因自在等害法是無邊憍亂計無因斷空最勝淨吉祥名十六異論彼長行解釋云由十六種異論差別顯不如理作意應知何等十六一因中有果論二從緣顯了論三去來實有論四計我論五計常論六宿作因論七計自在等為作者論八害為正法論九有邊無邊論十不死憍亂論十一無因見論十二斷見論十三空見論十四妄計最勝論十五妄計清淨論十六妄計吉祥論如是諸論究竟而歸二種之見一斷二常此十六論所有立破文繁不述如瑜伽論二廣明言內宗者總而言之有其二種一小乘宗二大乘宗言小乘宗者大師在同一師學無有差別佛滅度後為諸師等情見不同遂分多部或有諸論本末合說有二十二或有論說而本及末有二十部廣如二種宗輪論說如是小乘部執雖多畢竟歸依皆同一見何者是一謂執一切法有實體性所以者何彼蘊界處體皆實故若蘊等體實是無者世尊不說諸大種等自相共相又若色等法猶如兔角非真實有唯有識者為本無故內心變現有色等法不應道理色等諸法若無有因不能生故又若無因心能現者龜毛兔角石女兒等亦應可得又破外境故而折麁法至於極微又彼極微有方分故不成實故言唯識者不應道理分折識心前後諸分不成實有同一遇故不應而作如是之言唯有內心而無外境又佛世尊各別而說內外緣起緣性二種法故心及外境是真實有而諸經中而無外境唯識心者彼欲為遮常見等故作如是說中乘宗見與小乘同二俱合說總名小乘故不別論餘有立破文繁不述言大乘宗者亦有三別一依經中宗亦名勝義皆宗空亦云破相宗二唯識中宗亦名應理圓實宗亦云立相宗三依論中宗亦名法性圓融宗亦云法性宗言依經中宗者佛滅度後六百歲來部執競興多著有見謗大乘法毀滅真宗南天竺國有一菩薩出現於世號為龍猛證極喜地為破有見依大般若等大乘之經造中論等後彼師弟子聖提婆等諸大論抄亦造百論等廣闡大義是故因茲有此宗起此宗見云何以三無性為真了義說一切法世俗故有勝義故空謂一切法緣生有故故名世俗即彼緣生即彼緣生無性空故故名勝義勝義世俗其體不異體不異故非空非有非空非有是中道理得中道故不住二邊雖依世俗有所遣修由觀勝義而無所得止觀雙行成無住道故依世俗說有三性若勝義諦三無性皆無由執世俗故說生死令出離故說勝義諦故無三性名真了義更有立破文繁不述言唯識中宗者既有如是前宗起故由是眾生復著空見佛涅槃後九百年初無著菩薩而出於世位登初地得法光定破空見故造瑜伽等論無著菩薩有異母弟號為世親位階加行亦造三十論等竪立唯識故此宗起此宗見云何謂色等外法非真實有唯識變現世間及論所說有我及法種種皆是內識轉似外境我法分別重集力故諸識生時變似我法此我法相雖在內識而由分別似外境現諸有情類無始時來緣此執為實我實法是故當知而無有境所以者何現見麁相微塵集成而彼微塵有六方分不成彼故無外境如目有翳於虛空中見垂髮等又十地經云諸勝最子三界唯心又密嚴經云內外一切物所見唯自心眾生心二性能取及所取心體有二門即心見二物凡夫性迷惑於自不能了是故當知外無有物唯識變現又彼識心常相續起是真實有得轉依時亦有遠離能取無二正智實有非無又立三性教為真了義說一切法由二諦故非空非有於三性中遍計所執其性都無依他起性因緣假有圓成實性離妄真實所執無故空而非有依圓存故有而非空非有非空是中道理由迷圓成於依他智成計所執若我若法由見圓成悟依他智如幻非真離此所執故知定有依圓二性為遣執故說三無性非他等其性都無故說三性為真了義餘有立破如二十三十等論所明言依論中宗者為無著菩薩有一弟子名曰那多落尸多依於無著所造瑜伽撰中宗莊嚴等論立世俗法同唯識宗若第一義而即同於勝義皆空何故爾耶若離識心外有境者不應道理識了境時外境是其識自性故乃能了別若不如是則不能了若其識心是真實有不應道理為外色等是識性故即如外境有名種相心亦同彼有多種故又如識無形外境同彼不可見故是故當知有此二過非真實有更有所立如餘處說雖有如是宗見差別今釋此經唯依經中宗說如理應思立所宗竟二言歸乘者若論法體無乘建立為諸有情根器差別隨機引導假說種多雖有種多略而言之不出三種一聲聞乘二緣覺乘三菩薩乘言聲聞乘者因聲悟道而通達故名聲聞又有釋曰言聲聞者從於善友而聽聞已所證果獲令他聞故故名聲聞言乘者運載之義如下所明此乘修證為根劣故四諦之中先悟有漏此五取蘊知是眾苦所依之處麁而易觀即悟苦諦而尋苦因即能了知是業煩惱名悟集諦捨業煩惱離五取蘊了知安樂即悟滅諦了八聖道是滅方便是則名為而悟道諦如是有漏及無漏法唯有因果此中無有作者壽者如是見故了人無我又能了知生死極苦涅槃淨妙於彼二法捨一取一厭怖生死悲智極劣修六度等所有善法不為眾多獨為己身取涅槃樂證現觀時若無善友自不能悟四諦真性而根鈍故故名下乘言緣覺乘者是中根故從於十二緣起門入了知老死是生死過而尋此因從生而有如是逆尋至於無明耳為因果唯有緣起緣性無我我所了人無我又復了知無明若滅乃至老死而不生故則能了知緣起緣生順逆染淨厭背生死欣求淨妙悲智劣故修六度等所有善法獨為己樂不利眾多故名緣覺言菩薩乘者為根勝故於勝義諦觀一切法本自空寂生死涅槃了無二相若世俗諦了知如幻具大悲智不捨生死不取涅槃為諸有情修十度等自他利滿以要言知地及果證名菩薩乘有七大義超過二乘如下所說今此經中菩薩乘攝非是二乘所緣境故明歸乘竟三言歸分者一切聖教雖有無量以類相從有十二分謂契經應頌記別諷頌自說緣起辟喻本事本生方廣未曾有法論議經也言契經者謂貫穿義長行直說分多攝受意趣體性言應頌者謂長行後宣說伽他又略標所說不了義經言記別者謂廣分別略所標義及記命過弟子生處言諷頌者涅以句記或以二句或以三四五六句說言自說者謂無請而說為令弟子得勝解故為令上品所化有情安住勝理自然而說如經言世尊今者自然宣說言緣起者謂有請而說如經言世尊一時依黑麁子為諸苾芻宣說法要等言譬喻者謂有譬喻經由譬喻故隱義明了言本事者謂除本生宣說前際諸所有事言本生者謂宣說己身於過去世行菩薩行時自本生事言方廣者謂說菩薩道及宣諸佛百四十種佛不共法謂四一切種清淨乃至一切種妙智等言未曾有法者謂諸如來若諸聲聞若在家者說希奇法如諸經中因希有事起於言說言論議者謂諸經典修環研竅摩󰌳理迦即一切了義經皆名摩󰌳理迦亦名阿毘達磨今此經者即十二中自說論議分攝明歸分竟四言辯歸藏者如是十二分教總束為三一素怛攬藏此云契經貫穿連綴所詮定學契理契機攝益他故藏者攝也二毘奈耶藏此云調伏所攝戒學調和三業制伏惡行而攝益故三阿毘達磨藏此云對法所詮惠學對向涅槃對觀四諦而攝益故云何此三而攝十二瑜伽論云如是所說十二分教三藏所攝當知此中若說契經應頌記別諷頌自說譬喻本事本生方廣希法是名素怛攬藏若說因緣是名毘奈耶藏若說論議是名阿毘達磨藏是故如是十二分教三藏所攝又阿毘達磨雜集論云如是契經等三藏所攝謂契經應頌記別諷頌自說皆是聲聞乘素怛攬藏緣起譬喻本事本生并加眷屬名毘奈耶藏方廣希法此是菩薩素怛攬藏論議經者即是彼二阿毘達磨藏何故如來建立三藏為欲對治疑隨煩惱立素怛攬藏對墮二邊隨煩惱故建毘柰耶藏對治見取隨煩惱故說阿毘達磨藏今此經者即阿毘達磨藏攝辯歸藏竟第五言解釋者經大門分二初釋題目二釋本文初又分三一釋大乘義二釋稻芉三釋經義初言大乘者以七種大超過二乘故名為大言七大者一所緣大二發心大三信樂大四思惟大五資糧大六時大七成就大言所緣大者為大般若大集大寶積經等所說諸法皆是菩薩所緣境故言發心大者為發無上菩提心故言信樂大者為信樂甚深法故言思惟大者為思惟利樂一切諸有情故言資糧大者為具福智二種大功德故言時大者為三無數劫趣菩提故言成就大者為成力無畏等諸大功德故所言乘者是運載義猶如船筏運載眾生出生死海令至涅槃到彼岸故二言稻芉者夫一切經皆以四義而立其名云何為四一處所二人三法四喻言處所者如楞伽經等言約人立名者如維摩經等言從法立名者如大般若經等言從喻立名者如寶雲經說彼經時十方菩薩譬如大雲悉皆雲集故名寶雲此經亦爾謂佛世尊觀見稻芉說此法故三言經者准諸經論中釋多途今略舉二義一者常義古今不易故名常二者遍攝諸法稱云為要二釋本文者瑜伽論解釋分云夫欲解釋一切經者應以五門通釋諸經云何為五一總攝門二經之所詮三釋句義四辯次第五答難此經亦爾亦以五分分別解擇初門之中復分為七一者序分二發起序三所知事四所知性五所知果六云何所知七經之所要初言序者因義謂集經者欲令聽眾生其信故故列序分經始從如是我聞至及諸菩薩摩訶薩俱是也二言發起序者為聽法故應時而問不失所宜故名發起序經從爾時具壽舍利子至作是語已三言所知事者所謂因緣之法順流逆流是智境故此則顯其生死涅槃二種法性順流法中復分為三一者煩惱二者是業三者是苦故因緣論云初八死煩惱二及十是業餘七皆是苦十二惟三攝經從彌勒菩薩摩訶薩答具壽舍利子至如是唯滅純極大苦之聚此是世尊所說因緣之法四言所知性者此道能知諸法性故八聖道法名所知性經從何者是法至此是八聖道五言所知果者有其二種一者有上二者無上言有上者謂四沙門果及涅槃是也言無上者所謂無上菩薩之果此二顯其所趣方便及所詮之法經從果及涅槃至學無學法故六言云何所知者所謂應以二諦觀因緣法是故解深密經云應以二諦而觀諸法此是所知之義經從云何見因緣如佛所說至是故應以五種觀因緣之法七言經之所要者所謂除二種障及得無住涅槃道者是也若論無住涅槃義途無量略而言之有其二種何謂為二所謂諸佛菩薩悲智二種是也何故此二名無住涅槃為具智惠故不墮生死具大悲故不住涅槃若不住生死不住涅槃是則名為無住涅槃言二障者一煩惱二所知言煩惱障者謂染污無知言所知障者謂非染污無知了人空故斷煩惱障得有上果了法空故斷所知障得無上果經從尊者舍利子至信受奉行釋總攝門竟大門第二言經之所詮者與上所說經之所要義同故更不重釋大門第三言釋句義者釋其句義有無量門總而言之不出六種所謂名身句身文身語行相機請大門第四言辯次第者有其三種一辯圓滿次第二辯解釋次第三辨能成次第大門第五言答難者夫難起之因而有五種一者不了義故難二者語相違故難三者與道理相違故難四者不決定故難五者事不現故難上來五門之中第二第三第四第五此四門義遍此經故不可配文從始至終以義通辯第一總門攝中文有七段今當第一明其序分於中文四一時成就二主成就三處所成就四眾成就是故與何時是誰何處為何等言隨類而配經如是我聞一時此初時成就也言如是者為諸菩薩結集之時啟問文殊師利菩薩等言汝云何聞當如實說彼即答言如是我聞此即能引下諸經文問曰何故集經者不言自說言如是我聞答離增益損減謗故言我聞者此二顯其親聞非自證也為自親聞無傳聞過失所以立我但聞非證故立於聞除佛一人餘則不能了此義故若言自證不生信故言一時者即聞經時也此有二釋一與聞相合二與住合與聞相合者顯此經寶難得聞故與住相合者此顯如來即於餘時為度眾生住餘處故經薄伽梵此二主成就也言薄伽梵者此是梵音此翻云降伏具足謂降四魔具六功德故名薄伽梵經住王舍城耆闍崛山此三處所成就也此有通別通言王舍城別即耆闍崛山言住者有其三種一威儀住二說法住三禪定住中復有三種一梵住二天住三佛住王舍者往昔之時為諸非人惱亂國人毀壞村邑王勅國人於其門上題王舍字由是非人不能毀壞故名王舍城耆闍崛山者此翻鷲峯山也此山峯勢狀如鷲鳥因以為名列二處者一為欲利益在家出家諸人等故二為令自具利足他利圓滿故為此聚落諸聚落中最為尊貴此經亦爾於諸經中最為第一故於此說立耆闍崛山中者此經甚深難得入故顯高勝義也經與大比丘眾千二百五十人及諸菩薩摩訶薩俱此第四眾成就也文二一聲聞二菩薩眾成就也初復有二一舉名二列數與大比丘眾此舉名也言大者一數大二威德大有千二百五十故名數大皆是大阿羅漢故名威德大言比丘者有五種一名字二乞求三自稱四破結使五白四羯磨得處所雖有五種今取第四言眾者和合義也千二百五十人者此二列數也世尊成等正覺於王舍城度優樓頻螺迦葉師及弟子五百眷屬頻螺迦葉師及弟子二百五十迦耶迦葉亦二百五十舍利子目連共二百五十住王舍城說此經故問大乘經中何故列聲聞耶答有三義故一為集經者欲令於自生信故二令諸聲聞入大乘故三此因緣法是共有法故先列聲聞者一為諸聲聞不離於佛常作侍者故二於出家人生恭敬故及諸菩薩摩訶薩俱此二菩薩眾成就也此是梵音翻為道心大道心言道心者修其聖道趣菩提故言大道心者簡異二乘下劣心故有七大義同前所釋言俱者兼并共及異名之義次明總攝門中第二發起序文分為五一往二恭敬三就坐四陳疑五嶽問經爾時具壽舍利子往彌勒菩薩摩訶薩經行之處此初往也言爾時者佛在王舍聞經時也言具壽者恭敬之辭具命根故舍利子者從母立名也言彌勒者梵音此云慈氏也一從願立名過去有佛號為慈氏於彼發心願我當來成佛之時亦同此號故以為名二約行立名為此菩薩於四無量偏修慈故三從母立名者過去之時出家修道名最勝尊母名慈氏是故言慈氏也言經行之處者謂彌勒菩薩所在之處為諸有情說法地也經到已共相慰問此二互相恭敬也為談妙法無有嗔客言善來善來等名為慰問二俱尊故但以慰問互不禮也若致禮者不成恭敬有過失故經俱坐盤陀石上此三就座言俱座者彌勒與身子同於一座論妙法故不求餘座就石座者當爾之時此石近故二樂深法故是故不求餘座舍利子是智惠第一故能問彌勒菩薩補處故能答經是時具壽舍利子向彌勒菩薩摩訶薩作如是言彌勒今日世尊觀見稻芉告諸比丘作如是說諸比丘若見因緣彼即見法若見於法即能見佛作是語已默然無言彌勒善逝何故作如是說其事云何此四陳疑也觀見稻芉說此法者為外因緣法與內因緣二俱無我假因緣有無差別故為諸比丘說此法者欲令引小趣大法故何故世尊說法已而默然邪若論聖旨微細難測雖然以比量論有其三意一為除慢為諸聲聞常作是念佛雖少說我能悟大除此慢故二為諸菩薩能說如來祕密意趣嘆彼德故三此中具足更無餘故言善逝者善者好逝者去去已不退故名善逝言其事云何者如來說法不離四種密語四種意趣於八法中今於何法說此法邪問此事故故列斯問言四密語者一引入二自性三對治四轉變引入密語者如小乘經為引外道令入法故說有我等如大乘經欲令引入小趣大果故說蘊界等自性密語者依遍計性說一切無依後二色性說一切有等對治密語者為對法八萬四千諸塵勞故說諸對治門等轉變密語者如對法論說覺不堅為堅善住於顛倒極煩惱所惱而得無上道又云若人能殺於父母王及二種淨行人能壞國土并眷屬此人名為清淨者等言四趣意者一平等二別時三別義四隨人平等意趣者如楞伽經為依身法語字平等故言過去諸佛皆是我身等別時意趣者如經若有善男子聞寶髻佛名者即成阿耨多羅三藐三菩提等別義意趣者如經所說若不供養恒沙諸佛不悟大乘等隨人意趣者如經為慳貪者而讚於施為惡戒者髮呰布施而嘆於戒等問見何相違問密語及意趣邪答言因緣者是有漏因果言法者是無漏道及無為涅槃言佛者是無漏果力無畏等此等性相各不相似云何見不相似因緣而能見法佛耶若能見者眼亦聞聲等有此疑故故致問也經何者因緣何者是法何者是佛云何見因緣即能見法云何見法即能見佛作是語已此五徵問也此六答文如經下釋次明總攝門第三所知事文分為二初標後釋經彌勒菩薩摩訶薩答具壽舍利子言今佛法王正遍知告諸比丘若見因緣即能見法若見於法即能見佛者此初標也言法王者於一切法得自在故若得自在所說教法堪信受故言正遍知者此則為顯法王之因具四義故名為遍知一無遺知二無量知三不共知四不顛倒知二釋文分有二一流轉二非流轉初又分三一問二答三結經此中何者是因緣此初問也上六問中答初問故故致斯問經言因緣者此有故彼有此生故彼生所謂無明緣行行緣識識緣名色名色緣六入六入緣觸觸緣受受緣愛愛緣取取緣有有緣生生緣老死愁嘆苦憂惱而得生起此二答也言此有故彼有者從不動緣而有故言此生故彼生者從無常緣而生故諸餘句義下經所明故不重釋問何故定列十二法耶答為五義故一能引支即無明行識二所引支即名色六入觸受三能成支即愛取有四所成支即生五過失支即老死能引支者即是遠因能成支者即是近因若無此二生不成故故說二因以此五義若少十二義不具足若過十二即無所用故無加減問不說無明因故生死有始無明不從無因而生耶答無始已來依自性緣無明生故故無有始不成無因若言非如理作意是無明因者彼非正因是助因故又非如理作意等是無明性故與理無違經如是唯生純極大苦之聚此三結也言唯者離我我所故言純極大苦者謂三苦八苦故言大者無有始故二明非流轉文三初列數次結後引證經此中無明滅故行滅行滅故識滅識滅故名色滅名色滅故六入滅六入滅故觸滅觸滅故受滅受滅故愛滅愛滅故取滅取滅故有滅有滅故生滅生滅故老死愁嘆苦憂惱得滅此初也問何故無明滅等名緣生法耶答遮有二種一遮無二遮非此遮非故譬如有人眼其仙藥此亦如是以修道力不與無明等相應而得轉依漸令增勝故無明滅等亦名緣生說二種緣生法者為諸有情迷於流轉非流轉法捨此迷故故說二種經如是唯滅純極大苦之聚此二結也經此是世尊所說因緣之法此三引證也非自意故故列引證總攝門第四明所知性文三初問次答後結經何者是法此初也問文可見經所謂八聖道支正見正思惟正語正業正命正精進正念正定此二答也若論於法而有三種今所說者取其行法此八聖道是行法故於如實理無顛倒見者名為正見如理籌量名正思惟如實而說離於口過口業清淨名之正語離身三德身業清淨名為正業離四邪等如法而求身口清淨故名正命為除餘障諸過惡故而修勇悍名正精進於所緣境明記不忘名為正念為求勝德心注一境名為正定此八聖道分為六支一了別支即是正見正了別已決定取故二表示支即正思惟正語所思之事為人說故三信受支即正語正業正命若有問法如實答故不作非業戒清淨故如法而求常少欲故四除障支即正精進此則能除聲聞菩薩煩惱所知二種障故五捨隨煩惱支即正念為正念故棹舉惛沈不得便故六成功德支即正定由定力故能得三明諸功德故經此是八聖道支此三結也次明總攝門第五所知果文二一有上二無上初復分三一有為二無為三引證經果此初也四沙門果即是有為是解脫道經及涅槃此二無為也捨煩惱已得涅槃者是無為故論說有為無為皆是四沙門果者彼通論故今此經中別說涅槃故分為二又解言涅槃者即是清淨真如彼無煩惱故經世尊所說名之為法此三引證言法者執自性為義二明無上文四一問二答三明因四辨所緣經何者是佛此初問也經所謂知一切法者名之為佛此二答也以無漏惠如理而知內外一切有為無為有漏無漏諸法性相故名為佛經以彼惠眼及法身此三明因也能知一切法者是無漏惠非肉眼故故言眼顯惠眼因故列法身言法身者即清淨智及真如也經能見作菩提學無學法故此四辨所緣言能見者以惠眼及法身能見故也言作菩提者即是三種菩提之因所謂三十七品菩提分法及十二分教等是也言有學者從四加行至第七人名為有學言無學者第八人也問何故不說非有學非無學耶答有學無學尚自能知豈非非有學非無學而不能知故不列也總攝門第六明云何所知文分為二一勝義二世俗初又分三初觀因緣次觀於法後觀於佛初又分二一問二答經云何見因緣此初問也經如佛所說若能見因緣之法常無壽離壽如實性無錯謬性無生無起無作無為無障礙無境界寂靜無畏無侵奪不寂靜相者是也此二答也以勝義世俗觀因緣者為欲令捨增益損減謗故若唯勝義觀因緣者墮於斷見及涅槃故若唯世俗觀因緣者即墮增益以二門觀則離二謗處中道故無明行等猶如幻化假因緣有雖然而於三世無有生者即名勝義故經云無生是實餘皆虛妄問勝義諦中無有言說何故此經說常無壽等耶答作是說者皆是世俗為欲表示諸有情故於一切時具無生故故名為常此則顯其於第一義三世一如無變異也若如是者與說有我無有差別破此疑故故言無壽自性本非時我性故言離壽者無有一物與此差別我人壽者能動轉故而此因緣勝義之法非如常我橫計有故故言如實性此則顯其非橫計也何故此非橫計示此因故故列無錯謬性此則顯其無顛倒也此現有生何故言不生耶為除此疑故言無生於第一義無有少法而生故也故經云從緣所生彼不生此則名為無生法雖現不生於過去世不具生耶捨此見故故言無起過去之世亦如現在無所生故雖自不生故無生無起為自在等而不造作耶為除此見故言無作無有常因漸頓造作有相違故此則離其無因不相似因也雖非自在等作為因緣和合共相作故此明有為為除此見故言無為以勝義觀因及眾緣不可得故此因緣法雖於此處而無有生惑於餘處而則能生為捨此見故言無障礙於一切法而此空性無不遍故是故此無生法於一切處而無所礙此則顯其往一切處也若如是者如上所說有德因緣一切有情何故而不知耶為除此疑故言無境界能取所取無所有故是故貪著能取所取諸有情等而不能知雖然離諸戲論出世間智而能知見有何勝益而令修此勝義觀耶為示勝益故言寂靜若能而修勝義觀者能離一切諸惡法故名為寂靜若無我我所能取所取者無有苦樂等事超過一切語言境故誰能樂此法耶為捨此見故言無畏於此法中無怖畏故貪著有境樂著於我則有怖畏若見勝義捨分別故是故若能修此法者離怖畏故雖證此因緣勝義後於異時遇惡知識起顛倒故貪等煩惱而能生起復為怖因為除此見故言無侵奪見勝義者無能毀壞故言無侵奪也雖見真實餘不能壞為自隨顛倒故而不侵奪耶為除此疑故言不寂靜相於此勝義無生法中無有對治修道之力能除顛倒本自無生性明淨故故因緣論云此中無可遣亦無少安立於真以觀真見真而解脫經若能如是於法亦見常無壽離壽如實性無生無起無作無為無障礙無境界寂靜無畏無侵奪不寂靜相者此二觀法也而此經文同上所釋故不明也經得正智故能悟勝法以無上法身而見於佛此三觀佛也言正智者若有能證勝義法者名為正智言勝法者即勝義諦也如上所說勝義之法名無上法身若具正智住平等性智故而觀因緣法及諸佛等無差別是故佛說若見因緣即能見法若見於法即能見佛者與理無違依平等意趣圓成密語說此法故次明第二世俗而觀因緣文分為二初標後釋初又分三一從有因所生門二從種種無常因所生門三從無我因所生門經問曰何故名因緣至不顛倒性等作如是說此初也文四一問二答三結四引證經問曰何故名因緣此初問也既前言此因緣法於勝義諦無生無為若如是者何故此法名因緣耶問此事故故列斯問經答曰有因有緣名為因緣非無因無緣故此二答也此則能除無因之見此緣生之法於第一義雖無有生然約世諦如幻如化假因假緣有施設故是故諸佛留教於世與理無違若世諦門如幻化者何故說此法耶雖然為捨外道五種見故所謂無因執常有我不能作者故佛為說從有因所生從種種無常因所生從無我因所生從能成因所生從無作者因所生門也經是故名為因緣之法此三結也經世尊略說因緣之相彼緣生果如來出現若不出現法性常住乃至法性法住性法定性與因緣相應性真如性無錯謬性無變異性真實性實際性不虛妄性不顛倒性等作如是說此四引證也言彼緣生果如來出現若不出現法性常住者從因生果之法不假諸佛出現於世及般涅槃此法爾故也言法性者是因緣性故言法住性者因緣之法本自住故言法定性者依本因故言與因緣相應性者無有一法不假因緣而能生故言真如性者若證此法了真如故言無錯謬性者捨顛倒故言無變異性者捨邪曲故言真實性者無虛誑故言實際性者是聖諦故言不虛妄性者非顛倒橫計故言不顛倒性者是正智境界故有師解云前文釋後如理應思次二明從種種無常因所生門文三初標次徵後答經此因緣法以其二種而得生起此初標也經云何為二此二徵也經所為因相應緣相應此三答也言因相應者此是取因不共有故言緣相應者此是助因是共有故經彼復有二謂外及內此第三從無我因所生門也言彼者即是與因緣相應法也為諸凡愚執內諸入以為其我於外諸入執為我取捨此二故故說二種內外因緣同一無我因緣生故第二此明釋文二初外後內初復有二一因相應二緣相應經此中何者是外因緣法因相應至應如是觀外因緣法因相應義此初因相應也文二一從能成因所生門二從無作者所生門初又分三一問二答三證成經此中何者是外因緣法因相應此初問也經所謂從種生芽從芽生葉從葉生莖從莖生節從節生穗從穗生花從花生實此二答也為種等諸法名為因故此則顯其從一切不生一切能成之法各各別故經若無有種芽即不生乃至若無有花實亦不生有芽種生如是有花實亦得生此三證成也此則示其能成義也二明從無作者因所生門文四一明因無作者二果無作者三雖無作者而成其果四結經彼種亦不作是念我能生芽芽亦不作是念我從種生乃至花亦不作是念我能生實實亦不作是念我從花生此一二明因無作者及果無作者也此則顯其唯有因而無作者若諸作者是其因者為與諸法無有相連不饒益故經雖然有種故而芽得生如是有花故實即而能成就此三明雖無作者而成其果也經文可見故不明也經應如是觀外因緣法因相應義此四結也結文可見次明第二緣相應文三初從能成緣所生門次從無作者緣所生門後遮惡見初又分七一問二答三徵四答列數五結六明業用七證成經應云何觀外因緣法緣相應義此初問也經謂六界和合故此二答經以何六界和合此三徵也經所謂地水火風空時界等和合外因緣法而得生起此四答列數也六界體義如下經文經應如是觀外因緣法緣相應義此五結也經地界者能持於種水界者潤漬於種火界者能暖於種風界者動搖於種空界者不障於種時則能變種子此六明業用也言地界者堅強為性水界者流濕為性火界者溫燥為性風界者輕等動性空風者虛通為性此復有二謂明及闇言時者為約地等四大而建立也經若無此眾緣種則不能而生於芽若具外地界無不具足如是乃至水火風空時等無不具足一切和合種子滅時而芽得生此七證成也經文可見二明從無作者緣所生門文六一六緣無作者二因無作者三果無作者四雖無作者而成其果五證成六結經此中地界不作是念我能任持種子如是水界亦不作是念我能潤漬於種火界亦不作是念我能暖於種子風界亦不作是念我能動搖於種空界亦不作是念我能不障於種時亦不作是念我能變於種子此初明六緣無作者經種子亦不作是念我能生芽此二因無作者也經芽亦不作是念我今從此眾緣而生此三明果無作者經雖然有此眾緣而種滅時芽即得生如是有花之時實即得生此四雖無作者而成其果也經彼芽亦非自作亦非他作非自他俱作非自在作亦非時變非自性生亦非無因而生雖然地水火風空時界等和合種滅之時而芽得生此五證成也言非自作者諸法自性若有若無不為自因無所施為不能成故言亦非他作者無有作者而先起意而造作故此則顯其一切諸法無有我也言非自他俱作者自性及餘不造作故言非自在作者為諸法因常自在等時時而生與理相違因具足故言亦非時變者諸法假因緣有不待時故言非自性生者非是數論所計法故此則斷除不同因也言亦非無因而生者諸法假因緣故此捨無因見也經是故應如是觀外因緣法緣相應義此六結也三明遮惡見文五一標二問三答四解釋五總結經應以五種觀彼外因緣法此初標也經何等為五此二問經不常不斷不移從於小因而生大果與彼相似此三答也經云何不常至是故與彼相似此四解釋也文五一明不常二明不斷三明不移四明小因生大五相似初又分三一問二答三結經云何不常此初問也經為芽與種各別異故彼芽非種非種壞時而芽得生亦非不滅而得生起種壞之時而芽得生此二答也若是常者此是因此是果不可說故經是故不常此三結也二明不斷文三初問次答後結經云何不斷此初問也經非過去種壞而生於芽亦非不滅而得生起種子亦壞當爾之時如秤高下而芽得生此二答也因果相續無有斷絕故名不斷往文可見經是故不斷此三結也三明不移文三初問次答後結經云何不移此初問也經芽與種別芽非種故此二答也因與種別故名不移經是故不移此三結也四明小因生大文三初問次答後結經云何小因而生大果此初問也經從小種子而生大果此二答也如拘律陀樹等因雖極小莖葉甚大故從小因生大果也經是故從於小因而生大果此三結也五明相似文三初問次答後結經云何與彼相似此初問也經如所植種生彼果故此二答也如稻種子即生彼果不為餘故為果與因不顛倒故此顯業用無有失也有二種法而失業用一等及小二顛倒生果經是故與彼相似此三結也經是以五種觀外因緣之法此五總結也結文可見明外因緣竟第二明內因緣法文分為二一因相應二緣相應初復分三一從種種無常因所生門二能成因所生門三從無作者因所生門經如是內因緣法至所謂因相應緣相應此初明從種種無常因所生門文三初標次問後答經如是內因緣法亦以二種而得生起此初標也經云何為二此二問也經所謂因相應緣相應此三答也二明從能成因所生門文三初問次答後證成經何者是內因緣法因相應義此初問也經所謂始從無明緣行乃至生緣老死此二答也經若無明不生行亦不有乃至若無有生老死非有如是有無明故行乃得生乃至有生故老死得有此三證成也三明從無作者因所生門又四一因無作者二果無作者三雖無作者而成其果四結經無明亦不作是念我能生行行亦不作念我從無明而生乃至生亦不作是念我能生於老死老死亦不作念我從生有此一二明因無作者及果無作者也經文可見經雖然有無明故行乃得生如是有生故老死得有此三雖無作者而成其果也經是故應如是觀內因緣法因相應義此四結也第二次明緣相應義文八一從種種無常因所生門二從能成緣所生門三從無作者緣所生門四辨體五釋名六續支七離二邊八束因初門分五一問二答三徵四答列數五結經應云何觀內因緣法緣相應事此初問也經為六界和合故此二答也經以何六界和合此三徵也經所謂地水火風空識界等和合故此四答列數也經應如是觀內因緣法緣相應事此五結也二明從能成緣所生門又三初問次答示相後證成經何者是內因緣法地界之相此初問也經為此身中作堅硬者名為地界至能成就此身名色芽者名為識界此二示相也又分為六一明地界二水界三火界四風界五空界六識界經為此身中作堅硬者名為地界此初明地界也經為令此身而聚集者名為水界此二明水界若此身中無水界者而教失故經能消身所食飲嚼噉者名為火界此三明火界也言食者謂諸正食言飲者謂諸漿等言嚼者即是正食言噉者謂諸助食若無火界不能變故經為此身中作內外出入息者名為風界此四明風界也經文可見經為此身中作虛通者名為空界此五明空界也若無空界為一合故經五識身相應及有漏意識猶如來蘆能成就此身名色芽者名為識界此六明識界也言五識身者謂眼等五識言相應者與彼五識相應法也言有漏意識者為有一分無漏故也言束蘆者此即顯其緣生之法獨不立也經若無此眾緣身則不生若內地界無不具足如是乃至水火風空識界等無不具足一切和合身即得生此三證成也經文可見三明從無作者緣所生門文四一明六緣無作者二果無作者三雖無作者而成其果四證成經彼地界亦不作是念我能而作身中堅硬之事水界亦不作是念我能為身而作聚集火界亦不作是念我能而消身所食飲嚼噉之事風界亦不作是念我能作內外出入息空界亦不作是念我能而作身中虛通之事識界亦不作念我能成就此身名色之芽此初明六緣無作者也經文自顯經身亦不作是念我從此眾緣而生此二果無作者也經雖然有此眾緣之時身即得生此三雖無作者而成其果也經彼地界亦非是我非是眾生非命生者非儒童非作者非男非女非黃門非自在非我所亦非餘等此四證成也何故地等諸界不作是念我等為身中堅硬等事耶為捨此見故言彼地界亦非是我言我者執我我所名之為我為諸界等性非是我離我慢故為即彼我而於諸趣數受生故名為眾生地等諸界離趣生故非眾生也為有我故盡刑壽生名之為命諸法剎那故非命者於諸趣中而能生故名之為生離生作者故非生者也言儒童者從作者生地等諸界離作者故非儒童也執有能為故名作者從業生故非作者也言非男非女非黃門者男等諸相約地界等橫立計故言非我所者為離橫計我我所故言亦非餘等者為無大自在等造作性故自餘經文同上所釋四明辨體文分十七始從辨無明體義至明惱之自相第一釋無明體文三初問次答後結經何者是無明此初問也經於此六界起於一想一合想常想堅牢想不壞想安樂想眾生命者生者養育士夫儒童作者我我所想等及餘種種無知此二答也言六界者謂地水火風空識界於六界差別起無異想者名為一想極微成身執一見者名一合想剎那遷變執有常存名為常想本無今有執自然生名堅牢想起已還無執過去有名不壞想於八三若起安樂者名安樂想眾生命生者義如前解為有我故能生諸趣養育此身故名養育執有士夫有大力用於內動轉故名士夫言人者亦云數取趣能往諸趣所受人天等身故名數取趣言及餘種種無知者為取知者見者覺者等故也經此是無明此三結也二明於行文二一釋二結經有無明故於諸境界起貪嗔癡於諸境界起貪嗔癡者此初釋也從貪嗔癡起三行故經此是無明緣行此二結也三明其識文二一解二結經而於諸事能了別者此初解也言諸事者謂色聲等經名之為識此二結也四明名色文二初辨後結經與識俱生四取蘊者此初辨也言四取蘊者色受想行蘊也經此是名色此二結也五明六入經依名色諸根名為六入若無名色六入無因故六明觸經三和合者名之為觸言三和合者根境識也七明受經覺受觸者名之為受從觸有受故也八明愛經於受貪著名愛九明取經增長愛者名之為取十明有經從取而生能生業者名之為有言能生業者為近因故十一明生經而從彼因所生之蘊名之為生言彼因者即近因故十二明老死經生已蘊成熟者名之為老老已蘊滅壞者名之為死熟即是老壞即死故十三明愁經臨終之時內具貪著及熱惱者名之為愁言貪著者謂男女妻子等也十四明嘆經從愁而生諸言辭者名之為嘆十五明苦經五識身受苦者名之為苦言五識者謂眼等五識也此顯身苦十六明憂經作意意識受諸苦者名之為憂言作意識者第六識也此顯心苦十七明惱經具如是等及隨煩惱者名之為惱言等者為王內侍販賣求利等惱身心故言隨煩惱者謂忿恨等第五釋名文分十七始從無明終至其惱經文自明言大者無有始故言黑闇者覆真性故言造作者造後有故言了別者了諸境故言相依者為識與四蘊而相依故是故經云識依四處謂隨色識及隨受想行識也言為生門者為與六識為生門故言受者為受先業異熟故言渴者為愛貪著後有故也言取者為取後有故彼復有四謂愛取見取禁戒取我見取也言生後有者從有而生故餘文可見第六明續支門文分十二始從續無明支至續老死支經文自顯言不了真性者為不了人法二無我性故言顛倒無知者雖是知性為顛倒知故言有無明故能成三行者為諸凡愚橫執有我貪現樂故而作罪行貪後樂故而修福行為求不苦不樂故修不動行為諸罪行從無明起名無明緣者與理無違福及不動從無貪等善根而生何故名無明緣耶無明有二一迷因果二迷真性福及不動從迷真性而有故也言福行者是欲界業言罪行者是三塗業與福相違故名罪行言不動行者上二界業若准義論何者是行緣識從於福行而生福行識從於罪行而生罪行識從於不動行而生不動行識者此是八緣識合有此言經略不列以義思之名色等支他皆倣此言能成事者為見聞等事言六聚觸者謂眼等六聚觸也言染愛耽著者為與下中上上中上愛隨類而釋言好色者為意所樂言安樂者謂與自相應言願樂者於未來好色生貪著也七明離二邊經是故彼因緣十二支法互相為因互相為緣非常非無常非有為非無為非無因非無緣非有受非盡法非壞法非滅法從無始已來如瀑流水而無斷絕言互相為因互相為緣者為有眾多相似因及不相似因故此遮常見及自在等橫計因也言非常者為生滅故言非無常者剎那相續故言非有為者無有我人而先起意能造作故言非無為者猶如幻化各假因緣和合作故言非無因非無緣者各假定因及眾緣故言非有受者無作者故言非盡法者因果相稱自不盡故言非壞法者若緣和合能生果故言非滅法者無不相應緣自不滅故言無始者生死無際故言無斷絕者因壞果生無間斷故言如瀑流者涅槃大海是彼岸故此一門義斷除增益及損減謗斷常見也八明束因文分十一一標二問三答列數四作用五解釋六四法無作者七雖無作者而成其果八果無作者九證成十雖現有多業一時不受其報十一遮惡見經雖然此因緣十二支法互相為因互相為緣非常非無常非有為非無為非無因非無緣非有受非盡法非壞法非滅法從無始已來如暴流水而無斷絕有其四支能攝十二因緣之法此初標也若緣生之法如暴流水而無斷絕者捨何等因得涅槃耶示彼因故說束門因也餘文同上所釋經云何為四此初問也經所謂無明愛業識此三答列數也緣起初支無明愛取二法俱是貪性以束為一說明為愛言業者行及有也經識者以種子性為因業者以田性為因無明及愛以煩惱性為因此四明作用也言識者以種子性為因者為煩惱及業所熏之識能為後有名色等因故也言業者以田性為因者此業能於種子之識而造作故言無明及愛以煩惱性為因者雖有其業若無煩惱不受後有故經此中業及煩惱能生種子之識業則能作種子識田愛則能潤種子之識無明能殖種子之識若無此眾緣種子之識而不能成此五解釋也言業及煩惱能生種子識者若無此二不成後有名色等故言業則能作種子識田者依業習氣種子之識而能生故言愛則能潤種子識者為有我愛捨苦取樂潤生故也言無明能殖種子識者為顛倒無知而能生於不善處故經彼業亦不作念我今能作種子識田愛亦不作念我能潤於種子之識彼種子識亦不作念我今從此眾緣而生此六明四法無作者也經文可見經雖然種子之識依彼業田及愛所潤無明糞壤所生之處入於母胎能生名色之芽此七雖無作者而成其果也經彼名色芽亦非自在亦非他作亦非自他俱作非自在化亦非時變非自性生非假作者亦非無因而生此八明果無作者經文如上所釋經雖然父母和合時及餘緣和合之時無我之法無我我所猶如虛空彼諸幻法因及眾緣無不具足故依彼生處入於母胎則能成就執受種子之識名色之芽此九明證成也言無我法者無自在等諸作法故言無我者是無性故無我也言無我所者無有我人先起意故自此已上明人無我也言猶如虛空者自性空故若如是者何故此名因緣法耶故言彼諸幻法因及眾緣無不具足譬如幻化雖無性相因及眾緣無不具足而現有生此亦如是與理無違此顯法無我也十明雖現有多業一時不受其報文分為四一明現業二明生業三明後業四明不定業初又分二一喻二合經如眼識生時乃至諸餘眼等隨類知云此初喻也文八一標二問三答四作用五能成六因無作者七果無作者八雖無作者而成其果經如眼識生時若具五緣而則得生此初標也經云何為五此二問也經所謂依色明空依作意故眼識得生此三答也經此中眼則能作眼色所依色則能作眼識之境明則能為顯現之事空則能為不障之事作意能為思想之事此四明作用也經若無此眾緣眼識不生若內入眼無不具足如是乃至色相空作意無不具足一切和合之時眼識得生此五明能成也經彼眼亦不作是念我今能為眼識所依色亦不念我今能作眼識之境明亦不作念我今能作顯現之事作意亦不作念我今能為眼識所思此六明因無作者經彼眼識亦不作念我是從此眾緣而有此七明果無作者經雖然有此眾緣眼識得生乃至諸餘眼等隨類知之此八明雖無作者而成其果也此眼識喻現報業也經如是無有少法而從此世移至他世雖然因及眾緣無不具足故業果亦現此二明合也經文可見二明生業文二初喻後合經譬如明鏡之中現其面像雖彼面像不移鏡中因及眾緣無不具足故面像亦現此初喻也此明鏡喻生報業也經如是無少許從於此滅生其餘處因及眾緣無不具足故業果亦現此二合也三明後業文二初喻後合經譬如月輪從此四萬二千由旬而行彼月輪形像現其有水小器中者彼月輪亦不從彼移至於有水之器雖然因及眾緣無不具足故月輪亦現此初喻也此月輪喻後報業也經如是無有少許從於此滅而生餘處因及眾緣無不具足故業果亦現此二合也四明不定業文三初喻次合後結經譬如其火因及眾緣若不具足而不能燃因及眾緣具足之時乃可得燃此初喻也而此火喻不定業也經如是無我之法無我我所猶如虛空依彼幻法因及眾緣無不具足故所生之處入於母胎則能成就種子之識業及煩惱所生名色之芽此二合也經是故應如是觀內因緣法緣相應事此三結也十一遮惡見文四一標二問三答四釋經應以五種觀內因緣法此初標也經云何為五此二問也經不常不斷不移從於小因而生大果與彼相似此三答也四明釋文分為五一不常二不斷三不移四從小生大五相似初又分三一問二答三結經云何不常此初問也經所謂彼後滅蘊與彼生分各異為後滅蘊非生分故彼後滅蘊亦滅生分亦得現故此二答也為生死有各差別故名不常經是故不常此三結也二明不斷文三初問此答後結經云何不斷此初問也經非依後滅蘊滅壞之時生分得有亦非不滅彼後滅蘊亦滅當爾之時生分之蘊如秤高下而得生故此二答猶如幻化約世俗法與後滅蘊同一剎那生分成故經是故不斷此三結也三明不移文三初問次答後結經云何不移此初問也經為諸有情從非種同分處能生眾同分處故此二答為從人等眾同分處而生天等非趣故也經是故不移此三結也四明從小生大文三初問次答後結經云何從於小因而生大果此初問也經作於小業感大異熟此二答為極淨信煩惱之心而於一念造善惡業能感善處及三塗故經是故從於小因而生大果此三結五明相似文二一釋二結經如所作因感彼果故與彼相似此初釋也經是故應以五種觀因緣之法此二結也此明大門第七經知所要文四一除三世迷二捨諸見三明果利四聞經信授初又分二一明因二明果經尊者舍利子若復有八能以正智常觀如來所說因緣之法無壽離壽如實性無錯謬性無生無起無作無為無障礙無境界寂靜無畏無侵奪無盡不寂靜相不有虛誑無堅實如病如癰如箭過失無常苦空無我者此初明因也無壽等如前所說言不有者猶如於夢不真實故言虛者猶如幻化不可觀故言誑者譬如陽焰諸愛境界無所有故言無堅實者譬如芭蕉中無堅故言病者雖受少樂以變苦而逼惱故言如癰者為以苦苦猶如其癰而損傷故言如箭者於一切時為具行苦諸聖無所欲故言過去者是生死因而應捨故言無常者生滅法故言苦者不相應故言空者無有我人而造作故言無我者自性非我故次二明果文三一明過去二未來三現在經我於過去而有生耶而無生耶而不分別過去之際此初明過去也為不迷有我無我等而動搖故為過去時與此因緣而相應故經於未來世生於何處亦不分別未來之際此二明未來也言生於何處者於五趣之中為天耶為人耶為作人天苦樂等受壽命長遠名字種性形狀處所而於此事不迷故也經此是何耶此復云何而作何物此諸有情從何而來從於此滅而生何處亦不分別現在之有此三明現在也言此是何耶者是我耶非我耶不分別故言此復云何者若其有我是有色耶是無色耶不分別故言而作何物者而從此處於未來世而修善耶而或作惡不分別故言此諸有情從何而來者一切無我因緣有故餘文可見二明捨諸見文二初標後釋經復能滅於世間沙門婆羅門不同諸見此初標也言沙門者出家人也言婆羅門者此云外意在家人也言不同諸見者有多種故經所謂我見眾生見壽者見人見希有見吉祥見開合之見善了知故如多羅樹明了斷除諸根栽已於未來世證得無生無滅之法此二釋也言希有見者若說往昔過去之事及歌舞等我歡喜故言吉祥見者臥吉祥草作三點畫若見乳酪眾花滿瓶蘇及婆羅門諸最勝等星宿時節日數澡浴等以為清淨執吉祥故言開合見者為心廣大及下劣故言明了者為了我等顛倒境界非真實故言斷除諸根栽者以聖惠劍而斷習氣永不起故言無生無滅者為斷根栽若無有生而無滅故三明果利文三初明因次嘆德後示果經尊者舍利子若復有人具足如是無生法忍善能了別此因緣法者此初明因也經如來應供正遍知明行足善逝世間解無上士調御丈夫天人師佛世尊此二嘆德也此十號義如餘處明經即與授阿耨多羅三藐三菩提記此三明示果也住此道者名授記故此四明聞經信授經爾時彌勒菩薩摩訶薩說是語已舍利子及一切世間天人阿修羅乾闥婆等聞彌勒菩薩摩訶薩所說之法信受奉行此四明聞經信受也言世間者謂眾生世間是法器故
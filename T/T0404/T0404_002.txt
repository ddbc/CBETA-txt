爾時世尊復告大虛空藏菩薩摩訶薩言善男子菩薩成就四法修行淨戒波羅蜜多猶若虛空云何為四所謂知身如影像知聲如谷響知心如幻化知慧如虛空是為菩薩成就四法修行淨戒波羅蜜多猶若虛空復次若菩薩成就八法能淨修行淨戒波羅蜜多云何為八所謂不離菩提心戒清淨故離聲聞緣覺心得無限量心戒清淨故不捨一切學處智慧清淨故於一切處受生願清淨故於戒不緩任運無作行清淨故迴向菩提魔羅心清淨故心無熱惱煩惱清淨故大願圓滿菩提清淨故是為菩薩成就八法能淨修行淨戒波羅蜜多善男子譬如虛空清淨菩薩持戒清淨亦爾譬如虛空無有垢穢菩薩持戒無垢亦爾譬如虛空寂靜不亂菩薩持戒寂靜亦爾譬如虛空無有邊際菩薩持戒無邊亦爾譬如虛空無有繫屬菩薩持戒無繫亦爾譬如虛空無有執著菩薩持戒離著亦爾譬如虛空無可積集菩薩持戒無積亦爾譬如虛空不離於性菩薩持戒不離亦爾譬如虛空其性常住菩薩持戒常住亦爾譬如虛空究竟無盡菩薩持戒無盡亦爾譬如虛空無有形相菩薩持戒離相亦爾譬如虛空無有來往菩薩持戒無動亦爾譬如虛空無有戲論菩薩持戒離戲亦爾譬如虛空遠離諸漏菩薩持戒無漏亦爾譬如虛空無所為作菩薩持戒無為亦爾譬如虛空無有變易菩薩持戒不變亦爾譬如虛空無有分別菩薩持戒無取亦爾譬如虛空遍一切處菩薩持戒周遍亦爾譬如虛空無有破壞菩薩持戒無犯亦爾譬如虛空無有高下菩薩持戒平等亦爾譬如虛空性離於染菩薩持戒無染亦爾善男子是為菩薩修行淨戒波羅蜜多猶若虛空爾時世尊說伽他曰護戒寂靜心無垢能除熱惱無所得身語意業無瑕疵一切律儀皆具足智者不以戒憍逸內心恒寂而無亂智者常依菩提心而於心意不染著遠離諸業無思慮如是不生諸分別既離青黃及赤白亦不住於名色中無取無捨無染心譬如虛空無障礙此戒智者所稱讚不見所讚諸句義是戒能令心寂靜亦能寂靜諸煩惱悉得止觀之邊際了然顯現得解脫解脫諸縛之聖者悉皆安住於尸羅是故戒為勝解脫亦為菩提根本句諸有杜多居蘭若小欲喜足絕貪求遠離憒閙而住禪心獲輕安離煩惱如是戒是為根本思惟寂靜解脫句是故尸羅為莊嚴一切處為安樂道亦令遠離於散動斷諸煩惱及諸見慈心遍布如虛空能靜邊執令清淨決定不捨菩提故而於菩提無分別智者若具如是德皆由於戒到彼岸善男子若菩薩成就四法修行忍辱波羅蜜多猶若虛空云何為四所謂他罵不報知語如虛空他打不報知身如虛空他瞋不報知心如虛空掉戲不報知意如虛空是為菩薩成就四法修行忍辱波羅蜜多猶若虛空復次若菩薩成就八法能淨修行忍辱波羅蜜多云何為八所謂於諸有情心無限礙猶若虛空修行忍辱得清淨故於諸利養不生貪著猶若虛空修行忍辱得清淨故於諸有情利益平等猶若虛空修行忍辱得清淨故身心無壞猶若虛空修行忍辱得清淨故離諸惑結猶若虛空修行忍辱得清淨故離所觀境猶若虛空修行忍辱得清淨故觀諸法性不生不滅猶若虛空修行忍辱得清淨故於色無色以慈遍緣猶若虛空修行忍辱得清淨故是為菩薩成就八法能淨修行忍辱波羅蜜多猶若虛空善男子復有八法能諦觀察修行忍辱波羅蜜多云何為八所謂性空忍辱不壞諸見故無相忍辱不遣於相故無願忍辱不捨菩提故無行忍辱不盡有為故無生忍辱不住無為故無起忍辱不住生滅故無有情忍辱不壞體性故如如忍辱不壞三世故如是善男子是為八種諦察法忍能修忍辱波羅蜜多又善男子行忍辱波羅蜜多時若有毀罵於我我當忍受名我忍辱非忍辱波羅蜜多若見罵者及以罵法我當忍受名我忍辱非忍辱波羅蜜多住無諍行是音聲忍辱非忍辱波羅蜜多作是加行彼我俱空思惟忍受彼我無常思惟忍受此名施設忍辱非忍辱波羅蜜多善男子都不見有能行所行譬加大娑羅林若復有人手持利斧入彼林中斫其枝葉彼樹終無一念之心彼為能斫此為所斫不生憎愛善男子菩薩摩訶薩行忍辱波羅蜜多時亦復如是無有憎愛無能分別無所分別是為菩薩修行忍辱波羅蜜多猶若虛空爾時世尊說伽他曰盡智無生清淨忍於境不染意成就內外寂靜無所依心淨忍辱虛空等是身如影如草木心形如幻無真實是法性空無所見身心變異等於彼設有毀譽無喜怒無所分別無高下知忍如地如門閫依教忍辱度有情雖知一切法性空無人無我無壽命不違因緣及造作此忍最為真實行聞彼惡言不瞋恚知語言性如虛空修習身心空亦然當淨有情修此忍善男子云何菩薩修行精進波羅蜜多猶若虛空若菩薩成就四法修行精進波羅蜜多猶若虛空云何為四所謂勤修善根知一切法未成就故於諸佛所作大供養了知如來身平等故常樂成就無量有情知諸有情無所得故從諸佛所受持正法不見諸法所厭離故是為菩薩成就四法修行精進波羅蜜多猶若虛空復次善男子若菩薩成就八法能淨修行精進波羅蜜多云何為八由莊嚴身勤行精進知身如影像無所得故由莊嚴語勤行精進知語如露性無所得故由莊嚴心勤行精進得致於定知心無所得故為具諸波羅蜜分勤行精進展轉修習思惟無所得故由成就一切菩提分法勤行精進菩提性相思惟無所得故為淨佛土勤行精進知諸佛國等於虛空無所得故為成就一切所聞悉皆能持勤行精進知所聞法猶如響應究竟無所得故為成就一切佛法故勤行精進知諸法界平等一相思惟無所得故是為菩薩成就八法能淨修行精進波羅蜜多善男子菩薩復有二種精進所謂加行精進限齊精進以加行精進策身口意修習成就一切善法無有所住思惟無所得故以限齊精進應住不出不入隨順法界無所去來則如虛空無所得故如虛空無色於諸有情成就所作菩薩精進亦復如是依諸佛法成就一切有情事故如虛空含容一切色菩薩精進含容一切有情離一切見亦復如是如虛空一切草木生長無根無住菩薩精進生長一切佛法不住我見亦復如是如虛空遍一切處無所動搖菩薩精進遍一切善法無所動相亦復如是如虛空等現種種色菩薩精進等為有情示現修習平等思惟皆無所得亦復如是善男子是為菩薩修行精進波羅蜜多猶若虛空爾時世尊說伽他曰勇猛所生精進力無悋於身及命財能行威德大菩提於諸有情恒利益往昔所修功德利不生厭倦常修習愛樂解脫諸有情於諸如來常供養願遊無量諸佛剎推伏一切諸魔羅常樂給施一切人常樂護持於淨戒常樂大慈相應念常樂勤集諸善根思惟無量禪定心以大智慧常觀察無量慈心捨瞋恚功德利益正修行於身於命無所慳善能解脫諸煩惱常修無我空解脫離相無相大威德永離諸見修菩提如幻陽焰觀自性樂說空法無思慮依世淨行讀諸經於法無法二俱亡不捨音聲及文字於世常說諸經典讚佛功德亦無邊有情心行既難量智者應生大精進悟於無量有情性不滯於生及不生能以無邊精進心常習度生諸淨法善男子云何菩薩修行禪定波羅蜜多猶若虛空若菩薩成就四法修行禪定波羅蜜多猶若虛空云何為四所謂安心於內內心無所見制心於外外心無所得由自心平等故知一切有情心亦平等彼心及平等思惟證知皆如幻化是為菩薩成就四法修行禪定波羅蜜多猶若虛空復次善男子若菩薩成就八法能淨修行禪定波羅蜜多云何為八所謂不依蘊而修禪定不依處而修禪定不依界而修禪定不依現世而修禪定不依他世而修禪定不依欲界而修禪定不依色界而修禪定不依無色界而修禪定是為菩薩成就八法能淨修行禪定波羅蜜多猶若虛空復次善男子菩薩以專注心禪定清淨云何專注於法名字不除不加無變異無差別無損無益無取無捨無暗無明無分別非不分別無想無作意無一無二亦無無一二無動無思無戲論無積聚亦無無積聚不思惟一切相心無所住名為專注專注心不流散於色眼色識遠離故自相清淨觀行專注心不流散於聲耳聲識遠離故自相清淨專注心不流散於香鼻香識遠離故自相清淨專注心不流散於味舌味識遠離故自相清淨專注心不流散於觸身觸識遠離故自相清淨專注心不流散於法意法識遠離故自相清淨善男子譬如虛空於劫燒時不為所燒於水災時不為所濕如是菩薩修習禪定不為一切諸煩惱火之所焚燒一切解脫等持等至諸禪定水之所漂溺常無間雜令散動有情安住禪定而於禪定不生愛味出定亦然無復障礙於諸聖人常現寂靜非聖人所勤成就之常令定心住於平等不平等者說法化導不見平等及不平等於等不等亦不相違心無有礙猶如虛空是故名為修禪定者亦名勝慧修禪定者亦名不住識修禪定者由此定故而彼菩薩獲得如是無住禪定猶若虛空爾時世尊說伽他曰善護諸根修靜慮常定不著於有情等引平等度世間於內於外常安住不依於蘊及處界遠離境界住寂靜智者其心常在禪於等不等皆平等達於法界無高下見心與意皆寂靜為令世間成就故示現諸禪及變易彼無變易及禪定自在心趣亦復然現境無色禪定中示現欲界亦如是皆為有情成就故彼復不著於有情境界如空如幻化陽炎水月夢及雲已知禪定及世間即轉世心成智慧不能覆蔽於心故則得生於自在心了達禪定及神通遊歷遍於俱胝剎普能供養於諸佛無知惑障悉斷除諸根調伏意寂然度奢摩他無分別世間及意俱清淨常恒智力寂亦然以無所得住平等故名平等遍無相若於平等無所住是故名為得定者善男子云何菩薩修行般若波羅蜜多猶若虛空若菩薩成就四法修行般若波羅蜜多猶若虛空云何為四所謂由虛空清淨故入一切有情清淨由智清淨故入一切識清淨由法界清淨故入我人有情壽者清淨由義清淨故入一切文字清淨是為菩薩成就四法修行般若波羅蜜多猶若虛空復次善男子若菩薩成就八法能淨修行般若波羅蜜多云何為八所謂勤集一切善法不著常見勤斷一切不善法不著斷見知緣起法而不違於無生法忍現四無礙解而不著於四辯善能決擇四鄔馱南不見無常苦無我寂靜善說業果而亦不動於無業果住無戲論智常顯說一切法句差別之相善得一切淨法光明於諸有情說於清淨及雜染法是為菩薩成就八法能淨修行般若波羅蜜多善男子當知般若是清淨句能摧惡覺故是無變異句自相清淨故是無分別句無可限齊故是如實句性真實故是諦句無動搖故是誠實句無虛誑故是聰慧句解諸縛故是滿足句聖者功德故是通達句善能觀察故是第一義句無所言說故是平等句無差別故是堅牢句不可壞故是不動句無所依故是金剛句能穿鑿故是濟度句所作已辦故是清淨句性無染故是無暗句明無所得故是無二句無有建立故是盡句究竟盡滅故是無盡句無為常住故是無為句非生滅所攝故是空句最清淨故是虛空句無障礙故是虛空道句無行迹故是無所得句自性無故是智句智識無二故是無推句離對治故是無身句無轉易故是苦遍知句離遍計苦故是集斷句害貪欲故是證滅句究竟無生故是修道句入無二道故是佛陀句能生正覺故是達摩句究竟離欲故善男子如是等類句義差別智慧光明不屬於他於所說法隨入少分都無分別及所分別是名修行般若波羅蜜多猶若虛空爾時世尊說伽他曰明慧能斷煩惱習示現作業及因緣不依我見及有情不住壽者并人相於我無我二俱離顯說般若到真源般若能推於所有般若能度於瀑流般若能作清淨因般若能安勝解脫淨慧能離諸纏蓋於蘊處界悉遍知明慧照曜三界空於能所相皆解脫修行般若令清淨一切世間無所著通達能行般若行常修淨慧照真空五眼清淨五根明能除五趣淨五蘊至於彼岸常安住入於法界亦復然平等猶若大虛空高廣善順於佛智於得無得二俱離能示中道甘露門隨順聖人之所行善能分別無分別能知苦集斷貪愛修道示滅顯無為成就實智慧光明故了三世無來去於諸剎土皆平等諸法寂靜等亦然了諸有情無我人是則真修智慧者善男子云何菩薩修行福德猶若虛空善男子一切法性猶如虛空以菩提心而為種子所修福聚皆不捨離於菩提心積集善根而皆迴向薩婆若海由是獲得無量福德皆如虛空善男子菩薩應當發如是心虛空無量故感招福聚亦復無量何以故由意無量故福亦無量菩薩於彼應作是觀善男子復有十種無量莊嚴菩薩應滿如是福聚云何為十所謂無量身莊嚴相好圓滿故無量語莊嚴隨說法輪皆清淨故無量心莊嚴通達一切有情心故無量行身莊嚴成熟無量諸有情故無量行相莊嚴淨無量佛剎故無量福德禪定精進莊嚴成滿無量佛威儀故無量大菩提場莊嚴應滿一切相及行故無量無遮施會莊嚴成滿無量佛毫相故無量恭敬無我莊嚴成滿如來無見頂相故無量無間定心莊嚴成滿無量無諂曲心順淨意故善男子是為十種無量莊嚴菩薩若能如是發廣大心猶如虛空所獲福德如虛空故善男子云何菩薩修行智慧猶如虛空若菩薩遍緣一切有情有欲心無欲心如實知有瞋心無瞋心如實知有癡心無癡心如實知有雜染心無雜染心如實知自既離欲復能為他補特伽羅說調伏欲法自既離瞋復能為他補特伽羅說調伏瞋法自既離癡復能為他補特伽羅說調伏癡法自離雜染復能為他說調伏一切諸煩惱法不見有貪瞋癡煩惱者為下劣心離貪瞋癡煩惱者為勝上心何以故以彼菩薩於不二法界清淨法門以證知故如是法界即貪瞋癡界如是法界即離染界是故法界與一切法互相涉入法界即法法即法界無所不遍若知我界即知法界法界我界無有二故所以者何我清淨故法界清淨如是一切法清淨故光顯容受亦無容受離於一切相無相故無所安立猶如虛空名無礙智由無礙智了一切法無所障礙是為菩薩修行智慧猶如虛空善男子云何菩薩佛所印可佛隨念所謂念無漏戒是戒佛隨念一切法平等不散是定佛隨念一切法無所分別是慧佛隨念不住於二心是解脫佛隨念不著一切智是解脫知見佛隨念三世平等不動是力佛隨念不住一切漏是無所畏佛隨念如是當念佛身所有一切功德皆是佛隨念法界平等無所分別復次佛隨念念佛所有色自性清淨由見色自性清淨故無念智隨至乃至受想行識見識自性清淨故無念智隨至如是十二處十八界亦復如是由一切法自性智故最殊勝慧一切作意遠離一切見纏遠離如是知色無垢濁念無垢濁是謂佛所印可佛隨念復次佛隨念謂念於佛行住坐臥一切威儀不生執著於佛說法於佛寂嘿不生執著亦不執著念與非念所以者何佛無念無作意非色非相非法非非法由一切相緣慮不現行故善男子是名佛所印可佛隨念善男子云何菩薩佛所印可法隨念法名離欲於法無染故亦無法隨念法名無阿賴耶於法無隱沒故亦無法隨念法名寂靜以無心意識染著故亦無法隨念法名無相於法無隨相識故亦無法隨念法名無為於法無施設住故亦無法隨念復次法隨念若念無間斷不起法想即入正位證無生忍觀一切法本來不生無法可證即是一切學無學緣覺菩薩正等菩提所證之處如是一切聖所證解脫法亦無自性是為菩薩佛所印可法隨念善男子云何菩薩佛所印可僧伽隨念僧名無為彼不可以造作而作而無現行身語意業但是施設而有所行是無為僧離施設住超諸言論善男子是為佛所印可僧伽隨念善男子云何菩薩佛所印可捨隨念所謂捨於一切所依資具及捨於法亦無所捨此名最勝捨於一切法無取無捨亦無所求無有緣慮非無緣慮彼無心行亦無施設亦不住於識不生於心以無住心故名為佛所印可捨隨念復次菩薩捨隨念者以所修行迴向平等薩婆若智不見菩提為所隨念何以故以薩婆若與彼隨念性無二故善男子如是法智相應是名菩薩佛所印可捨隨念善男子云何菩薩佛所印可戒隨念戒名無為無漏無礙永息功用成就一切禁戒無識無相亦不住心作三摩地最勝所依亦是發生淨慧根本離於戲論及解脫相亦無二種分別之相智者所讚無有現色能息煩惱亦無施設安樂隨行亦無對治一切分別菩薩常於如是類戒無有垢濁是名菩薩佛所印可戒隨念善男子云何菩薩佛所印可天隨念應隨念二種天一者五淨居天有聖者故二者覩史多天以一生補處菩薩在彼天故復次此一生補處菩薩住彼天宮有十種頂法何者為十所謂一切波羅蜜中般若波羅蜜多而為其頂一切神通之中不退神通而為其頂一切地中唯灌頂地而為其頂一切菩提分法之中不退正見勝三摩地而為其頂一切無礙解中義辯無礙而為其頂一切智中無著無礙智而為其頂一切根中知上中下根無礙智而為其頂一切力無畏中照耀隨入智而為其頂一切眼中佛眼觀察一切佛法了如掌內而為其頂坐菩提場中當成正覺一剎那心相應正慧而為其頂是為十種頂法之相應隨念之若菩薩得是念已見則不亂隨眠纏不亂作意戲論不亂於如是類念無垢濁應當如是隨念彼天善男子是名菩薩佛所印可天隨念善男子云何菩薩所行諸行等於涅槃涅槃名寂靜悉除一切煩惱滅一切受離一切所緣出蘊處界即彼正士獲得涅槃平等以本願力遊戲大悲方便智慧得如來加持故善修智慧意樂清淨住於如幻妙三摩地悉知有情煩惱生死皆如幻化示現受生由此能斷諸生死縛無所染污名曰涅槃既得自在不生而生無所不生亦無所生常在涅槃不斷生死而成熟有情無有休息善男子此名菩薩大悲方便雙智慧門若菩薩住此門者獲得涅槃平等行菩薩行善男子云何菩薩善知一切有情行相善男子菩薩有八萬四千行是於根本鄔馱南句有情行相無量差別不可思議不可言說唯佛能知非諸聲聞緣覺所了亦非菩薩之所能了彼菩薩蒙佛加持及自智力隨知一切有情行相所謂如是自性相如是行相如是因相如是緣相如是作相如是和合相或種種相離相欲相瞋相癡相等分相地獄相傍生相琰魔界相天相人相或聲聞尼夜摩相或緣覺尼夜摩相或佛尼夜摩相或遠因相中因相近因相如是有情一切行相如實知之除一切智不被摧伏善男子是為菩薩善知一切有情行相
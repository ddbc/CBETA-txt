頂禮一切無餘明非一非一諸則地不數不思無量一并諸種種趣生類本無量數斷命品與等塵塵無有法兼不可說無所有通俱非是等諸法論曰就此二行偈中則有八門云何為八一者顯示中中主者門二者顯示道路軌則門三者顯示離雜合一門四者顯示無邊毛生門五者顯示種種離識門六者顯示假有無實門七者顯示無所有事門八者顯示具足無礙門是名為八就顯示中中主者門中則有五種云何為五一者隨順隨轉應身主者二者有無無礙變身主者三者本體本性法身主者四者本末俱絕滿道主者五者隨應無礙自然主者是名為五修集行因大陀羅尼修多羅中作如是說爾時花輪寶光明天子則白佛言世尊第一導師有幾數量可思議不可思議唯願世尊為我等眾開示顯說我等大眾聞其名字常誦常念出無明藏到涅槃城於是世尊告天子言我若以神通力無量無邊阿僧祇劫中說其名字終不能盡今當略言為汝等眾宣說其要善男子其覺者數廣大圓滿過於恒沙略說五種云何為五一者隨體佛二者變體佛三者法體佛四者莫測佛五者應轉佛乃至廣說故如偈頂禮一切無餘明故以何義故一切導師皆名主者以三義故云何為三一者自在義諸法王故二者頂上義三界一故三者周遍義無所不至故是名為三如是已說顯示中中主者門次當說顯示道路軌則門就此門中則有六種云何為六一者音臍言導無礙自在軌則二者所依本地平等一種離諸虛妄軌則三者生長莊嚴一一有力軌則四者究竟圓滿無餘盡攝軌則五者非名非相非體非用無造無作軌則六者自然現前常住不變無所詮了究竟淨滿軌則是名為六金剛三昧無礙解脫本智實性修多羅中作如是說復次文殊師利若我廣說總有十億七萬三千五十法門行者履遊道路則則若我略說總有六種行者履遊則則如是六則通攝一切無量無邊軌則藏海云何為六一者說則二者等則三者種則四者上則五者非則六者常則乃至廣說故如偈非一非一諸則地故以何義故一切法藏皆名軌則以三義故云何為三一者金區義時人易轉法門之印常恒不變如彼區故二者引導義攝將行者令趣治路如彼導故三者能持義善持自相而不壞失如彼持故是名為三如是已說顯示道路軌則門次當說顯示離雜合一門就此門中則有三種云何為三一者結縛合一一切無量無邊無明煩惱之眾類再生雖無內合一而有外合一以數量等成立契一義故二者解脫合一一切無量無邊三乘諸聖人等內有道理之合一義外有同塵之合一義故三者具足俱非合一一切無量無邊金剛中間大聖眾等具足能契所契之二義故是名為三文殊師利論義第一無極無盡修多羅中作如是說僧眾之海雖無有量而其本體但有三種云何為三一者無根無諍地二者俱根無諍地三者有根無諍地乃至廣說故如偈不數不思無量一故以何義故一切諸僧皆名合一有二義故云何為二一者積集義集會無量無邊一切散亂塵故二者一種義安止無量無邊一切波浪識故是名為二如是已說顯示離雜合一門次當說顯示無邊毛生門就此門中則有三門云何為三一者有類毛生無邊門二者空類毛生無邊門三者似類毛生無邊門是名為三就初門中則有四種云何為四一者卵生二者胎生三者濕生四者化生是名為四如是四生能攝一切無量有類根本名數就中門中則有三種云何為三一者光明中藏空類二者闇色中藏空類三者風雲中藏空類是名為三如是三類空故非空以隱故空應審觀察空類眷屬其數眾多不出此量就後門中亦有三種云何為三一者幻化呪術相相無理似類二者變藥方禁相相無理似類三者隨本現前影像似類是名為三如是三類能攝一切無量無邊種種似類根本名數集類法門修多羅中作如是說有識種類廣說有十略說有三云何為三一者心識親近在有眾生二者處所隱藏不見眾生三者識遠似有動轉眾生是名為三乃至廣說故如偈并諸種種趣生類故以何義故一切眾生皆名毛生有二義故云何為二一者動轉不定義隨趣受生無有定法故二者眾多無數義方角無有數量故是名為二今此門中為欲現示聖如角尠凡如毛多故如是已說顯示無邊毛生門次當說現示種種離識門就此門中則有二種云何為二一者共業建立斷命品二者別業建立斷命品是名為二就第一門中則有四種云何為四一者風輪大地斷命品二者水輪大地斷命品三者金輪大地斷命品四者火輪大地斷命品是名為四如是四輪能攝一切無量無邊共業建立斷命品類根本名數言別業建立斷名品者謂眾生身非執受攝髮毛等類業行本因修多羅中作如是說復次文殊師利言眾生居住世間者則有二種云何為二一者總輪世間二者別持世間是名為二此二世間善能攝持無量無邊一切居住依止世間乃至廣說故如偈及無量數斷命品故以何義故一切離識皆名斷命所謂無有了別智品故如是已說現示種種離識門次當說現示假有無實門就此門中則有五種云何為五一者如水中月假有二者如闥婆城假有三者如陽炎水假有四者如幻化作假有五者如谷響音假有是名為五大寶無盡蓮花地地修多羅中作如是說如水中月等五種虛說譬喻總攝五萬五千五百五十詮虛說譬喻根本名字乃至廣說故如偈與等塵塵無有法故以何義故一切無量虛說譬喻皆名無有所謂無有實自性故名曰為無無有其實非都無故名曰為有如是已說現示假有無實門次當說現示無所有事門就此門中則有四種云何為四一者如石女兒無所有事二者如兔馬角無所有事三者如龜䠓毛無所有事四者如羅漢染無所有事是名為四本地修多羅中作如是說復次佛子汝前所問何等法名為無所有品者石女兒等四種本說我若廣說其數無量乃至廣說故如偈兼不可說無所有故以何義故一切空法皆悉名為無所有事有二種故云何為二一者彼空法體性空空如此四本說故二者此空若不詮彼則是空故是名為二如是已說現示無所有事門次當說現示具足無礙門就此門中則有十種云何為十一者心主法二者心念法三者色主法四者色子法五者非契應法六者無為法七者非有為非無為法八者亦有為亦無為法九者俱俱法十者俱非法是名為十言心主法者可一八識等諸心識本法故言心念法者與此相應一切數法言色主法者可一能造大種法等言色子法者可一所造種種色法言非契應法者可一非色非心種種諸法言無為法者虛空等四種無為法言非有為非無為法者一心等諸本性法言亦有為亦無為法者一心等諸本性之法作業用相言俱俱法者大本之法其第一分言俱非法者大本之法其最後分如是十法今此門中一有一無一生一滅一逆一順一品一類不相捨離是故說言現示具足無礙門焉最勝德王廣大虛空修多羅中作如是說不可說不可說不可說十方世界微塵之數無量無邊法門大海一居一起一住一止終不分剖亦不捨離以此義故建立稱曰廣大圓滿虛空地地無盡無極法界大海門乃至廣說故如偈通俱非是等諸法故如是已說歸依德處無邊大決擇分次當說歸依德處因緣大決擇分其相云何偈曰以有十種大因緣造作歸依德處海所謂禮恩及加力廣大殊勝與無我決定大海并贊化兼通現示自本身如是十種大因緣圓滿大士乃能具凡非境聖亦非量隨分菩薩亦不能論曰何因緣故歸依德處以有十種大因緣故而作歸依如偈以有十種大因緣造作歸依德處海故云何名為十種因緣一者禮敬尊重甚深因緣能作禮敬歸依德處摧伏憍慢增長善根故如偈禮故二者憶念恩澤報推因緣而能造作勝妙論教開曉一切狂亂眾生一切德處皆悉歡喜故如偈恩故三者仰請加力成為因緣若為造作大論法門彼諸德處不其加力不能分別法門海故如偈及加力故四者開布廣散令了因緣以妙言辭示聰明詮現了彼諸修多羅中祕密微妙深遠文義大海為令廣大故如偈廣大故五者勸物令生殊勝因緣造作論教開示文義若不歸依彼諸眾生不能究竟信受奉行故如偈殊勝故六者修習忍辱無我因緣發起歡喜尊重歸向廣大心故如偈與無我故七者出生功德決定因緣歸依德處造作論教若見若聞若見見者若聞聞者若同國住一切皆悉隨時不移出生增長無量無邊一切功德善根之品決定決定不謬違故如偈決定故八者大海無盡寶藏因緣積集無量無邊一切諸種種力造作殊勝圓滿大海如意寶輪金剛德藏為欲救度無量無邊貧窮苦惱眾生類故如偈大海故九者方便善巧教化因緣具足者中雖無別歸而贊教化為利生故如偈并贊化故十者現示過去本身因緣所歸德處一切皆悉無非自身之攝持故如偈兼通現示自本身故是名十種大因緣相如是廣大殊勝因緣何人所作佛菩薩作菩薩菩薩當不能作況凡二乘如偈如是十種大因緣圓滿大士乃能具凡非境聖亦非量隨分菩薩亦不能故如是已說歸依德處因緣大決擇分次當說一種金剛道路大決擇分其相云何偈曰一種金剛地總有五種位謂漸次究竟及圓滿等非并及等是位如是五種位諸修多羅中具足無餘說論曰一種金剛道路無礙本地地中總有幾位廣說雖無量略說有五種如是五位一切總則一切根本一切中藏一切出生如偈一種金剛地總有五種位故云何名為五種本位一者無超次第漸轉位二者無餘究竟總持位三者周遍圓滿廣大位四者一切諸法俱非位五者一切諸法俱是位是名為五種根本位如偈謂漸次究竟及圓滿等非并及等是位故如是五位自家宣說龜則方說如是五位直是方說非宣說量如偈如是五種位諸修多羅中具足無餘說故位所依止本數名字其相云何偈曰所依止本數總有五十一謂虛假光明四十種名字不動真金剛十種本名字及大極地故是名所依數論曰五種本位所依止之名字差別其數幾有廣說雖無量略說有五十一種名字如是五十一種根本名字一切天地一切父母一切體性一切所依如偈所依止本數總有五十一故云何名為五十一數所謂虛假光明分中有四十種真金剛中有十種數此五十中加大極自然陀羅尼地故是故成立五十一數名字分中四十種數當何等相所謂十種愛樂心十種識知心十種修道心十種不退心各差別故云何名為十愛樂心一者必叉多二者阿摩呵尸三者諦度毘梨耶四者和羅只度五者奢摩陀提尸六者摩訶阿毘跋致多七者阿羅婆訶尼八者婆𡄣多阿梨羅訶諦九者尸羅俱尸阿尸羅十者摩訶毘呵阿僧那是名為十云何名為十識知心一者留伽度二者留諦迦度三者留羅伽四者留摩訶五者安婆娑六者毘跋致七者阿毘跋致八者必叉伽九者必阿羅十者留山迦是名為十云何名為十修道心一者度伽呵二者度安爾三者度只羅四者度和差五者度利他六者度生婆諦七者度沙必八者度阿訶九者度佛阿十者度叉一婆是名為十云何名為十不退心一者羅諦流沙二者羅曇沙三者必自伽四者法必他五者佛度陀六者羅叉必七者師羅文伽八者婆訶諦九者婆羅提弗陀十者達摩邊伽是名為十如偈謂虛假光明四十種名字故云何為十真金剛心一者鳩摩羅伽二者須何伽一婆三者須那迦四者須陀洹五者斯陀含六者阿那含七者阿羅漢八者阿尼羅漢九者阿那訶訶十者阿訶羅弗是名為十如偈不動真金剛十種本名字故此五十中更復加婆伽婆佛陀應審觀察是名五十一種名字如偈及大極地故是名所依數故如是五十一種心中彼無超次第漸轉位安立屬當其相云何偈曰五十一位中如次無超轉一中具一切名為漸轉位論曰唯一行者五十一種別相位中迴向趣入如其次第無超過法所以者何此門位量法如是故如偈五十一位中如次無超轉故如是行者以何行相而漸漸轉謂具具轉故云何名為具具轉相謂一信心位中具餘五十心而轉乃至一大極地位中具餘五十心而轉故若爾一物耶異物耶實是異物而一物故所以者何一信心中具一切位非餘位故而一信中具一切位同餘餘位中具一切位故以何義故一信心中具諸餘位更須漸轉具一中具而不能具多中具故是故須轉今此門中五十一中一切具具皆悉具足方名漸轉位故如偈一中具一切名為漸轉位故摩訶衍金剛種子修多羅中作如是說金剛道路足行行者以二大事而決定轉云何名為二決定轉一者遍度通達轉二者具具增長轉是名為二言遍度通達轉者通遍經過五十一種大道路故言具具增長轉者一一位中攝諸位故乃至廣說故如是已說無超次第漸轉門次當說無餘究竟總持門其相云何偈曰五十一位中隨其先得入攝一切一切名無餘究竟論曰有五十一別相位中或有行者以信趣入或有行者以真金地而趣入或有行者以大極地而趣入如是等諸行者隨其先得入位之量盡攝一切一切位地究竟無餘亦無移轉亦無出入一一白白是故說言總持門位如偈五十一位中隨其先得入攝一切一切名無餘究竟故難入未曾有會修多羅中作如是說迴向則信心信心則佛地佛地則十地究竟有何次乃至廣說故如是已說無餘究竟總持門次當說周遍圓滿廣大門其相云何偈曰五十一種位無前後一時俱轉俱行故名周遍圓滿論曰五十一位無有前後一時俱轉一時俱行無有所餘亦五十一別相位中所有無量無邊諸位無有前後一時俱轉一時俱行無有所餘是故說言圓滿位焉如偈五十一種位無前後一時俱轉俱行故名周遍圓滿故法界法輪無盡中藏修多羅中作如是說爾時文殊師利聞世尊所說即從坐起合掌頂禮前白佛言世尊云何名為橫轉無向修道人者如宜世尊為諸大眾宣說開示如是大事於是世尊即告文殊師利言一種無二一道一區大地行者一切行道無前無後一時發起一時同轉一時住持一時證入一時安立是名橫轉無向道人乃至廣說故如是已說周遍圓滿廣大門次當說一切諸法俱非門其相云何偈曰諸無量無邊一切種種位皆悉非建立名俱非位地論曰今此偈中為明何義為欲現示此俱非門非因非果非位非地非有非無非名非義非事非理非壞非常非生非滅一切一切皆悉非故如偈諸無量無邊一切種種位皆悉非建立名俱非位地故若爾以何義故建立位名以其非義立為位故大明修多羅中作如是說無位位第一位乃至廣說故如是已說一切諸法俱非門次當說一切諸法俱是門其相云何偈曰一切種種法無非金剛身以一身義故名為俱是門論曰無量無邊一切位法一切皆悉是金剛身等無差別唯依一身是故說言俱是門焉所以者何今此門中無一一法而非金剛真實身故如偈一切種種法無非金剛身以一身義故名為俱是門故種金大地修多羅中作如是說無病道人唯見積影不見散身故如是已說一種金剛道路大決擇分次當說金剛寶輪山王大決擇分其相云何偈曰漸是盡滿非一時及前後與俱并俱非一異時處轉論曰今此偈中為明何義為欲現示一身金剛大力寶輪山王體中次第漸轉諸法等是無餘究竟周遍圓滿俱非絕離此五種位一時轉前後轉俱有轉俱非轉亦一時轉亦異時轉亦一處轉亦異處轉具足具足自在自在無所障礙故大嚴盡地虛空法界修多羅中作如是說復次龍明汝前所問云何名為金剛本身廣大地地無障無礙恒沙功德品者殊勝極妙不可思議不可思議五種金剛道路足行地地無盡中藏之根本自性出生增長所依止藏乃至廣說故如是已說金剛寶輪山王大決擇分次當說金輪山王道路大決擇分其相云何偈曰山王道路中總有十五位體五種位中各有三用故論曰此金輪山王道路中建立幾位為道路量廣說雖無量略說有十五種位以如是位為道路分如偈山王道路中總有十五位故以何因緣分明了知此道路中有十五種根本之位謂彼金剛大力寶輪山王體五種位中皆悉各各有三種自在作用故以此義故成立十五差別名數如偈體五種位中各有三用故故方修多羅中作如是說一區王民行地地中唯有十五種體分業數位無所餘位乃至廣說故然明神妙理修多羅中作如是說有二十五種差別位者取王家轉非取作轉故造作轉攝十五種位名字形相當如何耶偈曰明了及遠數相續并三合遍動遍不動字等兼廣大遍到不遍到融立與俱離是名十五名如次應觀察論曰就次第漸轉體中則有三種用云何為三一者分明了達審地作用不亂次第建立位地行道分明名義俱了故如偈明了故二者遠行遠修無數作用經無量劫過此諸位修集功德無窮盡故如偈及遠數故三者無斷無絕恒轉作用剎那剎那中間中間常恒不息自然轉故如偈相續故是名為三就諸法等是體中亦有三種用云何為三一者能詮能了一合作用善巧言說無礙覺慧其數無量一金剛故二者所詮所證一合作用甚深極義勝妙玄理唯是一區唯是一身無二岐故三者隨應有名一合作用隨其所應一切有名一切皆悉一金身故是名為三如偈并三合故就無餘究竟體中亦有三種用云何為三一者周遍圓滿動轉作用第一時中依一位中通攝一切而究竟轉故如偈遍動故二者周遍圓滿不動作用如是轉者所餘一切無量位中不移不轉常決定故如偈遍不動故三者名句文字無別作用隨其先唱與餘一故如偈字等故是名為三就周遍圓滿體中亦有三種用云何為三一者無量無邊廣大作用其法自體出現業相盡極廣大無分界故如偈廣大故二者無礙通達遍到作用一時建立一切位故如偈遍到故三者極極無數不遍作用遍通經過而唯有一邊故如偈不遍到故是名為三就俱非絕離體中亦有三種用云何為三一者消融無所建立作用一切諸法皆悉遣除無所許故如偈融故二者建立諸法悉持作用一切諸法以俱非義是理成故如偈立故三者消融建立俱絕作用究竟絕道廣建立故如偈與俱離故是名為三是為十五種位名字焉此道路位大利根者乃能通達鈍根眾生決定難了如偈是名十五名如次應觀察故如是諸位亦一時出興亦異時出興亦俱時出興亦一處轉亦異處轉亦俱處轉亦不出興亦不移轉亦唯一種亦是多種於彼本法有作功用有作方便自然自在建立造作應審觀察如是已說金輪山王道路大決擇分次當說獨一山王摩訶山王大決擇分其相云何偈曰摩訶山王中總有千二百七十五種位謂五十一種大根本位中皆一一各各漸轉等五位具足安立故論曰此獨一山王摩訶山王體中建立幾位以為體分廣說雖無量略說其要唯有一千二百七十五種決定位故如偈摩訶山王中總有千二百七十五種位故以何因緣山王體中有千二百七十五位分明現知所謂常恒五十一種根本位中一一各各次第漸轉諸法等是無餘究竟周遍圓滿俱非絕離五種位具足轉故亦漸轉等五種位中各各開示漸轉等五種別位故是故成立一千二百七十五位如偈謂五十一種大根本位中皆一一各各漸轉等五位具足安立故故此獨一山王摩訶山王體中如是千二百七十五種位亦一一時轉亦異一時轉亦俱一時轉亦皆非轉亦一時一處轉亦一時異處轉亦異時異處轉亦皆非轉自在自然無障無礙是故說言無盡虛空大陀陀筏羅法界本藏地地出生無窮無極廣德大海法門藏焉大智莊嚴法界性身甚深修多羅中作如是說非比非喻難得惟說大海中藏大海一體本地地中三品德類具足圓滿無所闕失云何為三一者上品德類其位名字眾多無數與十方世界微塵之數其量等故二者中品德類其位名字與百百百億三千大千世界微塵之數其量等故三者下品德類其位名字有一千二百七十五位故是名為三如是諸位一一一一一一乃至無量無量無量無量無量無量乃至廣說故如是已說獨一山王摩訶山王大決擇分次當說大海部藏道路大決擇分其相云何偈曰大海部藏中總有十種法謂五種非空及五種無常論曰此大海部藏道路分中建立幾法為部藏量所謂建立十種法體以為大海部藏分故摩訶衍地修多羅中作如是說俱俱海藏履道分中唯有十法無有餘法乃至廣說故如偈大海部藏中總有十種法故以何義故有十應知五種非空五種無常各差別故如偈謂五種非空及五種無常故彼十種法其名字相當如何耶偈曰離礙及有實性火并今光兼深里出興地藏大龍王如是五種名非空不共稱起持變壞品與大力無明如是五種名無常不共稱各有第一一以請氣力故立門實本攝如法應觀察論曰云何名為五種非空決定住法一者離礙非空決定住法二者有實非空決定住法三者性火非空決定住法四者今光非空決定住法五者深里出興決定住法是名為五如偈離礙及有實性火并今光兼深里出興地藏大龍王故如是五名五種非空決定住法不共異轉差別名字如偈如是五種名非空不共稱故云何名為五種無常虛假轉法一者動起無常虛假轉法二者止持無常虛假轉法三者易變無常虛假轉法四者散壞無常虛假轉法五者大力無常虛假轉法是名為五如偈起持變壞品與大力無明故如是五名五種無常虛假轉法不共異轉差別名字如偈如是五種名無常不共稱故深里大力如是二法氣力立門非取實體應審觀察如偈各有第一一以請氣力故立門實本攝如法應觀察故如是已說建立名字不同門次當說所詮義理差別門如是五種非空決定住法各有幾數所謂各各有二種故云何名為二種離礙一者守身離礙二者變轉離礙言守身離礙者無障礙身常恒決定不失壞故言變轉離礙者建立萬有令自在故是名為二云何名為二種有實一者守身有實二者變轉有實言守身有實者常平等身常恒決定不失壞故言變轉有實者建立差別令安住故是名為二云何名為二種性火一者守身性火二者變轉性火言守身性火者明德藏身常恒決定不失壞故言變轉性火者塵累俱轉隨順成故是名為二云何名為二種今光一者守身今光二者變轉今光言守身今光者始炎炎身決定常恒不失壞故言變轉今光者隨順流轉無所礙故是名為二云何名為二種深里一者守身深里二者變轉深里言守身深里者離絕中身常恒決定不失壞故言變轉深里者諸無為中得自在故是名為二如前所說五種無常業用差別各各如何所謂如次出生一切無量無邊大過患海皆無餘故住持一切無量無邊大過患海皆無餘故變易一切無量無邊大功德海皆無餘故壞滅一切無量無邊大功德海皆無餘故覆障非德非患中身自在皆無餘故如是五法自體及品各各差別應審觀察如是已說所詮義理差別門次當說依位決定安立門如前所說五十一種真金剛位遍幾處耶偈曰如是五十一遍於五種處大聰明行者能善決擇知論曰如前所說五十一位遍離礙等五種處中無所不至無所不通以此義故大金剛位有五應知如偈如是五十一遍於五種處故如是位地利根能知非鈍者境所以者何極甚深故極利了故極祕密故如偈大聰明行者能善決擇知故亦復處二故位亦二應知是故具集有十而已然今所說是變非身別建立位總幾數有字身差別其相云何偈曰別建立位數總有十種焉漸次及盡餘不動與俱滅一空一有位智智斷智地相值兼撥立邊邊轉一會具足此十位門界量圓滿論曰別建立位總有十種云何為十一者一向無超漸次位二者遍究竟盡不盡位三者一切中際不動位四者雙立諸法俱滅位五者若一空當一有位六者能斷所斷悉智位七者熏力相對相值位八者隨除障處立位位九者真妄得邊有無位十者諸法一種一會位是名為十如偈別建立位數總有十種焉漸次及盡餘不動與俱滅一空一有位智智斷智地相值兼撥立邊邊轉一會故隨有一別建立彼總必當具足一切別位方得建立大總位耶必當具別總得成故如偈具足此十位門界量圓滿故如是十種別相之位遍於幾處遍五處故所謂轉攝五種處中各具五十一金剛位經過諸位亦有十種別相位故大總相位總有幾數遍幾處耶偈曰總位有三種謂上中下故唯遍五種處非餘位應知論曰大性總地根本體位總有三種云何為三一者趣高上上轉去位二者自然安住中中位三者向焉下下轉去位是名為三如偈總位有三種謂上中下故故如是三總隨別有有唯遍轉五非所餘位應審觀察如偈唯遍五種處非餘位應知故如是已說依位決定安立門次當說依位法數具闕門如前所說十種本法守轉二種金剛位中為盡不盡謂若守位中唯具德五無所餘五若轉位中十法具足無所闕失以此義故總別二門有無亦了如是已說依位法數具闕門次當說德患對量現宗門其相云何偈曰起性止及今變空壞并實力龍如次對有似而取多論曰治障照覆對量形相如其次第動起無常性火住法止持無常今光住法易變無常離礙住法散壞無常有實住法大力無常出興龍王以之為量如偈起性止及今變空壞并實力龍如次對故如是對量一向轉耶俱量轉耶俱量應知如偈有似而取多故如是已說德患對量現宗門次當說隨次別釋廣說門且離礙門安布形相現示云何主伴治障當如何耶偈曰離礙身體中有五十一位五十一位中有三種總相三種總相中有十種別相初五十一中一一皆各各具足十本數最初主後伴次初主後伴如次應觀察論曰就離礙中有五十一種金剛位就此位中有三種根本總相位就此總中有十種分離別相位如偈離礙身體中有五十一位五十一位中有三種總相三種總相中有十種別相故金剛諸位一一位中皆具本數如偈初五十一中一一皆各各具足十本數故主伴各二云何二主一者主主二者伴主云何二伴一者伴伴二者主伴言主主者是離礙故言伴主者第二轉故言伴伴者除五本法餘眷屬故言主伴者除其離礙餘四法故如偈最初主後伴次初主後伴如次應觀察故三種總相金剛位中云何安立謂初信心以為其始後󰱿陀地以為其終次第漸轉是故建立趣高上上轉去位後󰱿陀地以為其始第一信心以為其終次第漸轉是故建立向焉下下轉去位上下二門位位各各離邊中道決定安立是故建立自然安住中中位以此義故十種別相唯有上下不有中焉且依上門建立十位形相云何偈曰信五事已經至後後位故一事究竟故一味中轉故治障一滅故治障不俱故以智斷智故上下相照故本無今有故治障自辨故無別一轉故如次應觀察論曰依趣高上上轉去門見十別位形相如何謂以五種非空住法對治五種虛假轉法如其次第無有超過漸漸轉故建立一向無超漸次位如偈信五事已經至後後位故故以五事治五事隨其所應一究竟故建立遍究竟盡不盡位如偈一事究竟故故以五事治五事不增不減不大不小一味平等中道實相故建立一切中際不動位如偈一味中轉故故以五事治五事隨障滅時其智慧體則便滅故建立雙立諸法俱滅位如偈治障一滅故故以五事治五事治起無障障起無治不能親近不能俱行不能及達故建立若一空當一有位如偈治障不俱故故以五事治五事治勝氣力變一切障為治眷屬亦以勝力斷眷屬故建立能斷所斷悉智位如偈以智斷智故故以五事治五事隨其所應上位下位互相照達隨其所應斷除障故建立熏力相對相值位如偈上下相照故故以五事治五事隨所斷障虛妄無本安立位地亦無本故建立隨除障處立位位如偈本無今有故故以五事治五事治皆明淨障皆闇冥彼治斷事悉已成辨此障覆用悉已具足故建立真妄得邊有無位如偈治障自辨故故以五事治五事治障二法無二無別一味平等一體一性一業一用故建立諸法一種一會位如偈無別一轉故故如是諸位如偈釋說專心觀察其理分明本趣具現如偈如次應觀察故是名為依離礙門安立諸位總別現示上上差別次依下門建立十門形相云何偈曰如前說十義隨應當如如壞得體歸空漸次第轉故論曰依向焉下下轉去門見十別位形相如何謂如前所說十種義中隨其所應順順如如壞其得體歸空本存故如偈如前說十義隨應當如如壞得體歸空故如是諸位為一時轉前後轉耶以前後轉非一時故如偈漸次第轉故故於餘諸法如是如是隨隨如如說示造作應審觀察其別轉相是本存故是本主故皆悉各各如是二轉一時前後有二義故云何為二一者建立轉前後定故二者本性轉無前後故是名為二如前所說種種諸門同名異物住思應觀如是已說大海部藏道路大決擇分次當說深里出興地藏大龍王大決擇分其相云何偈曰地藏龍王中總有二種義所謂德藏義并及患藏義論曰就深里出興地藏大龍王體中則有二義云何為二一者功德本藏義二者過患本藏義言功德本藏義者此大龍王為四非空根本藏故言過患本藏義者此大龍王為四無常根本藏故如偈地藏龍王中總有二種義所謂德藏義并及患藏義故具二藏義地藏龍王居住何處其里幾量長短大小等諸形相當如何耶偈曰處唵婆尸尼里五十一量長一千由旬頭有婆多提則出四種水尾有舍伽必則出四種風色如玻瓈珠論曰今此偈中為明何義為欲現示舉事現理開演本法大海故此大龍王居於何處謂居唵婆尸尼中故如偈處唵婆尸尼故出水入地去隔幾量謂從水底向地下入五十一由旬之量故如偈里五十一量故彼大龍王身長幾量一千由旬無增減故如偈長一千由旬故彼大龍王於其頭上有清白毫名曰婆多提從此毫端出四種水云何為四一者中空水其出水塵空以為內有以為外而出生故二者方等水其出水塵四角量等無差違故三者常熟水其出水塵於一切處於一切時常恒煖故四者耀明水其出水塵光明清白常恒今故是名為四如偈頭有婆多提則出四種水故亦彼龍王於其尾末有一毛󰱯名曰舍伽必從此毛末出四種風云何為四一者發塵風此風起時經多中間發起無量無邊塵故二者持塵風此風出時止住諸塵令安住故三者變珍風此風出時經多中間變諸金玉作砂石故四者壞珍風此風出時經多中間壞滅金玉作無有故是名為四如偈尾有舍伽必則出四種風故彼龍身色譬如玻瓈無有定色如偈色如玻瓈珠故處唵婆尸尼者喻本性王無住本處里五十一量者喻真金位定數量品長一千由旬者喻本性王具千種德頭有婆多提者喻本性王於諸淨品有作方便則出四種水者喻四非空尾有舍伽必者喻本性王於諸染品有作業用則出四種風者喻四無常色如玻瓈珠者喻本性王染淨不攝如其次第應審思擇復次住處大海水底相去中間喻五十一種金剛位已具出現至大海時喻雜類趣息海浪時喻起善心時常起浪時喻惡心興時亦復住心應審觀察本行上地一味平等妙法無邊業用具足大海寶輪妙嚴王子修多羅中作如是說生四道法不四道攝離絕中心生四輪法不四輪攝離絕中心而立名字說大力無明者隨所生法建立名故乃至廣說故如是已說深里出興地藏大龍王大決擇分次當說深里出興地藏大龍王道路大決擇分其相云何偈曰龍王道路中總有二十法謂二本藏中各有十法故論曰就深里出興地藏大龍王道路中總有二十中自在法所以者何功德過患二種藏中各有十故如偈龍王道路中總有二十法謂二本藏中各有十法故故彼二十法名字形相當如何耶偈曰功德本藏十常壞俱及非自他俱并非無礙兼一全過患本藏十如一違無有對利融上下如次應觀察如是二十法一一皆各各圓滿廣大故與本存等量論曰就功德本藏之體中則有十法能攝一切無量功德云何為十一者本體自性決定常住不生不滅遠離流轉功德品二者本體自性常恒移轉是生是滅流轉俱行功德品三者決定常住常恒無常一時俱轉無前後違功德品四者出常無常二事不攝自體本性離脫亡行功德品五者十種自自攝一切法無有所餘獨一無二一種一行功德品六者無體無性從因緣起亦有亦無隨應變轉功德品七者無餘究竟俱轉俱行不相捨離功德品八者非自非他絕離有名住於非非自性決定功德品九者於一切法隨應無礙自體自性法爾道理性造如是功德品十者五根一一根五塵一一塵一切諸法亦復如是功德品是名為十如偈功德本藏十常壞俱及非自他俱并非無礙兼一全故就過患本藏之體中亦有十法能攝一切無量過患云何為十一者於一切法隨順如如如作逆事過患品二者造作諸法同一業用一作逆事過患品三者治道起時無有定體違作逆事過患品四者染淨諸法皆無所有無作逆事過患品五者一切諸法皆總有有有作逆事過患品六者隨治同量如如現前對作逆事過患品七者由治道力自類增益利作逆事過患品八者由治道息發起自用融作逆事過患品九者待上轉者方得起用上作逆事過患品十者以隱藏時方得起用下作逆事過患品是名為十如其次第住思止心專心觀察其理故明如偈過患本藏十如一違無有對利融上下如次應觀察故如是二十法與彼本方等無差別是故有二十種本藏無相違過所以者何其本藏中如是道理自然常有不從本藏長建立故何故處處皆存品字如前所說二十種法各各有百眷屬類故是故言品例前應了如偈如是二十法一一皆各各圓滿廣大故與本存等量故如是已說建立名字門次當說所詮義理門且治及障對量差別當如何耶偈曰如是二十法一一皆各各一德治諸過諸過障一德無有定次第而數品類等無失對量過如理應觀察如說本存法說品類亦爾論曰如前所說二十種法一一各各一德治一切障一切障障一德無別對量如偈如是二十法一一皆各各一德治諸過諸過障一德無有定次第故若如是說今此門中對量軌則混成雜亂雖無別對量而有總對量是故無失如偈而數品類等無失對量過如理應觀察故如本品爾例前應了如偈如說本存法說品類亦爾故如是已說治障對量差別門次當說安立金剛位地門其相云何偈曰此本法門中亦有金剛位依位有三門謂上中下門論曰就此本法門中亦有五十一金剛位如上所說二十種法依位安立云何安立謂諸位中皆具二十無有前後一時轉故然則此中有三種門云何為三一者一向上轉門二者一向下轉門三者一向中轉門是名為三如是三門各各一一位中具足俱轉不待初後際故如說本法品類亦爾以此小門廣大迴持應廣通達如偈此本法門中亦有金剛位依位有三門謂上中下門故如是已說深里出興地藏大龍王道路大決擇分次當說大龍王重重廣海無盡大藏大決擇分其相云何偈曰廣海大藏中總有三種重謂初中後重初重有二十二億十方界量法門大海二十種本藏各生一萬量各別百眷屬各生一千故是故數圓滿住心應觀察中後重倍此應廣通達故論曰就大龍王重重廣海無盡大藏之自家中總有三重能攝諸位云何為三一者初第一有重二者中安住居重三者後建立轉重是名為三就第一重中則有二十二億十方世界之量種種勝妙法門大海此義云何謂二十種本藏法中一一各各出生一萬法門大海各各別別百眷屬中一一各各出生一千法門海故以此義故名字圓滿義理具足如其次第安住其心定止其思聰明觀察其數量理及所詮意現了分明如偈廣海大藏中總有三種重謂初中後重初重有二十二億十方界量法門大海二十種本藏各生一萬量各別百眷屬各生一千故是故數圓滿住心應觀察故次二種重如其次第倍前普布應廣通達如偈中後重倍此應廣通達故故大摩尼寶藏陀羅尼修集修多羅中作如是說龍龍地地大無盡海藏中有多十方之量法門軌則品類最初名為轉大法論具足一海無極無盡引導光明現照地地本業本用出生增長軌則大海法門最後名為有性無性無我空理大利益廣光明亦離脫亦合轉具足具足無邊摩訶行種地本藏法雨騰門出興上味品類法門唯取一界以為譬喻非取塵等乃至廣說故如是已說大龍王重重廣海無盡大藏大決擇分次當說無盡無窮塵塵數量道路大決擇分其相云何偈曰塵塵道路中如前所說量亦有五十一決定金剛位依此位立相則有十種重以為道路量二因一果等論曰就此門中有幾數位五十一種真金剛位具足圓滿無闕失故如偈塵塵道路中如前所說量亦有五十一決定金剛位故就此位中則有十種變對法門能攝門量云何為十一者二因一果門二者一因一果門三者少因多果門四者因果一味門五者無因無果門六者自然安住門七者因果門八者果因門九者言說門十者言人門是名為十如是十門以為門量如偈依此位立相則有十種重以為道路量二因一果等故彼第一門形相如何偈曰以信心為初如次率自類取所餘位初至於定心位則取如來地亦如其次第不退心為初率同品自類取餘位第二至於願心位亦取如來地修行位為初如次率自類取餘位第三至於正心位亦取如來地不退位為初如次率自類取餘位第四至灌頂住位亦取如來地離癡行為初如次率自類取餘位第五至於無著行亦取如來地尊重行為初如次率自類取餘位第六至於真實行亦取如來地隨順觀眾生迴向以為初如次率自類取所餘四位各數量契當餘有如來地以同地為伴莊嚴一覺海各因及果稱配釋廣觀察其理當分明論曰今此門中為明何義為欲現示五十一位皆為同量以二種因感得一果廣三寶海無窮盡故此義云何所謂信心及發心地之二種因同一行相不相捨離俱行合轉住一所作起無量具生無邊德具足莊嚴一大覺海能生長因名為最上第一出生增長決定真實本藏原母遠離繫縛莊嚴無勝地種子海會所莊嚴果名為具足真金剛圓滿大慈悲法身虛空等無差別最初地地無上極海一盡大覺無二山王次念心地歡喜行地之二種法能長養因具足莊嚴一大覺海因名為安樂常明決定增長無苦無妄自然照達一切法性無所障礙種子海會果名為常樂總明大虛空界甚深恒了無二山王次精進心地救護一切眾生迴向地之二種法能長養因具足莊嚴一大覺海因名為發起殊勝大悲光水遠離懈怠常度常行本地自性具足通達種子海會果名為慈悲光明常恒達慧無二山王次慧心地逆流歡喜地之二種法能長養因具足莊嚴一大覺海因名為大真金剛日月光明自性離苦除斷闇品種子海會果名為極極重地無上一體自然窮了無二山王次定心地大極地地之二種法能長養因具足莊嚴一大覺海因名為決定安寂遠離散亂照曜無窮水水火火種子海會果名為寂圓滿地明圓滿地具足德藏無二山王如是諸佛皆悉各各作三大事云何為三一者興化二者說法三者勝進言興化者出興一十方世界之塵量變化身故言說法者宣說一十方世界之塵量發心信地法門海故言勝進者向上上位如次入故是名為三就變化中亦皆各各有此三事應廣通達如是如是隨隨如如後後諸位例前應知如偈以信心為初如次率自類取所餘位初至於定心位則取如來地故如是已說二因一果門次當說一因一果門其相云何偈曰五十一種位各不待他力獨住自家中感得一果故因及果名字如其次第加種子大覺故配釋應了知次第同前說增減不同耳論曰今此偈中為明何義為欲現示因果二法數量契當莊嚴覺道三寶之海轉廣大故如偈五十一種位各不待他力獨住自家中感得一果故故因及果稱於本名字加種子大覺之稱故如偈因及果名字如其次第加種子大覺故配釋應了知故次第轉相與前所說等無差別唯增數量減數量別各不同耳如偈次第同前說增減不同耳故如是諸佛皆悉各各作三大事名同前說義有不同言興化者出興十十方世界之塵量變化身故言說法者宣說十十方世界之塵量各各因位法門海故言勝進者向上上位如次入故就變化身中亦有此三事應廣通達如是已說一因一果門次當說少因多果門其相云何偈曰五十一位中一一皆各各感五十果位名少因多果論曰今此門中為明何義為欲現示唯一種因感五十果無礙自在無所闕失三寶之海轉廣大故如偈五十一位中一一皆各各感五十果位名少因多果故如是諸佛皆悉各各作三大事名如前說義有不同言興化者出興百十方世界之塵量變化身故言說法者宣說百十方世界之塵量各各因位法門海故言勝進者向上上位如次入故就變化中有此三事應廣通達如是已說少因多果門次當說因果一味門其相云何偈曰五十一位中一一皆各各有五百果海五百果海中一一皆各各有五百因海如是平等故名因果一味論曰今此門中為明何義為欲現示因果二法數量契當無有增減三寶之海轉廣大故如偈五十一位中一一皆各各有五百果海五百果海中一一皆各各有五百因海如是平等故名因果一味故如是諸佛所作三事亦復同前唯義異耳所謂千故變化身相亦復如是如是已說因果一味門次當說無因無果門其相云何偈曰五十一位法非因亦非果生千因果法名無因無果論曰今此門中為明何義為欲現示五十一位因而不有果因出生千因之大海果而不有因果出生千果之大海三寶之海轉廣大故如偈五十一位法非因亦非果生千因果法名無因無果故如是諸佛所作三事亦復同前唯義異耳所謂萬故如是已說無因無果門次當說自然安住門其相云何偈曰五十一位中一一皆各各經無量劫轉不出自家故論曰今此門中為明何義為欲現示位位皆各經無量劫以修行成道等事轉無其分際三寶之海轉廣大故如偈五十一位中一一皆各各經無量劫轉不出自家故故如是諸佛所作三事亦復同前唯義異耳所謂億故如是已說自然安住門次當說因果門其相云何偈曰生五十一位生五十一位所生無盡故名為因果門論曰今此門中為明何義為欲現示能生能生無有窮盡所生所生無有窮盡三寶之海轉廣大故如偈生五十一位生五十一位所生無盡故名為因果門故如是諸佛所作三事亦復同前唯義異耳謂十億故如是已說因果門次當說果因門其相云何偈曰此義例前了無別意趣耳唯有數量增住心應觀察論曰今此門中為明何義為欲現示五十一位亦因亦果各生無盡無盡因果大海法門三寶之海轉廣大故如偈唯有數量增故如是諸佛所作三事亦復同前唯義異耳謂百億故如是已說果因門次當說言說門其相云何偈曰一切三寶海皆悉起言說無有窮盡故名為言說門論曰今此門中為明何義為欲現示一切三寶皆悉各各宣說無盡僧海無盡法海無盡覺海三寶之海轉廣大故如偈一切三寶海皆悉起言說無有窮盡故名為言說門故如是諸三寶所作三事亦復同前唯義異耳謂千億故如是已說言說門次當說言人門其相云何偈曰一切三寶說如說量作人無有窮盡故名為言人門論曰今此偈中為明何義為欲現示如前所說諸三寶說如所說量造作行者無有窮盡三寶之海轉廣大故如偈一切三寶說如說量作人無有窮盡故名為言人門故如是諸人成道已訖所作三事亦復同前唯義異耳謂萬億故大明總持具足心地修多羅中作如是說譬喻十方無際無本無始無終道行足履地地法藏中有十種殊勝轉轉增長倍倍具足圓滿廣大法門海會乃至廣說故如是已說無盡無窮塵塵數量道路大決擇分次當說不可思議不可稱量俱俱微塵本大山王大決擇分其相云何偈曰不思議海中則有三種法謂三重倍故配釋應了知論曰就不可思議本大山王體性中則有三種云何為三一者法寶數量倍二者僧寶數量倍三者佛寶數量倍是名為三增幾數量作倍義耶謂增益億億十方世界之微塵數量三寶海故如其次第依道路十增一種倍應審觀察如偈不思議海中則有三種法謂三重倍故配釋應了知故末末三倍依本家說應廣通達心地修多羅中作如是說俱塵無上不可思議根本性海分中具足圓滿億億大方三德大海以大方分建立大方乃至廣說故如是已說不可思議不可稱量俱俱微塵本大山王大決擇分次當說不可思議俱俱微塵一切山王道路大決擇分其相云何偈曰微塵道路中有十方界量五十一本位名與前說等一五十一中一一皆各各有十方界量障治三寶海如一餘亦爾配此應了知論曰就俱俱微塵道路中則有一十方世界之數量五十一根本位其名字量與前說等無有差別如偈微塵道路中有十方界量五十一本位名與前說等故就一五十一種位中一一各各有十方世界之數量煩惱大海對治大海僧寶大海法寶大海佛寶大海具足轉故如偈一五十一中一一皆各各有十方界量障治三寶海故如說一五十一種位餘一切位亦復如是如偈如一餘亦爾配此應了知故如是已說現示本體安立門次當說現示上末轉相門其相云何偈曰今此道路佛出興小無量法及化大海第二轉覺者出興中無量法及化大海第三轉覺者出興大無量法及化大海後後諸轉中如次第無超漸漸增數量論曰依一本信出興覺者總有一十方世界之數量其中一佛成道已訖則便出興小無量十方世界之微塵數量無礙自在化身大海如是數量信心大海如偈今此道路佛出興小無量法及化大海故依此佛身出興化身總有小無量十方世界之微塵數量其中一佛出興已訖則便出興中無量十方世界之微塵數量無礙自在化身大海如是數量信地大海如偈第二轉覺者出興中無量法及化大海故依此化身出興化身總有中無量十方世界之微塵數量其中一佛出興已訖則便出興大無量十方世界之微塵數量無礙自在化身大海如是數量信地大海如偈第三轉覺者出興大無量法及化大海故如是如是隨隨如如後諸轉中如次無超漸漸增數如偈後後諸轉中如次第無超漸漸增數量故舉此一隅應廣通達本品足地智修多羅中作如是說大地微塵譬喻大海履行無住法門第一轉中小無量大方微塵之數品第二轉中中無量品第三轉中大無量品第四轉中無邊無量品第五轉中無數無量品第六轉中無量無量品第七轉中不可計量無量品第八轉中具足無量品第九轉中不可說無量品第十轉中不可思議無量品乃至廣說故如是已說不可思議俱俱微塵一切山王道路大決擇分次當說一切虛空一切微塵數量高王大決擇分其相云何偈曰虛空微塵中則有十方量十方塵空量五十一本位一五十一中一一皆各各有如前說量障治三寶海論曰就一切虛空一切微塵數量高王分中則有十方世界之塵量十方世界之塵量五十一種根本位十方世界之塵量十方虛空之塵量五十一種根本位如偈虛空微塵中則有十方量十方塵空量五十一本位故就一五十一種根本位中一一各各有十方世界之塵量十方世界之塵量十方世界之塵量十方虛空之塵量煩惱大海對治大海僧寶大海法寶大海佛寶大海具足轉故如偈一五十一中一一皆各各有如前說量障治三寶海故如是已說現示本體安立門次當說現示上末轉相門其相云何偈曰此本王覺者前數倍十重興化宣說法大聰明能了後後諸轉中如次第無超漸漸增數量轉勝廣大轉論曰今此門中為明何義為欲現示依一本信出興覺者其中一佛譬喻譬喻之數量增益十重出興變化宣說信地後後轉中漸漸增數百千萬億乃至無量無窮盡故如偈此本王覺者前數倍十重興化宣說法大聰明能了後後諸轉中如次第無超漸漸增數量轉勝廣大轉故地智修多羅中作如是說可一總持大周遍王之自體轉相無量無邊譬喻量說轉化時中漸增數量滿玄數量乃至廣說故如是已說一切虛空一切微塵數量高王大決擇分次當說獨地非亂一定一定道路大決擇分其相云何偈曰非亂道路中亦有金剛位一一位各各有本存一故一百二數成依位立轉相則有五種重謂上一本一俱轉及不雜圓滿具足位論曰就獨地非亂一定一定道路分中亦有五十一種真金剛位一一位位皆悉各各有本存一以此義故一百二數成立而已如偈非亂道路中亦有金剛位一一位各各有本存一故一百二數成故依如是位建立轉相則有五種云何為五一者上上一一轉相門二者本本一一轉相門三者俱行不離轉相門四者區區不雜轉相門五者圓滿具足轉相門是名為五如偈依位立轉相則有五種重謂上一本一俱轉及不雜圓滿具足位故第一轉相形相如何偈曰五十一種位一各攝五十一時一處轉然不可合一論曰云何名為上一一門所謂五十一種位一一位位各攝五十一時處轉若爾合集應作一體各別一轉不可合一如偈五十一種位一各攝五十一時一處轉然不可合一故如是已說上上一一轉相門次當說本本一一轉相門其相云何偈曰五十一本一一各攝五十一時一處轉然不可合一論曰云何名為本一一門所謂五十一種本一一種本一各攝五十一時處轉若爾合集應作一體各別一轉不可合一如偈五十一本一一各攝五十一時一處轉然不可合一故如是已說本本一一轉相門次當說俱行不離轉相門其相云何偈曰本一及上一互各攝諸位俱轉不捨離然不可合一論曰云何名為俱行轉門所謂本一五十一法一一各各攝上一五十一法上一五十一法亦能攝彼本俱行俱轉不相離故然各別別一時處轉不可合一如偈本一及上一互各攝諸位俱轉不捨離然不可合一故如是已說俱行不離轉相門次當說區區不雜轉相門其相云何偈曰本上一切位一一皆各各安住自家中不攝他法故論曰云何名為區不雜門所謂所有一切種種本上諸位一一各各唯安住自家中亦不移轉亦不出入亦不攝他亦不定常常恒具足遍廣大故如偈本上一切位一一皆各各安住自家中不攝他法故故如是已說區區不雜轉相門次當說具足圓滿轉相門其相云何偈曰前所說四門一切時處等無礙自在轉名具足圓滿論曰云何名為具足轉門所謂如前所說四門一時轉一處轉異時轉異處轉一轉離轉總轉別轉無礙自在故如偈前所說四門一切時處等無礙自在轉名具足圓滿故摩訶衍大陀羅尼金剛神呪修多羅中作如是說一一一切一切離雜有無一稱一量法藏門海中總有二法云何為二一者是總二者是別言別者四種俱輪地故言總者四種俱輪自在轉故乃至廣說故如是已說獨地非亂一定一定道路大決擇分次當說獨地獨天一種廣大無二山王大決擇分其相云何偈曰此山王體中則有二種門謂自性本本如次應觀察論曰就此獨地獨天一種廣大無二山王體中則有二門云何為二一者本一自性位地門二者本一之本位地門是名為二如其次第應審觀察如偈此山王體中則有二種門謂自性本本如次應觀察故自性位地形相如何偈曰彼本一法中不待他自然有五十一位是名自性位如是五十一一一皆各各有五百法門周遍廣大轉論曰云何名為自性位地所謂如前所說五十一種本一法中一一各各不待他力自然自性有五十一真金剛位是故說言自性位地如偈彼本一法中不待他自然有五十一位是名自性位故如是各各五十一位一一各各有五百法門之大海亦周遍轉亦廣大轉如偈如是五十一一一皆各各有五百法門周遍廣大轉故於此位中亦如前說五種大門具足具足圓滿圓滿應審思擇如是已說本一自性位地門次當說本一之本位地門其相云何偈曰五十一本法亦各有本法名空空空一此中亦有位論曰本一所依空空空一中亦有諸位一一位位皆悉各各十萬法門具足圓滿無闕失轉於此位中亦有前說五種大門具足具足圓滿圓滿應審思擇品論修多羅中作如是說禪定摩訶衍體中則有三大門云何為三一者上地安立廣大海會門二者宗本有有有一門三者根本空空空一門如是三門皆有諸位具足圓滿同轉異轉等乃至廣說故如是已說獨地獨天一種廣大無二山王大決擇分次當說獨一無二山王自在道路大決擇分其相云何偈曰自在道路中總有千重轉謂本上一中各各五百故論曰就此無二山王自在道路分中總有千重差別轉相所謂本上中各各五百故如偈自在道路中總有千重轉謂本上一中各各五百故故本轉形相當如何耶偈曰向本一下轉一空一有轉乃至第五百餘位亦如是論曰今此偈中為明何義為欲現示依本一門向下下轉有一金剛空一金剛如其次第一一現前漸漸轉入乃至第五百如是亦復餘諸位中漸漸轉入乃至第五百無有窮盡無有邊際無有始終具足具足圓滿廣大常恒轉故如偈向本一下轉一空一有轉乃至第五百餘位亦如是故上轉形相例此應知因明性德修多羅中作如是說無二一天父子法藏上上轉去有其始終無有窮盡下下轉入有其始終無有窮盡有始終者從信等位起至五百量故無窮盡者法藏之海極廣大故乃至廣說故如是已說獨一無二山王自在道路大決擇分次當說摩訶無二山王最勝高頂一地大決擇分其相云何偈曰本上無窮盡建立如是名所餘一切位亦如是應知論曰今此偈中為明何義為欲現示本本無窮上上無窮本上無窮上本無窮一一無窮多多無窮同同無窮異異無窮等等無窮別別無窮有窮無窮無窮無窮周遍廣大具足圓滿故如偈本上無窮盡建立如是名所餘一切位亦如是應知故摩訶衍海修多羅中作如是說禪定摩訶衍海中一千二百無窮盡品具足俱轉乃至廣說故如是已說摩訶無二山王最勝高頂一地大決擇分次當說󰰘𣅍陀尸梵迦諾道路大決擇分其相云何偈曰󰰘𣅍道路中七變對修行以為道路量無有餘行相論曰今此偈中為明何義為欲現示󰰘𣅍道路中唯以七變對為其界量無餘相故如偈󰰘𣅍道路中七變對修行以為道路量無有餘行相故云何名為七變修行形相如何偈曰七變有三種功德過患等五十一位中上下七變轉增長功德品及諸煩惱海論曰七變修行總有幾數有三種故云何為三一者功德七變二者過患七變三者等量七變是名為三如偈七變有三種功德過患等故言變相者五十一種金剛位中向上上轉向下下轉具足七變增長功德增長過患廣大轉故如偈五十一位中上下七變轉增長功德品及諸煩惱海故且過患七變形相如何耶偈曰最第一變中上各增百數下各增千數各障一二德後六變如次增倍倍數轉論曰第一變中增幾數轉障幾淨法謂上轉時中一一位位各增百數煩惱品類障一淨法若下轉時中一一位位各增千數煩惱品類障二淨法如偈最第一變中上各增百數下各增千數各障一二德故後六變中功德過患如其次第增倍數故如偈後六變如次增倍倍數轉故如是已說現示過患七變門次當說現示功德七變門其相云何偈曰最第一變中上各增一億下各增二億漸漸次第轉後六變如次增倍倍數轉不壞患數量為功德變作論曰第一變中增幾數轉謂上轉時中一一位位各增一億數功德品類漸漸而轉若下轉時中一一位位各增二億數功德品類漸漸轉故如偈最第一變中上各增一億下各增二億漸漸次第轉故後六變中如其次第增倍數故如偈後六變如次增倍倍數轉故如是功德煩惱品類為斷不斷唯變作轉不動壞故如偈不壞患數量為功德變作故如是已說現示功德七變門次當說現示等量七變門其相云何偈曰最第一變中各上增一千各下增二萬等數量漸轉後六變如次增倍倍數轉無斷障差別唯對量建立論曰第一變中增幾數轉謂上轉時中一一位位各增一千如次第轉若下轉時中一一位位各增二萬如次第轉如偈最第一變中各上增一千各下增二萬故其數量品有增減不唯平等量非差別量如偈等數量漸轉故後六變中如其次第增倍數轉謂一倍故如偈後六變如次增倍倍數轉故如是七變亦無照相亦無覆相唯平等量分分建立如偈無斷障差別唯對量建立故此中次第功德七變以為其終應審觀察甚深種子修多羅中作如是說明達裏藏中唯有三變以七為量不增不減譬如七步蛇七葉樹法爾道理初唯染品中染淨俱後唯淨品乃至廣說故如是已說󰰘𣅍陀尸梵迦諾道路大決擇分次當說󰰘𣅍陀尸梵迦諾本王本地大決擇分其相云何偈曰此本王體中有三種百變名次第如前等無有差別論曰就此本王體中則有三種百變修行名及次第如前所說如偈此本王體中有三種百變名次第如前等無有差別故如是三變形相如何偈曰如是三變中初各如次第十千百億數後九十九變如次增倍數漸漸次第轉論曰就過患百變門中上及并下第一變中增十億數次第漸轉就功德百變門中上及并下第一變中增千億數次第漸轉就等量百變門中上并及下第一變中增百億數次第漸轉如偈如是三變中初各如次第十千百億數故後九十九變中皆悉各各如其次第增倍數轉如偈後九十九變如次增倍數漸漸次第轉故大海山王地地品類修多羅中作如是說如來藏體中有三流轉品以百數為量無超次第漸漸轉去如是三中初功德少其過患多中數量等後唯功德乃至廣說故如是已說󰰘𣅍陀尸梵迦諾本王本地大決擇分次當說󰱡尸梵諾本王道路大決擇分其相云何偈曰本王道路中有三種千變名如前說量各初變如次增百千萬億各後一切變如次倍數轉住心應觀察論曰就󰱡尸梵諾本王道路分中則有三種千變修行其名次第同前所說如偈本王道路中有三種千變名如前說量故如是三種第一變中如其次第增百億千億萬億數上下一量漸漸轉故如偈各初變如次增百千萬億故各後諸變如其次第增倍數轉應審思擇如偈各後一切變如次倍數轉住心應觀察故則修多羅中作如是說如來藏佛上下門中有三種修行數以千為量如是三品以多億轉出生增長廣大周遍法門海藏乃至廣說故如是已說󰱡尸梵諾本王道路大決擇分次當說摩訶󰱡尸梵諾母原主天王大決擇分其相云何偈曰摩訶天王中有三種億變名次第如前各初變如次一二三十方世界數量轉所餘一切變如次倍數轉論曰就摩訶主天王體中則有三種億變修行名字次第同前所說如偈摩訶天王中有三種億變名次第如前故如是三種第一變中如其次第增一十方二十方三十方數轉如偈各初變如次一二三十方世界數量轉故餘一切變如其次第倍數轉故如偈所餘一切變如次倍數轉故總字法轉大輪修多羅中作如是說佛陀摩訶本藏王地地中則有三行云何為三一者下億轉行二者中億轉行三者上億轉行初行出生一大方界量下眷屬海中行出生二大方界量等俱轉海後行出生三大方界量上眷屬海乃至廣說故如是已說摩訶󰱡尸梵諾母原主天王大決擇分次當說一種功德純純無雜大圓滿地道路大決擇分其相云何偈曰功德道路中有二千五百五十法門海五十一位中一一皆各各具五十位故亦一一位中有性相本末一萬二百數修多羅中說總一萬二千七百五十數取彼總本數如法應觀察以如是數量為道路分界論曰就一種功德純純無雜大圓滿地道路分中總有二千五百五十法門大海甚深甚深廣大廣大如偈功德道路中有二千五百五十法門海故以何義故數如是成應可了知所謂五十一種位中一一各各具五十故此義云何所謂五十信心五十念心乃至五十如來地各差別故如偈五十一位中一一皆各各具五十位故故亦一一位位各各具足性相本末之四法故一萬二百數成立而已如是四事云何差別謂如其次第不可思議說故明了現覺說故能生長因說故所生長果說故如偈亦一一位中有性相本末一萬二百數故若爾此方說文云何通耶謂金剛等地一行三昧修多羅中作如是說無雜無亂一一同同非惡非患吉祥地地軌則門中總有一萬二千七百五十法門彼修多羅中如是說者總別總故如偈修多羅中說總一萬二千七百五十數取彼總本數如法應觀察故今此道路以之為量有別法門唯以此數為其極量無別法門如偈以如是數量為道路分界故如是已說一種功德純純無雜大圓滿地道路大決擇分次當說一種功德摩訶本地明白離惡品藏大決擇分其相云何偈曰本地品藏中有一億三萬七千五百數廣大法門海前說諸位中一一皆各各攝別五十位法門如是廣性相本末四例此廣通達論曰就一種功德摩訶本地明白離惡品藏中總有一億三萬七千五百數廣大法門海甚深甚深周遍周遍如偈本地品藏中有一億三萬七千五百數廣大法門海故以何義故數如是成如前所說一切位中一一各各攝差別轉五十位故法門之海如是廣大如偈前說諸位中一一皆各各攝別五十位法門如是廣故性相本末四種事中以例配當更復增數轉勝廣大應審思擇如偈性相本末四例此廣通達故如是已說一種功德摩訶本地明白離惡品藏大決擇分次當說摩訶本地具足品藏非患道路大決擇分其相云何偈曰本地道路中則有二種門謂橫轉竪轉以之為門量論曰就摩訶本地具足品藏非患道路分中則有二門云何為二一者橫轉遍到俱行門二者竪轉無雜一路門是名為二如是二門以為門量如偈本地道路中則有二種門謂橫轉竪轉以之為門量故且橫轉門形相如何偈曰四種事位中有總及別中各增十重轉無前後一時其法門數量例前應了知論曰今此偈中為明何義為欲現示性相本末四種事中各各有總別之位中一一位位皆悉各各增十重數無前無後一時俱轉則是橫轉遍到俱行門形相故如偈四種事位中有總及別中各增十重轉無前後一時故此中數量亦復轉勝超過前量配例應了如偈其法門數量例前應了知故如是已說橫轉遍到俱行門次當說竪轉無雜一路門其相云何偈曰前說諸位中如次不超過各增十重轉一明究竟故論曰今此偈中為明何義為欲現示如前所說總別位中如其次第無有超過一一各各增十重轉一事明了一事究竟亦無雜亂亦無合集一向明轉竪轉無雜一路門形相故如偈前說諸位中如次不超過各增十重轉一明究竟故故大金剛寶王法界印藏修多羅中作如是說復次文殊師利寶王道品者以二事轉云何為二一者一區轉二者具面轉言一區者道雖廣多先一道量永究竟故言具面者所有諸道一時行故乃至廣說故如是已說摩訶本地具足品藏非患道路大決擇分次當說摩訶寶輪王廣大圓滿無上地地大決擇分其相云何偈曰總別無盡故建立本法體論曰今此偈中為明何義為欲現示本法體中以總攝別以別攝總以總攝總以別攝別能攝所攝無有窮盡法門大海甚深廣大義理詮趣周遍圓滿究竟自在故如偈總別無盡故建立本法體故摩訶衍地藏無上極說不可思議心地品論修多羅中作如是說寶山海中同類無盡別類無盡具足圓滿無有窮盡無有始終無有邊際無有分界亦廣大相亦小狹相乃至廣說故如是已說摩訶寶輪王廣大圓滿無上地地大決擇分次當說繫縛地地品類不吉祥道路大決擇分其相云何偈曰繫縛道路中亦有金剛位依位立轉相則有四種法謂能所障果如是四種法皆悉有為量如法應觀察論曰就繫縛地地品類不吉祥道路分中亦有五十一金剛位依此諸位建立轉相有四種法云何為四一者能證智法二者所證理法三者障礙事法四者證得果法是名為四如是四法皆有為量應審思擇如偈繫縛道路中亦有金剛位依位立轉相則有四種法謂能所障果如是四種法皆悉有為量如法應觀察故如是四法各有幾數其轉形相當如何耶偈曰各有二種法謂本始體相生滅及增減轉相唯上上論曰四種法中各有二種云何二智一者本古性德智二者始今起德智是名為二云何二理一者體有實理二者相有實理是名為二云何二障一者本生本生障二者本滅本滅障是名為二云何二果一者增長功德果二者損減過患果是名為二如偈各有二種法謂本始體相生滅及增減故修行轉相唯上上故如偈轉相唯上上故障治證果對量差別形相如何偈曰本生體增對始滅相減對從多亦通了如法應觀察論曰本古性德智斷除本生本生障證得體有實理成就增長功德果如偈本生體增對故始今起德智斷除本滅本滅障證得相有實理成就損減過患果如偈治滅相減對故如是四法五十一種真金位中皆悉具足應審思擇唯一向轉俱種轉耶俱種轉故如偈從多亦通了如法應觀察故生滅二障業用差別形相如何偈曰本主生滅時勝生勝滅故論曰功德善根出興對治轉勝出興轉勝對滅作逆事故如偈本主生滅時勝生勝滅故故大金剛山寶海會眾修多羅中作如是說復次文殊師利汝前所問云何名為諸法無常一道一種第一轉門者以四無常故我作如是唱云何為四一者智無常二者理無常三者無常無常四者上果無常是名為四文殊師利言智無常者斷煩惱故言理無常者智所證故言無常無常者被斷除故言果無常者待因力故乃至廣說故如是已說繫縛地地品類不吉祥道路大決擇分次當說繫縛地地自然本王摩訶𦅂品大決擇分其相云何偈曰自然本王中有為無為法具足圓滿轉此中具上下論曰就自然本王摩訶𦅂品分中則有二轉云何為二一者有為轉二者無為轉是名為二如偈自然本王中有為無為法具足圓滿轉故亦有二轉云何為二一者上轉二者下轉是名為二如偈此中具上下故有為無為各有幾數上下轉相當如何耶偈曰無為唯有一有為有二種如次實本始上下無為主出生二有為轉勝廣大轉論曰無為有一有為有二一謂有實故二謂本始故如偈無為唯有一有為有二種如次實本始故如是三法五十一種金剛位中亦上亦下增長功德轉相云何謂上時中一一位位無為法主皆悉各各出生增長一萬本始清妙覺慧其下時中一一位位皆悉各各二億本始清妙覺慧具足圓滿出生增長如是如是如如上下至小無量如說本存眷屬亦爾如偈上下無為主出生二有為轉勝廣大轉故如其次第增數應知品地經論修多羅中作如是說世間藏地本王海中無常功德眾多無數常住功德其數微少是故說言世間藏地乃至廣說故如是已說繫縛地地自然本王摩訶𦅂品大決擇分次當說自然本王廣大轉地無障無礙俱行道路大決擇分其相云何偈曰本王道路中依位漸漸轉一主生二伴至中無量故數變皆悉通如法應觀察論曰就自然本王廣大轉地無障無礙俱行道路分中依五十一位如其次第亦上亦下漸漸轉行無為法主生二有為若上若下增中無量數至中無量變故如偈本王道路中依位漸漸轉一主生二伴至中無量故數變皆悉通如法應觀察故部宗花品修多羅中作如是說行藏海中有一常德其數無量行藏海中有二無常功德品類其數無量亦昇亦抃其數無量乃至廣說故如是已說自然本王廣大轉地無障無礙俱行道路決大擇分次當說最極廣大俱行山王無盡海海大決擇分其相云何偈曰無盡海海中依位漸漸轉一主生二伴至大無量故數及變例前應廣通達焉論曰就無盡海海藏中依五十一位如其次第亦上亦下無為法主出生增長二有為法增大無量數至大無量變故如偈無盡海海中依位漸漸轉一主生二伴至大無量故數及變例前應廣通達焉故彼修多羅中作如是說行常山王海中有三種大無量云何為三一者常大無量二者無常大無量三者轉變大無量乃至廣說故如是已說最極廣大俱行山王無盡海海大決擇分次當說出離繫縛地清白解脫道路大決擇分其相云何偈曰解脫道路中有二十無為謂十空十有如是諸無為五十一位中皆悉具足有依法位立轉有二重重超論曰就出離繫縛地清白解脫道路分中則有二十無為常法所謂十空十有無為各差別故云何名為十空無為一者廣大虛空自然常住離造作空無為二者大虛空影空無為三者虛空影影空無為四者破影無所有空無為五者空空俱非空無為六者離言絕說空無為七者絕離未畢空無為八者絕離心解空無為九者絕離窮窮空無為十者無障無礙大空大空空無為是名為十云何名為十有無為一者一切言說決定常住無破非空無為二者一切心識決定常住無破非空無為三者一切大種決定常住無破非空無為四者一切俱非決定常住無破非空無為五者一切有實決定常住無破非空無為六者一切性大決定常住無破非空無為七者一切今光決定常住無破非空無為八者一切有名決定常住無破非空無為九者一切無名決定常住無破非空無為十者廣大圓滿自性本有一切種有決定常住無破非空無為是名為十如偈解脫道路中有二十無為謂十空十有故如是二十種無為法五十一種金剛位中具足圓滿無闕失轉如偈如是諸無為五十一位中皆悉具足有故依如是等二十無為五十一位建立轉相則有二種云何為二一者重重該攝無障礙門二者次第亂轉超過門是名為二如偈依法位立轉有二重重超故且重重該攝無障礙門形相如何偈曰二十法一一各攝後二十五十一種位一一皆各各攝五十一位亦此相違攝以此因緣故建立重重名論曰云何名為重重門相謂該攝故云何該攝謂二十種無為常法信心具足一一各各攝後諸位各二十種無為法故如說信心餘位亦爾如偈二十法一一各攝後二十故五十一種位各攝五十一亦無障礙如偈五十一種位一一皆各各攝五十一位故亦一一法攝一切位一一位位攝一切法亦無障礙如偈亦此相違攝故以如是二種該攝門故立重重名如偈以此因緣故建立重重名故如是已說重重該攝無障礙門次當說次第亂轉超過門其相云何偈曰五十一位中隨一經五十漸漸增法數周遍廣大轉論曰今此偈中為明何義為欲現示五十一種金剛位中以信為初經五十位以發心住而為其初經五十位乃至以最極地而為其初經五十位若第一轉增四十一百數法位轉若第二轉增八十二百數法位轉乃至最後地故如偈五十一位中隨一經五十漸漸增法數周遍廣大轉故蘊高山王品類修多羅中作如是說無破地地門中有寂靜寶其數眾多空寂靜寶其數眾多若有行者入此門中通達諸法無為大道無所障礙無所疑畏其心自在決定常住大安樂漸漸增長常功德海乃至廣說故如是已說出離繫縛地清白解脫道路大決擇分次當說解脫山王根本地地無礙自在大決擇分其相云何偈曰根本山王中空有互相生諸位相生故轉勝廣大轉論曰今此偈中為明何義為欲現示十空無為一一各各出生十有無為常法十有無為一一各各出生十空無為常法五十一位一一各各出生五十依重重等門圓滿廣大轉故如偈根本山王中空有互相生諸位相生故轉勝廣大轉故摩訶衍海修多羅中作如是說解脫海中亦有空有亦有有空其數眾多如是空有唯是常滅非無常量唯是功德非過患品是故說言解脫藏海乃至廣說故如是已說解脫山王根本地地無礙自在大決擇分次當說解脫山王大道路大決擇分其相云何偈曰山王道路中前所說量中增空空有有位位轉勝生論曰就解脫山王大道路分中則有三轉云何為三一者空空轉十空無為一一各各生十空故二者有有轉十有無為一一各各生十有故三者位位轉五十一位一一各各生五十故是名為三取自相生非他相故如偈山王道路中前所說量中增空空有有位位轉勝生故餘種種門轉轉增數應廣通達如是已說解脫山王大道路大決擇分次當說廣大無盡解脫海海摩訶山王大決擇分其相云何偈曰前所說諸轉無有窮盡故論曰今此偈中為明何義為欲現示空生自空無有窮盡空生異空無有窮盡空生諸有無有窮盡有亦如是無有窮盡位亦如是無有窮盡重重無窮亂轉無窮無其邊際無其始終甚深甚深周遍周遍廣大轉行則是解脫海海山王無礙自在體相用故如偈前所說諸轉無有窮盡故故如是已說廣大無盡解脫海海摩訶山王大決擇分次當說摩訶空塵海藏王道路大決擇分其相云何偈曰海王道路中具足百自在以此因緣故建立海王名論曰今此偈中為明何義為欲現示海王藏中無有別法唯有自在故有幾自在謂百種故云何為百一者時自在三十二法亦一時轉亦異時轉亦轉時中不轉亦不轉時中轉亦遠時轉亦近時轉乃至無量故二者處自在一異等處轉乃至無量故三者物自在為同異等用乃至無量故四者周遍自在無所不通等乃至無量故五者大小自在極重極微等乃至無量故六者有無自在亦現亦隱等乃至無量故七者寂動自在亦定亦散等乃至無量故八者甚深自在不可思議等事乃至無量故九者不自在自在以逆等事乃至無量故十者無礙自在以逆順事等乃至無量故乃至第百自在自在無盡自在等皆悉自在乃至無量故如前所說三十二法如是自在具足圓滿無闕失轉以此義故立海王名應審思擇如偈海王道路中具足百自在以此因緣故建立海王名故覺花修多羅中作如是說第一廣分大海門中若廣說有一十方世界之塵量自在若略說有一百自在乃至廣說故如是已說摩訶空塵海藏王道路大決擇分次當說大不可思議重重不可稱量阿說本王大決擇分其相云何偈曰阿說本王中有十方塵量十方空塵量三十三法海論曰今此偈中為明何義為欲現示阿說海中具足圓滿十方世界之塵數十方世界之塵數三十三法海十方世界之塵數十方虛空之塵數三十三法海故如偈阿說本王中有十方塵量十方空塵量三十三法海故本王修多羅中作如是說爾時世尊告大眾言我以三達智通達一切法無所障礙無所闕失而有一海不可思議不可思議不能窮了謂空塵本王性德圓滿自在自在無盡藏海乃至廣說故如是已說大不可思議重重不可稱量阿說本王大決擇分次當說校量功德讚歎信行現示利益大決擇分其相云何偈曰譬如盛火聚雖有極遠處以光明勢力能破遠方闇此玄文本論亦復如如是若有眾生類同世界共住雖未得見學此論火光明能破遠眾生心相不覺闇令得覺知明隨分伏其染譬如盛火聚轉勝近其處光明漸漸了能破闇更增此玄文本論亦復如如是若有眾生類同一國共住雖未得見學此論火光明除眾生無知轉轉令分明譬如盛火聚轉轉近其處光明耀更增此玄文本論亦復如如是若有眾生類同一城共住雖未得見學此論火光明除眾生無知轉轉更分明譬如盛火聚更轉近其處光明重重增煖氣溫其身此玄文本論亦復如如是若有眾生類同一家共住雖未得見學此論火光明除心惑護身轉轉增長故譬如有一人得彼大火聚此人則便得六種大利益謂能塞寒氣能成熟資具不入毒虫等破闇常明了隨請人普施焚燒穢糞等此玄文本論亦復如如是若有眾生類得此玄文論此人即便得六種大利益謂禁煩惱軍成就功德品不入邪魔眾破無明品類般若慧現前貧窮佛法財來乞求眾生隨順普施與燒滅煩惱糞比如有妙華󰰙水深池中名曰青蓮華有人剎那中見此蓮華相一百七日中其眼根清白終日無晦濁此玄文本論亦復如如是若有眾生類雖不知此論文義之大海而目見此論其眼根清淨見三世諸佛有作方便目比如有天鼓懸圓生樹頂名曰妙聲覺無量天女子聞此鼓音已二千七日中其耳根清速無塞隔之事此玄文本論亦復如如是若有眾生類雖不知文義而耳聞此論其耳根清淨聞諸佛梵響有作方便耳比如有妙藥生雪山之頂名曰上味常有人取此藥著其舌之原身香極芬芬不承用飲食其命極長遠亦飛騰虛空此玄文本論亦復如如是若有眾生類此論中一字一句若一行若一決擇分若一卷之量以舌經讀誦雖不知義理而獲得一切諸修多羅海經讀誦功德比如有菩薩名曰不思議大力解脫者此菩薩大士神通自在故於一切所作皆無所障礙隨應悉現前此玄文本論亦復如如是若有諸眾生觀達其義理覺悟文下詮通達一切法皆無所障礙一一覺分明比如有神王名曰大安樂有人須小具祀祠此神王出興七寶藏令得大安樂此玄文本論亦復如如是若有一男女此玄文本論勤受取讀誦有人須小具專心供此人即得無窮盡福德智慧寶無所疑畏心比如有妙香名曰芬滿布有人持此香遊行於遠方其經過處處七七日中間有香氣不盡此玄文本論亦復如如是若有一男女荷擔此論部遊行於遠方若度大海水所有諸眾生皆得大利益若度山野等所有諸眾生亦得大利益譬如有妙珠名曰如意寶隨此珠住處無量眷屬玉遍周匝圍繞此玄文本論亦復如如是隨其住止處有十方世界塵量大神王一一大神王各率十方界塵數眷屬神守護此論珠若滅正法時作微塵散壞所有諸神王發大聲哭涕隨塵所住處往詣常守護受持此論者如是數量神若生若死後常不離守護功德雖無量而略說如是如是已說校量功德讚歎信行現示利益大決擇分次當說校量過患呵責誹謗現示罪業大決擇分其相云何偈曰譬如有一山名曰寶輪上此山具七寶更無有窮盡貧窮求寶類無量無邊數有珠能禁寶名曰頂玻瓈若人有此珠則能取七寶遠離貧窮苦獲得大安樂若人無此珠不能寶禁故終日不能得問所以者何若無珠人詣唯見虎狼熊及赤蛇青蛇種種雜毒虫終不見珍寶以見毒類故其心極疑怖狂亂而馳走乃至于死滅珍寶自然有而彼求珍人福薄罪重故終不能見得眾生亦如是善根甚深人捧堅固信珠入大乘深海取功德之寶出生死苦輪善根微薄人得見甚深論無實信心故依正作邪解受苦輪無期譬如生盲人得妙莊嚴具無有歡樂事癡人亦如是雖得甚深論其愚癡極故不覺出世寶無有學習心譬如居井龍從流水至海大迷大亂故謗海而命終癡人亦如是自所習堅執定一不移轉聞未曾有法大迷大亂故誹謗其廣大墮落惡道中無有出離期若有眾生類見聞斯論教不信心誹謗此人則誹謗三世一切佛三世諸法藏三世諸僧海此人所得罪無量無量數不能知邊際十方界塵量諸佛大菩薩一時悉出現宣說如是量法門之大海專教化此人經過無量劫終不能教化問所以者何唯宣說此法無餘別道故如是眾生類十方界塵量諸佛大菩薩以大神通力向未來遠劫觀察其限界無覺道之期問所以者何不學三十四大金剛軌則到大涅槃岸無有是處故是故諸行者以勤修方便應觀其法海不能達其原妄生誹謗心墮落惡道中無有出離期決定不應作決定不應作罪業雖無量而略說如是如是已說校量過患呵責誹謗現示罪業大決擇分次當說現示本因決定證成除疑生信大決擇分其相云何偈曰我於往昔無量劫隨世尊修菩薩行一時世尊王家奴國名金水其王名寶金輪藏此大王有三十億奴婢類有六十億大白馬金銀等寶亦無盡有最下奴名常信於中大王告常信汝受此六十億馬不離守護令無傷爾時彼奴受諸馬常恒不離無傷護如是六十億白馬經一日食百兩金時常信作如是念我身唯一馬眾多難哉難哉無傷畜此諸馬惡馳難禁今何方便能護持常信作是念已訖則便依師學術方術力變作萬白馬六十億白馬中中󰰕󰰕󰱊󰱊立化馬發大聲作如是唱馬馬皆悉作禮拜爾時有中中化馬皆悉先前作禮拜餘諸馬皆隨禮拜作如是事已訖後化馬責小咎皆殺諸馬更皆伏從化常信所願悉成就都無所憂怪之心常信更復作是念此諸馬皆從我化除其為資具黃金造作善業易穢報告諸馬作如是唱諦聽諦聽諸畜生我身并及汝等身於過去世心負悔具作一切惡業障亦奴亦馬生此處恒一切時不自在病苦所逼飢寒亂一時不得其安樂若此生中不作善後世亦受如是報去去無有出離期如宜汝等諸畜生除自資具供德處須臾飢渴感長樂我人有思心欲修無其閑閑空過時況汝等畜生之身形穢心濁修何時如宜從我化無逆其國中有殊勝鳥名曰雅音聲覺悟此鳥聲不可思議人聞其音大悲慨爾時彼六十億馬聞常信所語已訖一時發大聲悲哭至十日量無休息如是諸馬其聲響與雅音聲覺悟鳥平等平等無差別爾時常信馬皆喜百兩金分為二分一分以為生長具一分以為福田分福田分五十兩金造作一金剛佛像總有六十億佛像最上第一大白馬名曰長嚴雜色見常信及諸馬皆死第二生中皆悉人同一眷屬不相離出家學道懃修行彼六十億出家人皆名馬鳴無別名從過去立名字故過去常信今釋迦彼時六十億白馬今時六十億馬鳴最第一馬雜色見今時中我身而已第三生中亦人身隨世尊行菩薩行第四生中亦得人隨世尊習忍辱行轉轉經過五百生次生中瞋因緣故得重蛇身受大苦次生中受大魚身次生中亦得蛇身以蛇身詣世尊所投體懺悔發慚愧以偈表意發大心次生中得人同分隨世尊發願繫屬則世尊作如是願我若成覺道圓滿宣說百億修多羅普利益廣略眾生我則作如是誓願造作一百釋明論分利益廣略眾生如次後後經多生世尊滿足行因海安住法界山王位我亦漸漸修因行證入第八不動地我則往詣世尊所稽首頂禮立一面爾時世尊告我言我念往昔無量劫汝我同住一處中發願作繫屬因緣如宜汝造作論教我滅度後興正法我則更頂禮和南向世尊作如是白我今不知作論法雅闇都無所覺達唯願世尊為迷子開曉造作論教法爾時世尊告我言善哉善哉善男子諦聽諦聽善思念我當為汝分別說善男子諸佛法藏無量無邊不說劫無窮盡亦無分界如是無量法藏海若廣說論若略說皆通該攝無餘持是名造作論教法我亦重疑更作請法門海無量無邊我今未滿福智海居學位中未究竟皆攝無餘持何得爾時世尊告我言法門大海雖無量有攝無量宗本法若具攝此宗本法是名說攝諸法藏我亦更作如是白云何名為宗本法其數幾有可知不爾時世尊告我言所言宗本法體者謂三十四法大海若有論者具此法名言圓滿大海論若有論者不具者名言一分小智論以如是大要因緣我今依三十四法該攝安立無餘說因緣品類雖無量而總言略說如是如是已說現示本因決定證成除疑生信大決擇分次當說勸持流通發大願海大決擇分其相云何偈曰願此圓滿大海論遍不思議塵剎中出生無量般若日消除無邊無明闇轉作三寶之大海無非法而功德藏非請感周遍相應非勸策自然成就
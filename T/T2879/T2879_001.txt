聞如是一時佛在靈鷲山祇水邊說此法時八萬四千人俱皆是阿羅漢諸漏已盡無復煩惱盡諸有結所作已辦爾時會中比丘比丘尼優婆塞優婆夷四部眾等皆來集會一時聽法歡喜合掌一心奉行作禮而去爾時普賢菩薩即從座起整衣服長跪叉手前白佛言世尊釋迦涅槃後彌勒未興世眾生有所疑云何為說之願佛分別說佛言汝當至心聽為汝分別說我本根元或是定光身或是句樓秦佛身或是無光王佛身或是寶勝佛身或是登明王佛身或是須彌尊王佛身或是釋迦身我本菩薩時名為阿逸多釋迦涅槃後先作法王治却後三十年彌勒正身下若有所疑而是略說爾時普賢菩薩白佛言世尊夫一切眾生云何作功德可見彌勒佛彌勒言善男子善女人剃除鬚髮出家學道而披法服隱居山林坐禪學道頭陀苦行而是之人等可得見彌勒若有善男子遠離恩愛捨家棄俗剃除鬚髮而披法服一心苦行為人善說善行教化為說十善勸人受戒廣為演說慈悲憐愍度脫生死長發無上菩提之心挽拔危厄如是菩薩行如是真人等亦得見彌勒善男子善女人若有造浮圖塔廟講堂精舍經書形像莫同大小金銀素鍍隨像大小速得成就無上發願者如是之人等亦得見彌勒若有善男子善女人峪半治道廣作義井河次造浮橋拯濟窮者如是微妙願亦得見彌勒復有善男子善女人修持五戒奉行十善一月六齋年三長齋為人演說度他自度人我兼度如是毛髮之心者菩提無上願如是之人等亦得見彌勒若有比丘僧剃除鬚髮而披法服雖受二百五十戒不能持具相不如受持十戒行奉持十善捨彌妙衣一心苦行莫生染心遠離恩戀修持十善一心苦行繩床錫杖香爐瓶鉢九十日一移初夜後夜明冥禮拜六時行道遭中一食進心不闕處處村落為人演說朝唱暮誦拯濟群生教于愚癡令出污泥引導眾生得出煩惱愚癡眾生火宅自燒不能自知我遣良師引導化之方便說法得出火宅遠離生死遭遇明師譬如病人值好良藥病人得愈無有苦患持戒懺悔一心苦行除罪如是皆發信心不作諸惡長發善願得入阿耨多羅三藐三菩提無上道意受持守護斷諸煩惱如是之人得道不久皆見彌勒普賢菩薩白佛言世尊執取正法善治守護拯濟病困若病厄受持此經典者病得除愈若有橫官共相牽梚枷鎖繫閉心中憶念普賢菩薩讀此經一百九遍便令其官即發慈心廣復大赦解脫枷鎖得離橫官無有諸苦若有眾生遠行不歸消息不通愁憂苦毒煩惱自纏心中憶念普賢菩薩讀誦此經典者心中所願無不獲得若有女人渴乏男女少患兒息亦當讀誦此經典者所願便得若有女人產生難者心中當憶念普賢菩薩朝暮禮拜受持讀誦此經典者兒則易產身體平正長命之子辨才勇猛高遷富貴世世尊榮皆是普賢菩薩威神之力若有眾生衰亡之後水火焚㵱鳥鳴百怪野蟲入家如是諸怪不問邪師一心精進受持讀誦此經典者眾惡雲除萬善普備藥病不加身針炙不近皆是普賢菩薩威神之力若有善男子善女人若出家在家若白衣若道俗多有患苦夜夢顛倒出入恐怖迫迮叫喚忘前失後心中憶念普賢菩薩讀誦此經典無有諸患令身安隱不見諸苦皆是普賢菩薩威神之力若有善男子善有願心中憶念普賢菩薩受持讀誦行來出入無有諸苦世世值法遇善知識不遭橫苦皆是普賢菩薩威神之力何以意故普賢菩薩閻浮履地病之良藥此經閻浮履地厄難橋梁何以意故此經是病之良師如是受持皆是普賢菩薩威神之力爾時普賢菩薩白佛言世尊欲為眾生說呪三稱南無佛復稱九佛名東方王明諸佛南方離垢紫金沙佛西方無量華佛北方日轉光明王佛上方香積如來佛下方師子億像佛金剛師子億像佛普光功德山王佛善住功德寶王佛若有善男子善女人受持讀誦此九佛名字不墮橫死不遭八難憐愍一切眾生故即稱七佛名字第一維衛佛第二維式佛第三隨葉佛第四拘樓秦佛第五句那含牟尼佛第六迦葉佛第七釋迦牟尼佛一切眾生若在病困中若在困厄中若在大火中山谷虎狼中若在險路賊盜中若在河厄難中常當誦七佛名字悉皆消滅何以意故此經多饒神力往昔過去七十七億諸佛所說陀羅尼神呪南無佛陀南無達摩南無僧伽南無阿彌陀佛薩陀婆羅婆菩提薩婆摩訶薩婆阿利耶那婆樓薩婆波羅提木叉佛婆豆叉帝利沙訶迦懺而說呪曰憐愍一切病困眾生故復稱四天下王名字南無東方提頭賴吒天王南方鞞樓勒叉天王西方鞞樓博叉天王北方毘沙門天王南無達迦摩桂羅王上方釋梵天王下方轉輪聖王海龍王須彌山頭阿修輪王諸鬼神王等收縛諸鬼枷鎖諸鬼收鎖諸鬼神不得妄近善男子善女人欲誦此呪時善持五戒不食酒肉不食五辛一月六齋年二長齋六時行道一心苦行可得誦此呪若不行是行諸不善行不得誦此呪不修十善行此呪還自傷修持十善行來四出諸天善神四天大王天龍八部常來營護受持此呪者皆得阿耨三菩提道為眾生故說諸鬼神名字若有優樓比婆鬼若有比迦鬼若有鳩槃荼鬼若有比沙迦鬼若有問請鬼我為眾生解說鬼神名字土地者狐狸是山神者他虫蟒蛇是宅神者老鼠蝙蝠是天神者魔耶是若有東來鬼若有東南來鬼若有南來鬼若有西南來鬼若有西來鬼若有西北來鬼若有北來鬼若有東北來鬼若有上方蜚尸鬼若有下方遁注鬼若有天神地神鬼若有山神樹神鬼若有五道之神鬼若有南斗北辰鬼若有奪人精氣鬼若有取人精氣鬼若有奪人魂魄鬼若有喚人魂神鬼若有破家鬼若有遭喪失火鬼若有青色鬼若有白色鬼若有黃色鬼若有赤色鬼若有惡毒精魄鬼若有乍瞋乍欣鬼若有索酒索肉鬼若有嗜酒嗜肉鬼若有入人頭中鬼若有入人耳中鬼若有入人口中鬼若有入人十指中鬼若有入人手脚中鬼若有入人肝心五藏中鬼若有入人百節中鬼若有干詐鬼若有詐稱鬼若有假名字鬼若有七道鬼若有四七日百怪鬼若有百日伏尸鬼若有病痛誦此鬼神名字若有小弱難養誦此鬼神名字若有兒啼驚怕亦誦此鬼神名字此諸鬼神若不隨此呪頭破作七分如阿梨樹枝劇殺父母重罪使諸鬼神如厭油殃頭破作七分如微塵善男子善女人受持三歸五戒者善持十善行者此諸鬼神不能中害何以意故此大陀羅尼神呪威神之力不可思議此諸惡氣不得嬈近眾邪惡鬼亦不得中害普賢菩薩言若有善男子善女人若能善持守護此呪者我爾時乘六牙白象雨寶蓮華從空而下并餘諸天善神四大天王龍神八部皆來集會胡跪合掌整理衣服說此大陀羅尼呪時三千大千世界六種震動外道天魔盡來歸伏呪山能崩呪河能竭日月崩落三千大千世界六種震動眾魔摧碎猶如微塵眾魔驚怖無不歸伏善男子善女人受持陀羅尼呪者我爾時遣諸天善神常來營護不墮橫死自欲命終之時普賢菩薩迎其精神不墮八難得生東方阿閦佛國爾時普賢菩薩白佛言世尊有何等人不得見彌勒佛言善哉善哉諦聽今為汝略說一者出家沙門剃除鬚髮假染法服不持具相不離恩愛背法墮俗如是之人不得見彌勒二者出家沙門剃除鬚髮避官役使假披法服飲酒食肉青黃赤白喜好莊嚴乘騎驢馬袈裟絞腰治生販賣巧升抃斗捻秤前後大斗重秤謂之劫輕秤小斗謂之盜如是沙門亦不見彌勒三者出家沙門剃除鬚髮假披法服飲酒食肉破齋夜食偷盜三寶破滅三寶不持具相作諸不軌如是惡行如是之人等亦不見彌勒四者善根眾生受持五戒不肯習誦損毀正法信邪倒見作諸不軌毀損五戒六根顛倒如是之人等不得見彌勒五者受持五戒假佛威神諸方教化毀破形像破大作小破小作大毀破成像斷壞形像破滅三寶如是之人亦不見彌勒六者受持淨戒毀損十善破此諸戒飲酒食肉作諸不善破此三惡如是之人等亦不見彌勒七者若有愚癡眾生不信三寶者謗毀正法謗毀比丘僧謗毀優婆塞謗毀優婆夷謗毀三寶四聖障如來正道斷絕三寶如是之人等亦不得見彌勒八者若有眾生斷官王路破家劫奪熒燒山澤殺害眾生無慈愍心如是之人等亦不得見彌勒九者若有眾生高遷富貴輔國大臣假官力勢斷事不平以直則曲破小作大枉殺良善便取萬民如是之人等亦不得見彌勒十者如是而為汝說若有白依道俗作是諸惡無慚無愧猶如禽獸牛馬畜生如是之人入阿鼻地獄從闇至闇輪轉五道無有出期香火之本七佛所說爾時七佛在白淨天中佛之頭領空王如來上首空王佛第二雲雷音宿王華智佛第四白淨王如來佛第五寶住蓮華佛第六無根王佛第七受記彌勒尊佛七佛云會初首結願在白淨天中又會結願靈鷲山中又會結願紫微山又會結願闍水爾時空王發柔軟制令召諸菩薩北方有十恒河沙菩薩各乘六牙白象手齎珍寶金華盡詣佛所爾時東方亦有十恒河沙菩薩亦乘六牙白象雨寶蓮華來詣佛所爾時南方復有十恒河沙菩薩亦乘六牙白象齎寶冠瓔珞來詣佛所爾時西方復有十恒河沙菩薩亦乘六牙白象各齎菩提雜華來詣佛所爾時上方有十恒河沙菩薩乘定國師子雨寶天衣愍重之心來詣佛所爾時從地踊出頭戴珍寶各作是言聞佛結願歡喜集會六萬菩薩集會之時山河大海六種震動爾時眾魔心情不寧以佛神力善哉正法爾時白淨王如來歡喜受教白空王如來各作是言無有閻浮履地眾生尤無有緣為六方菩薩上首苦行西方無量壽佛弟子大慈觀世音此大菩薩與閻浮履地拯濟有緣爾時東方王明諸佛弟子摩訶波闍波提普賢菩薩香火燈明功德利益有緣此二菩薩希有拯濟拔諸眾生苦希有利益善說如來將疾往詣白淨天中結願之時寶柱幢蓋八萬四千人俱皆如兄弟天中有蓋絕大無極縱廣三十由旬東西上下亦復如是結願神幡縱廣長三十由旬爾時觀世音託生凡夫爾時普賢菩薩優婆塞身是此二菩薩分身百億難解難了亦不可思議爾時如童菩薩月光童子是爾時摩訶迦葉尊者是爾時憂波利堂公是初果羅漢離諸生死泰山僧朗是清淨羅漢杯度是解空羅漢號為隱公三賢四聖皆同一字欲說此本眾惡人中慎莫為說若與此法善根若人無善根不得聞此法亦不得說此法未度所度未聞所聞未見所見未解所解未知所知如是之人皆從一願如來所說莫不歡喜一心受持必獲果願莫安進退成實結果解脫三昧爾時觀世音并共普賢菩薩來詣佛所䠒跪受勅唯願如來為我演說為我解說諦聽諦受執取受持不敢違犯不敢缺落不敢毀損爾時佛言閻浮履地振旦國中神州東西却有南北一佛境界百億須彌山百億日月百億海水三千大千世界有一大國名為振旦不識正法不識如來不解正法不識好人此等眾生與如盲人不見日月與法無緣亦復如是假使有緣比丘僧比丘尼優婆塞優婆夷善男子善女人若受持若讀誦若書寫若受持若讀誦護慎香火猶護明珠善男子善女人諸法好人四方眾生一越流轉集會一處皆如一芥子假使有人善持守護香火正法行坐憶念歲三月六時行道轉讀爾時空王如來并告普賢菩薩將八萬億僮子四時上下護念法子若在空野田若在五濁惡世若在病困中若在困厄中若在邪行惡道毒中長當讀誦此經典者不見八難墮不橫死不遭橫官我爾時諸天童子守護此人不見眾惡夫欲說法講義若有魔人不使可說皆同一心乃可為說夫欲平章福德時清淨洗手三遍燒香各禮佛足慇重之心額必至地却坐說法之時慎莫當戶普賢菩薩言男子女人善持守護我法者不見八難若有退落毀法眾無利益復有發露懺悔之者還捉此法我乘六牙白象乘空而下手摩其頭現其人前愚癡肉眼而不覩見謂呼輕言說法之時我遣諸天童子案行此人逋慢此法毀壞此法輕慢此法手把金杖刑害此人若有毀損獲罪如是莫不奉行一心諦聽尊者白彌勒香火從何來此法從何起根由在何處彌勒答尊者此法從空王來度脫何種人空王佛言度脫八種人尊者問空王何為八種人閻浮八種人一者諸長老二者老母人三者善女人四者善男子五者諸貧窮六者諸下賤七者諸小弱八者諸比丘四千諸胡漢合為八萬四千人尊者白彌勒五胡治化時必有不信正法破毀此正法實難可挽拔此法非常行偷竊似奴婢尊者白彌勒世尊出世時撩除諸穢惡分別五種人有緣在水東無緣在水西水東值聖得見明法王尊者問彌勒願為演說之彌勒言尊者汝欲求何等尊者願彌勒為我造化城尊者問如來化城在何處佛言化城在釋迦得道處尊者問空王釋迦得道在何處空王語尊者汝當善聽爾時尊者整理威儀胡跪合掌一心善聽乃有為說釋迦從起苦行元由瞿夷在脇底生生時舉手仍沛多脚躡雙蓮華左脇生釋迦老子作相師白疊承釋迦老子重瞻相此人非常聖難解難思議號為釋迦文九龍與吐水治化彌勒前元初苦行時居在迦黃山乃久不得道來至崑崙山乃久不得道來至蒲城山展轉至五馬道從海中心入即為造化城化城何物作琉璃作外郭舉高七百尺白銀作中郭舉高七百尺紫金作中城尊者問空王縱廣幾由旬空王語尊者縱廣四百里東西南北各四百里四角白銀臺舉高七百尺東廂有九門南廂有九門西廂有九門北廂有九門門南白銀樓樓上有金柱舉高百丈九下有鳳凰巾柱上懸金鼓天人侍兩邊一震八種聲門北白銀樓舉高七百尺上有白銀柱下有萬世銘天女著天衣柱上懸金鈴一震六種聲召我諸法子一時入化城如來威神之力寶事名不輕善哉諸法子善持見大明如是今古說實事不虛言如是好受持爾時尊者問空王何人為聖主何人作明王空王佛言釋迦涅槃後七百年天地大震動天呼地呼一月三怪苦困百姓療除穢惡分簡五種專行疫病平治罪人有法盡生無法盡滅却後九十九年七百年以過三千大千世界六種震動七日日闇却後數日天出明王地出聖主二聖並治并在神州善哉治化廣興佛法慈愍一切救度生死得出火宅得見大乘引導生死來詣化城明王聖主俱在化城樓上打金鼓遠告諸法子此法有因緣尋解萬里通此法無因緣打鼓隔壁聾棖公白尊者遠召有緣人棖公白尊者分別五種人尊者語棖公云何可分別棖公白尊者隨我分別之隨我造弱水我遣力士羅剎王頭戴崑崙山從地出踊泉來至化城西展轉娑婆中往詣加黃山水上七寸橋有緣在橋東無緣在橋西召我諸法子一時在化城爾時娑婆中無諸五種人療除諸穢惡賜皆是菩薩名尊者菩薩王廣宗羅漢王菩薩羅漢治閻浮無罪人國作佛國州作佛州郡作佛郡縣作佛縣黨里作佛里隣作佛隣四海知識一如親兄弟集會化城中東宮西宮南宮北宮東階西階南階北階東有博山殿西有槃龍臺巷巷相當門門相次得見此明王一心好受持若有狐疑者不得見此法若有退落者不得見此樂若有頹毀者若有逋慢者不得見此樂飲酒食肉人貪財五欲人虛諂邪見人如是不善行終不見此樂若有退落者復能好懺悔寫却此諸惡寫却煩惱心寫却逋慢心寫却眾邪心復能一懺悔還得入此法逕過好明師一心好受持若有不毀損自責過咎罪瞋罵六根賊一心好守護亦得見此樂如是為汝說終不有虛言一心好受持與汝無上道爾時普賢菩薩前白佛言世尊世尊出世時我遣力士羅剎王平除罪惡人爾時遣伽羅菩薩頭戴地動三千大千世界六種震動天地振烈南北礔烈七日日闇三召有緣眾生無法入地獄有法生天若有日闇復欲平除罪人我遣羅剎王分別罪人將領鬼軍爾時羅剎王一佛境界百億日月百億須彌山百億鐵圍地獄城一鐵圍城地獄百億鬼軍百億鐵圍地獄此鬼神恒河沙數黑衣服赤繩赤棒療除罪人却後數日我遣阿修輪王手把七日劫燒終盡日出之時閻浮履地草木燋燃山石剝烈山峪堤塝地平融盡我爾時天上遣金翅鳥下召取有緣此鳥身長二十里縱廣三十里口銜七千人背負八萬人得上兜率天彌勒俱時下餘有受罪人飲酒食肉者不信有佛出世不信有彌勒下如是之人等九孔同流耳中血出鼻中血出眼中血出口中血出如是之人末劫終盡盡入地岸無有出期復遣加羅等菩薩手把地軸天地平正西方起逆風栴檀香七日七夜浴却穢惡却後數日我遣龍樹菩薩平除天地上地與銅地銅地上與水銀地水銀地上與水精地水精地上與琉璃地琉璃地上與白銀地白銀地上與欝金地欝金地上與黃金地山作金山山作銀山樹作銀樹閻浮履地宮殿樓閣樓櫓却敲神珠明月卦著城塝無晝夜不須火光若眾生修持十善出家在家白衣道俗一心苦行修持萬善得見微妙上願作禮奉行爾時普賢菩薩前白佛言世尊世尊出世時四天來奉鉢東方提頭賴吒天王献佛白石鉢受成萬斛北方毘沙門天王献佛琉璃鉢受成萬斛南方婆樓勒叉天王献佛白銀鉢受成萬斛西方鞞樓博叉天王献佛紫金鉢受成萬斛佛言汝等鬼神王我征一人下汝等鬼神王献我四種鉢爾時世尊捉鉢拍四合成一爾時釋梵天王献佛微妙上供粳米長七寸苽長七尺梨如五斗瓠盧棗如二斗欓琉璃槃白銀椀琉璃匙白銀筋慇重之心奉献上供爾時下方轉輪聖王献佛千支燈一支有十燈千支有萬燈上有轉輪座轉輪座上有諸天伎樂長鳴呼吹簫笛箜篌瑟琶鐃銅鉢師子及白象鳳凰及騏驎如是諸人等各來詣佛前海龍王献佛十二部尊經爾時海龍王經青卷黃字膊擔一部來奉佛一部十二駱駝負不賜況復十二部尊經爾時色界天王献佛寶冠瓔珞蓮華上衣爾時無色界天王献佛菩提妙華珍寶雜香爾時閻浮提王献佛八功德浴池爾時忉利天王献佛蓮華寶冠珠珍瓔珞如是等天王慇重供養皆得無上道爾時兜率天王献佛七十二應瑞爾時復有阿陀菩薩献佛八萬九色六牙白象各備槃陀秋勒金鞍䩛勒脚走蓮華背負宮殿雨華動地來詣佛所爾時藥王菩薩献佛八萬七千定國師子佛言善男子善女子修持十善一心奉行作禮而去無不獲得即發無上果願皆於阿耨多羅三藐三菩提心爾時彌勒告普賢菩薩言吾下之時或兜率天上雀梨浮圖或從空而下或閻浮履地從地踊出或北方來或東方來或南方來或西方四維上下不可思議十方恒河沙菩薩六趣眾生無能測佛智佛言惟有普賢菩薩乃能測佛智爾時雀梨浮圖從空而下安置閻浮履地爾時寶勝菩薩問普賢菩薩雀梨浮圖何物作普賢菩薩言瑠璃作塔墓水精擔作地瑠璃作八壁水精作梁柱瑠璃作屋搏白玉作攎拱黃金作角紫金以結樵清瑠璃作上級清水精珠作中級白玉珠作上級頗梨珠作上級白銀作中級黃金作上級紫金作中級上有瑠璃七寶臺舉高三十里四角有瑠璃七寶殿下有瑠璃槃龍道中有白珠靡尼寶雀梨浮圖高九十九級上有白銀樓樓上有神諸寶爾時雀梨浮圖周匝有八角縱廣八由旬爾時彌勒從空而下諸方菩薩盡來集會之時三千大千世界六種震動眾魔外道盡來歸伏時有魔王競起爾時魔醯手羅王多將兵眾嚴器鎧仗刀劍在前只佛爭力爾時復有魔王拔刀擲劍共佛爭力爾時復有素天大魔三面六手頭戴山谷共佛爭力爾時復有博叉天魔頭戴地抽共佛爭力爾時復有婆修隣天魔身上出水身下出火身上出火身下出水現大復現小現小復現大天下側塞滿虛空共佛爭力爾時復有水身天魔水火并起電風疾雨共佛爭力爾時復有惡叉加天魔夜叉加天魔頭復戴山谷堤塝共佛爭力爾時復有牛頭天魔復有虎頭天魔復有鳥頭天魔復有蛇身天魔此諸魔神各將十萬力士走地挽弩前擲叫喚大與兵馬矛戟在前火車霹靂共佛震㪷彌勒遣大力菩薩并共無量力菩薩手捻地抽頭戴地柱爾時天地八種聲眾魔慴怖心精不寧爾時彌勒左手指地右手指天召諸方菩薩爾時東方有十恒河沙無邊身菩薩各乘六牙白象雨寶蓮華來詣佛所爾時南方復有十恒河沙力士菩薩各乘定國師子手把金剛楯從空而下爾時下方復有十恒河沙力士菩薩亦乘定國師子手把金杖從他涌出爾時普賢菩薩手把金剛三昧杵擬定三昧爾時如童菩薩手把金剛埵爾時復有金剛力士手把金棒走地叫喚日月崩落諸方菩薩盡來集會三千大千世界六種震動眾魔罷捨刀仗各發慈心五體投地莫不歸伏爾時普賢菩薩白佛言世尊大聖丈夫八十種好七十妙姿善哉善哉有如是等大威神力莊嚴相好威神之力巍巍如是爾時普賢菩薩白佛言世尊世尊出世時一放光明三召有緣眾生諸尊普賢菩薩摩訶薩復有天龍夜叉乾闥婆阿修羅迦樓羅緊那羅摩睺羅伽人非人等復有比丘比丘尼優婆塞優婆夷八部大眾皆來聽法爾時普賢菩薩白佛言聖尊世尊出世時菩薩受記作佛人非人等受記捨却鬼神形盡得復人身復有比丘比丘尼優婆塞優婆夷捨形更受命普賢菩薩言七佛在世時人受四萬歲定光佛在世時人受七萬歲比婆施佛在世時人受三萬歲空王佛在世時人受九萬歲迦葉佛在世時人受五萬歲句樓秦佛在世時人受六萬歲釋迦門佛在世時人民恒苦厄三人共受百歲人民顛倒惡三牙斷鼻鼻縱眼竪不敬師長不孝父母北方欝單越人受七百歲東弗干逮人受四百歲南閻浮提人三人共受百歲西俱耶尼人受二百歲彌勒治化時人受八萬七千歲自欲受終時不勉自然生復欲受終時託生無量壽自然蓮華生普賢菩薩言天龍夜叉乾闥婆阿修羅摩睺羅伽人非人等比丘比丘尼優婆塞優婆夷善男子善女人長修十善歲三月六齋一心奉行至得佛道爾時四天王如來滅度後鬼神暴虐世尊出世時我等眷屬胡跪合掌諦聽諦受執取正法奉行受持不敢違犯受持守護爾時我等眷屬在須彌頂上王四天下若有善男子善女人一心修行慎莫染著見苦莫避見樂莫貪為法喪身爾時普賢菩薩從東方來將諸天伎樂雨華動地此人臨欲受終時迎其精神不見八難得生東方阿閦佛國爾時佛告阿難我遣汝行此法若有女人少渴男子受持此經讀誦百遍心中所願無不獲得若有縣官口舌共相牽挽亦當讀誦此經典即使其官化令慈心無有諸惡若多患連年累歲不得差者信諸妖邪倒見之師卜問覓禍殺猪狗牛羊祭祀鬼神長有憎惡終無利益不如破魔屬佛懸繒幡蓋燒香散華歌咏讚歎七七夜讚經行道離諸魔縛此皆鬼神不得遶近何以意故此經多饒威神力是普賢菩薩威神之力阿難白普賢菩薩若有善男子善女人奉持守護此經典者無有眾難行來出入長發大慈大悲救度眾生憐愍苦厄拔諸生苦阿難言眾生不提大乘小乘化之三乘方便救度危厄若有善男子善女人發毛髮善心者長生值善處長發無上願善神營護之皆是普賢菩薩威神之力巍巍如是
如是我聞一時佛在舍衛國須達多精舍祇陀林中與大比丘僧五百人俱菩薩千人爾時世尊即告無量諸菩薩言誰能於此後惡世時受持擁護阿耨多羅三藐三菩提誰能護法誰能教化一切眾生爾時彌勒菩薩即從座起偏袒右肩右膝著地長跪叉手白佛言世尊我能於後惡世之中受持擁護阿耨多羅三藐三菩提能護正法能化眾生師子菩薩復作是言世尊我亦能以種種方便攝持眾生金剛菩薩言世尊若有眾生當墮三惡道我能遮持令不墮落文殊師利復作是言世尊若有眾生凡所求索我悉能令一切具足智幢菩薩復作是言我能惠施眾生大智法幢菩薩復作是言世尊我能以法普施眾生日光菩薩言世尊我能施於眾生安樂月光菩薩言世尊我能教化一切眾生令修福德善護菩薩言世尊我能教化一切眾生令不放逸無盡意菩薩言世尊我能教化一切眾生悉令知見無盡界義月子菩薩言世尊我能惠施一切眾生無上安樂善月菩薩言世尊我能施於一切眾生安樂之因觀世音菩薩言世尊我能救護眾生怖畏得大勢菩薩言世尊我能令彼未度者度眾善菩薩言世尊我能令彼不調者調善意菩薩言世尊若有眾生墮在畜生我能教化令其調伏不樂菩薩言世尊我能施於愚者智慧光聚菩薩言世尊我能令彼下根之人令得上根不諦菩薩言世尊我能示彼狂者正道樂見菩薩言世尊我能施於無量眾生無量安樂釋幢菩薩言世尊我能令彼受苦眾生常憶苦事不可思議解脫菩薩言世尊我能令彼餓鬼眾生遠離飢苦聖光菩薩言世尊我能令彼不調者調維摩詰菩薩言世尊我能壞彼眾生疑心光明菩薩言世尊我能閉塞三惡道門金剛功德菩薩言世尊我能令彼異解眾生悉作一解無量行菩薩言世尊我能施彼眾生無漏之道無所畏菩薩言世尊我能壞彼種種怖畏寶功德菩薩言世尊我能顯示一切眾生功德寶藏善意菩薩言世尊我能以此微妙軟語調伏眾生淨光菩薩言世尊我能以愛調諸眾生寶賢菩薩言世尊我能令彼一切眾生憶過去世高貴德光菩薩言世尊我能令彼懃修精進善功德菩薩言世尊我能令彼苦惱眾生悉得解脫寶手菩薩言世尊我能施彼無量眾生種種諸寶意珠菩薩言世尊我能壞彼眾生貧窮破結菩薩言世尊我能壞彼眾生煩惱金光明菩薩言世尊我能示彼邪偽眾生真實之道功德色菩薩言世尊我能令彼諸乘眾生皆住一乘法意菩薩言世尊我能令彼悉得法眼金剛子菩薩言世尊我能壞彼眾生惡業法增菩薩言世尊我能如法攝持眾生無名菩薩言世尊我能令彼一切眾生遠離三毒月勝菩薩言世尊我能示彼眾生善方便師子意菩薩言世尊我能以法施於眾生師子吼菩薩言世尊我能破壞眾生疑網香象王菩薩言世尊我能於後惡世之中示眾生夢令壞煩惱爾時舍利弗作是思惟甚奇甚特諸菩薩事不可思議復白佛言世尊若有菩薩懃修精進具足方便而能種種利益眾生世尊如是等菩薩摩訶薩眾生云何乃從是人乞索頭目髓腦血肉及諸所須世尊我今定知如是乞者即是菩薩摩訶薩也佛言善哉善哉舍利弗實如所言唯諸菩薩乃知菩薩實非聲聞緣覺所及舍利弗菩薩摩訶薩雖復現佛種種神足終不捨於菩薩之心舍利弗若有長者生憍慢心菩薩現作長者之像破彼慢故若至那羅延及端正人有憍慢者悉現其身壞其憍慢若得聖法示以大乘何以故離一解脫更無異解脫故是故名如來舍利弗在家菩薩修集二施一者法施二者財施出家菩薩修集四施一者筆施二者墨施三者經施四者說法施出家菩薩具足成就是四施已能調其心破壞憍慢修集忍辱舍利弗出家菩薩具足忍辱則能受持菩薩禁戒又復具足三種惠施乃能受持菩薩禁戒一者施二者大施三者無上施施者於四天下尚不悋惜況於小物是名為施大施者能捨妻子無上施者頭目髓腦骨肉皮血菩薩具足如是三施乃具於忍具是忍已則能受持菩薩禁戒舍利弗菩薩欲受菩薩戒時先當調伏柔軟諸根於生欲處不生欲心於生瞋處不生瞋心於生癡處不生癡心於生畏處不生畏心若自知具如是四事則為十方諸佛所知其人亦能知十方佛舍利弗若知不具如是四事受菩薩戒者是人亦不得菩薩戒亦誑十方現在諸佛及諸菩薩舍利弗菩薩有二種一者從瞋因緣二者從癡因緣舍利弗瞋者能作八大地獄因緣癡者能為諸惡煩惱因緣以是瞋癡二因緣故能毀菩薩戒舍利弗若欲受持菩薩戒者應先遠離欲癡瞋畏六月晝夜獨處閑靜纖悔諸罪我某甲歸依佛歸依法歸依僧歸依十方現在諸佛及菩薩僧歸依釋迦牟尼如來南無佛南無法南無僧南無十方佛及菩薩僧南無釋迦牟尼佛南無金剛無壞身南無寶光南無無量自在王南無無上林王南無無上歡喜南無寶火南無寶月光南無清淨南無手懃精進南無梵德南無善功德南無栴檀功德南無光功德南無阿叔伽功德南無那羅延力南無華功德南無蓮華南無財功德南無念功德南無善名南無釋種王南無無勝南無無邊身光南無無邊身南無無動南無大山王如是等無量世間諸佛菩薩常住在世宣說法化唯願愍哀留心見念若我過去無量世中及現在世所作眾罪不善惡業若自作若見他作心生隨喜若取佛物法物僧物招提僧物現在僧物若自取已若見他取心生隨喜若自造作五逆之罪見他造作心生歡喜若自造作十不善業若見他作心生歡喜以是不善業因緣故當生畜生餓鬼地獄若邊地人身長壽天身諸根不具親近邪見不值佛世如是等罪今悉誠心求哀懺悔如於現在釋迦佛前如來世尊真實知見其智無礙淨眼無障常為一切眾生證人唯願觀我誠心懺悔我從今日更不敢作復次十方諸佛及諸菩薩至心諦聽若我過去無量世中及現在世所修惠施乃至施於畜生一把若我持戒乃至一念如是功德悉以迴向無上菩提如過去佛及諸菩薩發願迴向如未來佛及諸菩薩發願迴向亦如十方現在諸佛諸菩薩等發願迴向舍利弗菩薩如是至心禮拜恭敬諸佛過六月已若去若立若行若坐十方諸佛示其身面具足三十二相八十種好雖示菩薩如是相好而於法界初無動轉何以故如來真實知其心故十方諸佛定知是人堪任受持菩薩禁戒修集慈悲能壞魔眾轉正法輪能調眾生宣說法界以是義故十方諸佛為是菩薩示現其身舍利弗如師子吼猫狸能不不也世尊若有不於無量世中無量佛所殖諸德本能得受持菩薩戒不不也世尊舍利弗如香象王之所負擔驢能勝不不也世尊舍利弗如日月光螢火及不不也世尊舍利弗如毘沙門所有財寶貧者等不不也世尊舍利弗金翅鳥飛烏能及不不也世尊舍利弗若有能於無量世中無量佛所深殖德本是人乃能受菩薩戒了了見於十方諸佛舍利弗受菩薩戒已若有客塵煩惱因緣犯可懺法應當向諸佛懺菩薩終不造五逆罪若貪不息乃至生子應於十方現在佛前滿足二年晝夜經常以慇重心求哀懺悔若為貪心取佛物法物僧物如本佛前二年懺悔舍利弗菩薩若以瞋恚因緣毀禁戒者無有是處以瞋因緣毀破禁戒得懺悔者亦無是處爾時優波離於其晨朝從禪定起即詣佛所頭面作禮右遶三匝却坐一面白佛言世尊如戒經中說若我弟子有信者於所受戒乃至失命終不毀犯世尊現在若入涅槃我當云何分別了知聲聞禁戒緣覺禁戒菩薩禁戒世尊說我於持律中為最第一我今不知毘尼方便云何當說今者多有大比丘僧諸菩薩僧唯願如來具示廣說佛言善哉善哉優波離至心諦聽善思念之當為汝說優波離聲聞戒因緣異菩薩戒因緣異聲聞戒心異菩薩戒心異聲聞戒莊嚴異菩薩戒莊嚴異聲聞戒方便異菩薩戒方便異優波離聲聞戒淨非菩薩戒淨菩薩戒淨非聲聞戒淨聲聞之人乃至一念不求於有名聲聞戒淨菩薩若不求於有者名大破戒名不淨戒聲聞求有是名破戒名不淨戒優波離菩薩摩訶薩於無量劫常處有中心不生悔名菩薩戒淨非聲聞戒淨以是義故優波離汝應宣說聲聞戒急菩薩戒緩聲聞戒塞菩薩戒開聲聞戒中應說因緣菩薩戒中則不應說優波離菩薩之人隨眾生心非聲聞也是故菩薩於戒小緩聲聞護急優波離菩薩若於晨朝犯戒猶故應念阿耨多羅三藐三菩提自知罪過晝夜三時皆應如是是名菩薩戒優波離菩薩若時時犯不名破戒聲聞若時時犯是名破戒是名失戒是名不得沙門道果何以故聲聞之人為壞煩惱懃行精進不應毀犯優波離菩薩若於恒河沙等劫受五欲樂亦不失於菩薩禁戒不名破戒不名失戒不名不得菩提之果優波離菩薩不能於一世中盡諸煩惱當以方便漸漸令盡優波離阿耨多羅三藐三菩提要須無上大莊嚴力然後乃得非一世得是故如來不說菩薩於生死中而生悔心亦不宣說永斷貪愛為說喜法甚深法無疑法空法聞是法已樂於生死優波離言世尊犯有三種一者貪二者瞋三者癡菩薩所犯何者為重何者為輕佛言優波離若諸菩薩犯如恒河沙等貪如是菩薩不名毀戒若犯一瞋因緣毀戒是名破戒何以故優波離瞋恚之心能捨眾生貪愛之心能護眾生若愛眾生不名煩惱瞋捨眾生名重煩惱優波離是故如來於經中說貪結難斷不名為重瞋恚易斷名之為重優波離難斷非重菩薩常有易斷重者乃至夢中尚不為之優波離愚癡菩薩無有方便怖畏犯愛菩薩有智善知方便怖畏犯瞋不畏犯愛爾時文殊師利白佛言世尊毘尼者名為調伏一切法性畢竟是調如來何故宣說毘尼文殊師利若凡夫人能知諸法畢竟調者如來終不宣說毘尼以凡夫人不知不解是故如來為說毘尼文殊師利汝今何故不說毘尼優波離欲得聞之時文殊師利語優波離優波離一切諸法畢竟調伏一切諸法性不可污一切諸法性無顛倒一切諸法其性清淨一切諸法不可宣說一切諸法無有取著一切諸法不去不來一切諸法不可思議一切諸法無有障礙一切諸法本無有性一切諸法無行一切諸法不出不滅一切諸法無有三世一切諸法無有疑網如是等法佛悉覺知優波離言世尊如文殊師利所說非了了說佛言優波離文殊師利常樂宣說如是解脫優波離言世尊云何名憍慢若菩薩言我有菩提心我為菩提行六波羅蜜我為般若修造諸行菩提行深聲聞行淺菩提行淨聲聞行不淨菩提行畢竟聲聞行不畢竟若復分別是聲聞法是緣覺法是菩薩法是諸佛法此名為淨此名不淨是名為道是名非道是名菩薩憍慢菩薩摩訶薩修集聖行行於善果菩提之道有十法則能攝取一切善法何等為十一者支二者翼三者淨心四者行五者有六者因七者器八者地九者方便十者住云何名支謂菩薩性菩薩性者謂初發心及三十七品何以故菩薩摩訶薩發菩提心乃是一切善法根本是故名支因此發心得阿耨多羅三藐三菩提是故名因因初發心決定必得阿耨多羅三藐三菩提是故名性菩薩摩訶薩因初發心故得修行檀波羅蜜尸波羅蜜羼提波羅蜜毘離耶波羅蜜禪波羅蜜般若波羅蜜行六波羅蜜故則得修行智慧莊嚴福德莊嚴修三十七助道之法是故菩薩發菩提心名之為支菩薩摩訶薩隨發心行具足得阿耨多羅三藐三菩提是故名支菩薩摩訶薩若無菩薩性者雖復發心懃修精進終不能得阿耨多羅三藐三菩提是故當知非因發心懃修精進有菩薩性以是義故菩薩性者名之為支菩薩雖有菩薩之性若不發心懃修精進則不能疾成阿耨多羅三藐三菩提有菩薩性發菩提心懃修精進故則能疾得阿耨多羅三藐三菩提以是義故菩薩性者名之為支又復支者名因亦名為梯亦名增長亦名莊嚴亦名依憑亦名次第亦名進行亦名室宅以是義故性名為支云何名性性有二種一者本性二者客性言本性者陰界六入次第相續無始無終法性自爾是名本性言客性者謂所修集一切善法得菩薩性是名客性而此經中以是二種名之為性是二性者名之為支又復性者亦名為子亦名為界亦名為性復有二種一細二麁所言細者無因而得無因得果故名為細所言麁者有因而得從因得果故名為麁菩薩摩訶薩具足如是二種性者勝於一切聲聞緣覺況諸外道以是義故菩薩摩訶薩得名為勝何故名勝以清淨故清淨有二一淨智障二淨結障聲聞緣覺淨結障故名為淨非淨智障菩薩摩訶薩具足二淨以是義故菩薩性者得名為勝菩薩摩訶薩復有四事勝於聲聞辟支佛等一者根勝二者行勝三方便勝四得果勝言根勝者菩薩摩訶薩本性猛利緣覺性中聲聞性鈍是名根勝言行勝者聲聞緣覺為自度故修集善法菩薩之人不自為己但為眾生修集善法施眾安樂大悲憐慇是名行勝方便勝者聲聞緣覺唯能了知陰界諸入不能了知十二因緣及處非處菩薩方便則能善知一切諸法是名方便勝言果勝者聲聞自得聲聞菩提緣覺自得緣覺菩提菩薩自得菩薩菩提是名果勝菩薩性者有六種印以是印故一切眾生則得識知此是菩薩何等為六所謂檀波羅蜜乃至般若波羅蜜以何義故檀波羅蜜名菩薩性印菩薩摩訶薩本性能得如是捨心於諸財物若多若少心不貪著欲施施時及行施已悉生歡喜隨所施物若多若少心無疑悔若少施時亦無羞愧若無財時常讚歎施見有慳者能破其心見行施者心生欣慶歡喜踊躍如見父母見來求者深自慶幸若無財物應以身業供給長老父母諸師應以喜語軟語法語實語正語除破眾生妄語兩舌惡口無義語若有人問猶不說人長短過失況於無問而自說耶若有眾生怖畏王賊水火之難能為救解知恩念恩受恩能報受他寄付不令他疑若是重寶心不貪著於己物中心無悋惜能食能衣惠施於人能調欲心耽䤄之心調戲等心貪伎樂心修集慚愧雖獲大寶不生貪喜是名檀波羅蜜菩薩性印云何尸波羅蜜菩薩性印菩薩摩訶薩身口意業性自淨軟於眾生中不起惡心恚害之心若因客塵諸煩惱等造作眾罪作已心悔深生慚愧發露懺悔於諸眾生起憐愍心作一子想終不以手若杖若石加於一切心常求覓真善知識志樂供養父母師長耆舊宿德破壞憍慢先意問訊知恩念恩若有乞者軟語慰喻不以幻術誑惑眾生終不樂以非法活命常憙修集一切功德教諸眾生廣修福業見諸眾生所受諸苦斷其命根打縛閉繫飢渴寒熱菩薩爾時觀彼受苦如己無異護持佛戒乃至輕微尚不故毀況餘重者能以十善教化一切不樂見聞諸惡眾生鬪諍罵詈所有三業常為眾生終不自為若有眾生具戒忍慧樂與同行得柔軟心無有害心無不忍心心常敬重所有諸戒不誑眾生無有兩舌及無義語雖無問者尚讚人善況有問者而當不說尊重宗敬正實之語是名尸波羅蜜菩薩性印云何羼提波羅蜜菩薩性印菩薩摩訶薩觀諸眾生若有來打我是身者我則不應加惡報之何以故我身非身所謂身者名為真實真實之身則不可打而我此身是和合身和合身者所謂不淨於和合中少分見打多無所損多無所損何故不喜瞋者少分有瞋多分不瞋多不瞋故云何名瞋若和合打和合受者誰打誰受譬如二物相觸出聲若我瞋者應當自瞋何以故以業緣故而得此身以是身故受是楚毒譬如有的箭則著之我若增長是瞋心者則不能觀善惡等法若不能觀善惡法者必定當墮三惡道中以是義故若打若罵不應於他生瞋恨心如是觀已是名羼提波羅蜜菩薩性印復次若見有打罵者應於是人生一子想心無怨恨是名羼提波羅蜜菩薩性印云何毘梨耶波羅蜜菩薩性印菩薩摩訶薩懃修精進晨起夜寐不樂眠臥終不觀於寒熱飢渴恐怖歡喜凡所造作若是世事及出世事要令究竟終不中廢事若未果終不中悔雖得他人恭敬供養於己所修不休不息於自己身不起輕心言不能得阿耨多羅三藐三菩提雖見世間難為之事終不退縮是名毘梨耶波羅蜜菩薩性印云何禪波羅蜜菩薩性印菩薩摩訶薩至心樂觀諸法實義樂住寂靜及無人處樂離惡人增長善法見樂靜者歡喜恭敬雖有煩惱本性輕微所有善心終不為於諸惡覺觀之所破壞修集慈心視怨如子若見眾生受大苦惱生於悲心隨其己力而為除斷願諸眾生悉令安隱身設受苦不生憂惱若失身命及以財物若繫若縛若打若擯能自曉喻不失正念生於憂苦專心聽法書寫受持讀誦解說若他忘失能為誨示以如是等至心因緣於後世中不忘法界是名禪波羅蜜菩薩性印云何般若波羅蜜菩薩性印菩薩摩訶薩了知一切世間之事知諸方術及諸眾生所有言說雖知此事心不迷謬亦不放逸不為外道之所誑惑不隨邪見所說義理是名般若波羅蜜菩薩性印我今粗略說麁印相後細印相諸佛所知菩薩性者不可思議成就具足諸功德事清淨真實具足淨法是故名上亦名不動亦名阿耨多羅三藐三菩提印菩薩摩訶薩若不覩見惡法過患則不得修一切善法菩薩摩訶薩修上善時若以客塵煩惱因緣墮三惡道猶故勝於惡道眾生何以故菩薩性故若以客塵煩惱因緣墮惡道者能速破壞疾得出離如其不出不同惡道受於重苦若受苦時於諸眾生猶生大悲以性因緣故得悲心是故菩薩勝於一切三惡眾生菩薩摩訶薩以四煩惱因緣故破壞淨法何等為四一者利重常恒二者以是二結親近惡友三者若於師所王主怨賊而生怖懼故失善心起於煩惱四者為身命故作諸惡法以是四法雖有菩薩摩訶薩性終不能得阿耨多羅三藐三菩提復有四事雖有菩薩摩訶薩性亦不能得阿耨多羅三藐三菩提何等為四一者不值善友佛及菩薩不謬說義者二者雖值善友佛及菩薩錯謬解義不學菩薩所有禁戒三者雖值善友佛及菩薩隨順解義不能學持菩薩禁戒四者雖值善友佛及菩薩隨順解義學菩薩戒善根未熟未得具足莊嚴菩提是故不得阿耨多羅三藐三菩提菩薩雖有菩薩之性若不具足如是四事終不能得阿耨多羅三藐三菩提雖復具足如是四事無菩薩性而能得成阿耨多羅三藐三菩提者無有是處菩薩摩訶薩初發心時立大正願作如是言我得阿耨多羅三藐三菩提時當大利益一切眾生要當安置一切眾生大涅槃中復當教化一切眾生悉令具足般若大智是則名為自利利他是故初發菩提心者則得名為菩提因緣眾生緣因正義緣因三十七助道法緣因攝取一切善法根本是故菩薩名善大善名實真實亦名一切眾生善根能破一切身口意等三業諸惡一切世間所有誓願及出世願無有能勝阿耨多羅三藐三菩提如是誓願無勝無上菩薩摩訶薩初發三菩提心有五事何等為五一者性二者行三者境界四者功德五者增長是名為五菩薩若能發菩提心則得名為菩薩摩訶薩定得阿耨多羅三藐三菩提修大乘行是故初發菩提之心則能攝取一切善法菩薩摩訶薩發菩提心隨行漸得阿耨多羅三藐三菩提若不發心終不能得是故發心是阿耨多羅三藐三菩提根本菩薩摩訶薩見苦眾生心生憐愍是故菩薩因慈悲心發阿耨多羅三藐三菩提心因菩提心修三十七品因三十七品得阿耨多羅三藐三菩提是故發心名之為支發菩提心故行菩薩戒是故發心為菩薩戒支是故發心名根名因名攝名果亦名為子菩薩發心復有二種一者畢竟二者不畢竟畢竟者乃至得阿耨多羅三藐三菩提終無退失不畢竟者則有退失退有二種一畢竟退二不畢竟退畢竟退者終不發阿耨多羅三藐三菩提心不能推求修集其法不畢竟者求菩提心修集其法是菩提心有四種因何等為四一者若善男子善女人若見若聞諸佛菩薩不可思議爾時則生信敬之心作是念言佛菩薩事不可思議若佛菩薩不思議事是可得者我亦當發阿耨多羅三藐三菩提心是故至心念於菩提發菩提心二者復有不見諸佛菩薩不思議事唯聞諸佛菩薩祕藏聞已即生敬信之心得信心故為阿耨多羅三藐三菩提及大智故發菩提心三者復有不見諸佛菩薩不思議事亦不聞法見法滅時便作是念無上佛法能滅眾生無量苦惱作大利益唯諸菩薩能令佛法久住不滅我今亦當發菩提心令諸眾生遠離煩惱諸大苦事護持佛法久住於世為住世故發菩提心四者復有不見佛法滅時唯見惡世諸眾生等具重煩惱貪恚癡等無慚無愧慳悋嫉妬愁憂苦惱不信懶惰見是事已尋作是念大惡世時眾生大惡不能修善如是惡時尚不能發二乘之心況阿耨多羅三藐三菩提心我今當發菩提之心發是心已乃當教化一切眾生令發阿耨多羅三藐三菩提心是故菩薩於此惡世惡眾生中發菩提心復有四因發菩提心何等為四一者性具足二者善友具足三者慈心具足四者觀生死苦具足聖行不畏菩提難行苦行性具足者菩薩性自具足善友具足有四事何等為四一者善友諸根完具具大智慧能示善惡不行邪道是名善友具足二者心不放逸能破放逸能閉惡道三者自能具足菩薩禁戒轉以教他四者不以下道轉他上道不以小乘轉他大乘不以修福轉他定慧具足慧心復有四事何等為四一者或有世界有苦惱處或有世界無有苦惱苦惱之處菩薩發願往生其中或見受苦若身自受生於慈心為破其苦二者生地獄中或見受苦若身自受亦生慈心為破其苦三者生餓鬼中或見受苦若身自受亦生慈心為破其苦四者生畜生中或見受苦若身自受亦生慈心為斷其苦具足慈心復有三種謂上中下上者復有四事一者觀生死苦二者修慈悲心無有終始三者性勇健心四者得智慧心復有四事何等為四一不放逸二具足戒三能忍辱四者至心專念阿耨多羅三藐三菩提復有四事何等為四一者等視眾生猶如一子二者於怨親中無有分別三者得堅信心四者修行聖行是為四修集慈心有四種力何等為四一者內力二者外力三者因力四者莊嚴力菩薩摩訶薩至心專念阿耨多羅三藐三菩提是名內力為欲化度諸眾生故發阿耨多羅三藐三菩提心是名外力能於無量阿僧祇劫修集善行師事諸佛及諸菩薩是名因力菩薩摩訶薩樂近善友聽受正法思惟其義如說修行是名莊嚴力若菩薩摩訶薩以是二力發阿耨多羅三藐三菩提心是名正心不動心不退心不轉心所謂內力因力若以外力及莊嚴力發菩提心是名不正心動心退心轉心菩薩轉心有四因緣何等為四一者性不具足二者惡友具足三者於諸眾生不具悲心四者不能觀察生死過患菩薩摩訶薩初發菩提心有二事不可思議何等為二一者於諸眾生作眷屬想二者無眾生想菩薩常以智慧觀察唯是眾生眾生屬誰是名為二因是二心能令菩薩無有退轉初發菩提有二種心何等為二一者為施眾生安隱二者為施眾生快樂以諸善法化諸眾生令離惡法是名安隱能以財物賬給眾生令離貧窮所謂衣食房舍臥具病瘦醫藥是名快樂不退菩薩有二種心何等為二一者性莊嚴二者專心受持莊嚴常念欲令眾生安樂是名性莊嚴終不退轉菩提之心因是至心能施一切眾生安樂是名受持莊嚴不退菩薩出生福德有二處何等為二一者菩提之心二者眾生受苦如是二事名大善法聚初發堅心菩薩又有二事勝於一切聲聞緣覺何等為二一者因勝二者果勝菩薩摩訶薩發菩提心所修善法是名為因因行善法得阿耨多羅三藐三菩提是名為果如是因果勝於一切聲聞緣覺不退菩薩有二大事何等為二一者發是心已即為一切無量眾生而作福田為作父母師長和上生大憐愍以憐愍故行住坐臥若眠若寤常為諸天之所守護如轉輪王常為五百青衣鬼神之所守護不退菩薩亦復如是以憐愍故若更受身無有病苦二者發心菩薩常為眾生之所樂見猶如父母一切眾生於菩薩所身口意業柔軟無惡是名為二菩薩摩訶薩發菩提心不失正念於諸眾生不起害心不食肉不欺誑常以善法教化眾生眾生不受不廢不愁能自調伏亦能調他隨其所化眾生之處皆悉能令滋長福業若以客塵煩惱因緣墮三惡道能速得出雖同受苦不生楚毒見受苦者心生悲愍菩薩初發菩提心者成就如是無量功德菩薩摩訶薩發菩提心云何名為菩提之行菩薩若於此彼之處若學若教皆為阿耨多羅三藐三菩提謂戒聞思惟是名菩提行菩薩摩訶薩於何處學學有七處何等為七一者內義二者外義三者真實義四者不可思議義五者調眾生義六者自熟佛法義七者得阿耨多羅三藐三菩提是名為七云何內義內義有十何等為十一者真實義二者為他義三者調伏義四者安隱義五者快樂義六者因義七者果義八者現在義九者他世義十者畢竟義菩薩摩訶薩為他事故是名內義真實義者知煩惱性及對治門以己樂具施於眾生志常修集無上正道凡所求索以安眾生既得財物心無貪悋能以供養佛法眾僧父母師長於千萬里求佛經典及菩薩藏既得法已廣令流布不生祕悋雖解深義不生高心為生天上說持戒利為轉輪王說布施德為二乘道說修三昧為得世間大果報故教令供養佛法僧寶廣修福業為貪心者而說貪事為欺誑者說欺誑事為非法人而作僮僕菩薩摩訶薩作是事已是名真實義菩薩摩訶薩所有自利悉為眾生是名他義菩薩摩訶薩凡所演說悉為破壞眾邪異見謂無因果破戒之人不見過故為說種種毀禁之過為破三惡而演說法若有退禪及善法者為不退故而為說法為欲增長諸善法故而為說法欲令眾生得自在故而為說法欲令十方世界眾生得善神足而為說法是名調伏義內義者名為外義外義者亦名內義內外義者名調伏義調伏義者亦名內外義如來十力四無所畏十八不共法大悲三念處五智三昧是名真實義真實義者名內外義內外義者有二種何等為二一者自調二者調他菩薩摩訶薩善知方便是名調伏義菩薩所行一切善行名調伏義云何復名內外義內外義者有五事何等為五一者淨於他身二者長他善法三者現在利益四者他世利益五者壞他煩惱若菩薩摩訶薩隨所修善若多若少以教眾生同己所得是名調伏義菩薩摩訶薩既自安隱復己安隱施於眾生所謂若出世及以世間若欲界若禪定是名安隱義安隱義者亦名內外義亦名調伏義亦名真實義菩薩摩訶薩內外義者有現在樂非他世樂有他世樂非現在樂有現在他世樂有非現在非他世樂內外義者復有四種有人受法現世受樂他世受苦有人受法現世受苦他世受樂有人受法現世受樂他世亦樂有人受法現在受苦他世亦苦菩薩摩訶薩若說涅槃及大涅槃八聖道分三十七品說世間道出世間道是名安隱義安隱義者名內外義內外義者名為正義正義者名無上義無勝義安隱義常樂義菩薩摩訶薩受常樂者能作內外義正義調義安隱義云何名快樂義快樂義者有五種何等為五一者因樂二者受樂三者斷受樂四者遠離樂五者菩提樂云何因樂因內外觸因觸因緣故有受樂是名因樂因行善法得他世樂是名因樂云何受樂從因因緣身得增長心得安隱是名受樂受樂者有二種何等為二一者有漏二者無漏無漏有二種一者學地二者無學有漏有三欲界色界無色界三有有內外入故有六觸六觸有二一者身樂二者心樂五識共行名為身樂意識共行名為心樂修集聖道斷諸受故道德增長無有諸受名斷受樂永離煩惱身心無患名遠離樂受常樂故名菩提樂或有說言無想定者名為斷樂是義不然何以故不斷受故遠離樂者有四種一者出家樂二者寂靜樂三者斷樂四者菩提樂世間之人多有憂苦永斷是苦名出家樂斷欲界貪名寂靜樂永斷煩惱名為斷樂受常樂故名菩提樂菩薩常能施眾生樂名菩提樂菩薩摩訶薩自受常樂轉施眾生名菩提樂何故名因樂是樂因故名為因樂不名受樂受樂者不名因樂名為性樂斷樂者不名因樂不名受樂以斷多樂故名為斷樂遠離樂者不名因樂不名受樂不名斷樂以觀生死眾過患故名智慧樂菩提樂者不名因樂不名受樂不名斷樂不名離樂無邊常故名菩提樂名無勝樂名無邊樂名無上樂亦名常樂名寂靜樂菩薩摩訶薩能以如是五種之樂施於眾生是名因義菩薩摩訶薩常壞眾生諸惡之業示以正業以正業故得無上道是名因義菩薩摩訶薩為眾生故受大苦惱以受苦故能調眾生是名因義菩薩摩訶薩觀察善惡能示眾生善惡之事以開示故得大智慧得智慧故能壞大惡是名因義菩薩摩訶薩因智慧故行六波羅蜜乃至得阿耨多羅三藐三菩提是名果義菩薩摩訶薩以壞貪心壞貪心故能施眾生五種之樂而諸眾生得是樂故名為果義菩薩摩訶薩憐愍眾生欲令一切同已受樂是名內外義內外義者有三種因亦三種果亦三種報因報果福因福果智因智果云何名報報有八種何等為八一者長壽二者受身完具三者得上種姓四者得自在五者言語微妙六者得男子身七者得大力八者無能勝者是名為八菩薩摩訶薩修集慈心故得長壽是名因報菩薩摩訶薩樂以衣食房舍臥具病瘦醫藥施於眾生是故獲得具足之身菩薩摩訶薩破憍慢心供養恭敬父母師長有德之人是故獲得上族種姓菩薩摩訶薩隨法而行破於非法是故獲得自在無礙菩薩真實不欺眾生是故獲得言語微妙菩薩摩訶薩常呵五欲是故獲得男子之身菩薩摩訶薩常樂供養佛法僧寶是故其身獲得大力菩薩摩訶薩常能教化一切眾生供養三寶是故能得無能勝者是名果報不害眾生命得增長是名報因樂以衣食房舍臥具病瘦醫藥施於眾生是故菩薩得具足身能破眾生所有憍慢故得上姓能除眾生貧窮困苦故得自在能壞眾生妄語兩舌惡口無義語故得妙語讚歎男身呵責女身以是二因得生人中受男子身又復遠離非法欲故得男子身菩薩摩訶薩以清淨食施於眾生見危懼者能為救解是故其身獲得大力受持正法讀誦解說是故能得無能勝者是為報有八種如是八種因三事故而得增長何等為三一者心淨二者莊嚴淨三者福田淨菩薩摩訶薩至心專求阿耨多羅三藐三菩提是名心淨供養同學同法同師是名心淨若見若聞同學同法心生歡喜是名心淨修集菩提助道之事常樂受持書寫讀誦菩提法藏復以此法轉化眾生若有不受心不憂悔亦不休息是名莊嚴淨以此二淨名福田淨云何菩薩報果菩薩長壽名為報果菩薩何故求於長壽菩薩得是壽命長故經無量世修集善法為自利利他是故菩薩求於長壽是名報果菩薩何故求身具足菩薩得是身具足故眾生樂見愛敬歡喜以歡喜故易得受化是故菩薩求具足身是名報果菩薩何故求上種姓上種姓故常為眾生之所恭敬以恭敬故信受其語或為姓故或為利故或為畏故復受其語是故菩薩求上種姓是名報果菩薩何故求於自在得自在故則能教化無量眾生具足成就檀波羅蜜是故菩薩求於自在是名報果菩薩何故求微妙語妙語者菩薩所出言辭眾生樂聞同法同義同行同師常能教化令其調伏是名報果菩薩何故求於男子身男子之身乃是一切善法之器堪忍眾苦能觀法界於四眾中無所畏難於時於義能疾了知隨有所至無所罣礙是故菩薩求男子身是名報果菩薩何故求於大力菩薩成就是大力者則能修行一切善法能懃精進救拔眾生煩惱諸苦是故菩薩求於大力是名報果菩薩何故求於無勝菩薩若得是無勝者則能惠施一切眾生所須之物以是因緣能令眾生樂見聞法信受其語是故菩薩求於無勝是名報果是八報果菩薩具者則能長養無上佛法利益眾生則見佛道如觀掌中菴摩勒果菩薩雖復具足成就如是八果若不能化無量眾生令調伏者則不能得阿耨多羅三藐三菩提雖復教化令其調伏若不具足如是八果亦不能得阿耨多羅三藐三菩提菩薩摩訶薩成就具足如是八果以三乘法教化眾生自得阿耨多羅三藐三菩提菩薩摩訶薩所以具足如是八果為欲教化調伏眾生名內外義具八果者名為果義報因報果亦名果義云何為福云何為智三波羅蜜所謂檀那尸羅羼提是名福德般若波羅蜜是名智慧餘二波羅蜜亦名福因亦名智因若懃精進修集禪定具足成就慈悲喜捨以是四等因緣力故獲得自在是名福因若懃精進修集三昧深觀五陰諸入諸界觀苦實苦觀集實集觀滅實滅觀道實道觀實非實觀善非善觀法非法觀上觀下觀白觀黑觀十二緣是名智因若懃精進修集一心樂憙惠施樂持禁戒樂修忍辱是名福因若懃精進修集一心樂聞受持書寫讀誦解說菩薩祕藏經典以是多聞因緣力故得大智慧而能分別法界分別法界是名智果菩薩福因亦因亦果菩薩智因亦因亦果菩薩福因亦福亦智菩薩智因亦智亦福是故菩薩福因有六智因亦六何等為六謂六波羅蜜云何名為福因智因福因智因有三種何等為三一者信心二者發心三者親近善友是為三福因智因復有二種一者善二者不善若近惡友修集邪道行施定慧名不善福破壞如是不善福慧是名善福若無信心及以發心不親善友終不能得福德智慧若言遠離如是三事得福慧者無有是處是名福德因智慧因云何名為福果智果菩薩摩訶薩成就如是具足福德不為生死之所沾污是名為果菩薩成就具足智慧遠離惡道修集善道是名為果菩薩摩訶薩成就具足如是二事教化眾生成阿耨多羅三藐三菩提是名為果四無量心亦是菩薩福果智果菩薩摩訶薩若報因若報果是名福德福德因福德果亦名智慧智慧因智慧果若有說言是二法中若離一法得阿耨多羅三藐三菩提者無有是處是名果義果義者名內外義云何現在義若菩薩摩訶薩遍學一切世間諸事以遍知故得大自在得自在故能化眾生眾生受已修集善法是名現在義若菩薩摩訶薩退失善法修集三昧以修定故還得善法是名現在義若菩薩摩訶薩客塵煩惱故造作眾罪作已深觀定當得果即生悔心慚愧不作現壞惡業是名現在義若以惡業因緣力故或為他罵或瞋恚打身受楚毒名現在義若菩薩摩訶薩修集禪定以是因緣身受安樂是名現在義若菩薩摩訶薩身得自在常樂我淨是名現在義若菩薩摩訶薩修八聖道以是因緣獲得涅槃是名現在義如菩薩眾生亦爾云何他世義以現因緣受他世身是名他世義現在他世義是名內外義云何為畢竟義欲界福德非畢竟義色無色界世間福德雖得自在非畢竟義如諸菩薩修八聖道獲得涅槃其身無礙無有邊際善法無量名畢竟義畢竟有三事何等為三一者性畢竟二者退畢竟三者報盡畢竟不畢竟亦爾性畢竟者是名涅槃性不畢竟名有為法退畢竟者名聲聞緣覺所修八道不退畢竟者名阿毘跋致報盡畢竟者世間所有福德果報報不盡畢竟者謂無上道果是名十義菩薩摩訶薩常應修集教化眾生如過去世諸菩薩學現在未來亦復如是若菩薩摩訶薩不能修學是十法者則不能得菩薩禁戒云何名真實義真實義者有二種一者法性二者法等復有四種一者世流布二者方便流布三者淨煩惱障四者淨智慧障云何名世流布世間之法同其名號眾生見地真實是地終不言火火真實火不言是地水風色聲香味觸衣服飲食瓔珞器物伎樂明闇男女舍宅田業苦樂苦真實苦終不言樂樂真實樂終不言苦此是此非定以不定一切世間從昔已來傳此名相自然而知不從修集然後知也是名世流布真實義也云何名方便流布如世智人先以籌量然後造作經書論議是名方便流布云何淨煩惱障一切聲聞辟支佛等以無漏智無漏道壞煩惱故得無礙智是名淨煩惱障以壞煩惱故智得明淨智慧淨故身心無礙是名淨智慧障真實義也云何復名真實真實者名為四諦所謂苦集滅道觀此四諦得實智慧是名聲聞辟支佛聲聞辟支佛分觀五陰是故離陰都不見我及以我所分觀十二因緣是故離陰不見眾生及以士夫是名淨智慧障真實義也若智不能知境界者名曰智障若能壞障知境界者名淨智障真實義也真實義者謂佛菩薩深觀一切陰入界故觀我無我眾生非眾生士夫非士夫是名淨智障觀諸法界不可宣說知世諦故分別法界知諸法界真實性故名無勝慧無勝慧者壞一切障是故名為淨智慧障真實義也真實義者復有二種一者有二者無有者名世流布世流布者所謂色受想行識眼耳鼻舌身地水火風色聲香味觸善不善無記出法滅法從緣生法去來現在有為無為此世他世日月見聞識知所得覺觀修集受持乃至涅槃是名世流布有也世間有者所謂法性無者世流布有從色乃至涅槃其性無故是名為無眾生見故名之為有法性本無名之為無諸佛如來所說有無名之真實真實者名為中道非有非無名為中道中道者名無上道如是中道諸佛世尊除壞障礙是故名之為一切智菩薩摩訶薩雖學如是中道猶有障礙是故不得為一切智菩薩智慧為方便故名阿耨多羅三藐三菩提因何以故菩薩摩訶薩雖不具足中道智慧說生死相亦有亦無亦為流布無上佛法雖在生死亦能了了知生死過患心無厭悔如其不知生死過者則不能得壞煩惱結若心厭者則不能得教化眾生護諸佛法疾得涅槃若得涅槃則不能得阿耨多羅三藐三菩提若不教化諸眾生者云何能得阿耨多羅三藐三菩提是故菩薩若在生死之中修菩提道不畏涅槃不求涅槃菩薩若畏於涅槃者則不能得具足莊嚴菩提之道亦不能為無量眾生讚歎涅槃於涅槃所不生信喜專念之心是故菩薩於涅槃所不生怖畏若是菩薩求涅槃者即能得之如其得者則不能成阿耨多羅三藐三菩提以諸佛法教化眾生若是菩薩不能深觀生死過患或生厭離怖畏涅槃或求涅槃是名菩薩無善方便若是菩薩能深觀察生死過患樂處其中不畏涅槃不求涅槃是名菩薩有善方便善方便者解第一義空菩薩摩訶薩修集如是第一義空名菩薩戒大方便也為得如來無上智故若有修集是菩薩戒得真實智知見諸法無我我所知諸法性是故於法心無所著亦說世諦第一義諦見一切法其心平等能大惠施以施因緣善知世事雖學世事心不厭悔悉得了知得大念力雖知世事心無憍慢常教眾生不生慳悋以巧方便善教眾生世間之事為令眾生得阿耨多羅三藐三菩提故菩薩於是世間之事勤心修集無有厭悔若見眾生受苦惱時即得增長阿耨多羅三藐三菩提心菩薩如是增長善法不生憍慢於諸眾生生憐愛心菩薩如是增長智慧不生憍慢破壞眾生種種邪見菩薩若得世間三昧出世三昧不顯己德令他供養不為世法之所污染菩薩爾時成就具足無量功德名菩薩戒菩薩摩訶薩所有善法悉以迴向菩提之道名菩薩戒過去菩薩得阿耨多羅三藐三菩提皆由成就菩薩禁戒未來現在亦復如是菩薩摩訶薩受持三世諸菩薩法能以佛法教化眾生至心修行菩提之道為菩提道不惜身命不惜身命是菩薩戒惜身命者終不能得菩薩禁戒乃至悋惜一錢之物亦不能得菩薩禁戒菩薩摩訶薩為眾生故受身畜財若於是二生悋惜心假名菩薩非義菩薩菩薩若能不惜財命當知則能利益眾生能行忍辱能壞瞋恚嫉妬之心了知世事善解方便能壞眾生所有疑心能自增長菩提果因善能調伏所有諸根不為四倒之所傾動能解諸法甚深之義能得具足四無量心成就五通四無礙智畢竟能觀十二因緣逮得菩薩一子之地能得常樂我淨之身得大自在無上涅槃善能開示方便涅槃菩薩摩訶薩成就如是無量功德皆因禁戒因緣而得菩薩摩訶薩成就具足菩薩戒者能為一切眾生僕使若為眾生之所瞋罵打害劫奪則生慈心若見眾生厚重煩惱發憐愍心為欲破壞眾生煩惱繫心思惟諸善方便於諸眾生心無姦曲任力所能施眾生樂不求恩報不懷瞋恨為壞眾生瞋惱心故思惟方便知恩念恩無有求者先意行施若己所有不施求者不得成就菩薩禁戒求者三至若不施者是名犯重不犯者若以方便善語慰喻令彼求者不生恨心求者二種一者貧窮二者邪見不施貧者則便得罪不施邪見則不名犯若不犯者是名善行善行菩薩諦知法界不可宣說知法界性知世流布世流布者色受想行識乃至涅槃色乃至涅槃不名真實何以故而是色者非有非無乃至涅槃非有非無若非有無云何真實云何非有眾生顛倒計色為我乃至涅槃橫計為我是名非有云何非無世流布故不虛誑故可宣說故是名非無以是故名非有非無如所說法如說有者一法之中應無量名無量名故則有無量性何以故一一法中有無量名故云何名為無量名耶如色一法亦說青黃赤白長短方圓麁細可見不可見有對無對澁滑輕重是名可說隨說有者應一法中有無量相所可宣說實無定性以言說故流布於世實無說者及真實性一切諸法亦復如是如其色中乃至涅槃有實性者不應說有青黃赤白乃至輕重若無實性未流布時云何可傳以流布性有無有初始故可流布若未有色時有流布者以何因緣無色之時不流布耶如其流布能作色性者何故流布而不能作色無量性是故法性不可宣說如色受想行識乃至涅槃亦復如是有二種人遠離佛法非佛弟子永失佛法一者說色乃至涅槃有真實性二者不信世流布性如是二人不任受持菩薩禁戒如其受者受者不得師則有罪何故不得誹謗實法著非法故是故雖受終不得戒若不得戒云何得名在此法中為佛弟子是故名為遠離佛法菩薩戒者非口所得心口和合然後乃獲是二種人都無實心云何可得若於色中妄生計著於佛法中則為永失若不信色是流布者是則名為謗一切法是人則為永失佛法是故不可宣說若有若無何以故如因五陰則有我人眾生士夫若無五陰如是等名何由流布色亦如是以有色故則有種種名字流布真實之法無有流布離真實法亦無流布愚癡之人說諸法空則得大罪若有說言大乘經中一切法空亦得大罪不能善解大乘經義生憍慢心言我善解隨其自心妄想思惟為人廣說亦得大罪若言一切諸法性無云何得有流布於世亦得大罪何以故謗一切法故謗一切法者即是外道富蘭那等真弟子也富蘭那謂諸法性無而佛法中亦有亦無若有人說一切法空當知是人不中共住共語論議布薩說戒若與共住乃至說戒則得大罪何以故不解空義故是人不能自利利他是故大乘經說若不解空甚於癡人何以故愚癡之人說色是我至識是我有我見者不壞佛法不解空義永壞佛法破失滅沒生我見者不至三惡不解空義為人廣說當知是人必到阿鼻有我見者不謗三寶妄說空者誹謗三寶說有我者不誑眾生不謗實性不妨法性不妨眾生獲得解脫不教他人毀犯禁戒不解空者謗一切法不解實性不解法性妨於解脫與多眾生作惡知識自不持戒教人毀禁常樂宣說無作無受令多眾生增長地獄以是義故名為遠離無上佛法云何名為不解空義若有比丘比丘尼優婆塞優婆夷不信受空不解於空不解於法是則名為不解空義何以故說一切法本性自空無因緣空說一切法亦無處所若無處所云何名空是名不解空云何名為真解空義若比丘比丘尼優婆塞優婆夷說一切法中無有性故是名為空法亦不空是名解空如是解者不妨於義不謗三寶是名正解無有錯謬云何正解如色說色乃至涅槃分別無有種種相性是名色空以色真實流布於世是名不空以是義故說色一法亦有亦無解是二故亦法亦空終不於中妄生計著是名真解空義是故大乘經中說偈一法有多名實法中則無不失法性故流布於世間如色乃至涅槃則有多名色無自性無自性者則無多名有多名者名為流布以是義故雜藏中說諸佛世尊不著流布若見若聞思惟覺知如色名乃至涅槃名名為流布諸佛世尊終不說言有流布性而生染著何以故壞顛倒故有染著者名為顛倒如來已斷一切惡見故不染著以不見不說不染著故名為正見是故如來為迦栴延比丘而作是說迦栴延我弟子者不著地定水火風定空定識定無所有定非有想非無想定非此世非他世非日非月非見非聞非思非量非取非得非覺非觀是名禪定云何比丘不著地定比丘於地不作地相乃至覺觀不作覺觀相是則名為不著地定乃至覺觀亦復如是若有比丘能作如是修集定者即為諸天釋天梵天十方諸佛及大菩薩之所讚歎南無大士南無大士咸作是言我都不知汝在何定修集何定若有染著地相地名當知是人名不修空若於色中不著名相是名修空為流布故宣說地相及以地名若著色相及以色名名增長相若壞色相及以色名名放捨相不增不捨是名中道修集如是二種相故是名比丘修集地定乃至覺觀若有比丘修是定者是名實相以實相故比丘於法無所言說以諸法性不可說故是故比丘無所言說若一切法無可說者云何說不可說若不可說云何得聞若不說不聞云何得知一切諸法不可宣說以可知故說令流布愚癡之人不知不解世流布故於諸法中生八種謬一者性謬二者分別謬三者聚謬四者我謬五者我所謬六者愛謬七者不愛謬八者非愛非不愛謬是八謬中初三種謬乃是一切諸謬根本著性著名不解流布從此展轉生無量謬我我所謬名為我見我見復是諸見根本是二種謬從憍慢生是故憍慢諸見根本後三謬者從三毒生是八種謬攝取一切諸結煩惱令諸眾生迴轉三有云何性謬若色作色想乃至重作重想是名性謬云何分別謬若分別色是色非色是可見是不可見是有對是無對是名分別謬云何聚謬如於色中見我眾生士夫壽命屋舍四眾軍旅衣食蓮華車乘樹木積聚如是等中各作一相是名聚謬云何名我我所謬於有漏中取我我所無量世中常生取著計我我所是名我我所謬云何愛謬於淨物中生貪著心是名愛謬云何不愛謬於不淨物中生瞋恚心是名不愛謬云何非愛非不愛謬於一切淨不淨物中生貪恚心是名非愛非不愛謬是名八謬菩薩摩訶薩云何能知是八種謬應推四事何等四一者推名二者推物三者推性四者推分別云何推名菩薩摩訶薩唯知名名不見名物是名推名云何推物唯知是物不知餘者是名推物云何推性知名流布是名推性云何推分別名不見物物不見名是名推分別菩薩摩訶薩何故推名知名實名是故推名菩薩諦觀若無色名何由說色若不說色云何觀色若不觀色云何而得阿耨多羅三藐三菩提是故菩薩推求知名菩薩何故推求於物若無物者誰有此名而此名者非不可說若不可說云何得知諸法之性是故菩薩推求於物菩薩何故推求於性菩薩摩訶薩知於色性乃至涅槃性知色流布乃至涅槃流布云何名為知於色性知是色性如鏡中像幻化夢影響熟時之焰水中月形是名推性菩薩何故推求分別菩薩摩訶薩若分別名分別物分別性分別法分別非法分別有無是色非色可見不可見是名分別以分別故得阿耨多羅三藐三菩提是故菩薩推求分別菩薩摩訶薩為壞八謬推是四事菩薩何故壞是八謬八謬因緣增長邪見邪見增故煩惱增長煩惱增長故生死增長生死增長故十二因緣增長菩薩若修如是四事斷除邪見邪見斷故諸煩惱滅煩惱滅故生死滅生死滅故知十二因緣滅知十二因緣滅故修無上道修無上道故得阿耨多羅三藐三菩提得阿耨多羅三藐三菩提故能壞眾生如是八謬能教眾生知世流布說真實義若除眾生如是八謬名大涅槃能得現世大自在故得大神通故得大方便故得大禪定故得大一切智故求得不退不墮處故是名大涅槃得大自在菩薩摩訶薩成就五事一者心得寂靜二者了知世事及出世事三者為眾生故處在生死心不愁惱四者了知如來甚深祕藏五者菩提之心無能壞者菩薩何故心得寂靜能破現在眾生煩惱故心得寂靜為調眾生得佛法故了知世事及出世事為令眾生得利根故樂處生死心不愁惱有令眾生破壞疑心受持讀誦了知如來甚深祕義法說非法能滅佛法污辱佛法犯說非犯受畜八種不淨之物為擯如是諸惡人故受持解說如來祕密甚深之義雖知外道微細書論解其義趣終不破壞菩提之心如是五事攝取菩薩菩提之事亦名五事亦名五功德何等名為菩提之事能自利益調伏眾生受持佛法不破菩薩所修禁戒菩提之心終不傾動懃修精進壞邪見等說三乘道菩薩成就如是五事有三種謂下中上具足二種是名為下具足三種是名為中若具四種是名為上云何菩薩摩訶薩不可思議菩薩摩訶薩得自在三昧發心已得無量功德不造作業而獲果報不修聖道而得聖心是名菩薩不可思議少作善業得大果報為菩提故於無量世修諸苦行菩薩實知無有眾生而能為之勤修苦行知無作者及無受者能作受者是名菩薩不可思議不可思議有五種一者六通不可思議二者法不可思議三者共生不可思議四者不共生不可思議五者共不共不可思議云何六通神足天耳天眼他心智宿命智漏盡智是名六通不可思議云何法不可思議法者所謂檀波羅蜜尸波羅蜜羼提波羅蜜毘梨耶波羅蜜禪波羅蜜般若波羅蜜是名法不可思議云何神通神通有二種一者變二者化何等為變振動出火光明示現自轉其身或現去來現種種色大眾隱顯障他神通言辭無礙施他憶念施眾歡樂放大光明是名變神通云何震動菩薩摩訶薩得自在三昧能動舍宅聚落村邑城郭國土從四天下至千世界二千世界三千大千世界百三千大千世界千三千大千世界千萬三千大千世界乃至無量無邊世界是名震動云何出火身上出火身下出水身上出水身下出火或舉身出火作種種色青黃赤白紫黑頗梨是名出火云何光明身出光明充遍一舍聚落村邑乃至無量無邊三千大千世界是名光明云何示現諸佛菩薩為度眾生示現地獄畜生餓鬼天人雜類乾闥婆阿修羅迦樓羅緊那羅摩睺羅伽或復示現十方世界無量無邊恒河沙等諸佛國土及其佛身諸大菩薩說諸佛名令諸眾生皆悉聞知是名示現云何為轉諸佛菩薩得自在三昧能變地為火變火為水風亦如是變色為香變香為色色香味觸變為草木衣食瓔珞器物石貝琉璃真珠金銀等山好色作惡惡色作好是名為轉云何去來或往梵處從梵處還或往阿迦膩吒天上復從彼還或至東方南西北方四維上下乃至無量無邊世界皆亦如是遠能作近近能作遠能令須彌如小微塵令小微塵如須彌山是名去來云何種種色能現自身或作男女大小僮僕樹林草木是名種種色云何大眾隱顯自在能以大眾內己身中而心不怖身無妨礙是諸大眾各不自知來往處所或時往至婆羅門眾現同其像同色同衣形質脩短與彼無差音聲無別彼所說者亦能說之彼不能說亦能說之能以方便善導其人示已即滅彼眾不知何來何滅人耶天耶如婆羅門眾剎利眾大會眾長者眾四天王眾三十三天眾夜摩天眾兜率陀天眾化自在天眾他化自在天眾梵眾梵師天眾大梵天眾少光天眾無量光天眾淨光天眾少善天眾大善天眾無邊善天眾無雲天眾福生天眾廣果天眾無𤏙天眾無誑天眾善見天眾愛見天眾阿迦膩吒天眾亦復如是於如是等諸天眾中一時之頃百出百沒千出千沒千萬出千萬沒是名大眾隱顯自在云何障他神通菩薩摩訶薩除佛世尊同行同性同定後邊生菩薩所得神通勝餘內外一切神通是名障他神通云何言辭無礙菩薩摩訶薩說法之時言辭無盡義味無盡樂說無盡是名言辭無礙云何施他憶念菩薩摩訶薩說法之時無量眾生於無量世諸所失念悉令還憶是名施他憶念云何施他歡樂菩薩摩訶薩說法之時能令眾生身心安樂壞煩惱障聽者歡樂如第三禪四大諸患一時消滅諸惡鬼等不得其便是名施眾歡樂云何放大光明菩薩摩訶薩放大光明遍照十方無量世界至地獄中壞地獄苦至放逸天教修人法令得人身來至佛所請召十方無量菩薩來集佛所教化眾生是名放大光明如是等事名變神通轉法性故名變神通云何化神通物無作物故名為化若化身若化聲化身者或似己身或似他身有根具足不具足者餘如轉中又復化為無量之身諸佛菩薩為眾生故化無量身遍無量界有佛菩薩現遍化身或有如幻或有真實衣食金銀琉璃真珠頗梨珂貝亦復如是為破眾生貧窮困苦是名化身化聲者諸佛菩薩化現好聲疾聲妙聲自說義聲他說義聲無義聲說法聲教化聲以是諸聲能壞眾生放逸之心是名化聲佛菩薩聲深遠如雷如迦陵頻伽聲人所愛樂聲遍滿聲思惟聲了了聲易解聲喜聞聲無所著聲無可呵聲無盡聲菩薩摩訶薩如是諸聲若三千大千世界所有天眾人眾聲聞眾辟支佛眾菩薩眾若近若遠悉得聞之如是聲中出種種法利益眾生自化聲者如自說法為放逸眾生故他化聲者如佛化身為他說法為放逸眾生故無義聲者如虛空出聲說法聲者為癡眾生故教化聲者為放逸者增長不放逸故諸佛菩薩如是等化神通之事展轉無量不可稱計如是無量不可稱計神通變化為於二事一者為令眾生生於信心趣向佛法故二者為示貧窮困苦眾生無上福田故云何宿命智菩薩摩訶薩自知宿世與如是等眾生共住共行自識名字及他名字知自種姓及他種姓知自飲食及他飲食自知苦樂及他苦樂菩薩自知如是宿世亦能教他令知宿世自識乃至無量世事亦能教他識無量世若麁若細是名宿命智以是宿命智勢力故能說本昔菩薩因緣令諸眾生於佛法中現在生信說諸菩薩本因緣經闍陀伽經阿浮陀那經說業因緣惡業善業為破眾生常見及無常見故是名菩薩宿命智云何天眼菩薩摩訶薩以淨天眼過於人眼見諸眾生死此生彼若好色若惡色若好若醜明見眾生善惡等業善惡果若老若少若自造作若教他作若麁若細若人天色若三惡道色乃至無量十方世界無量佛土眾生之色明了無量十方諸佛演說法時是名天眼通云何天耳菩薩摩訶薩所聞音聲若天聲若人聲若聖聲若非聖聲若麁聲若細聲若化聲若實聲若遠聲若近聲天聲者從欲天至阿迦尼吒乃至上方無量世界諸天音聲悉得聞之是名天聲人聲者所謂十方無量世界聖聲者謂諸佛菩薩聲聞緣覺為化眾生宣說佛法若讚布施持戒善業破壞惡業讀誦解說書寫佛經是名聖聲非聖聲者所謂妄語兩舌惡口無義之言下至三惡上至欲界所有諸天十方眾生有如是等四種惡口是名非聖聲云何麁聲謂大眾聲大眾生聲地獄聲雷震聲貝聲鼓聲是名麁聲細聲者謂竊語聲不了聲陀毘羅國聲粟特聲月支聲大秦聲安息聲真丹聲法沙聲裸形聲鮮卑聲如是等邊地聲名為細聲何以故嫉妬煩惱因緣得故菩薩成就如是天耳聞諸眾生所出善聲讚歎恭敬教住佛法令生信心廣為分別十二部經菩薩祕藏若聞惡聲即便呵責說惡業過開對治門是名天耳通云何他心智通菩薩悉知十方世界所有眾生共煩惱心不共煩惱心煩惱繫心及不繫心善願心惡願心疑心無疑心上心下心貪恚癡心欲界心色無色界心乃至一切畜生眾生受苦樂心無苦無樂心以一心觀一眾生心以一心觀無量眾生心是名他心智通諸佛菩薩他心智通為知眾生利鈍根故為知眾生諸種性故知是眾生有善心已即為演說十二部經及菩薩藏知惡心已即便呵責說惡業過是名菩薩他心智通漏盡智通者菩薩摩訶薩為斷煩惱故修集道自壞煩惱故修集道為壞眾生諸煩惱故而為說法為壞有漏憍慢眾生為破非道計道眾生故菩薩摩訶薩雖為眾生說盡漏法自不盡漏雖未盡漏不為所污菩薩摩訶薩漏盡智通不可思議修漏盡通為化眾生壞憍慢故是名漏盡通云何為法檀波羅蜜乃至般若波羅蜜果是名為法是六種果凡有四事一者修集道故二者莊嚴菩提故三者自他利益故四者得後世大善果故菩薩行施破壞慳貪莊嚴菩提道攝取眾生為菩提道令行布施欲施施時施已歡喜是名自利斷除眾生飢渴苦惱寒熱恐怖是名利他捨是身已獲大自在饒財尊貴是名大果是名菩薩布施四事菩薩摩訶薩受持禁戒除滅惡戒莊嚴菩提道攝取眾生為菩提道令持禁戒離破戒怖臥安覺安心無悔恨歡喜悅樂是名自利於諸眾生無有害心施眾生無畏是名利他持戒故受人天樂得道涅槃是名大果是名菩薩持戒四事菩薩摩訶薩修於忍辱破壞不忍莊嚴菩提道攝取眾生為菩提道令修忍辱若自若他遠離怖畏是名自利利他以忍因緣無有瞋心眷屬不壞不受苦惱心無悔恨捨是身已受人天樂得道涅槃是名大果是名菩薩忍辱四事菩薩摩訶薩勤修精進破壞懈怠莊嚴菩提道攝取眾生為菩提道令修精進臥安覺安離諸煩惱增長善法身受安樂是名自利菩薩精進不惱眾生打擲呵罵是名利他捨是身已受人天樂身得大力獲菩提道是名大果是名菩薩精進四事菩薩修定壞破亂心莊嚴菩提道攝取眾生為菩提道令修禪定現世受樂身心寂靜是名自利以身心靜故不惱眾生是名利他捨是身已受清淨身安隱快樂得道涅槃是名大果是名菩薩禪定四事菩薩摩訶薩成就智慧破壞無明莊嚴菩提道以四攝法攝取眾生為菩提道修行智慧以知法界故身受安樂是名自利能教眾生世間之事及出世事是名利他能壞煩惱智慧二障是名大果是名菩薩智慧四事共生不可思議者菩薩摩訶薩非宿命智憶宿世事為觀眾生善惡諸業同受苦者為欲利益菩薩摩訶薩處兜率天成就壽命有三事勝一者壽勝二者色勝三者名稱勝初下之時放大光明遍照十方了了自知始入母胞胎時住時出時於十方面行七步時無人扶侍作如是言我今此身是最後邊諸天鬼神乾闥婆阿修羅迦樓羅緊那羅摩睺羅伽以諸華香微妙伎樂幡蓋供養三十二相莊嚴其身無能勝者以慈善力壞魔兵眾一一支節同那羅延所得大力童齓之年不學世事而能知之無師而學自然而得阿耨多羅三藐三菩提梵天勸請為諸眾生轉正法輪正受三昧雷聲震動不能令動諸獸親附愛如父母畜生奉食知佛心故雲神降雨洗浴其身樹隨曲枝蔭翳其軀既成道已六年之中魔常伺求不得其短常在禪定成就念心善能了知覺觀起滅是名菩薩共生不可思議不共生者為欲利益一切眾生如彼狂人緣見如來還得本心盲者得眼倒產得順聾者得聽貪瞋癡者悉得除滅是名不共生不可思議又共生者如來所行不可思議常右脇臥如師子王若草若葉無有動亂隨藍猛風不動衣服發足行步如師子王白鵝王等若欲行時先發右足所行之處高下皆平食無完過遺粒在口是名共生不可思議如來世尊入涅槃時大地震動放大光明遍十方界一切悉聞伎樂之音是名共生不可思議云何名為共聲聞緣覺不共聲聞緣覺不共有三一者細二者行三者界如來悉知一切眾生無量煩惱無量對治是名為細行者名為六通六波羅蜜法性自生不可思議是名為行界者一切世間無礙智慧是名為界是名不共不可思議聲聞神通齊二千世界緣覺神通齊三千大千世界諸佛菩薩通達無量無邊世界是名不共共者除上三事餘一切法是名為共是故聲聞辟支佛等尚不得與佛菩薩共況凡夫人天外道邪見菩薩摩訶薩六波羅蜜法性共生不共生聲聞緣覺共法不共法是名不可思議云何名為菩薩調伏調伏者有六種一者性調伏二者眾生調伏三者行調伏四者方便調伏五者熟調伏六者熟印調伏性調伏者有善種子故修善法修善法故壞二種障一煩惱障二智慧障修善法故身心清淨身心清淨故若遇善友諸佛菩薩若不值遇能壞煩惱智慧二障如癰已熟若遇醫師及以不遇悉得除愈譬如瓦器任用之時名之為熟如菴羅果等任噉食時亦名為熟一切眾生亦復如是修集善道畢竟欲得阿耨多羅三藐三菩提時是名為熟是名性調伏眾生調伏者有四種一者有聲聞性得聲聞道二者有緣覺性得緣覺道三者有佛性得佛道四者有人天性得人天樂是名為四是名眾生調伏行調伏者有六種一者根調伏二者善根調伏三者智慧調伏四者下調伏五者中調伏六者上調伏根調伏者以調根因緣故得長命好色種姓自在大力言音微妙男子之身無能勝者具足成就是報果者任得阿耨多羅三藐三菩提常為眾生修集苦行其心初無憂愁悔恨是名根調伏善根調伏者性不好樂造作惡業五蓋輕微諸惡覺觀漸漸羸弱樂受清淨純善之言是名善根調伏智慧調伏者菩薩摩訶薩修集智慧故心行曠大善能受持讀誦經典解善惡義思惟分別廣為人說以修集智慧故任得阿耨多羅三藐三菩提若能具足根調伏善根調伏智慧調伏者能淨智障若具根調伏能淨報障若具善根智慧調伏能淨智障及煩惱障下調伏者有二種一者不於無量世中修集善法故二者不樂推求善根智慧故名下調伏中調伏者於無量世修集善法得善根調伏不得智慧名中調伏上調伏者具上三事是名上調伏方便調伏者有二十二一者界增長二者現在因三者入於出家四者初發五者非初發六者遠淨七者近淨八者莊嚴九者至心十者施食十一者施法十二者為示神通生信心故十三者為說法得生信心十四者說深密藏廣分別法十五者下莊嚴十六者中莊嚴十七者上莊嚴十八者聽法十九者思惟修集二十者攝取二十一者呵責二十二者不待請說及待請說界增長者具善種子具善種子故他世善根復得增長現在修集法種子故他世法種子亦得增長是名界增長現在因者現在世中說法不謬聽法不謬如法受持因先世因增現在因因現在因增未來因又現在因增現在因是名現在因入出家者親近善友諸佛菩薩信心得生得信心故捨離世法受持修行出世之法出世法者謂菩薩戒若不能受名字沙門不名出家斷欲法故乃名出家不受如是菩薩戒者不名畢竟永斷欲法斷一切愛名為出家受畢竟樂名為出家樂易行道名為出家增長佛法名為出家樂持禁戒名為出家是名入出家初發者初發心時不樂生死不樂生死故信心得生修集於道增益佛法是名初發非初發者發心已後親近諸佛及佛弟子受持禁戒讀誦書寫廣為人說乃至增長上上善法是名非初發遠淨者如不受持菩薩禁戒不能讀誦書寫解說不隨師教嬾墮懈怠經無量劫不能得成阿耨多羅三藐三菩提是名遠淨近淨者受持禁戒讀誦書寫為人解說隨順師教懃修精進速疾能得阿耨多羅三藐三菩提是名近淨莊嚴者至心懃求無上佛道為菩提故持菩薩戒為怖畏王師長和上為名稱故持菩薩戒是名莊嚴至心者於佛法中至心繫念無有疑網不忍之心護持正法以菩薩藏菩薩摩夷教化眾生於師和上耆舊長宿有德之人深生恭敬懃供三寶無有休息深信三寶常住不變是名至心施食者菩薩摩訶薩見飢饉者施以飲食隨前所須一切供給是名施食施法者菩薩若以一句一偈乃至半偈一部一藏廣為眾生演說其義為菩提故教令行善是名施法為示神通生信心者菩薩摩訶薩以大神通示諸眾生為憐愍故欲令眾生心清淨故為知眾生信心淨故為見眾生淨莊嚴故為令眾生發阿耨多羅三藐三菩提心故是名神通說法生信心者菩薩自知未有利益為利他故而演說法亦復知因利益他故能滅己罪而演說法又復自知為他說法亦得增長已所修善是名說法說深密藏廣分別法者菩薩摩訶薩以方便力能為眾生開示如來甚深密藏為令眾生解其義故為有智者增善根者說深義故是名說深密藏廣分別法下莊嚴者不能至心常行無上賢聖之行是名下莊嚴中莊嚴者雖復至心修集聖行不能常行是名中莊嚴上莊嚴者亦常亦至心是名上莊嚴聽法者若修無上佛法之時至心聽採十二部經受持書寫讀誦解說是名聽法思惟修集者既聽法已身心寂靜思惟其義破壞疑心修集三想謂定慧捨是名思惟修集攝取者以無貪心為人說法受畜弟子善為教誡施其衣鉢病給醫藥知煩惱起隨病說法是名攝取呵責者若自知見所起煩惱呵責身心起煩惱者不能自利及利益他輕罪見中中罪見重如人亂心墮墜坑陷已墮之後不宜復墮煩惱若起應當調伏若見弟子起微煩惱應當呵責不應受其禮拜供養乃至楊枝澡水若犯大罪應作擯出羯磨若呵責者自利利他是名呵責不待請說者為自利益受持讀誦解說深義為破眾生所起煩惱為增眾生所行善法故為說法如已所持如持而說如法而住何以故菩薩若不如法住者眾生輕慢而作是言汝自不能如法而住云何教他汝今方應從他受法云何反更為他說法是名不待請說待請說者如持禁戒懃修精進具足善根樂處閑靜常為一切之所恭敬所可演說人皆信受知義知辭善能說法若有比丘比丘尼優婆塞優婆夷作如是言唯願大士為調眾生開甘露門是名待請而說如是等二十二事誰調伏耶謂六種菩薩住六地者如是菩薩則能教化調伏眾生何等六地一者至心專念菩提行地二者淨心為菩提道地三者如法住地四者定地五者畢竟地六者成就菩提道地是名為六為欲調伏無性眾生說人天樂令得不退為有性說令得調伏增長善法是名熟調伏熟調伏印者聲聞之人於無量世修集善根是名下熟調伏印復有下熟調伏印謂下軟心下莊嚴下善根不能破壞三惡道報現在不得四沙門果及以涅槃是名下熟調伏印云何中熟調伏印若得中心中莊嚴中善根破三惡道現在不得四沙門果及以涅槃是名中熟調伏印上熟調伏印者有上心上莊嚴上善根破三惡道現在能得四沙門果及以涅槃是名上熟調伏印緣覺亦如是有二事勝一者修集道勝二者無師得道勝菩薩摩訶薩住此專念菩提行地是名下熟調伏印住第二地名為中熟住第三地名為上熟初地菩薩其心微軟莊嚴亦爾墮三惡道修行已經初阿僧祇初阿僧祇劫未能具足無動無上清淨三十七品中熟調伏印者菩薩中心中莊嚴不墮三惡修行已經第二阿僧祇劫雖得清淨不動轉善具三十七品未得具足最大寂靜三十七品是名中熟調伏印上熟調伏印者菩薩摩訶薩住上熟調伏印上心上莊嚴不墮三惡修行已經第三阿僧祇劫具足清淨不動轉善獲大寂靜三十七品即是菩薩無上道故名為大淨不動純善最大寂靜是名上熟調伏印下熟調伏印有三種下下下中下上中熟有三中下中中中上上熟有三上下上中上上菩薩摩訶薩具足如是等調伏者則能增長無上佛法教化眾生調伏諸根智慧猛利能為眾生開示三乘云何名菩提菩提者謂二種解脫二種智慧二解脫者一煩惱障解脫二智障解脫智慧二者一者能壞煩惱障二者能壞智慧障又復無上菩提者所謂淨智無礙智一切智斷一切習斷除一切無記無明淨智者斷一切習知一切界一切法一切行一切世間一切時一切對治界有二種一者世界二者眾生界法亦二種一者有為二者無為行亦二種一者壞煩惱障二者壞智慧障世間二種一者智二者愚時有三種過去現在未來對治三種不淨觀慈觀十二因緣觀是名淨智無礙智者不假莊嚴思惟入定而能通達一切界一切法一切行一切世間一切時一切對治是名無礙智復有無礙智謂百四十不共法如來所有無諍三昧願智四無礙智是名無礙智名為菩提云何名為百四十不共之法謂三十二相八十種好四淨行十力四無所畏三念處三不護大悲不忘斷一切習一切行無勝智是名百四十不共法後住品中當廣說云何名為無上菩提具七無上故名無上菩提一者身無上二者受持無上三者具足無上四者智慧無上五者不可思議無上六者解脫無上七者行無上身無上者三十二相莊嚴身故受持無上者諸佛菩薩自利利他能施眾生人天樂故具足無上者諸佛菩薩有四具足故所謂壽命具足見具足戒具足行具足智慧無上者謂四無礙不可思議無上者所謂具足六波羅蜜解脫無上者如來能壞二種障故行無上者所謂聖行天行梵行聖行者謂三三昧空無相願滅盡定天行者謂四禪四無色定梵行者謂四無量心是三種行出佛四行常樂修集云何為四聖行有二一者空三昧二者滅盡定天行有一謂第四禪梵行亦一所謂大悲如來以是大悲因緣晝夜六時常觀眾生誰無善根當施種子誰種善根當令增長乃至誰未發阿耨多羅三藐三菩提心我當令發阿耨多羅三藐三菩提心如來以是無上身故名大丈夫受持無上故名為大悲具足無上故名到彼岸智慧無上故名一切智不可思議無上故名阿羅呵解脫無上故名大涅槃行無上故名三藐三佛陀以是義故如來具足十種名號所謂如來應供正遍知明行足善逝世間解無上士調御丈夫天人師佛世尊無虛妄故名為如來良福田故名為應供知法界故名正遍知具三明故名明行足不來還故名為善逝知二世間故名世間解一者國土世間二者眾生世間能調伏眾生身心惡故名無上士調御丈夫能為眾生作眼目故能令眾生正知正法正義正歸為諸眾生廣說義故能壞一切煩惱苦故能破眾生疑網心故開示諸法甚深義故一切善法根本故是故名為天人之師知善法聚不善法聚非善非不善法聚是名為佛壞魔波旬故能得難得如來身故名婆伽婆無量劫中乃至無有一佛出世是故難得無量世界有無量佛十方世界有無量菩薩同時同願修集莊嚴同時俱發菩提之心一時一日一月一歲同施同戒同忍同進同禪同智以是義故十方世界應有無量無邊佛土一土之中終無二佛一時出世若無十方無量世界如是無量無邊菩薩同修善行可無果耶以是故知有十方無量無邊諸佛世界何以故一土之中無二佛故菩薩摩訶薩初發心時作如是言唯我一人能令無量無邊眾生斷煩惱苦入於涅槃以是願力獲得果報如來能為三千大千無量世界說法教化調伏眾生是故一土無二佛出若一土中有二佛出者眾生不能樂修善法不生恭敬難遭之想若見一佛則得生於不思議心佛或涅槃我等當共及時修善懃行精進轉離生死生難遭想恭敬之心修檀波羅蜜乃至修集般若波羅蜜是故一土無二佛出十方諸佛唯除四事其餘一切平等無二一者壽二者姓三者名四者身菩薩終不以女人身得阿耨多羅三藐三菩提何以故菩薩摩訶薩初阿僧祇劫已斷女身女人之身貪欲多故二指智故如是惡智不能得阿耨多羅三藐三菩提菩提者不可思議何以故一切聲聞辟支佛等所不得故是故無上菩提無量功德之所成就菩薩摩訶薩欲學菩薩戒者當修信解常樂求法常樂說法見持法者深生供養如法而住教誨弟子住正法中善知身口意業方便云何菩薩修集信解明信三寶及其功德信佛菩薩不可思議信真實義信有因果信諸眾生有種種業種種業果知善方便及非方便自信必得阿耨多羅三藐三菩提自知得義義者所謂無上菩提智菩提方便菩提方便者謂菩薩戒乃至三十七品菩薩戒者聞說法時心忍信受所謂十二部經是名菩薩戒學菩薩戒者當修二事一者慈心二者信心菩薩修集如是二法得信解心求法者求何事云何求何故求求者謂菩薩藏聲聞藏一切世論一切世事菩薩藏者謂毘佛略餘十一部名聲聞藏世論者有三種一者因論二者聲論三者醫方論一切世事者如金寶工匠一切方術方術有五一者內術二者因術三者聲術四者知病因治病術五者知一切作事菩薩摩訶薩常求如是五種方術內術者謂十二部經菩薩摩訶薩為二事故求十二部經一者知因果二者作業不失不作不受求因論者為二事故一者為知外道過故二者為壞外道諸論師故求聲論者亦為二事一者為解一切法界義故二者為正一切言辭音聲故求治病術為四事故一者為知病相貌故二者為知病因緣故三者為知病除愈故四者為知病愈之後更不起故求十二部經為知因果者一切法有十種因說真因相攝一切因若生死若解脫若善若不善若內若外若眾生若非眾生何等為十一者流布因二者從因三者作因四者攝因五者增長因六者轉因七者不共因八者共因九者害因十者不害因流布因者所謂諸法因名得其體相得體相故故可宣說是名流布因如因手取因足涉路因身而有去來坐臥是名從因如從子得果是名作因離子從餘而得果者是名攝因子滅芽生從芽得果名增長因如從子生穀因穀生子是名轉因隨種得果名不共因如地水火風名為共因犯四重禁怨害善法是名害因若不犯者是名不害因害因有五一者聲害二者生害三者不共住害四者怨害五者定害聲害者猶如世論初說善好後說不善又復害者如說諸法一切無常猶如虛空說一切常謂生老死是名聲害生害者如說無因而能生果有因無果不共住害者猶如明闇貪恚苦樂怨害者如蛇鼠狼馬與水牛如狸與鼠定害者如不淨觀除貪慈心院瞋悲除害心八聖道分除一切結復有二因一者真實因二者方便因真實因者所謂種子方便因者如餘外緣方便因者有四種緣一者因緣二者次第緣三者緣緣四者增上緣因緣者諸法生因增上緣者謂方便因次第緣緣緣者謂心心數法是名四緣如是十因云何出生一切世法及出世法云何斷生死云何不斷生死如世間中種種穀子為增長命有種種名所謂大麥小麥大豆小豆粳糧胡麻等是名流布因因於飢渴無氣力故為除是患身得力故求大小麥乃至胡麻因於美食心生貪著生貪著心故方便求索是名從因如彼種子生相似果是名作因如彼地水火風糞土人工等是名攝因從子增長乃至於果是名增長因如子生果從果復生因是名轉因如麥生麥豆自生豆是名不共因如離子已從餘生果是名共因如子遇雹火燒鳥食是名害因離雹火鳥名不害因以是義故是十種因出生世法及出世法又復演說十二因緣所有名相謂無明因緣行行因緣識識因緣名色名色因緣六入六入因緣觸觸因緣受受因緣愛愛因緣取取因緣有有因緣生生因緣老死憂悲愁惱大苦聚集是名流布因無明緣行乃至生緣老死為貪恚故不斷十二因緣是名從因現在愛取未來無明是名作因現在有未來行是名作因現在識未來生是名作因現在名色六入觸受未來生老死是名作因不近善友不樂聽法不思惟義不如法住以此四事攝取無明乃至生老死是名攝因因惡業故增長無明乃至老死是名增長因無明三種謂下中上下為中因中為上因乃至老死是名轉因有無明墮地獄有無明墮畜生有無明墮餓鬼是名不共因一切眾生平等共有十二因緣是名共因無明因緣故無具足性不與如來共生一國遠離善友不得聞法不思惟義不如法住不得修集三十七品是名害因除無明故性得具足性具足故得與如來共生一國親近善友得聞正法思惟正義如法而住修集三十七品是名不害因以是義故是十種因出生世法云何十因生出世法若說三十七品名相菩提名相乃至涅槃名相名流布因因四念處得四正懃因四正懃得如意足因如意足得五根因五根得五力因五力得七覺分因七覺分得八聖道因八聖道得涅槃是名從因無明滅故諸行滅行滅故識滅識滅故名色滅名色滅故六入滅六入滅故觸滅觸滅故受滅受滅故愛滅愛滅故取滅取滅故有滅有滅故生滅生滅故老死滅老死滅故得涅槃是名從因性具足故修三十七品修三十七品故得涅槃是名從因性具足故乃至三十七品能生菩提是名作因親近善友至心聞法思惟其義如法而住調伏諸根修八聖道是名攝因三十七品能為二種涅槃之因是名轉因具聲聞性得聲聞果具緣覺性得緣覺果具佛性故得無上道是名不共因如是三人悉共修集三十七品是名共因性不具足生處八難不聞正法是名害因壞害因故得聞正法名不害因修集八聖道因緣故得聲聞菩提辟支佛菩提得佛菩提是增長因是十種因出生世法出世之法如是二法各有三世所謂過去未來現在若有說言離是十因更有因者無有是處云何名果果有五種一者報果二者餘果三者解脫果四者現作果五者增上果不善之法得三惡報有漏善法得人天果是名報果以造惡故樂為惡業以修善故樂修善業是名餘果修八聖道遠離煩惱名解脫果凡夫修道雖離煩惱不名解脫果何以故非畢竟故若人現世種種方便役力得財是名現作果眼根眼識乃至意法意識名增上果菩薩摩訶薩以知因果增長作力修集於道知不作不受作不失果菩薩摩訶薩知因果故求十二部經受持讀誦書寫解說得第二業力若有菩薩不信眾生業因果者終不能得菩薩禁戒菩薩何故求十二部經菩薩至心念菩薩戒懃求佛法乃至一句一偈一義若見說者心生恭敬歡喜樂聞不輕於說法者己身於說法者不求其過至心奉敬如從佛聞若說法者悋法不施應以錢財乃至身命供事奉獻若有菩薩能如是者名義菩薩菩薩若能至心聽受乃至一句一偈一義三界煩惱皆悉萎悴具菩薩戒菩薩至心求佛語時渴法情重不惜身命設蹈熱鐵猛火之地不以為患菩薩摩訶薩以一偈故尚不惜身況十二部經為一偈故尚不惜命況餘財物以聞法利身得安樂深生信心得柔軟心直心正見見說法者如見父母心無憍慢為眾生故至心聽法終不為己為增眾生所有善根聽受正法不為利養為眾生故受菩薩戒不為自利為正法故不畏王難飢渴寒熱虎狼惡獸盜賊等事先自調伏煩惱諸根然後聽法非時不聽至心聽法恭敬說者尊重於法是名菩薩具菩薩戒云何菩薩至心聽法聽法有四一者至心二者一心三者一切心四者善心是名菩薩懃求十二部經菩薩何故求十二部經為欲流布諸佛正法故為欲增長諸佛法故為令世間信佛法故為令一切無量眾生悉得阿耨多羅三藐三菩提故是故菩薩求十二部經菩薩何故求於因論為知因論諸過罪故為破外道惡邪論故為弘方便調眾生故為欲分別如來語義世語義故是故菩薩求於因論菩薩何故求於聲論為令言辭淨莊嚴故不淨之言不能宣說明了義故為欲解知一切義故壞不正語憍慢心破邪見故為知方便調眾生故是故菩薩求於聲論菩薩何故求諸醫方為令眾生離四百四病故為憐愍故為調伏眾生故為生信心故生喜心故是故菩薩求諸醫方菩薩何故求世方術為易得財利眾生故為諸眾生生信心故為知世事破憍慢故調伏眾生故破一切法諸闇障故若有菩薩不能如是求五事者終不能得阿耨多羅三藐三菩提成一切智為得阿耨多羅三藐三菩提故求於五事菩薩成就菩薩戒者為眾生說說何事云何說何故說說何事者謂十二部經云何說者成就五事何故說者為得成就阿耨多羅三藐三菩提故說有二事一者次第說二者清淨說次第說者初說惠施次說禁戒次說天樂次說三昧次說受持十二部經思惟其義如法而住是名次第說清淨說者人在高處己身處下不應說法除為病患心不信者不應為說不厭生死者不應為說人在已前不應為說人覆頭者不應為說求過失者不應為說其餘皆如波羅提木叉修多羅中說何以故諸佛菩薩恭敬法故若說法者尊重於法聽法之人亦生宗敬至心聽受不生輕慢是名清淨說次第說者一切說一切說一切說壞悋法心無有憍慢若一句一偈乃至半偈若辭若義若法說義說及法義說示教利喜或時呵責或時直說或時喻說隨所應說或淺近說為易入說隨所樂說是名菩薩次第說也清淨說者菩薩摩訶薩於怨憎中修集慈心得慈心已於惡眾生及放逸人以諸方便而為說法乃至受樂其心憍恣及貧窮人方便開示而為說法不為讚己毀辱他人飲食利養名譽故說是名菩薩清淨說法如法住者身口意業修集善法正思惟義是名如法而住云何菩薩思惟於義菩薩調伏身口意業樂處閑靜若自受持若從他聞思惟正義不思非義至心思惟真實之義為菩提道繫心思惟依於實義不依文字思惟分別此是佛語此非佛語捨非思惟懼心亂故隨所聞聲隨聲思義不隨他語雖不解義終不言非何以故此是諸佛之境界故菩薩摩訶薩依義不依字能知如來甚深之義知法非法無能動轉如是菩薩未得忍者今已得忍未得三昧今得三昧是名菩薩如法而住云何名修集修集有四一者舍摩他二者毘婆舍那三者愛樂修集四者隨所修集樂在中住舍摩他者菩薩摩訶薩修集四禪四無色定專心緣定能破五蓋因住定故解真實行能離一切諸惡覺觀其心不亂能思內外法界之義隨順法相心心數法安住一緣是名舍摩他毘婆舍那者修舍摩他能觀法界分別法相求於善法遠離惡法智慧正見不顛倒見善解於義是名毘婆舍那愛樂修集者至心修集如上二法至心修者常不放逸是名愛樂修集樂住修集者修舍摩他毘婆舍那時不假方便隨意而住是名樂住修集菩薩摩訶薩常修二法亦名樂住亦名清淨亦名身心寂靜亦名廣智菩薩摩訶薩修是二法即是得阿耨多羅三藐三菩提根本菩薩成就菩薩戒者得是二法是名修集云何為教教有八種菩薩摩訶薩成就三昧欲教眾生先當入定或與共住然後能以八事教化何等為八一者知心二者知根三者善根四者煩惱五者對治對治者有貪心者教觀不淨有恚心者教修慈心有癡心者教觀因緣惡覺觀者教令數息是名為八以如是等諸善方便教化眾生破斷常心說於中道實無作相而作作相真實不得而作得想真實無觸而作觸想真實無證而作證想是八種事能破如是妄想憍慢復有三事一者心若不住能令住緣二者住已能觀正法三者知善方便若知善方便若知眾生心根善根及以煩惱以是四事能令散心住於緣中破斷常見而說法者是名能觀正法破貪心故說觀不淨破瞋恚心說慈心觀破愚癡故說因緣觀破惡覺觀說於數息是名知善方便若菩薩摩訶薩自於佛所若菩薩所學是八事復以是法教化眾生是名菩薩摩訶薩淨八種力何等為八一者知諸禪定解脫力二者知根力三者解力四者世界力五者知至處道力六者宿命智力七者生死智力八者漏盡智力是名為八又復教者復有五種一者教令遠惡二者教修善法三者教犯戒者發露懺悔四者教作憶念羯磨五者教不受語者作擯出羯磨菩薩摩訶薩以是五事教化眾生以憐愍心故清淨心故菩薩摩訶薩若以瞋心教化眾生則不能得菩薩禁戒若受教者如法而受應當恭敬至心瞻視供養尊重如父如母如佛菩薩何以故以如法受教故則能疾得聲聞菩提緣覺菩提得阿耨多羅三藐三菩提是名菩薩教也善方便者菩薩摩訶薩一切所有身口意業悉為調伏一切眾生是名善方便善方便者有四種一者惠施二者軟語三者利益四者同義菩薩摩訶薩能施眾生衣服飲食房舍臥具病瘦醫藥受施之人既受施已於菩薩所生愛念心至心聽說聞已受持以受持故菩薩則以軟語讚歎以讚歎故受者歡喜以歡喜故能壞惡心受持善法壞惡心故菩薩復言我已具信戒聞施慧汝亦當具菩薩若不具足五事則不能教一切眾生眾生亦言汝自不具云何教他令具足那是故菩薩具足五事是名菩薩以善方便教化眾生方便者所謂善調伏善調伏者所謂不棄不轉不退是名善方便菩薩摩訶薩求阿耨多羅三藐三菩提具足莊嚴六波羅蜜所謂檀波羅蜜尸波羅蜜羼提波羅蜜毘梨耶波羅蜜禪波羅蜜般若波羅蜜云何名為菩薩檀波羅蜜菩薩布施有九種一者性施二者一切施三者難施四者一切自施五者善人施六者一切行施七者為除施八者自利利他施九者寂靜施性施者自利利他自他俱利內發善心身口意業善於財物中心無貪著是名為施菩薩行施持戒精進信十二部經信因信果隨諸眾生所求之物心無悋惜以如是等身口意業施心財物如是五事即是五陰是名性施云何一切施一切施者有二種一者內物二者外物菩薩摩訶薩於無量世為施眾生受是陰身是名內物菩薩摩訶薩為食吐鬼自服食已吐施於彼是名內物離是二事是名外施菩薩摩訶薩捨身布施有二事一者菩薩不得自在二者屬他有求不施不能得成阿耨多羅三藐三菩提是名菩薩不得自在屬他者菩薩摩訶薩為菩提故身屬眾生如世間人以衣食故為他僕使菩薩摩訶薩於自身中不得自在一切眾生於菩薩身頭目髓腦乃至手足隨意取用而得自在外施有二事一者為利眾生二者心無貪悋菩薩摩訶薩於是內外有施不施菩薩摩訶薩觀諸眾生受施之後不得利樂則不行施受施之後必得利樂則便行施菩薩若知緣以身施令眾生受苦妨行善法及非法求亦不應施菩薩摩訶薩若見百千萬億眾生非法因緣求不得故喪失身命終不為此而行惠施非法求者所謂若殺若誑若偷若害是名不施復有不施者菩薩摩訶薩若知身自能多利益無量眾生有來求者則不應施是亦名施何以故有淨心故若知是魔及魔眷屬則不應施若有為魔所迷亂者來求索時亦不應施若有狂癡及欲惱亂如是乞者亦不應施是名內不施外不施者火毒刀酒能為眾生作惡因緣菩薩終不以此施人若作利益則以布施菩薩摩訶薩終不為他作惡業使若知受者受施之後必行惡業亦不施之是亦名施何以故以淨心故手雖不施其心已捨所以者何菩薩定知受施之人受已必作無量惡業墮三惡道是故不施菩薩雖知受者得物其心歡喜然知不免三惡道苦是故不施菩薩摩訶薩終不教人張弶捕獵亦不教人事婆藪天自不殺羊祀祠天神亦不教他殺羊祠天不以羅網施來求者一切怨惡打罵繫縛悉不施人若有困厄貧窮愁惱欲自刑戮或求刀槊亦不施之亦不教人自墜高巖投淵赴火以喪身命若有病人所須之物是醫禁者悉不施之貪食之人食飽已不施是名不施菩薩摩訶薩不以父母師長布施若為國主不應自在取他妻息以施於人唯除城邑聚落國土若自妻息及以僮僕眷屬宗族先以軟語慰喻其心若不肯者則不應施設其肯者終不施與怨家惡人羅剎惡鬼旃陀羅種雖以城邑國土聚落惠施於他終不施與暴惡之人亦不私以父母師長兄弟妻子僮僕奴婢所有財物布施於人菩薩不以非法求財而行布施行施之時於己眷屬不瞋不打不罵不呵善言教導令其歡喜如是福報汝亦有分菩薩施時其心平等不觀福田及非福田不觀怨親種姓尊卑已許之物終不生悔多許之物終不少與不先許好後以惡施雖許惡與好許少施多菩薩施時無不喜心瞋心亂心施已終不於受者所計於恩報行施之時不以受者是尊貴故恭敬手奉受者卑賤撩擲而與若其受者打罵劫奪菩薩於是終不生瞋但責煩惱不訶其人於是人所深生憐愍終不念言因是施故我當得成阿耨多羅三藐三菩提是施亦能莊嚴菩提不為求果故而行於施一切所施悉以迴向阿耨多羅三藐三菩提不為他教故行於布施不以聞有施果報故而行於施如經中說施食得力施衣得色施乘者得樂施燈得好眼施房舍者得隨意物終不悕得如是等果而行布施唯以憐愍而行於施為破貧窮故而行於施為調眾生阿耨多羅三藐三菩提故而行於施不施非施非施者不以殘食以施聖人非聖人者不求不施不以殘食施於父母師長耆宿有德之人如其求者則應施之終不以吐膿汗涕唾糞土雜食而以施人不以穢食而以施人凡所施食若多若少先語後施不語不施不食葱者不以雜葱食施不食肉者不以雜肉食施不飲酒者不以雜酒食施若有酒香亦不以施是名不淨之物不以布施菩薩摩訶薩見來乞者求時即施終不以施要他策使不為天樂而行布施不以名稱而行布施不求恩報而行布施不以轉輪聖王身故而行布施不以魔天梵天身故而行布施不為國王長者恭敬供養尊重而行布施少物尚施何況有多不為誑故而行布施不為壞他眷屬成己眷屬乃至聚落城邑國土而行布施菩薩施時手奉上座乃至沙彌及持戒毀戒心無疲厭菩薩施時終不呵毀乞求之人不為憍慢故而行布施菩薩摩訶薩於一切物常生捨心所畜之物常為眾生若有審知菩薩已捨於己有分作己分取則無有罪菩薩摩訶薩見求者時心生歡喜如重病人見大良醫隨其所須自恣聽取三時歡喜所謂未施施時施已菩薩施時常發是心設有貧富俱來乞者應自思惟若多有物當等施之如其少者先救貧苦作是願者即是阿耨多羅三藐三菩提因慳有三種謂下中上菩薩摩訶薩先壞下慳以壞下慳則能破壞中上二慳既自破慳復為眾生說破慳法以說法故利益眾生復次菩薩於不求者強以物施若無財物應以方便役力求覓而行惠施若無財施應行法施教化眾生汝今何故不行惠施前人若隨行布施者深生歡喜身力佐助代其策使又無財者應以智慧為諸眾生開示善惡復次菩薩不以正典施邪見者不為活命衒賣經律若讀誦者則應施與若悋不與名曰法慳若能說法不為說者亦名法慳若我不能以法施人云何能破眾生煩惱菩薩終不作是說言我今無財不能行施亦不瞋惱自燋其心以善方便慰喻求者我今未有不稱來意何以故初發心時自言當施一切眾生故復次菩薩聞求者來即出承迎為施床座既得相見先意共語軟言問訊隨所須物事事供施菩薩摩訶薩初發心時自言我今所有之物當施十方諸佛菩薩及諸眾生譬如弟子以衣鉢物奉施於師師雖不取而此弟子得福無量菩薩亦爾所有之物奉施諸佛及諸菩薩諸佛菩薩雖不受取亦令施者得無量福常隨菩薩如恒河沙菩薩摩訶薩觀己財物如十方佛菩薩所寄知佛菩薩於是物所心無慳悋是故菩薩自在隨意以施眾生亦復深觀不應施者應當諫喻如此物者實非我有乃是諸佛菩薩所有以柔軟語曉喻求者不令瞋恨是故菩薩成就具足財法二施具二施已知性知因知果知分別菩薩若施於怨憎者慈因緣故若施苦者悲因緣故若施有德者喜因緣故若施眷屬兄弟僮僕捨因緣故是名菩薩因智慧施復次菩薩知害施心害施心者有四種一者無量世來不習施故二者財物少故三者貪著好物故四者不求後世善果報故菩薩摩訶薩見來求者富有財物不即發施心是則菩薩無量世來不習施心菩薩爾時應以智力而自思惟以我從昔無量世來不習施故不即發心我於今者多有財物兼有求者若不惠施於未來世復當增長慳悋之心終不隨順不修施心復次菩薩見來求者財物少故不即發施心菩薩復應以智慧力而自思惟我以無量惡業因緣無量世中身屬於他受大苦惱飢渴寒熱不能利益無量眾生以是業緣令身少財今若不施復增來世貧窮困苦我今以是少物施人雖當貧苦終不至於三惡道苦作是思惟能壞少物慳悋之心復次菩薩見有求者於好物中心生貪著不即發施心菩薩爾時應以智慧而自思惟我於無常而作常想無我所中作我所想我若不施則長貪著是我顛倒是故菩薩能壞貪著好物之心復次菩薩不求果報故不行布施菩薩爾時應思惟言一切諸法無常無定若常定者則不須施何以故無因果故以無常故則有因果今若不施云何當得菩提道果是故菩薩則能破壞不求果心而行惠施菩薩摩訶薩知四顛倒法無決定無有常相是故能壞四怨惡心復次菩薩內身寂靜至心思惟常作是念我設有財當以供養諸佛菩薩若施法僧是名菩薩智慧布施有財無財常作如是繫心思惟法施亦爾是名一切施云何菩薩難施能施菩薩摩訶薩若有少物常以惠施是名難施心所愛重貪著之物無量世中勤求得者及大方便役力得者以如是等惠施他人是名難施云何一切自施菩薩摩訶薩若自行施若教父母兄弟妻子眷屬奴婢令行布施是名一切自施云何善人施若善男子以善心施信心施至心施自手施應時施如法得財施是名善人施云何菩薩一切行施不求果報故名一切行施常施故名一切行施福田施故名一切行施不觀福田及非福田施故是名一切行施不觀時與非時是名一切行施不觀財物是可施是不可施是名一切行施云何菩薩為除故施若有眾生飢渴苦惱為除此事而行布施寒者施衣求乘施乘求瓔珞者施以瓔珞塗香末香雜華燈明房舍臥具病瘦醫藥亦復如是是名為除故施云何自利利他施菩薩摩訶薩若以財法施於彼者能為己身及以眾生作二世樂常施眾生無畏之樂所謂虎狼師子水火王難怨賊能為救濟是名無畏施菩薩摩訶薩法施者凡有所說初無顛倒是名法施善能教誡一切眾生是名淨法施菩薩財施利益現在行法施者則能利益現在他世復有財施或為眾生作現世苦法施不爾能作現在他世樂事財施不淨法施清淨行財施者不名無邊法施之施名無邊施財施易得法施難遇是名自他利施云何名寂靜施寂靜施者有十種何等為十一者無礙施二者無錯謬施三者非莊嚴施四者無高心施五者無著心施六者無羞施七者無愁施八者無䫌面施九者無求恩報施十者不求果報施無礙施者菩薩摩訶薩行施之時不為一切劇務世事之所障礙雖知求者心無悒遲然能疾捨稱其所求是名無礙施無錯謬施者菩薩摩訶薩終不念言施無果報無善惡報亦不念言殺生行施得善果報如婆藪所說以不貪著施因緣故得世間樂及阿耨多羅三藐三菩提果是名無錯謬施非莊嚴施者菩薩摩訶薩終不聚物為好莊嚴而行布施隨得隨施終不貯積何以故菩薩深知財命二法無常難保故有來求者遇已便施終不語言待我莊嚴然後乃與何以故莊嚴施者則不得名莊嚴阿耨多羅三藐三菩提菩薩若待莊嚴施者則令眾生大受苦惱是名非莊嚴施無高心施者菩薩摩訶薩見來求者生謙下心不自讚言我是施主不求恩報不為勝他行施名稱而行布施是名無高心施無著心施者菩薩摩訶薩不著名稱菩薩善觀是名稱者如空如風藕根中絲若求名施者我則不得阿耨多羅三藐三菩提是故菩薩求阿耨多羅三藐三菩提不求名稱是名無著心施無羞施者行施之時三時歡喜是名無羞施無愁施者菩薩摩訶薩以所重物施已無悔是故無愁是名無愁施無䫌面施者菩薩普觀一切眾生其心平等無不喜見是名無䫌面施不求恩報施者以憐愍故修集慈故施安樂故不求報故是名不求恩報施不求果報施者菩薩摩訶薩行施之時不求轉輪聖王身三十三天魔天梵天財物自在何以故菩薩深觀有為之法如芭蕉樹是故施時不求果報是故名為不求果報施如是十事能令菩薩具足成就檀波羅蜜得阿耨多羅三藐三菩提云何名菩薩摩訶薩戒戒者有九種一者自性戒二者一切戒三者難戒四者一切自戒五者善人戒六者一切行戒七者除戒八者自利利他戒九者寂靜戒自性戒者菩薩摩訶薩具自性戒有四功德一者以清淨心從他而受二者其心不淨毀所受戒應當至心慚愧懺悔悔已專心更不敢犯菩薩摩訶薩從他受戒生慚愧心心慚愧故護持不犯若心不淨毀所受戒心慚愧故不敢覆藏乃至一宿菩薩犯戒若經一宿若欲懺者不應直作一犯懺悔應作念念無量犯悔何以故若是多犯作一犯懺者不得名懺受者得罪菩薩從他受持戒時有四事一者慚愧二者至心堅持菩薩摩訶薩至心持戒終不生於毀犯之心三者受已一心護持四者淨心受持菩薩具足四功德戒能作四事何等四一者不犯二者設犯尋悔三者心生慚愧四者不生悔恨是名性戒性戒菩薩名真實戒名自他利戒名饒益眾生戒名利益眾生義戒名增長人天戒名無量功德戒菩薩成就如是戒者生心憐愍則能教化無量眾生菩薩若以客塵煩惱不懺悔者應常為人讚歎持戒呵責破戒說毀禁者所得過罪若能如是雖名毀犯罪過輕微亦能畢竟得阿耨多羅三藐三菩提是名自性戒一切戒者在家出家所受持者名一切戒在家出家戒有三種一者戒二者受善法戒三者為利眾生故行戒云何名戒所謂七種戒比丘比丘尼式叉摩那沙彌沙彌尼優婆塞優婆夷菩薩摩訶薩若欲受持菩薩戒者先當淨心受七種戒七種戒者即是淨心趣菩薩戒如世間人欲請大王先當淨持所居屋宅是七種戒俱是在家出家所受菩薩戒者亦復如是俱是出家在家所受是名為戒云何名受善法戒善法戒者菩薩摩訶薩離七種戒為菩提故修身口意十種善法是名受善法戒身口意者若菩薩摩訶薩住戒地已讀誦書寫分別解說思惟修集舍摩他毘婆舍那恭敬供養尊重讚歎師長和上耆舊有德時時供給瞻視走使若病若老或道路疲頓代擔衣鉢若見說法及經唄者稱歎善哉見持戒者盡力擁護讚歎於戒願諸眾生悉持淨戒見破戒者深生憐愍善語呵責教令懺悔身口意業所作諸善悉發誓願迴向阿耨多羅三藐三菩提隨身口意有氣力時懃心供養佛法僧寶為增善法懃修精進為得一切諸善法故修不放逸常當至心念戒護戒調伏諸根飲食知足不樂眠臥初夜後夜讀誦經典憶念三寶親近善友樂聞其說自省已過知已懺悔深生慚愧至心憶念更不毀犯向佛法僧同師同法同戒同學發露懺悔是名受善法戒為利眾生行戒者有十一種若有眾生欲修善者即往勸喻共為伴侶共作善業有瞻病者亦往勸喻共為伴侶若有眾生欲解世法出世法義即以方便而為解說有受恩處念欲酬報酬報者所謂堅持禁戒讀誦書寫十二部經思惟正義分別解說能救眾生種種恐怖所謂師子虎狼水火王賊擁護眾生令得遠離如是等畏若有眾生喪失所親捐棄財物所愛別離心生愁憂能為說法令離苦惱若有眾生貧窮困苦則能施其所須之物為持法故受畜弟子不為名利為持法故往來四眾與共講論不為利養為持法故親近國王大臣長者不為利養不為檀越曲從人情造作非法身口意業不得非時往來他家在家出家俱有非時非時者所謂貪時恚時癡時大風時大雨時嫁娶時歡會時發行時除上非時則名為時隨已所得善法功德悉以轉教一切眾生心無貪妬見毀戒者深生憐愍以清淨心善語教告猶如父母教告諸子汝所犯者宜應發露如法懺悔若彼不受不宜如本受其供給身力作役復應隨事舉處謫罰若故不受應當驅遣令出寺廟為令佛法得增長故如其不能教呵罰擯故共住者是名破戒名非沙門非婆羅門佛法中臭名旃陀羅名為屠兒旃陀羅等及以屠兒雖行惡業不能破壞如來正法不必定墮三惡道中為師不能教訶弟子則破佛法必定當墮地獄之中為名譽故聚畜徒眾是名邪見名魔弟子不畜弟子不能破壞如來正法畜惡弟子則壞佛法壞佛法故名魔弟子為利養故聚畜徒眾是名邪見若有神通及他心智識宿命智然後乃能以菩薩戒教化他人是人則能畜惡弟子何以故知方便故知方便故破壞惡法開示善法若有比丘不具如是三種智慧而言我具是三種智堪能受畜惡弟子者當知是人則為犯重若離此事名利他戒菩薩摩訶薩成就如是戒善戒利益他戒名為好戒攝一切戒名到彼岸戒名解脫戒名無上戒名無因果戒名常樂我淨戒名畢竟無邊戒名一切善方便戒菩薩若能至心憶念菩薩戒者勝於一切聲聞緣覺若能具足菩薩戒者亦得勝於六地菩薩若有菩薩捨轉輪王位出家學道受解脫戒放捨五欲如棄涕唾不念不求不生悔惜乃至天上五欲之樂亦復如是不為人天受快樂故受持禁戒觀五欲樂如火毒蛇如三惡趣得他供養觀如吐食心不貪著世人若為人天受樂利養名譽受禁戒者當知是人不名得戒成就戒者若住僧中若住空處是名寂靜不能教化諸眾生故不能護法惜身命故不能護法貪利養故不能護法為怨隙故不能護法為怖畏故不能護法為憍慢故不能護法不受法故不能護法憐愍心故不能護法懼慚恥故不能護法是名破戒名不寂靜若有於戒生知足者當知是人不名持戒知因戒故得諸菩薩無量三昧若無戒者則不增長無量三昧為三昧故護持禁戒菩薩受持菩薩戒者寧失身命終不聽用非法之言與惡人住不念不起諸惡覺觀如其起者心生慚愧呵責懺悔若坐眾中設聞惡語惡事惡法惡聲惡義即應起去若力能制置不教呵而捨去者名之為犯若力不能制而住聽者是亦名犯若得不聽心是名持戒作聽心者是名破戒若樂聽者是名破戒不樂聽者是名持戒生悔心者是名持戒心不悔者是名破戒菩薩受持菩薩戒者終不自念我所受戒齊從和上師邊受得自念乃從十方諸佛菩薩邊受我若從師及和上邊受得戒者不名菩薩戒若從十方佛菩薩邊所受得者乃名菩薩戒菩薩摩訶薩若分別十八部僧不名得菩薩戒若能等觀悉是十方諸佛菩薩弟子者是名得菩薩戒若觀一切悉是十方諸佛菩薩弟子住於大地以住大地因緣故悉得阿耨多羅三藐三菩提眾生界不可思議眾生法界不可思議眾生性不可思議眾生戒不可思議我既未得一切智云何分別是十八部我若分別則不能得一切戒無礙戒無上戒以能如是觀故得菩薩戒如過去菩薩所得禁戒菩薩若能如是觀者則得無量無邊福德能知十方佛菩薩心亦知具足菩薩戒者得無上道菩薩摩訶薩觀過去諸佛及諸菩薩未得成就無上道時具足煩惱學菩薩戒具足成已得無上道我今此身亦是眾生亦有五陰亦具煩惱亦受菩薩戒修集菩提亦應當得阿耨多羅三藐三菩提我亦能調身口意惡必亦當得阿耨多羅三藐三菩提菩薩受持菩薩戒者至心專念自省已過不訟彼短見行惡者心不瞋恨見破戒者心生憐愍無有瞋惱菩薩受持菩薩戒者若為惡人之所打擲手拳刀杖惡聲罵詈於是人所不起惡心麁言加報菩薩若學菩薩戒者有五不放逸一者觀已犯罪如法懺悔二者觀當犯罪如法懺悔三者觀現犯罪如法懺悔四者至心堅持不作犯想五者犯已至心懺悔是名五不放逸菩薩受持菩薩戒者所有功德應當覆藏諸所犯罪應當發露少欲知足堪忍眾苦常樂寂靜心無悔恨不自高不輕躁修寂滅行及微細行破壞邪命菩薩成就如是法者是名菩薩住菩薩戒菩薩受學菩薩戒者不念過去五欲之樂不求未來五欲之樂於現在五欲心不生著常樂寂靜破惡覺觀成就具足不放逸行一切眾生不敢輕慢成就忍辱具足淨心學淨戒者不惜身命不悋財賄善知破戒煩惱因緣善能調伏破戒煩惱調伏瞋心能調眾生惱害之心了知顛倒知善因果知善因果故懃心求之破壞不信善因果倒觀一切法無常我相無樂淨相破於眾生無常常倒無樂樂倒無我我倒不淨淨倒修學善戒修集施因戒因忍因精進因禪定因智慧因菩薩受持利益他戒故教化眾生令行善業共修善者而為伴侶常教眾生供養三寶若見離別以善方便還令和合見有病苦身自供給見盲瞽者供給所須衣服飲食示導徑路善為說法見有聾者畫地示義見有躄者施其車乘若無車乘身自荷負見有貪者以貪受苦能為說法令除貪苦瞋恚癡疑亦復如是行路疲乏代其擔負施以水漿床褥所須調身按摩復有眾生樂為罪業菩薩見已應善說法善辭善義辭合句合辭義次第增長善法說義圓足為欲莊嚴菩提道故以善方便教破惡業為慳貪者說破慳法增長善法及諸財物若有眾生不信佛法善為說法令生信心為破眾生煩惱惡業得八正道故而為說法復次菩薩學菩薩戒發大誓願為破眾生諸惡邪見知恩報恩忍語軟語先意問訊供養師長耆舊有德能破愁怖所謂師子虎狼水火王難怨賊若有眾生喪失父母兄弟眷屬妻子僮僕捐棄財物親愛別離能以方便如應說法除其苦惱常施眾生所須之物所謂衣服食飲房舍臥具病瘦醫藥香華瓔珞燈燭等物若菩薩受持菩薩戒者畜養弟子不能善教說法示導令其調伏貪瞋癡等不能供給衣服飲食房舍醫藥不能為求善厚檀越若為檀越善說法要所得財物不能等分當知是人為名譽故畜養弟子不名為法若能隨時說法教告為性為力為菩薩藏為欲具足菩薩禁戒修八正道得阿耨多羅三藐三菩提是名菩薩真畜弟子不為名譽菩薩受學菩薩戒者先當觀知眾生性界然後共住為轉性界如應說法隨意共行令其調伏不造諸惡能破惡法增長善法所須之物能以惠施見作惡者深生憐愍不受語者深生悲惱於己所作諸惡業等心不生愁見他造作特生悲愍何以故菩薩自於身口意惡能疾調伏開心懺悔以有大智因緣力故菩薩為他亦復造作身口惡業為欲調伏他惡業故隨他心故菩薩或時現受歡樂為調他故菩薩摩訶薩以為他故不早取阿耨多羅三藐三菩提菩薩摩訶薩雖隨眾生不輕不笑不打不罵不說惡事不讚己德以自高人不親近人非不親近雖復親近非時不為他所愛著不說其過所不愛者復不讚歎未知人根不說深義不從求乞他雖多施應生知足心不甘樂受人供養常樂捨財供給他人常樂讚歎他人善事見犯禁者不為說戒無信心者不讚於信有貪心者不讚惠施不樂讀誦不讚多聞癡闇之人不讚智慧若為犯禁讚歎戒者不喜不樂生於瞋恚羞恥之心以瞋恚故於佛法中及說者所生大惡心以惡心故增長地獄菩薩摩訶薩若如是者則施眾生地獄因緣不名菩薩隨意說法乃至癡者為讚智慧亦復如是若有菩薩有大神足如是之人乃能為彼不信之人說菩薩戒何以故是人能以神通之力示彼熱地獄寒地獄大地獄小地獄復作是言汝今云何不信我語觀是惡果人中造作令地獄受汝今若復不信如是菩薩戒者今當復得如是惡果彼不信者見是事已心驚怖畏即生信心復有菩薩為彼不信以神通力現羅剎像而作是言我今求覓諸不信者欲斷其命如其信者我當護念彼不信者見聞如是即生怖畏以怖畏故信菩薩戒復以神力現密跡像執金剛杵復作是言若有不信菩薩戒者當破其頭令作七分彼不信者見聞如是即生怖畏以怖畏故即便信之復以神力作種種身或作一身或作多身或作樹木山河等身無礙之身大身小身身出水火彼不信者見已即問如是等事悉是何果答言悉是菩薩戒果彼人聞已於菩薩戒生大信心若無神通為彼不信說菩薩戒得無量罪無量罪者於無量世受是名無量雖有五逆未足為喻何以故五逆罪者則可移轉如阿闍世王彼不信者罪不可轉五逆罪者極至一世不信者罪無量世受是故我言不可為喻若取佛物法物僧物現前僧物如是罪報亦不得喻何以故如是罪報極至一世不信者罪至無量世如十恒河沙等眾生發菩提心假使有人能令如是恒沙眾生退菩提心教以邪見如是罪報及不信者罪等無差別復令如是恒沙眾生皆住五地假使有人盡奪其眼如是罪報不信者罪亦復如是若復有人能破一切諸佛塔廟殺害一切諸佛弟子焚燒一切諸佛經典如是罪報為不信者說菩薩戒所得罪報亦復如是何以故從因故生地獄從因故入涅槃因於說者得無量苦是故說者得無量罪雖知大眾無量眾生堪任能作人天善業及發信心於是眾中若有一人心無信者亦不可說是名菩薩利益眾生善戒云何菩薩摩訶薩性忍智慧力故能堪種種苦惱等事一切忍一切忍一切忍有憐愍故得慈心故性忍有二種一者出家二者在家在家出家俱有三種一者能忍眾生打罵等事二者能自堪忍一切諸苦三者忍樂善法能忍眾生打罵等者菩薩摩訶薩若為眾生所打罵時作是思惟緣我是身造作惡業今自受報云何於彼而生瞋恚我亦不求是苦煩惱今若不忍後復增多不忍辱者是則名為苦煩惱因我所受身及諸煩惱非眾生過自是我咎若有惡事實不樂受今若不忍便是自作若自作者復當自受生死性苦身若受苦云何不忍聲聞緣覺為自利益尚修忍辱何況我今為欲利益一切眾生而當不忍我若不忍不得具足菩薩禁戒修八正道得無上道菩薩摩訶薩作是觀時修五種忍一者於怨於親非怨親中修行於忍二者於上中下人修集於忍三者於受苦受樂不苦不樂人中修集於忍四者於有福德無福德非有福德非無福德人中修集於忍五者於一切惡人中修集於忍菩薩成就如是五忍修集五想一者眾生想二者法想三者無常想四者苦想五者無我我所想菩薩為彼惡人所打云何而能作親友想菩薩諦觀過去世時流轉生死無有眾生非我父母師長和上眷屬親族所可恭敬供養之者作是觀時怨憎想滅親友想生親想生故能修於忍是時成就眾生之想法想者菩薩諦觀眾生者名為法界名有為法名有漏法若是法界還對法界誰打誰瞋無我無我所壽命士夫以智慧力作是觀時滅眾生想成就法想無常想者菩薩思惟一切眾生一切有為有漏之法皆悉無常以無常故誰有罵者誰有受者若使罵者及以受者暫時停住則不得言諸法無常若使常者誰罵誰受常無常中俱無是二俱無作受尚不應生微惡之心何有打罵是故菩薩破於常想修無常想以能修集無常想故成就忍心成忍心故修菩提道乃至得阿耨多羅三藐三菩提云何菩薩修集苦想菩薩摩訶薩作是觀察若欲界眾生得大自在饒財巨富如轉輪王尚有三苦況復餘人三苦者謂復變苦生死苦苦苦作是觀時若使眾生有此三苦我不應瞋我若瞋者云何當能救彼眾生是三苦耶我若瞋者則為增長眾生三苦作是觀時樂想滅苦想生以能修集苦想因緣故修八正道得阿耨多羅三藐三菩提云何菩薩修無我無我所想菩薩諦觀有諸外道說我是常我若常者眾生無我何以故眾生者即是五陰五陰無常若無我者何有我所是故無我無我所菩薩復作是觀我者即是菩提之心菩薩初發菩提心時於眾生中得一子心是名我所若我於彼有瞋心者云何得名有我有我所我若增長瞋恚心者不能度脫一切眾生作是觀時成就於忍增長無我無我所心得無我想以是因緣修八正道得阿耨多羅三藐三菩提云何菩薩能忍眾生打罵等苦菩薩爾時復作是觀我於過去為五欲故備受眾苦在家作務耕田種殖受種種苦親近國主市買販易多受眾苦我於爾時雖受如是種種大苦不得利益若我今為度眾生故受諸苦惱當得利益我若當得大利益者應受無量不可計苦作是願時菩薩則能堪忍眾苦受苦者名一切苦一切苦者有八種一者依苦二者世法苦三者威儀苦四者攝法苦五者乞食苦六者精進苦七者為利眾生苦八者營事苦依苦者名四依苦若比丘受四依已得出家受戒得名具足比丘若得少衣少食臥具病藥不生愁苦心無悔恨以能修集壞苦心故修八正道得阿耨多羅三藐三菩提是名依苦世法苦者有九種一者求不得苦二者惡聲苦三者現對惡法苦四者苦苦五者亡失苦六者物盡苦七者老苦八者病苦九者死苦是名世法苦菩薩受是九種苦時不生愁惱心不悔恨不廢無上菩提之心以不悔故菩提增長菩提增長故得阿耨多羅三藐三菩提威儀苦者名身四威儀一者行二者住三者坐四者臥菩薩若行若坐晝夜常調惡業之心忍行坐苦非時不臥非時不住所住內外若床若地若草若葉於是四處常念供養佛法僧寶讚歎經法受持禁戒持無上法廣為人說正思惟義如法而住分別法界修舍摩他毘婆舍那菩薩修集如是法時設有諸苦堪樂忍受是名威儀苦攝法苦者有七種一者身捨飾好二者剃除鬚髮三者著割截衣四者一切世事不得自在命屬於他五者乞求活命六者遠離生業少欲知足七者捨離親族五欲之樂是名攝法苦乞求苦者供身之物衣服飲食房舍臥具病瘦醫藥一切仰他不得不嫌得時知足乃至盡壽障受五欲伎樂戲笑忍如是苦是名乞食苦精懃苦者菩薩精懃供養三寶受持讀誦菩薩藏經書寫解說思惟其義晝夜不廢懃加精進修集聖道以精進故堪忍眾苦是名精進苦為利眾生苦者如上利內外十一事中說是名利眾生苦營事苦者熏鉢縫衣染作浣濯眾僧使役供給師長若為供養塗掃佛塔為善法故終不休息為阿耨多羅三藐三菩提故忍種種苦是名營事苦忍樂善法苦者有八種忍受三寶所有功德忍佛菩薩不可思議忍因忍果忍善方便忍佛菩薩性復有二忍一者究竟忍二者淨智慧忍是名法忍云何菩薩難忍難忍有三種一者有無量眾生打罵菩薩菩薩能忍二者菩薩有自在力能打能罵忍受不報三者菩薩處在種族豪貴能忍卑下云何一切自忍菩薩摩訶薩於怨親中非怨親中忍下忍中忍上忍是名一切自忍善人忍者有五種知忍功德一者不著惡心瞋心二者心難沮壞三者心無愁惱四者死時無悔五者死已受天人樂菩薩觀忍有如是功德教化眾生令行於忍自所修忍亦得增長讚歎忍辱見行忍者恭敬尊重讚歎禮拜是名善人忍一切行忍者菩薩摩訶薩觀不忍者所有過惡云何名惡果報能得三惡道故畏惡道故應修行忍憐愍故忍為修慈故忍為軟心故忍為愛眾生故忍至心為阿耨多羅三藐三菩提故忍具足羼提波羅蜜故忍為出家故忍為受戒故忍為具足性故忍為欲修集無量世忍故忍為得忍性故忍為得無愛無瞋故忍為見法界故忍為見眾生界故忍一切時忍一切國忍一切心忍是名一切行忍除忍者若有貧窮之人數從菩薩乞索所須復有惡人亦來從乞復有破戒之人亦來從乞破壞惡心修集忍心為破苦故施以樂事是名除忍自利利他忍者菩薩忍於飢渴寒熱風雨惡獸終不放逸生死受苦憐愍眾生菩薩摩訶薩得如是等忍增長現在一切善法遠離煩惱他世獲得無量善果悉能調伏眾生惡心惡心調故一切煩惱不得其便現在安樂後獲善果是名自利利他忍寂靜忍者菩薩若為諸惡眾生之所打罵於彼終不生於惡心不作怨想作善友想若無如是諸惡人者我之善法云何增長見有罵者軟語慰喻修慈悲心能壞欲界所有煩惱具足如是十忍菩薩能修八正道得阿耨多羅三藐三菩提云何菩薩性精進性精進者心勤精進為攝善法故為利眾生故為令眾生得無上道故為破顛倒故以性精進故得身口意業善是名性精進一切精進者有二種一者世二者出世復有二種一者在家二者出家復有三種一者莊嚴二者攝取善法三者為利眾生莊嚴者菩薩摩訶薩初發心時懃精進莊嚴若我能令一人解脫於無量劫在地獄中受大苦惱受大苦惱已然後得阿耨多羅三藐三菩提得菩提已乃至能令一人解脫亦當受於地獄之苦心不休息是名莊嚴菩薩具足莊嚴精進勝於一切聲聞緣覺所得功德不可稱計何以故為欲利益一切眾生受大苦故若為一人受大苦惱尚得無量無邊功德何況乃為一切眾生是名菩薩莊嚴精進攝取善法懃精進者若為修行檀波羅蜜尸羅波羅蜜羼提波羅蜜禪波羅蜜般若波羅蜜懃精進者名為不動一切煩惱一切惡業一切邪見一切苦惱不傾動故亦名堅固健莊嚴故復名一切知世方術及出世法故復名具足方便真實因緣修集道故復名真實得真實義故復名為廣一切時中無休息故復名調伏懃修精進不生憍慢故如是七事增長善法是名攝取善法精進以勤精進故具足六波羅蜜勤精進法於諸趣向菩提法中是近因緣無上無勝是故如來於經中說阿難懃精進者疾得阿耨多羅三藐三菩提為利眾生懃精進者有十一種如戒中說難精進者菩薩摩訶薩不作衣想不作食想不作臥具想不作我想不作我所想不作法想不作道想不作菩提想亦為菩提懃修精進是名難精進於一切時一切國一切心懃修精進是亦名難不急不緩處中而行是名難精進難精進有二種因一者悲二者慧一切自精進者有四種一者離惡法二者增長善法三者瑩磨善法四者增長智慧離惡法者名菩薩摩訶薩懃修精進未生惡法懃作方便令不生故增長善法者已生善法方便令增廣故瑩磨善法者懃修身口意業因緣至心繫念受持善法故增長智慧者若菩薩懃修精進多聞修定增長智慧故是名一切自精進善人精進者菩薩為善法故懃精進時設燒身首不以為熱菩薩修善法時懃行精進尚自不覺地獄火熱況世間火菩薩精進不多不少平等而行增長精進善調御故所以者何心清淨故不休不息心不悔故得大利益不顛倒故畢竟能得阿耨多羅三藐三菩提故是名善人精進一切行精進者常懃精進至心精進智慧精進不斷精進莊嚴精進忍苦精進不動精進不時精進不知足精進菩薩成就一切行精進名為大力常懃精進安住善處堅固莊嚴不休不息得於善法欲心精進菩薩摩訶薩求阿耨多羅三藐三菩提故至心欲精進菩薩摩訶薩增長菩提心故方便心精進菩薩摩訶薩諸煩惱垢不污其心以身為器成阿耨多羅三藐三菩提故勝精進菩薩摩訶薩為於善法不救身首火故如是菩薩勝於一切聲聞緣覺求精進菩薩摩訶薩求於世法及出世法諸方術故學精進菩薩摩訶薩速得世法及出世法故利他精進菩薩摩訶薩有十一種如戒中說不作犯意犯已懺悔除精進及自利利他如忍中說寂靜精進者有十種一者宜二者修集三者非動四者堅持五者一切時六者緣三相七者捨八者不散九者調御十者趣向菩提菩薩若起一切煩惱為除病故隨對治之如貪欲起觀不淨相瞋恚起時修於慈心愚癡心起觀十二因緣思覺起時觀阿那波那破憍慢故觀眾生界是名宜精進菩薩精進非始非終無量世中常得成就是名修集精進菩薩精進常懃修集亦如初得是名非動精進一切時中勤精進故是名非動菩薩摩訶薩常能親近諸師長宿有德之人修學多聞若修三昧思惟其義懃行精進隨順聽受是名堅持精進菩薩摩訶薩心不顛倒宜修舍摩他時修舍摩他宜修毘婆舍那時修毘婆舍那宜修捨時修行於捨是名一切時精進菩薩善知定慧捨時時修集三相入相住相起相不失正念至心精懃是名緣三相精進菩薩若聞諸佛菩薩懃精進故不可思議聞已其心不自輕不愁惱不知足是名捨精進菩薩摩訶薩時時調伏諸根諸入飲食知足初夜後夜減損睡眠至心不亂無有放逸推求莊嚴發懃精進修真實義心無顛倒隨順修道是名不散精進菩薩精進不急不緩所作事業處中而行是名調御精進菩薩一切精進悉以迴向阿耨多羅三藐三菩提菩薩摩訶薩修性精進乃至寂靜精進悉為阿耨多羅三藐三菩提故是名一切精進悉以迴向阿耨多羅三藐三菩提過去世諸菩薩所持精進悉為阿耨多羅三藐三菩提未來世諸菩薩所持精進亦為阿耨多羅三藐三菩提現在世諸菩薩至心不放逸所持精進亦為阿耨多羅三藐三菩提是名趣向菩提精進云何菩薩摩訶薩性禪菩薩若聞菩薩法藏若思惟義若世間禪出世間禪繫心一處定智分等修集於道是名性禪一切禪者有二種一者世間二者出世間是二種復有三種一者入禪現在受樂二者入禪增長菩提三者入禪利益眾生現在受樂者菩薩摩訶薩破諸疑網身心寂靜受遠離樂壞諸憍慢不貪著味離一切相是名入禪現在受樂入禪增長菩提者菩薩摩訶薩禪定有種種緣不可思惟不可稱計無有限量攝十力性得種種三昧如是三昧一切聲聞辟支佛等尚不識名況能修集復有共法所謂八勝處十一切處四無礙智願智無諍智頂智增長如是共有法故是名入禪增長菩提入禪利益眾生者有十一種如戒中說菩薩摩訶薩修具如是十一種禪能化眾生破苦煩惱修集善法種種智慧知恩報恩能救眾生種種苦惱能施一切所須之物善知方便能畜弟子能使弟子隨意受行如是等禪名一切禪難禪者有三種一者菩薩摩訶薩入禪定時所受快樂勝於一切世間之樂及出世樂為眾生故捨禪定樂受欲界身二者菩薩摩訶薩修集禪定無量無邊阿僧祇等不可思議不可稱計修集三昧一切聲聞辟支佛等不能知其所入境界三者菩薩摩訶薩禪因緣故得阿耨多羅三藐三菩提是名難禪一切自禪者有四種一者共覺觀二者共喜三者共樂四者共捨是名一切自禪善人禪者有五種一者無愛二者共慈三者共悲四者共喜五者共捨是名善人禪一切行禪者有十三種一者善無記二者神足三者趣舍摩他四者趣毘婆舍那五者自利六者利他七者得五神通功德禪八者辭因緣九者義因緣十者舍摩他相因緣十一者毘婆舍那相因緣十二者捨相因緣十三者現在受樂行因緣是名一切行禪除禪者有八種一者菩薩入三昧時能除眾生種種苦毒所謂暴風雹雨熱病鬼病是名為禪二者若入三昧能治眾生身中四大不調適苦是名為禪三者若入三昧能於亢旱飢饉之世施降甘雨是名為禪四者若入三昧能令眾生離種種怖所謂人怖鬼怖水怖陸怖是名為禪五者若入三昧能施曠野飢乏眾生水漿飲食所須之物是名為禪六者若入三昧能施貧窮困苦之人種種所須是名為禪七者若入三昧能破十方眾生放逸是名為禪八者若入三昧能破眾生種種疑網是名為禪是名除禪自利利他禪者有九種一者入禪因神足故調伏眾生二者入禪因他心智故調伏眾生三者入禪因真實說故調伏眾生四者入禪為惡眾生示地獄苦五者入禪令失瘖者語六者入禪令失念者念七者入禪隨順解說十二部經菩薩法藏菩薩摩夷為法久住八者入禪能教眾生種種世事書疏算數讀誦書印金木瓦匠九者入禪為施大光明破三惡眾生苦惱是名自利利他禪寂靜禪者有十種一者世法寂靜淨二者出世法寂靜淨三者方便寂靜淨四者根本寂靜淨五者上寂靜淨六者入寂靜淨七者住寂靜淨八者起寂靜淨九者自在寂靜淨十者煩惱智慧二障寂靜淨如是十種寂靜淨名為淨禪菩薩修集如是十種成就無量無邊功德為得無上菩提果故過去未來現在菩薩皆修是禪得阿耨多羅三藐三菩提云何菩薩性慧為一切智故分別法界是名性慧又復善學五種方術所謂內方術因論聲論醫方一切世事是名性慧一切慧者有二種一者世間二者出世間是二種復有三種一者知如實如實知五種術知三聚眾生知利益眾生方便知法界不可說知四真諦無我無我所於諸法界無有覺觀觀諸法界其心平等不捨不著不常不斷說於中道是名智慧二者知世間事及出世法為阿耨多羅三藐三菩提故是名智慧三者觀深法界分別演說為利益眾生故是名智慧是名一切慧難慧者有十一種如戒中說為調眾生故善知其心是名難慧知一切法界無有障礙是名難慧為諸眾生說深法界是名難慧善知無我及無我所是名難慧一切自慧者若能受持讀誦解說聲聞法藏菩薩藏故則得修智因修智故得智慧力智慧力故知可修不可修可作不可作至心觀無量事是名一切自慧善人慧者有五種一者因聞正法故得二者因思惟正法故得三者因自利利他故得四者因不顛倒見法處所故得五者因破煩惱故得復有五種一者能知微細甚深義故二者修集禪定知法界故三者共慧莊嚴得智慧故四者從佛菩薩來故五者具足獲得寂靜之心乃至畢竟心故是名善人慧一切行慧者有十三種一者苦智二者集智三者滅智四者道智五者盡智六者無生智七者法智八者比智九者世智十者通智十一者因智十二者力智十三者初心智是名一切行慧除慧者謂四無礙智世智出世智破一切闇故是名除慧自利利他慧者如初五術中說以是五術因緣故得阿耨多羅三藐三菩提是名自利利他慧寂靜慧者為真實故修集為眾生故修集為得義故修集為知因果故修集為破顛倒故修集為善知方便故修集為知作不作事故修集為知煩惱故修集為畢竟得故修集是名寂靜慧菩薩具足如是十慧名智名慧亦名畢竟亦名真實亦名無量慧以是無量慧因緣故菩薩具足般若波羅蜜具足般若波羅蜜故得阿耨多羅三藐三菩提如佛經中有具足般若有不具足當知十種性乃至寂靜或說一波羅蜜或說二三四五六若說一則攝於六乃至說六亦攝於六若有眾生聞一一中十種名字信受奉持讀誦書寫分別廣說教化眾生畢竟當得具足成就六波羅蜜云何菩薩性軟語菩薩摩訶薩歡喜語樂聞語實語法語義語利眾生語是名性軟語一切軟語者菩薩摩訶薩若見有人初未相識見已軟語先意共談若見前人端正有德勝於己者不懷妬心破於憍慢敬意問訊四大安不道路疲極不苦惱不善來相見為施床座給施漿水為行世法故隨眾生意故菩薩終不為諸眾生說麁惡語所謂死殺破壞劫奪失物唯說善語所謂汝兒息長大今已娉娶財物滋息穀米豐熟智慧成就信戒施進廣博多聞菩薩具足如是法語為利眾生是名一切軟語解析軟語者有二種一者隨世二者隨出世世者有二一者下世二者上世出世有二種一者正法自利出世二者正法利他出世菩薩摩訶薩為下上世法軟語為自利利他出世軟語是名解析軟語難軟語者若有眾生來害菩薩菩薩於彼生於子想至心軟語謂打者罵者劫者又難軟語菩薩摩訶薩常為癡人軟語說法身口意業多受眾苦雖受大苦續復教喻汝好懃學後當如我或復見勝是名難軟語復次菩薩見有瞋人妬人慳人不受師教欺誑師長父母宿德惡害邪見賊栴陀羅與共軟語不生惡心是名難軟語一切自軟語者有四種一者為破煩惱因緣故軟語二者為生人天因緣故軟語三者為增長善法因緣故軟語四者為說莊嚴菩提因緣故軟語復有四種一者說四真諦令彼解故二者破四倒故三者破放逸故四者破疑心故是名一切自軟語善人軟語者菩薩摩訶薩教化眾生時有因緣故說法所謂為解說因緣故說法為莊嚴菩提因緣故說法為神足因緣故說法為持戒因緣故說法是故諸法從緣故生從緣故滅是名善人軟語一切行軟語者若說法時有可聽者有可遮者以柔軟語隨順法性說字不倒有恐怖者能以軟語令除恐怖有求乞者亦以軟語許之施與是名一切行軟語除軟語者離口四惡妄語兩舌惡口無義語見則言見聞則言聞知則言知識則言識不見不聞不識不知亦復如是是名除軟語自利利他軟語者若見受苦之人為說軟語若以軟語教化眾生或以軟語教誡眾生或以軟語教令正見或以軟語教令行施或以軟語教令正命或以軟語說於正法是名自利利他軟語寂靜軟語者有二十種如初性力品中說性利他者若菩薩摩訶薩為教誡他分別戒義說如法住義憐愍眾生修集悲心至心教化調伏眾生是名性利他一切利他者未熟眾生令解脫故得現世樂及他世樂教出家者是名他世樂說法教令破欲界結是名現在他世樂以破欲界諸煩惱故身心寂靜身心寂靜故受安樂是名一切利他難利他者有三種一者若有眾生未種善根未有善因難教化者是名難利他二者若有眾生多饒財寶勢力自在貪心慳悋難可教化何以故放逸故是名難利他三者若有外道邪見難可教化何以故癡狂故能化如是等得利益故是名難利他一切自利利他者有四種一者未有信者教令生信二者未有戒者教令持戒三者慳貪之人教令修施四者愚癡之人教令得慧是名一切自利利他善人利他者菩薩摩訶薩教化眾生令知真實知時知義知柔軟語教化修慈是名善人利他一切行利他者菩薩摩訶薩見諸眾生可讚歎者則以美言讚歎可呵責者則以苦言呵責若有眾生於佛正法破信心者則能調伏未入佛法者教令得入已得入者為說正法令彼善根得增長故調伏安置於三乘中根已熟者為說解脫樂聲聞者教令發阿耨多羅三藐三菩提心未有善莊嚴者教令莊嚴無定性者教定性心是名一切行利他除利他者若有眾生無慚愧者教令慚愧麁獷之人教令修心為妬嫉者除壞妬心為慳貪者除斷慳心為疑心者除破疑網是名除利他自利利他者菩薩摩訶薩常以十善教化眾生是名自利利他寂靜利他者有十種善內寂靜有五種外寂靜亦有五種內五種者一者淨二者不轉三者次第四者遍有五者隨順善法淨者菩薩不以惡法不淨法不善法用教眾生是名為淨不轉者菩薩於解脫中不說非解脫清淨法中不說不淨不顛倒中不說顛倒是名不轉於非解脫不說解脫不淨法中不說清淨顛倒法中不說非倒是名不轉次第者菩薩見有癡者說淺易義而調伏之中根之人為說中法利根之人為說上法先說惠施次說持戒後說智慧是名次第遍有者菩薩說法之時不觀眾生種姓貧富隨力隨智而為說法令彼眾生得安樂故是名遍有隨順善法者觀諸眾生應得下中上法隨為說之是名隨順善法外寂靜五事者一者菩薩摩訶薩修集無量慈心為眾生故二者受無量苦為眾生故三者得大喜見諸眾生得利益故四者得大自在猶屬眾生如僮僕故五者有菩薩具大威德猶故謙卑如栴陀羅子故是名內外寂靜利他云何名菩薩摩訶薩同利菩薩摩訶薩既自成就具足善法復以此法轉勸眾生是名菩薩同利菩薩摩訶薩為同行故教化眾生眾生受已善法心堅難可傾動何以故眾生諦知菩薩成就是善法已轉以勸我為欲令我得安樂故若修善法得惡事者菩薩摩訶薩終不自修以勸於我菩薩勸化無量眾生同己利時無有一人能說菩薩自不成就而勸於人亦無有言汝自不善云何勸他令行善法復次菩薩有自成就不能勸他有自不成而能勸他有自成就能勸於他有自不成亦不勸他自成就不勸他者同師同學同法同德不顯己功是名自成不勸於他自不成就而能勸他者菩薩若見諸惡眾生行於惡法栴陀羅人乃至畜生為調伏故同彼受身同於事業破惡業故是名自不成就而能勸他有自成就能勸他者菩薩摩訶薩自成善法亦勸他人令成善法破於憍慢輕心轉心是名自成能勸於他有自不成不勸他者若菩薩自放逸故不能教化調伏眾生菩薩摩訶薩以六波羅蜜自莊嚴身以四攝法莊嚴眾生菩薩摩訶薩以六波羅蜜自調其心以四攝法調眾生心身口意淨故菩提數法淨自身淨故眾生心淨成就善身心故名為無上無勝無共以此無上無勝無共教化眾生是名同利菩薩摩訶薩於諸眾生於時於物悉無分別於眾生中無分別者菩薩為眾生故行檀波羅蜜乃至般若波羅蜜求諸善法於時無分別者菩薩摩訶薩於一切時為眾生故懃心精進求於善法於物無分別者菩薩摩訶薩為眾生故受畜雜物然於此物心無貪著以是三無分別因緣故得阿耨多羅三藐三菩提菩薩摩訶薩甘樂修集一切善行心無悔退以修集因緣故能壞眾生邪法邪見自所修學善根增長至心觀察善行功德一切邪見不能沮壞終不求於轉輪王身釋身魔身及以梵身不求恩報利養名譽長壽身樂菩薩修集如是等法則得具足檀波羅蜜乃至般若波羅蜜是名同利菩薩摩訶薩修同利時心不動壞清淨寂靜大明無翳菩薩摩訶薩住淨心地具足成就無上善法光明善法光明善法者菩薩摩訶薩所行善法一切無有能呰毀者菩薩摩訶薩心不動者所修善法無有動轉日夜增長如初生月寂靜善法者菩薩所得三昧寂靜同於如來垂近阿耨多羅三藐三菩提菩薩摩訶薩一切施戒一切四攝因緣故得金剛身得法身果菩薩摩訶薩難施難戒因緣故獲得如來不可思議功德妙果一切自施戒因緣故得諸人天所奉供養果善人施戒因緣故於眾生中為無有上一切行施戒因緣故獲得如來三十二相八十種好除施除戒因緣故得坐道場菩提樹下魔王眷屬不能傾動自利利他施戒因緣故獲得如來常樂解脫寂靜施戒因緣故得四寂靜果所謂身寂靜緣寂靜心寂靜智寂靜十力四無所畏大悲三念處五智三昧為眾生故數有十八不共之法利智慧故乃有無量不共法數云何名為菩薩摩訶薩供養如來供養如來凡有十種一者供養色身二者供養塔三者現見供養四者不現見供養五者自供養六者他供養七者利益供養八者最勝供養九者清淨供養十者受持供養供養色身者菩薩摩訶薩若見佛色身而供養之是名供養色身供養塔者若菩薩摩訶薩為如來故造作塔廟形像龕窟修治已壞朽故之塔若見新塔花香供養是名供養塔現見供養者菩薩摩訶薩若現見如來形像時如見此佛見十方佛亦復如是是名現見供養不現見供養者菩薩摩訶薩若供養現在諸佛及佛塔廟得信解心我今現見作是供養亦得供養過去未來佛何以故一切如來同一法性故以是故則得供養去來諸佛若我供養現在佛塔亦得供養去來佛塔何以故如是諸塔同一法性故若供養一佛則已供養十方諸佛若供養一塔則已供養十方佛塔造作龕窟補治故塔供養塔時亦復如是是名不現見供養又復不現見供養者若不見佛不見佛塔心想念言此是如來此是佛塔一切佛一切塔一切窟一切像亦復如是是名不現見供養復有不現見供養者若菩薩佛涅槃後為如來故建立塔廟造作龕窟若一若二乃至無量隨力能作是名不現見供養如是無量福德果報攝取無量梵福德果菩薩摩訶薩以是因緣於無量劫不墮惡趣亦能莊嚴菩提之道菩薩摩訶薩不現見三寶而設供養勝於現見供養之者不可稱量不可為比所得果報不可宣說愚癡之人現見之後而設供養智慧之人雖不現見而能供養是名不現見供養自作供養者菩薩摩訶薩若供養佛及供養塔手自經理不令他作是名自供養他供養者若佛若塔欲供養時聚集多人和合共作非獨自作多人者所謂父母妻子宗親眷屬僮僕若王大臣婆羅門長者隣比知識內人外人男女貧富受苦受樂若師和上若同師同和上若同住同法同學同國同名同姓乃至邪見及栴陀羅是名他供養復有他供養者菩薩摩訶薩若財富自在以慈悲心惠施眾生臨施之時作是願言眾生貧苦尠於福德今受施已我當勸令供養三寶以是供養三寶因緣破壞貧窮多獲福德作是願已惠施眾生施眾生已教令供養佛法僧寶是名他供養利益供養者菩薩若於佛及佛塔奉施衣服飲食臥具醫藥房舍恭敬禮拜復以種種雜華塗香末香散香伎樂幡蓋燈明供養又歎如來無量功德五體投地右遶三匝至無量匝兼復奉獻金銀琉璃頗梨珂貝車𤦲馬瑙及身瓔珞鍾鈴之屬乃至一錢一線一米是名菩薩利益供養最勝供養者菩薩若於佛及佛塔所設供養利益供養常恒供養好物供養現見供養不現見供養自供養他供養至心供養喜心供養至心忍樂供養三寶以如是等供養迴向阿耨多羅三藐三菩提是名最勝供養清淨供養者菩薩若於佛及佛塔手自供養非以憍慢輕賤心故令他執作無有放逸懃心精進至心淨心非為國主生信敬故非以當得國王大臣長者居士所供養故非以自顯己之功德而供養也所作形像不以雌黃雞子羅差膠油酥等塗地不燒膠香熏香供養頗迦花等亦不供養一切臭華雖有好色亦不供養乃至種種臭穢之物不以供養離如是等諸供養者是名清淨供養受持供養者菩薩若於佛及佛塔若自出財若從他求若作像若作塔若一若二若乃至百千無量萬億一一塔中一一像前恭敬禮拜以好華香伎樂燈明瓔珞幡蓋而供養之亦不以此供養因緣故求阿耨多羅三藐三菩提求於佛道何以故菩薩摩訶薩住不退地故菩薩住是不退地已於諸佛土受身無礙菩薩摩訶薩不自出財不求他財作是願言若閻浮提所有眾生有能供養佛法僧寶從四天下乃至三千大千世界十方無量無邊世界所有眾生以上中下供養三寶我當至心隨其歡喜復作是願以是因緣令諸眾生悉得成就阿耨多羅三藐三菩提是名菩薩莊嚴無上菩提之道是名如法作供養菩薩摩訶薩修集慈心如𤛗牛頃悲喜捨心亦復如是一切有為無常無我無樂無淨深觀涅槃功德微妙念佛法僧施戒天等乃至不見法界之中有微分相可得宣說至心趣行六波羅蜜以四攝法攝取眾生是名如法作供養若有比丘常樂喜見恭敬供養金塔金像銀塔銀像頗梨真珠車𤦲馬瑙璧玉塔像不喜樂見供養恭敬泥木塔像當知是人不名如法作供養是如法作供養名無上供養無勝供養最上供養如是供養勝諸供養能得無量無勝之果菩薩摩訶薩供養三寶為六事故一者福田無勝故二者知恩報恩故三者勝於一切一足二足多足無足故四者難遇如優曇鉢花故五者無師和上自然得成阿耨多羅三藐三菩提故六者能令眾生獲得世樂出世樂因故法僧亦爾菩薩欲受菩薩戒時當觀和上若具八法乃從受戒一者具足優婆塞戒沙彌戒大比丘戒二者能致供養三者善能觀察持戒毀戒相貌四者得舍摩他毘婆舍那五者慈心憐愍一切六者能捨己樂以施眾生七者無畏八者不說非法不聽非法說非法者呵責諫喻能忍一切呰毀打罵惱害等苦貪瞋癡等毀禁之人及懈怠者處眾說法不辭疲勞不謬解義亦不誤說發言柔軟初不麁獷常念眾生欲令安樂有疑輒請不懷恥辱善知方便教化眾生知諸眾生煩惱對治於諸眾生其心平等無有貴賤尊卑之異六根具足威儀庠序不信讒言細行淨行不自矜高輕蔑於人不為利養外現諂曲捨除貪妬慳悋之心若自得利先推他人其心常一無有放逸見他得利歡喜如己知足少欲唯畜六物六物之外隨得隨施恒勸前人隨犯發露為示憶念善知悔法善能瞻養病苦之人終不宣說聲聞法藏菩薩藏過若有具足如是法者任為和上菩薩摩訶薩既受戒已和上若病應為給使若不病者應隨教作應生虔重恭敬之心迎逆禮拜立侍左右奉施衣食臥具醫藥隨順法語隨法而作無有動轉隨所犯罪誠實而說若聽法時作佛想法想比丘僧想難想眼想大智因想大光明想得大果報想是大涅槃無上道因想得常樂想得舍摩他毘婆舍那想如是想者即是真實法想是名具足聽法功德又聽法時應至心聽信心聽不應念言我今不應從破戒者斯下種姓根不具足不正語者弊性之人而問法也離如是念至心聽法菩薩摩訶薩受菩薩戒有二種一者智二者愚若作如上思惟觀者是名愚癡不增善法不得大智菩薩修集四無量心慈悲喜捨四無量心有三種一者眾生緣二者法緣三者無緣眾生緣者菩薩摩訶薩修集慈心諦觀一切三聚眾生一者受樂二者受苦三者受不苦不樂菩薩摩訶薩修集慈心觀受樂者令其增長觀苦眾生滅苦生樂觀不苦不樂者斷除苦樂令得涅槃是名眾生緣法緣者菩薩摩訶薩唯觀法相不作眾生相若我修慈無眾生者唯得離苦誰得受樂是名法緣無緣者捨眾生相及以法相增長慈心是名無緣如慈餘三無量亦復如是菩薩摩訶薩若因眾生修無量心當知是心不異外道亦與聲聞辟支佛共菩薩摩訶薩四無量心合則為悲是故菩薩名為大悲菩薩觀察受苦眾生有百一十為除是苦修集大悲何等百一十一種生苦復有二種一者求不得苦二者得已失苦復有三種一者苦苦二者行苦三者壞苦復有四種一者愛別離苦二者怨憎會苦三者死苦四者五陰不滅苦復有五種一者欲因緣苦二者瞋因緣苦三者睡眠因緣苦四者掉悔因緣苦五者疑因緣苦復有六種一者惡道因苦二者惡道果苦三者多求苦四者守護苦五者得無厭苦六者失苦復有七種一者生苦二者老苦三者病苦四者死苦五者愛別離苦六者怨憎會苦七者求不得苦復有八種一者寒苦二者熱苦三者飢苦四者渴苦五者不得自在苦六者自作苦如尼揵子七者他作苦如王事等八者久威儀苦復有九種一者身貧窮苦二者他貧窮苦三者親愛壞苦四者失財物苦五者病苦六者破戒苦七者邪見苦八者現在苦九者他世苦復有十種一者有食無器苦二者步涉無乘苦三者求諸瓔珞華香不得苦四者求覓伎樂遊戲不得苦五者求於光明不得苦六者求給使人不得苦七者求漿不得苦八者求衣不得苦九者得不用苦十者見來求苦復有九種一者一切苦二者大苦三者一切自苦四者不如法住苦五者轉苦六者不得自在苦七者害苦八者隨逐苦九者一切行苦一切苦者由往昔因得現在苦大苦者如諸眾生無量世中受地獄苦一切自苦者如地獄畜生餓鬼人天中苦不如法住苦者如作謀議欲害於他事不成就反受其禍如貪飲食後受大苦如念貪欲瞋恚癡苦如因身口意惡業受苦如因毀戒受於憂苦轉苦者如現在王身轉至他世為奴僕苦如現父母兄弟妻子轉至他世為怨憎苦如現在巨富轉至他世受貧窮苦不得自在苦者如欲得長命欲得端正欲得上族欲得富貴欲得身力欲得智慧欲除怨敵不得如意苦害苦者如世中人求破貧窮不能破苦出家之人求壞煩惱不能壞苦如事難苦兵革起苦行曠路苦截手脚苦閉繫打縛苦驅擯出外苦一切行苦者因苦受苦離樂受苦一切諸受未斷故苦不能出家苦不能寂靜苦不得菩提苦多生思覺苦凡夫苦四大苦三界苦煩惱苦是名百一十苦菩薩觀察如是等苦增長大悲如是大苦因十八種而得增長何等十八一者愚癡苦二者受果報苦三者行苦四者常苦五者生苦六者自作苦七者他作苦八者破戒苦九者邪見苦十者過世苦十一者大苦十二者地獄苦十三者人天苦十四者轉苦十五者受苦十六者不知苦十七者增長苦十八者懈怠苦菩薩常以四事因緣名為大悲一者諦觀眾生受苦因緣甚深難解二者無量世中修集者三至心修集四者以至心故為於眾生不惜身命以是四事因緣故能為眾生勞謙忍苦受於苦身是故菩薩名淨大悲淨大悲者名如來地菩薩摩訶薩觀是百一十事一切菩薩皆悉修集為眾生故增長大悲如是菩薩能觀眾生及以法相生於大悲不能觀察無緣之相生於大悲是故不得名為大悲如來能具如是三種故名大悲菩薩修集大悲故得身寂靜得心寂靜以是身心寂靜因緣故能破眾生所有煩惱住於淨地一子之地於諸眾生愛之如子以大悲因緣故為諸眾生懃行苦行心無悔退如聲聞道悟四諦時受無漏樂菩薩修悲亦復如是菩薩修悲但為眾生不為自身修悲因緣菩薩乃至不惜身命及外財物修悲因緣捨身受身終不毀失如來禁戒難得三昧即能得之難得智慧即能得之是故如來於經中說菩薩阿耨多羅三藐三菩提住在何處當言住於大悲無量無邊不可稱計故名大悲菩薩修集是無量心得現在樂能令眾生遠離苦惱得無量無上功德之聚莊嚴阿耨多羅三藐三菩提云何名為菩薩摩訶薩慚愧慚愧有二種一者性二者因緣性者菩薩摩訶薩自知所作非法怖畏惡報而生慚愧因緣者菩薩若於自所作惡恐人知故而生慚愧性慚愧者非因緣得如菩薩性菩薩修慚愧者從因緣得如八正道因緣慚愧有四種一者不應作而作生於慚愧二者應作不作生於慚愧三者心自生疑而生慚愧四者於覆藏罪恐他知故而生慚愧云何名為菩提薩埵薩埵者名為勇健無所畏懼菩薩之性性有健力以性健故能調煩惱不隨其心能忍眾苦種種恐怖雖有恐怖不能傾動菩薩所有善法莊嚴是名性勇健力是故名為菩提薩埵菩薩性勇健力有五因緣一者種種生死苦二者眾生種種行諸惡業三者於無量世利益眾生受無量苦四者至心堅持菩薩禁戒五者至心聽受深法菩薩摩訶薩有五因緣為諸眾生受大苦切心無愁惱一者有大勇健力故二者修集無愁故三者懃善方便健精進故四者智慧力健故五者專念修悲心故云何菩薩解世書籍菩薩善知世間方術知字知句知辭知義心口和合專念受持是名菩薩知法知義知法知義故能為他說以說因緣故法智義智而得增長是名聞慧思慧以是聞思慧因緣故助菩提法而得增長云何名為菩薩知世世有二種一者眾生世二者器世菩薩摩訶薩觀眾生世是故經說世間苦行受於生死不知生死不得解脫如來善知眾生世間是故經說眾生有五濁一者命濁二者眾生濁三者煩惱濁四者見濁五者劫濁如今人壽不滿百年是名命濁如今眾生不能孝養父母師長和上沙門婆羅門等不隨義行不畏現在及未來世不樂惠施不喜福德不樂受齋持戒精進是名眾生濁如今眾生因煩惱故殺害父母於母姊妹及餘親屬強作非法為與眾生作惡因緣受畜弓箭刀杖牟槊多有眾生妄語兩舌惡口無義語有如是等無量諸惡不善煩惱起時是名煩惱濁如今眾生非法見法法見非法非法說法法說非法以見說故破壞正法增長邪法無量眾生修集邪見是名見濁如惡時惡眾生有三種內惡劫起一者飢饉內劫二者疫病內劫三者刀兵內劫是名劫濁是名菩薩知眾生世間復次菩薩知器世間菩薩善知器世成壞因緣是故經說迦栴延如來善知世間知世間因知世間滅知世間道知世間味知世間苦知世間解脫迦栴延六入五陰及四大等名為人身以人身故隨世作相名之為我名為眾生名為壽命名為士夫名為某甲如是名字性無真實因煩惱故眾生說言我見我聞我知見聞知者亦無真實流布如是名姓飲食受苦受樂長壽短壽是名流布流布者名為相不名真實如來善知眾生世間器世間故名如來善知世間菩薩若見於已年長福德勝者應起奉迎禮拜問訊安施床座若見年德與己等者先意問訊謙下軟語執手共座不生憍慢我勝於彼若見年德於己少者先意軟語勸以福德教行善法心不輕慢設其有罪終不譏刺隨所須物任以給施菩薩悉於上中下眾生先意軟語善法教化以食以法而攝取之身口意業善思惟等悉向眾生常作是念願我莫與一切眾生作惡因緣於諸眾生不作怨想常生親想無瞋恚心設有瞋者不以在意若他瞋打當觀法界身口意業常自凝重具足十四事所謂六方便四惡知識四善知識如善生經說常能利益今世後世能求財物得已能護營生富足能作福德不貪不慳不作幻術誑惑世人持戒慚愧有人寄附不令生疑眾生見者如見真實常近善友治國理民勸以十善見則言見聞則言聞覺則言覺知則言知是故菩薩名知世間云何名為菩薩學四依菩薩依義不依於字菩薩聽法不為依字唯為依義菩薩摩訶薩依法不依人知法非法知如是法是佛所說是長老說是眾僧說若是非法雖聞佛說心不生信復有是法非佛所說非長老說非眾僧說雖非佛說長老僧說是法相者聞則信受菩薩摩訶薩依了義經不依不了義經依了義者不可動不可移了義經者不生疑心菩薩若於了義經中生疑心者則可移動菩薩依智不依識何以故修智慧者名淨智故是故菩薩解甚深義雖於深義未得解了終不生謗是名菩薩成就四依菩薩成就如是四依了了能知世道出世道菩薩復有四道以四道故知一切法界得無礙智四道者即是四無礙智知一切法界名法無礙智若知一切法性無礙智無顛倒智名義無礙智菩薩若知一切諸法種種名字名辭無礙智菩薩若知一切法界一切法名一切法義說不可盡名樂說無礙智菩薩具足四無礙智知陰入界方便十二因緣方便是處非處方便菩薩具足四無礙智了了自知菩提之道復能為人分別廣說云何名為莊嚴菩提莊嚴菩提有二種一者功德莊嚴二者智慧莊嚴如自利利他品中說菩薩若在初阿僧祇劫修集如是二莊嚴者名下莊嚴在第二阿僧祇劫修名中莊嚴在第三阿僧祇劫修名上莊嚴云何菩薩修集三十七品菩薩具足四無礙智得方便智以方便智故修集三十七品亦未得證阿耨多羅三藐三菩提亦知二乘所修道品知二乘者如初品說云何名知菩薩所修三十七品菩薩觀身循身觀作是觀時不著身相不作空相亦知是身不可宣說是名觀身第一義為流布故說名為身如身餘三十七品亦如是菩薩摩訶薩觀是身時不作苦不作集不作滅不作滅因緣道何以故法界不可說故菩薩若能如是知苦集滅道是名第一義修集三十七品為流布故說苦集滅道菩薩若知不以覺觀觀三十七品是名舍摩他菩薩若知法界真實不可宣說是名毘婆舍那菩薩舍摩他有四種一者第一義舍摩他二者期舍摩他三者真實舍摩他四者離煩惱怨舍摩他菩薩具足四舍摩他知一切法界為阿耨多羅三藐三菩提故菩薩毘婆舍那有四種一者共四種舍摩他行二者遠離顛倒三者分別無量法界四者知法界無礙菩薩修集是四種毘婆舍那為阿耨多羅三藐三菩提故云何名為菩薩摩訶薩善方便善方便者有十二種內六種外六種內六種者菩薩常於一切眾生起大悲心真實了知一切諸行常樂繫念阿耨多羅三藐三菩提樂為眾生轉於生死真知煩惱不壞煩惱為阿耨多羅三藐三菩提懃修精進是名內方便外六種者能令少施得無量福有功德者能令增長壞佛法者能令生信已有信者能令增長未淳熟者能令淳熟已淳熟者能令解脫是名外方便云何少施得無量福若有眾生於菩薩所聞說法已以一把食施於餓狗施物既少福田又薄以能迴向菩提道故所得福報不可稱量有德增長者若有眾生先受八齋菩薩復為分別解說教令迴向無上菩提若有眾生深著邪見一月不食晝斷夜食菩薩即為講宣正法破其邪心教令受持八戒齋法菩薩為破苦不善齋教令受持善法齋戒若有眾生欲求解脫不知方便菩薩為說中道實義離於二邊若有眾生欲得天身投淵赴火菩薩為破如是現苦為說持戒現世受樂後受天身若有眾生為寂靜故讀誦解說四毘陀典菩薩即以十二部經教令分別思惟其義復次菩薩以世所有上妙香華供養三寶亦教眾生復令供養自向十方無量諸佛發願供養亦教眾生向十方佛發願供養復次菩薩常修念佛乃至念天亦教眾生令修六念復次菩薩身口善業若多若少悉施眾生亦以是法教化眾生復次菩薩常作是願一切眾生所有苦事悉集我身莫令他受亦以此法轉教眾生復次菩薩若有過去現在世罪悉向十方諸佛懺悔亦以此法教眾生行復次菩薩自能修集四無量心亦教眾生行四無量有功德者能令增長壞佛法人能令生信已生信者能令增長未淳熟者能令淳熟已淳熟者令得解脫菩薩摩訶薩為是四法修集六事一者隨他二者無障三者不動四者心相似五者報恩六者清淨隨他者菩薩若為眾生說法先以軟語隨彼心語隨身口意任力惠施令彼恭敬生歡喜之心樂法之心然後為說隨諸眾生上中下根說易解法時節說次第說不顛倒說利益說憐愍說若須神通應感化度為示神足略能說廣廣能說略能破疑網施其憶念能廣分別出入定處若有眾生不解如來甚深空義即為開示分別演說若有眾生誹謗方等大乘經典即為說法令其調伏若有眾生作如是言如來所說無一切法無一切物一切諸法無生無滅猶如虛空如幻如夢如熱時焰乾闥婆城如水中月如呼聲響以是不解法性因緣故生於怖畏生怖畏故而生誹謗言非佛經是邪見說菩薩摩訶薩善巧方便漸漸為開修多羅義隨意而言非一切法無以一切法不可說故名為無法以不可說性無所有故名為無物若初無不可說無不可說性云何可說有生有滅是故說名無生無滅若無生滅即名虛空如虛空中有無量色有無量業諸色諸業無有障礙所謂行住屈申俯仰若無如是諸色諸業名虛空者是則虛空不可宣說若因虛空有諸色諸業可宣說者不得說言虛空之性不可宣說若彼虛空不可說者諸色諸業云何可說菩薩摩訶薩得聖智已乃知法界不可宣說爾時菩薩破壞邪相言一切法有一切法可說菩薩初以如是聖智教於眾生眾生得已自見法性不可宣說猶如虛空是故如來說一切法同於虛空如幻性相非有非無聖人亦說非有非無幻若定有以何因緣有時可見有時不可見若定無者云何令人見種種相實無之法不應生相一切法界亦復如是於諸凡夫說有名相有名相故不得言無第一義性不可說故不得言有是故法界如幻有二是故菩薩於諸法界不取不捨不增不減實則知實亦說是實是名菩薩善隨方便無障者菩薩摩訶薩見來求者作如是言善男子汝今若能供養三寶父母師長沙門婆羅門者所須之物若衣若食床臥病藥華香瓔珞幡蓋伎樂田宅屋舍僕使乘用資生之物悉當與汝若有眾生恐畏憂懼菩薩語言汝今若能供養三寶乃至婆羅門者我當給汝衣食所須乃至一切資生之具亦當救汝憂懼之事若有病者亦復語言汝今若能供養三寶乃至婆羅門者我當為汝求覓良醫瞻病好藥衣食乃至資生之具令汝病愈如是眾生若能信受菩薩語者菩薩當作種種方便必令如意若不受者菩薩爾時則修捨心若有信受菩薩不為稱意作者得罪菩薩先教供養三寶父母師長持戒精進為調令得阿耨多羅三藐三菩提若先受語後不受者以憐愍故則現瞋呵非實惡心若不施物不為作使非實嫌恨為調伏故是名無障不動心相似者菩薩若得自在之身若王大臣多有眷屬先唱是言若我境內及家中人其有不能供養三寶父母師長沙門婆羅門毀戒懈怠我當斷其衣服飲食打罵繫縛閉之牢獄若殺若擯囑付大臣使令鑒察知誰持戒知誰毀戒誰能供養父母三寶誰不供養父母三寶爾時眾生以怖畏故遠離諸惡修集善法似菩薩心是名相似方便報恩者菩薩若受檀越衣服飲食臥具病藥房舍若多若少或遭恐怖有人救解或遭病苦有療治者或聞說法破壞疑心菩薩摩訶薩以念恩故悉教是等行於善法是名報恩菩薩說法眾生聞已即能供養三寶父母師長沙門婆羅門等持戒精進是名報恩寂靜者菩薩摩訶薩安住畢竟菩提地中修集寂靜菩提之道生兜術天當知不久下閻浮提得阿耨多羅三藐三菩提眾生聞已悉發願言如是菩薩成佛之時我等當於是佛法中出家學道爾時菩薩下閻浮提託生剎利婆羅門家為眾生故捨五欲樂出家學道修行苦行為苦行者生於恭敬破苦心故修苦行已得阿耨多羅三藐三菩提壞聲聞緣覺菩提心故既成道已默然而住釋梵天王來勸請故梵天啟請為令眾生於正法中生尊重故爾時世尊即以佛眼觀諸眾生然後說法佛眼觀者為破惡名故所謂眾生說言如來但為梵王勸請非為憐愍若以佛眼觀於眾生轉法輪者為破眾生邪惡輪故轉法輪已集眾制戒為令眾生得解脫故是名菩薩寂靜方便為令眾生得信心故未入佛法者令得入故未熟眾生令得熟故已熟眾生得解脫故云何菩薩摩訶薩陀羅尼陀羅尼有四種一者法陀羅尼二者義陀羅尼三者辭陀羅尼四者忍陀羅尼法陀羅尼者菩薩心得憶念以念力故得大智慧大智力故知諸法界言辭字句堅心受持經無量世無有忘失義陀羅尼者如法陀羅尼隨順解義於無量世受持不忘辭陀羅尼者菩薩摩訶薩為破眾生種種惡故受持神呪讀誦通利利益眾生為呪術故受持五法一者不食肉二者不飲酒三者不食五辛四者不婬五者不淨之家不在中食菩薩具足如是五法能大利益無量眾生諸惡鬼神諸毒諸病無不能治忍陀羅尼者菩薩摩訶薩智慧力故心樂寂靜不與人居默然不語獨處無伴於食知足食一種食坐禪思惟夜不眠寐時佛即以陀羅尼呪教之令誦乙致蜜致䩭致毘羼提般檀那莎呵菩薩爾時從佛受已深心觀察知字無義以無義故無有義語若無義語辭亦無義法亦無義以無義故一切諸法悉不可說義者一切諸法無義義也以忍力故了了能知四陀羅尼以了知故則得具足忍陀羅尼以能具足忍陀羅尼故不久得成阿耨多羅三藐三菩提菩薩摩訶薩初阿僧祇劫修集行時得是法義二陀羅尼因此法義二陀羅尼修集三昧因修三昧發誓願故復得辭忍二陀羅尼菩薩若能具足四事得四陀羅尼一者不貪五欲二者於眾生中無嫉妬心三者能施施已無悔四者樂聞正法受持讀誦書寫解說菩薩法藏菩薩摩夷云何菩薩發大誓願有五種一者發心發願二者有發願三者行發願四者善發願五者大發願初發菩提心時名發心發願為利眾生生人天故名有發願為眾生故修無量心名行發願修集一切菩薩善法名善發願不惜身命護持正法名大發願菩薩若以十種供養佛法僧寶護持正法見持法者供養恭敬是名大發願菩薩摩訶薩生兜率天乃至大涅槃是名大發願菩薩摩訶薩從初發心乃至得阿耨多羅三藐三菩提是名大發願菩薩摩訶薩為度眾生遍在諸有隨而受身是名大發願菩薩摩訶薩常以大乘菩薩法藏菩薩摩夷教化眾生是名大發願菩薩摩訶薩凡所演說無不利益無善根者令生善芽是名大發願云何名為菩薩摩訶薩修空三昧菩薩深觀一切諸法有可說性是可說性不可說性中無故名空三昧云何無願三昧菩薩摩訶薩以一切法可宣說故有我有我所有我有我所故則名為苦菩薩摩訶薩破邪想故知一切法不可宣說是故不著我及我所無我無我所故更不願求是名無願三昧云何無相三昧菩薩摩訶薩知一切法不可宣說以不可說故悉無一切煩惱之相以無相故名為寂靜修寂靜故是名無相三昧如來何故說三三昧一切諸法凡有二種一者有為有二者無為有有為有者謂我我所無為有者所謂涅槃有為有者菩薩摩訶薩觀一切苦不生願求是名無願三昧無為有者所謂涅槃菩薩摩訶薩於涅槃中不生樂想是名無想無為者亦有亦無是故菩薩非願非不願菩薩摩訶薩見有有見無無有中無無無中無有是名為空菩薩爾時修空三昧得真實智如是三昧聲聞緣覺亦修亦學而不能說一切諸法不可宣說諸佛菩薩為令眾生得寂靜故說是四法一切有為法無常苦無我涅槃寂靜諸佛菩薩為諸眾生說是四法當知已說一切法界諸法根本是名優陀那優陀那者過去無量一切諸佛亦如是說能作上者名優陀那增長善法名優陀那云何菩薩見有為法悉是無常菩薩摩訶薩知有為法可說無常是故一切有為無常知諸法性真實義中無因果故不可宣說是故作相言一切法悉是生滅以是過去有為亦生亦滅是故過去之法不見有因不見有性以不見因性故說過去法悉是無常現在法知生而不知滅現在之法不見其因見果見性不滅故知性不知因未來有為法不見生滅是故知因不知果不知性以未生故是故菩薩知因不知性爾時觀三世一一念有三相若過一念則有四相先滅法已次第生相似法是名為生生已作事是名為住先滅法相滅法已見相似是名為老生已不住至於二念是名為壞菩薩見有為法相一種如生住老亦如是唯壞相異何以故不共三相住故如是四相見有二種一者有二者無有者三相無者第四相菩薩見有為法不見生不見住不見老不見壞何以故生住老壞無真性故菩薩摩訶薩見色法生色法住色法老色法壞不見生住老壞菩薩摩訶薩以方便觀不見四相方便觀者菩薩觀若離色法別有生者色法生時生亦應生若爾者一切諸法皆應二生一者色生二者生生如是二生若即法若離法若不離者則無生生若言離法別有生者是義不然若不離者爾時色無有生生因緣故生住老壞亦如是若壞自性有者當知是壞亦生亦壞若壞生者當知一切有為之法悉無有滅入滅定時心心數法常應還生色法滅時亦應還生何以故是壞生故是故諸法悉應是常是故菩薩離色法已不見四相知有為法性無常故亦常宣說有為無常菩薩觀見有為之法有三種苦苦苦行苦壞苦是故如來說有為法一切是苦云何菩薩見有為法無我無我者有二種一者眾生無我二者法無我眾生無我者眾生非是有法非是無法非是離有無法是名眾生無我法無我者一切諸法可說可說性無故是名法無我有如是等二種無我是故如來說有為法一切無我如是有為斷現在因障未來因是名涅槃無煩惱結故名寂靜若是菩薩以不淨心觀於涅槃聲聞未得道果觀於涅槃俱亦未實知涅槃性亦是涅槃相譬如大王為子息故刻木造作象馬鹿兔王子亦於非真實象馬作真實想是王或時讚歎象馬諸子各謂讚己象馬其後出舍見真象馬即生慚愧我等云何於非象馬生象馬想云何於此同名同相生真實想如來亦說菩薩心不清淨聲聞之人未證道果住生死舍如來為說涅槃寂靜菩薩聲聞聞已亦生真涅槃想實不能知真涅槃也聞佛說時生心作想言是涅槃其後修集八正道已得淨智慧出生死舍爾乃真實知涅槃性方生慚愧我等云何於非涅槃生涅槃想譬如病人往良醫所爾時良醫為破病故隨病授藥病者得已心生歡喜作真藥想即便服之既服藥已所患雖除更發餘病爾時良醫斷先所服更與餘藥病者復言大師先藥佳良力能治病非是藥能良醫雖說如是藥好而此病者猶故不信爾時病者服藥病差方乃信藥生慚愧心佛說法時亦復如是眾生聞已壞小煩惱即便生於真實之想更起煩惱言佛無常如來復為說甚深法雖復聞之猶不生信以本為實菩薩若得清淨之道爾時方生慚愧之心如來實常我云何言如來無常是故如來說有為法一切無常苦無我等涅槃寂靜菩薩摩訶薩修菩提行有五事不可思議一者憐愍一切眾生二者為利眾生受生死苦三者以善方便調伏眾生四者發心欲知甚深難義五者欲知不可思議神足如是五法不與一切眾生共之是故得名不可思議菩薩摩訶薩復有五事不可思議菩薩摩訶薩為利眾生受於苦因以受苦因故得受安樂以受樂故具足成就不思議法復次菩薩觀生死過涅槃寂靜為眾生故不樂涅槃流轉生死是名受樂以受樂故具足成就不思議法復次菩薩樂於空閑寂靜默然為諸眾生演說正法是名受樂以受樂故具足成就不思議法復次菩薩摩訶薩為眾生故行六波羅蜜亦復不求六波羅蜜果是名受樂以受樂故具足成就不思議法復次菩薩摩訶薩營他事業如造已務甘心喜樂不辭懃苦是名受樂以受樂故具足成就不思議法是名菩薩五事不可思議法菩薩復有五事於諸眾生其心平等一者初發菩提心時普為一切非為一人是名平等二者菩薩修大悲時普為一切非為一人是名平等三者菩薩修集一子地時普為一切非為一人是名平等四者菩薩普觀十二因緣一切等有是名平等五者菩薩求阿耨多羅三藐三菩提時普為一切非為一人是名平等菩薩摩訶薩復有五事為利眾生一者教修正命二者教習世事方便三者見貧窮者方便教令破貧窮苦四者為上善者說正實道五者為三乘故說三乘法是名五事利益眾生有五事法報菩薩恩一者受持善法一切禁戒二者貧者受已如教修行破於貧窮三者供養三寶四者於菩薩所聞法受持讀誦書寫分別解說轉以教他五者見持法者恭敬供養菩薩摩訶薩行菩提道至心立願常求五事一者常願世間有佛興出二者常願具足六波羅蜜三者常願求覓菩薩法藏菩薩摩夷四者常願當得解脫五者常願眷屬成就是名為五菩薩復有五事利益眾生如自利利他品中說菩薩復有五事疾得阿耨多羅三藐三菩提一者護法二者修行善行三者智慧力四者專心寂靜五者定得菩薩性是名為五護法者菩薩具足護陀羅尼從他聞法速得解了復次菩薩具足護念以護念故受法不忘復次菩薩具護智慧以護智故分別法界復次菩薩具足護心調諸根故復次菩薩具護他心隨他行故是名護法修行善行者菩薩於法順解順說常修善法四無量心願向阿耨多羅三藐三菩提是名善行智慧力者菩薩摩訶薩從初發心乃至得阿耨多羅三藐三菩提是名智慧力專心寂靜者菩薩摩訶薩以十淨法供養如來如上所說是名寂靜定得菩薩性者所謂菩薩住一子地不退轉地是名菩薩定得菩薩性菩薩摩訶薩有五事善法損減一者不能供養於法及說法者二者放逸懈怠三者樂起煩惱心掉不息四者於同菩薩心生憍慢五者於菩薩藏顛倒解義菩薩有五法善法增長一者供養於法及說法者二者攝心精進三者所起煩惱心樂除滅四者於同菩薩心生恭敬五者於菩薩藏隨順解義有五事實非菩薩假名菩薩實非沙門假名沙門非婆羅門假名婆羅門不得菩薩戒不中同止一者惡性二者護毀禁者三者不得禪定示得禪相四者邪命自活五者見有智者生嫉誹謗有五事真名菩薩真名沙門真名婆羅門得菩薩戒得與同止一者善性調和二者治毀禁者三者實得禪定不示其相四者正命自活五者見有智者生喜讚歎菩薩摩訶薩教化眾生有十種一者為破惡法故二者為知法界故三者不作犯故四者犯已慚愧悔故五者調伏諸根故六者不放逸故七者遠離惡知識故八者住寂靜處故九者遠離煩惱故十者得解脫故是名為十授菩薩記有六事一者定有菩薩性未發阿耨多羅三藐三菩提心二者未有菩薩性而發阿耨多羅三藐三菩提心三者有菩薩性亦發阿耨多羅三藐三菩提心四者於無量世為菩提故修行善行五者定得阿耨多羅三藐三菩提不說時定六者定得阿耨多羅三藐三菩提亦說時定是名為六有三事菩薩定得阿耨多羅三藐三菩提一者定有性二者得不退心三者凡所作事悉為眾生生善法芽菩薩以是三定為佛所記菩薩摩訶薩不具五事不得阿耨多羅三藐三菩提一者不發菩提之心二者不得憐愍之心三者不懃精進四者不敬重戒五者不知一切世事菩薩若不具足如是五事不得阿耨多羅三藐三菩提若有說言離是五法得阿耨多羅三藐三菩提者無有是處有五事菩薩常所修集一者不放逸二者為破眾生貧窮困苦三者供養三寶四者至心持戒有犯尋覺五者所作善事悉以迴向阿耨多羅三藐三菩提菩薩摩訶薩有十法勝一切法一者菩薩性勝一切性二者初發菩提心勝於一切世間出世間發心三者毘梨耶波羅蜜般若波羅蜜勝於一切諸波羅蜜四者軟語攝法勝於諸攝五者如來勝於一切眾生六者悲心勝於一切無量心七者所修四禪勝一切禪八者空三昧勝一切三昧九者滅盡定勝一切滅定十者淨方便勝一切方便是為十法有四事唯佛菩薩獨能流布非餘沙門婆羅門天魔梵等所能流布若從佛聞則能流布一者法流布二者實流布三者方便流布四者乘流布法流布者次第演說十二部經實流布者有一種謂不妄語復有二種謂世諦第一義諦復有三種相實口實行實復有四種謂苦集滅道復有五種一者因實二者果實三者智實四者知境界實五者無上實復有六種一者實實二者虛妄實三者智實四者遠離實五者證實六者修實復有七種一者愛實二者苦實三者解脫實四者法實五者解實六者聖實七者非聖實復有八種一者行苦實二者苦苦實三者生苦實四者滅實五者煩惱實六者解脫實七者善行實八者善果實復有九種一者無常實二者苦實三者不淨實四者空實五者無我實六者有愛實七者斷愛實八者斷二愛方便實九者有餘涅槃實復有十種一者非分強作苦實二者貧窮苦實三者四大不調苦實四者愛別離苦實五者怨憎會苦實六者業實七者果報實八者煩惱實九者善思惟實十者正見實是為十法名實流布方便流布者如方便品說乘流布者所謂聲聞乘辟支佛乘佛乘是名為四菩薩摩訶薩觀一切方便有五無量一者眾生界無量二者世界無量三者法界無量四者調伏界無量五者調伏方便無量眾生界者有六十一種住喜地菩薩觀眾生界轉為無量世界無量者有無量名故如此世界名為娑婆是故梵天名娑婆主法無量者善不善無記轉為無量調伏無量者有一種謂調伏故復有二種具足煩惱不具煩惱復有三種上中下根復有四種婆羅門剎利毘舍首陀復有五種多貪多瞋多癡多慢多惡覺觀復有六種出家在家未熟已熟未得解脫已得解脫復有七種一者聞已便解二者以譬喻得解三者一句一句解四者一字一字解五者現在熟六者他世熟七者隨因緣熟復有八種所謂八眾復有九種一名如來調伏二聲聞調伏三緣覺調伏四菩薩調伏五難調伏六易調伏七軟語調伏八呵嘖調伏九軟語呵嘖調伏復有十種一者地獄二者畜生三者餓鬼四者欲界人天五者中陰六者色七者非色八者想九者無想十者非想非非想是名十種是五十五種觀作無量眾生界調伏界有何差別眾生界者都不分別有性無性調伏界者分別有性無性調伏方便無量者如初品中說是故菩薩五種無量攝取一切方便菩薩摩訶薩欲知真實當求四事一者推物二者推名三者推性四者推分別如是四事亦如前說諸佛菩薩為眾生說法有五事一者說時即悟四諦二者說時即得解脫三者說時即發阿耨多羅三藐三菩提心四者說時得菩薩羼提五者眾生聞已受持讀誦書寫解說護持正法是名諸佛菩薩為眾生說法得大功德不可思議云何名大乘有七事大故名大乘一者法大法大者菩薩法藏於十二部經最大最上故名毘佛略二者心大心大者謂發阿耨多羅三藐三菩提心三者解大解大者解菩薩藏毘佛略經四者淨大淨大者菩薩發心已其心清淨乃至得阿耨多羅三藐三菩提五者莊嚴大莊嚴大者菩薩具足功德莊嚴智慧莊嚴得阿耨多羅三藐三菩提六者時大時大者菩薩摩訶薩為阿耨多羅三藐三菩提故三阿僧祇劫修行苦行七者具足大具足大者菩薩具足三十二相八十種好以自莊嚴得阿耨多羅三藐三菩提法大心大解大淨大莊嚴大時大如是六大名之為因具足大者名之為果有八法能攝一切大乘一者演說菩薩法藏說菩薩藏義說菩薩藏中諸佛菩薩不可思議思惟其義修集其義得具足義得修集果解甚深義是名為八菩薩摩訶薩如是學者得阿耨多羅三藐三菩提菩薩修學菩薩菩提有十種一者性住二者入三者不淨心四者淨心五者不熟六者熟七者不定八者定九者一生得十者現身得定性淨心學諸法是名為住發阿耨多羅三藐三菩提心是名為入入者未得淨地名為不淨得淨地已是名為淨淨者未入畢竟地時名為未熟入畢竟地名之為熟熟者未入定地名為不定已人定地名之為定熟有二種一者一生得阿耨多羅三藐三菩提二者現身得阿耨多羅三藐三菩提如是十種菩薩摩訶薩能受菩薩戒行菩薩戒是十種菩薩攝一切菩薩若能至心受持修行菩薩戒者是名菩薩是名摩訶薩是名智者是名勇健是名上仙是名佛子是名佛持是名大勝是名佛戒是名無畏是名大聖是名商主是名船師是名大名稱是名憐愍是名大功德是名自在是名法持是名不可思議是名能知十方無量世界如觀掌中阿摩勒果若有人言我是菩薩不受菩薩戒不能至心行菩薩戒然生信心當知是菩薩欲得阿耨多羅三藐三菩提若有人言我是菩薩不能至心受持菩薩戒心不生信是名名字菩薩久久乃得阿耨多羅三藐三菩提若有人言我是菩薩受持菩薩戒至心修行信菩薩戒是名入十種菩薩中不久定得阿耨多羅三藐三菩提若有人言我是菩薩受菩薩戒不能至心護持禁戒毀破所受心不生信是名菩薩栴陀羅不名名菩薩不名義菩薩真實菩薩有五種相菩薩具足五種相故名真實菩薩一者憐愍心二者柔軟語三者勇健四者不貪五者解說深義如是五法有五種智一者性二者因緣三者功德果四者次第五者攝取憐愍性者有二種一者至心二者如法至心者施眾安隱是名為性如法者菩薩摩訶薩如已樂事以施眾生是名如法柔軟性者先意語歡喜語遠惡語利益語是名柔軟性勇健性者心無所畏猛健果敢能破眾生畏懼之想是名健性不貪性者一切施一切施一切施清淨施施已無悔是名不貪性解說深義性者四無礙智是名解說深義性憐愍者有五因緣一者受苦眾生二者行惡眾生三者放逸眾生四者邪見眾生五者樂煩惱眾生受苦眾生者常受苦惱乃至無有一念之樂是名受苦又有眾生雖不受苦造身口意十惡業道如十六惡律儀是名行惡眾生復有眾生不行惡業不受苦惱貪著五欲耽樂嬉戲貪愛已身不修善法是名放逸復有眾生不受苦惱不行惡業亦不放逸為求解脫非因見因非果見果是名邪見如外道等復有眾生不受苦惱不行惡業亦不放逸亦不邪見具煩惱繫煩惱障故不修善法是名憐愍因緣以是因緣憐愍之心遂得增長柔軟因緣者有五種一者善先語二者善喜語三者善無畏語四者善淨語五者善教語此五因緣是名柔軟語如四攝品中說勇健因緣者有五種如上三十七助菩提品中說不貪者有五因緣一者不分別施二者喜施三者至心施四者淨施五者如法得財施是名不貪五因緣如施品說說甚深義有五因緣一者說修多羅甚深之義解說空義三世中陰退不退我我所佛性菩薩性如來涅槃三乘色造色十二因緣是名修多羅義二者能說毘尼義是犯是非犯是可悔是不可悔是輕是重是性重是遮重是名說毘尼甚深義三者說摩夷義佛爾時為眾生故說名為犯為他故說輕作重說重作輕為令一人得懺悔故乃至大眾中得懺悔故是名說摩夷甚深義四者能自解說正義五者能知諸法名字憐愍功德果者菩薩慈心為諸眾生壞惡心故修集慈心能利眾生心無悔恨常修集故得現世樂是故如來說慈功果毒不能害刀不能傷眠無惡夢諸天擁護捨此身已得生初禪是名憐愍功德果柔軟語功德果者菩薩摩訶薩修柔軟語能破現在口四惡過是柔軟語自利利他能令眾生愛樂喜聞是名柔軟語功德果勇健功德果者菩薩現在能破懈怠受歡喜樂樂於寂靜護持禁戒心無悔恨自修忍辱教人行忍修諸苦行莊嚴菩提心無退轉是名勇健功德果不貪解說深義二功德果如上所說次第者菩薩摩訶薩先修慈心為調眾生故次說軟語為破惡業故見諸眾生受惡業者心不怖畏生救護故名為勇健為調眾生故行惠施次說不貪及以深義菩薩摩訶薩隨是五相攝六波羅蜜憐愍相者攝禪波羅蜜柔軟語者攝尸波羅蜜般若波羅蜜勇健相者攝毘梨耶波羅蜜羼提波羅蜜般若波羅蜜不貪者攝檀波羅蜜說甚深義攝般若波羅蜜檀波羅蜜菩薩摩訶薩若在家若出家俱有四法有能修學即得阿耨多羅三藐三菩提行善業方便憐愍眾生善業方便者為施波羅蜜故修善行專心行常行淨行善行者菩薩若有財物施乞者時不觀有恩不觀無恩不觀福田及非福田雖有人天沙門婆羅門不能沮壞菩薩施心是名善行專心行者菩薩施時有來求者捨內外物一切施與心無貪悋是名專心施常行者菩薩施時有來乞者不觀時與非時隨得隨施是名常行淨行者菩薩施時有來乞者不以名譽故施非為天樂故施如施品中說是名淨行如施四事尸波羅蜜羼提波羅蜜毘梨耶波羅蜜禪波羅蜜般若波羅蜜亦復如是云何菩薩善方便若有生心欲破佛法為調伏故行善方便欲令中人入佛法故行善方便雖入未熟為令熟故行善方便入已既熟令得解脫故行善方便菩薩為說世間醫方技術諸論行善方便為欲至心受菩薩戒堅持不毀故行善方便善願方便聲聞乘方便辟支佛乘方便大乘方便此十方便能作五事初四方便為利益眾生行世術方便為破邪論菩薩受持菩薩禁戒終不毀犯設犯隨懺善發願方便隨所欲事即能得之菩薩三乘方便隨根說法是故菩薩如是十種方便能作五事以五事故具足必定能得世間一切之事若現在若他世云何菩薩利益於他如四攝品中說云何菩薩善發願菩薩所作一切善業若過去未來現在不求餘果唯求無上菩提道果是名善發願如來若為出家在家說戒一切攝取如是四事若出家在家菩薩若過去未來現在受持菩薩戒悉得阿耨多羅三藐三菩提出家菩薩勝於在家何以故出家菩薩獲得一切菩薩禁戒在家菩薩不得菩薩一切禁戒出家菩薩能行寂靜清淨梵行在家菩薩不能修行寂靜梵行出家菩薩能行三十七品在家菩薩不能修行三十七品出家菩薩解脫一切世間之事在家菩薩為世間事之所繫縛菩薩摩訶薩憐愍眾生有七種何等為七一者無畏二者真實三者不愁四者不求五者不愛六者廣大七者平等菩薩摩訶薩憐愍眾生無所畏故修三業善為破眾生諸惡業故是名無畏菩薩摩訶薩憐愍眾生非煩惱愛故非法住非毘尼住非妄語不教化於非處是名真實菩薩摩訶薩以憐愍故為諸眾生懃修苦行心無憂悔是名不愁一切眾生不求菩薩而諸菩薩自修慈心是名不求菩薩摩訶薩修憐愍時於諸眾生無有貪心無貪心者不求恩報及慈心果是名不愛菩薩修慈設有眾生打罵惱害終不捨於修慈之心是名廣大菩薩修慈不為一人普為無量無邊眾生無量法界是名平等是為七法菩薩具足如是七法名為菩薩至心清淨心清淨者有十五種一者無上淨二者如法淨三者波羅蜜淨四者真實義淨五者不可思議淨六者安隱淨七者樂淨八者不放淨九者堅固淨十者不誑淨十一者不淨淨十二者淨淨十三者善淨十四者調伏淨十五者性淨菩薩摩訶薩至心專念佛法僧寶是名無上淨菩薩受持菩薩戒已至心擁護不令毀犯是名如法淨菩薩摩訶薩至心具足五波羅蜜是名波羅蜜淨菩薩至心了知法界無我無我所為流布故名為士夫了了通達十二部經甚深之義甚深義者即第一義第一義者名真實義淨諸佛菩薩不可思議從初出世乃至涅槃是名不可思議淨菩薩至心修集悲心者普施一切眾生安樂是名安隱淨菩薩摩訶薩為苦眾生修集慈心令其得樂是名樂淨菩薩摩訶薩為諸眾生修集慈悲不求無食心無果心無恩報心亦不放眾生行諸惡行是名不放淨菩薩摩訶薩為阿耨多羅三藐三菩提其心堅固不可破壞是名堅固淨菩薩摩訶薩於無量世至心修集菩提善行如是菩提及菩提道無有虛誑是名不誑淨菩薩摩訶薩未得解地是名不淨淨菩薩摩訶薩住於淨地乃至畢竟地是名淨淨菩薩摩訶薩住畢竟地修檀波羅蜜是名善淨菩薩摩訶薩為得淨地故調伏其心是名調伏淨菩薩摩訶薩住於淨地及畢竟地名為性淨性淨者不假修集然後清淨性本自爾身心淨故名為性淨菩薩具足是十五法能作十事菩薩因於無上淨故能供養三寶供養三寶即是莊嚴一切菩提道之根本菩薩因於受持淨故即能受持菩薩禁戒乃至捨身壽命終不毀犯若失念犯者即時懺悔菩薩因於波羅蜜淨常能修集一切善法成不放逸菩薩因於真實義淨雖有煩惱為眾生故流轉生死終不忘失涅槃之心菩薩因不可思議淨令無量眾生於佛法中得大信心修集道果菩薩因安隱淨樂淨不放淨具足成就利益一切眾生之事心不愁悔菩薩因堅固淨懃修精進破於懈怠成不放逸菩薩因不誑淨即得阿耨多羅三藐三菩提善法增長修行無厭菩薩因調伏淨性淨能以阿耨多羅三藐三菩提教於眾生能以安隱施於人天一切眾生菩薩性淨攝於三淨所謂不淨淨淨淨善淨過去未來現在諸佛及諸菩薩得阿耨多羅三藐三菩提已得當得今得無不由是十五淨得若有說言菩薩離是十五淨法得阿耨多羅三藐三菩提者無有是處菩薩摩訶薩性具足戒具足學菩薩戒具足菩薩相具足成就菩薩莊嚴具足十五淨心身口意業淨菩薩有十二行攝取一切菩薩所行十三如來行得阿耨多羅三藐三菩提已名無勝行何等名為菩薩十二行一者性行二者解行三者喜行四者戒行五者慧行慧行有三種一者共助菩提行二者共諦行三者共十二因緣行菩薩摩訶薩以如實見見如實法若不如實見流轉生死若如實見則斷眾苦是故菩薩智慧有三種是名慧行六者行行七者無相行八者不漏行九者無行行十者無礙行十一者菩薩行十二者具足行是名十二行菩薩若行是十二行則能攝取一切諸行如來之行勝一切行是故名為無勝行性行者菩薩摩訶薩修集菩薩功德善法具足修集諸善法故常樂善法受持一切佛法種子自知己身有佛種子壞麁煩惱是名性行菩薩具足是性行者終不能起極重煩惱作五逆罪及一闡提是名性行解行者菩薩摩訶薩發菩提心所修諸行是名解行性行菩薩行性行時是菩薩行十二行及如來行因雖是諸行因亦未得異行何況如來行亦未得因亦未得果亦未得淨若得一行是名解行是名行如來行亦未得如來行未淨如來行名為得解行淨解行以淨解行故得喜行淨喜行喜行淨故得戒行淨戒行如是乃至十二行是名菩薩行具足菩薩行淨菩薩行已得如來行淨如來行喜行者菩薩至心淨菩提心是名喜行戒行者菩薩先淨性重不毀遮重以戒淨故修集世禪是名慧行乘於世道入四真諦修三十七品是名共助菩提行修助菩提實見四諦是名共諦行共十二因緣行者若觀四諦見一切苦從因緣生從因緣滅是名共十二因緣行行行者為助菩提懃行精進是名行行無相行者雖不見眾生相及菩提相而修菩提不休不息是名無相行不漏行者為助菩提堅持禁戒無有毀犯不休不息是名不漏行無行行者得阿耨多羅三藐三菩提已為調伏眾生行不為菩提行是名無行行菩提行者修集無相行是名菩提行不分別法界行名菩提行無礙行者修集無分別法界為無量眾生演說正法令修阿耨多羅三藐三菩提若一生若現身是名無上行行無上行次第得阿耨多羅三藐三菩提已作一切佛事是名如來行具足性行菩薩摩訶薩定得十二行具足解行菩薩摩訶薩斷漏麁相具足喜行菩薩摩訶薩不退轉如喜行乃至菩薩行亦如是菩薩摩訶薩行性行時不見一切諸法相貌乃至菩薩行亦復如是菩薩行性行時不求善法及善法果乃至菩薩行亦復如是菩薩摩訶薩行性行時得大智力乃至菩薩行亦復如是菩薩摩訶薩行性行時斷五怖畏一者不活畏二者惡名畏三者死畏四者惡道畏五者大眾畏時時猶有身口意惡業時時生貪念於五欲於己有物時時慳惜時時隨他不自決定或時不能觀佛法僧實與不實諸佛菩薩不可思議不求因不求果不求多不求少於得不得不生憂喜行非方便行不行方便行少有聞慧時時忘失具足苦不利智少念阿耨多羅三藐三菩提不懃精進不得甚深信解之心見色聲香味觸時心生顛倒捨身他世忘失正念或時得慧或時失慧不能善知隨宜方便調伏眾生或說法時不能善解文字句義聞者或受或有不受如闇射人或中不中發菩提心或退不退或毀菩薩所受禁戒或欲自樂不為眾生或觀菩薩所有果報及福德果聞深法時或時驚怖或時歡喜或時深信或時生疑不能修集慈悲之心少施他樂生大歡喜知足之心無菩薩相無菩薩莊嚴自見其身去無上道遠不能至心念大涅槃不識助菩提法名如是等相名性行菩薩解行菩薩有三種忍謂下中上得下忍時如是等相上得中忍時如是等相中得上忍時如是等相下得喜行時斷如是相一向是善具足如是善法故是名淨心解行菩薩雖有如是三忍心不清淨何以故行三忍時有下中上不清淨故住喜行時悉斷諸惡是故清淨又住喜行時發阿耨多羅三藐三菩提心隨順他語又自思惟以是二緣其心堅固是名淨願離於世法得出世果破眾生苦勝於聲聞緣覺發願菩薩摩訶薩一念之願能得無量無邊福德如是願者無動無盡不退不轉增長熾盛畢竟能得阿耨多羅三藐三菩提是名真願真願菩薩有四事一者誰發道心二者因何發心三者發心是何等性四者發心有何功德發心之時有是四觀誰發道心者成就解行具善功德善行菩提道如是眾生發菩提心因何發心者具足莊嚴菩提之道利益眾生修阿耨多羅三藐三菩提無量之行具足成就一切佛法一切佛行是名因緣以是因緣發菩提心一切發心莊嚴菩提一切修行菩提之事隨一切智及一切佛事遠離凡夫菩薩名字離凡夫地入決定地生佛種性得名佛子定得阿耨多羅三藐三菩提得大喜心遠離貪心妬心瞋心為他演說菩提之道具足莊嚴一切佛法佛事佛行獲得喜心受寂靜樂遠離煩惱身受安樂成就具足清淨善法近阿耨多羅三藐三菩提至心淨心為向菩薩離一切怖得大喜心深發菩提心遠離五恐怖修習無我相了知無我無我所以觀無我無我所故不貪於身是故得離不活怖畏不求他物乃至一錢常作是願云何當令是諸眾生得大利益是故得離惡名怖畏遠離我見離我見故不見有我是故得離死畏至心了知我捨身已常與諸佛菩薩共行是故得離惡道怖畏我今至心求出世法是故得離大眾怖畏菩薩遠離如是畏已亦得遠離聞深義畏離一切慢惱害惡心離世喜心得清淨心得不壞心得廣大心得不共心得如是等心故懃行精進至心念阿耨多羅三藐三菩提故以至心信故精懃修集助菩提法是名喜行以住喜行心得清淨心清淨故至心常念供養如來常念護法念增長法至心專念調伏眾生住佛世界親近諸佛至心聽法淨佛國土常念親近共佛菩薩善知識行為利眾生得阿耨多羅三藐三菩提而作佛事未得阿耨多羅三藐三菩提時常作是願是名大願如是等無量百千願名為善願作是願已於現在世懃修精進為淨喜行故修集十法信一切佛法故因十二因緣眾生受苦為苦眾生得解脫故修集悲心為施眾生安樂之事修集慈心為破眾生苦惱事故不惜身命不惜身命故捨內外物為利眾生受苦不悔心不悔故能知一切世典方術知世典故能知眾生下中上異隨下中上具足慚愧修如是事其心不退得勇健力受他財物能以供養佛法僧寶是名十法十法者一者信二者悲三者慈四者施五者不愁六者了知世典七者隨順世間八者慚九者愧十者健菩薩摩訶薩修是十法為持戒故行於九法觀察道果功德過患知已則能修集於道至心受持過一切行得阿耨多羅三藐三菩提能度眾生於生死海能教眾生行諸善行菩薩爾時住喜行時見無量佛如菩薩藏所說見聞復知十方無量世界有無量名有無量佛知已至心求見能見是名善願又復作願願我常生諸佛世界隨願往生是名善願以得往生諸佛世界隨力供養佛法僧寶聽法受持如法而住所修善法一切迴向阿耨多羅三藐三菩提以四攝法攝取眾生是故善法增長熾盛供養三寶攝取眾生於無量劫淨於身心如數鍊金其色倍明菩薩之心亦復如是其心淨故善法則淨菩薩摩訶薩受人身時作轉輪王王四天下隨意自在遠離慳貪亦破眾生所有慳貪以四攝法攝取眾生所作善法若多若少悉以迴向阿耨多羅三藐三菩提願令眾生一切悉得無上道利爾時菩薩以懃精進捨家為道於一念中能具百種三昧一念中見百世界佛亦知百佛所行之處亦能振動百佛世界其身能過百佛世界光明遍滿百佛世界神通能變一身為百化百眾生了知去來各百劫事入百法門陰入界門各知百數能示百人以為眷屬悉得神通菩薩摩訶薩住喜行時能作如是神通等事以願力故是故菩薩發願不可思議喜行菩薩有六發心一者發於善願懃精進故二者行淨故三者為得異行故四者淨善根故五者為善有故六者不可思議故喜行者如十住中歡喜地說利他故名地自利故名行戒行菩薩有何等相喜行菩薩所有功德戒行菩薩悉以具足有十淨心一者心淨盡敬奉事諸師和上耆舊宿德不生欺誑二者心淨見同法菩薩先意軟語三者心淨勝於一切煩惱魔業四者心淨見一切行多諸過咎五者心淨見涅槃功德六者心淨修集一切助菩提法七者心淨為助菩提修集寂靜八者心淨不為世法之所染污九者心淨離聲聞乘樂念大乘十者心淨常念利益一切眾生是名十種淨心以具如是十淨心故名戒地行戒地行時具足性戒共邪業戒不受不念不生歡喜輕戒不毀況中上戒具十善法知善不善善業惡業善有惡有是乘非乘若因若果悉了了知了了知故自行十善復教眾生令行十善若諸眾生惡業因緣受於苦行心生憐愍修集大悲為破眾生所受苦故戒行菩薩身寂靜心寂靜身心寂靜猶如真金得迦私婆藥入火則淨菩薩善心所修善法亦復如是菩薩摩訶薩住戒行時若生世間作轉輪王王四天下能轉眾生毀戒惡業安置眾生善法戒中餘如初說亦如十住離垢地說遠離一切毀戒垢故名離垢地教菩薩戒故名曰戒行淨地戒行義無差別慧行菩薩有何等相慧行菩薩得十淨心作如是觀我十淨心不退不轉我於一切有漏之法心不甘樂我於漏法樂憙修集對治法門於是對治不退不轉一切有漏煩惱魔業悉不見勝以修集故不生捨心我甚甘樂佛菩薩行為佛菩提修諸苦行不生厭悔我今至心專念大乘常欲利益一切眾生慧行菩薩觀一切行有無量苦行作是觀已不染諸行觀佛功德及以智慧無量福行至心念佛所有功德得大信心為破眾生苦惱事故修集悲心善思方便為令眾生得解脫故為解脫故觀於對治得對治故觀善三昧樂聞菩薩法藏經典既得聞已懃修精進為聽法故不惜身命內外財物供養父母和上師長耆舊有德為諸眾生多受眾苦若得受聞菩薩法藏一字一句一偈一義其心歡喜勝得三千大千世界滿中珍寶勝得釋身魔梵天身轉輪王身若聞說言我有一字一句一偈一義是佛所說若能受苦投大火坑乃當與汝菩薩聞已歡喜樂受即作是言假使三千大千世界滿中猛火於無量劫尚以身處況於小火菩薩爾時懃精進故作是思惟若得真義則能利益無上佛法非以字句能利益也為解真義故修世四禪四無色定四無量心及五神通以修定故願生欲界修助菩提利益眾生雖生欲界無欲界結先斷貪欲瞋恚愚癡猶如真金數被鍊治終無損減修淨善根故得帝釋勝身為樂欲者壞貪欲故令得思惟諸善法故為令眾生真實能知行界眾生界故為苦眾生令得解脫知善方便故為供養父母和上師長福德人故為令眾生如法住故為得禪定善三昧神通故如十住明地中說如十住明地慧行亦爾無有差別助菩提行菩薩有何等相慧行菩薩有十法如先說住如是法心不可壞修集智慧能為眾生演說正法為令調熟已得熟者為說解脫生佛種性修三十七品及善方便故遠離我見及以斷見斷諸煩惱得忍心軟心善心淨無量行心知恩念恩具足無量清淨善法懃加精進修作上地一切善業了知法界及眾生界一切惡人魔及眷屬不能移轉沮壞其心餘如上說猶如工匠作金瓔珞為令眾生受歡喜樂菩薩善法亦復如是不為聲聞辟支佛等之所傾動生夜摩天破諸眾生所有我見是名菩薩助菩提行為欲修集利智慧故修集三十七品破一切見一切漏故遮一切業故增長善法故令地清淨故菩薩修集助菩提行如十住中炎地所說助菩提行亦復如是等無差別自利名地利他名行諦行菩薩先得十清淨法以大淨故名共諦行諦行菩薩見無量世界無量諸佛觀四真諦有十行若說苦何故說何因緣說云何說誰所說如是等能真實知集滅道亦如是作是觀時知諦方便觀一切苦一切諦過患功德為諸眾生增長悲心知諸眾生去來世業了知世諦知受邪法為邪法者說於解脫知莊嚴事具足念心具足慧心種種方便以調眾生解了一切世間方術為化眾生破種種苦為得阿耨多羅三藐三菩提故能施眾生所須之物能破眾生貧窮困苦知處非處破邪祠祀不受倒解菩薩藏義說真實道餘如上說譬如真金眾寶廁填價直無量菩薩摩訶薩亦復如是所有善法勝於聲聞辟支佛等下地菩薩慧行菩薩如日月光無能毀翳毘嵐大風不能移動菩薩摩訶薩所有智慧亦復如是一切聲聞辟支佛等所不能動不為世法之所破壞捨身往生兜術天上得大自在破壞邪法成就無量億數福德具足如是菩薩智慧為淨眾生故為知真諦方便說故為觀生死有大苦故為欲增長大悲心故為欲具足功德智慧二莊嚴故為發善願故為令念心施心慧心轉增長故為欲思惟諸善法故為欲調伏行眾生故為教世法出世法方便故為淨善根故餘如上說如十住中難勝地說諦行亦爾無有差別共十二因緣行菩薩如先說菩薩摩訶薩住共十二因緣行時觀一切法第一義相第一義相者即諸法無相一切諸法不可說故名之無相無相者無生滅相是故諸法無生無滅無生無滅故見無生平等無始終平等有無平等無取無捨平等如幻平等無性平等無有無無平等菩薩住是諸平等已增長大悲至心專念菩提之法了知世間出滅之處知十二因緣知從緣生法知從十二因緣出生三解脫門所謂空無相願修集三解脫門故永斷我我所相作相受相是名第一義為眾生故真實思惟煩惱和合因緣不牢因緣不牢有為危脆是故無我無我所成就具足無量眾苦我能壞散有為之法雖能壞散不應永滅我護有為為眾生故作是觀時即得無礙慧行以知無礙智慧行故於一切世中行無罣礙以得無礙智慧行故是名攝取第七地忍修助菩提共有為行不樂永滅有為之法雖不永滅亦不染著菩薩爾時修是方便即得萬空三昧門如萬空門無相無願亦復如是以修三萬三昧門故一切邪見外道聲聞緣覺諸魔眷屬不能移轉傾動沮壞餘如上說猶如帝釋轉輪聖王所著金冠雜寶廁填諸天世人之所樂見菩薩智慧亦復如是亦為諸佛及諸菩薩之所樂見如日月光諸明中勝菩薩智慧亦復如是菩薩摩訶薩住十二因緣行為令眾生見法平等為知十二因緣得解脫故得三解脫門故破壞一切諸邪相故方便教化轉生死故得無礙智慧故得無礙智慧行故得無量三昧門故不破不動故增長善法故清淨諸有故餘如十住現前地說十住中說此之所說等無差別行行菩薩有何等相菩薩得助菩提行時具足能得無量三昧有共世間不共世間以具足故入第七行菩薩爾時於世法中得大自在至心念慈功德莊嚴菩提莊嚴悉得增長菩薩所得助菩提法不與聲聞辟支佛共知法界眾生界世界界知佛身心爾時具足如是功德知佛境界無相無業無有覺知見無量佛土若行若住若坐若臥於一切行不失道心菩薩爾時一一念中增長一切十波羅蜜具足成就助菩提法菩薩住喜行時發願因緣住第二行遠離一切毀戒因緣住第三行善願增長得法光明住第四行離一切障道因緣住第五行離世學障住第六行得入深義令此七法增長趣向一切佛法具足增長助菩提法是故菩薩次第當得第八淨行畢竟淨故名為淨行七行雜故不名淨行住此行時斷諸煩惱亦不與俱又不名離煩惱不起不得名俱未得佛故不得名離三業清淨了知一切世術方便能為三千大千世界人天之師唯除八地三千大千世界眾生心無與等亦除八地自在入出無量法門永離聲聞辟支佛道是名清淨身口意業亦修集道無有厭足能得阿耨多羅三藐三菩提為眾生故說有為法離身口意一切相貌得深法忍不生不滅行六行時入滅盡定今此行中雖念念滅不取涅槃是名不可思議雖共一切眾生行菩提行不為世法之所染污餘如上說修三解脫調伏眾生不令住於聲聞緣覺調伏眾生離五欲樂斷諸邪見修集是時善法增長無能破壞動轉其心譬如真金廁填眾寶價直無量菩薩功德亦復如是無量無邊不可稱計又如日光一切眾生不能思議菩薩慧光亦復如是菩薩摩訶薩修集此行為令眾生得無量億諸三昧故破壞一切取相心故得善方便修集道故見佛世界得解脫故能入甚深諸法門故具足得助菩提法故永斷淨法不淨法故具足莊嚴菩提道故淨心業故了知一切世方術故得無量法門及諸三昧不與聲聞緣覺共故餘如十住遠行地說遠行地行義無差別無相行菩薩有何等相菩薩摩訶薩住初行時得十行法知諸法義及知三世不出不滅過去不出未來不滅現在無相無因緣故不出不滅是故第一義相不可宣說不可說法可說流布雖可流布實無有性性無相故無因無果然不可說性不可說無何以故以可說故若可說性是有相者是名邪相若是有物不可說者是則無有初中後異以是故一切時中煩惱不行入正法界無有思惟心得平等離疑網故具足如是十種智已入第八行菩薩摩訶薩住此行時即得寂靜無生法忍復有四求求一切法有四真智知一切法以求知故能斷一切諸邪業等斷邪業故見諸煩惱更不復生何以故過去故又見一切煩惱不滅何以故無生因故現在不起諸結煩惱不集因故四求如真實品說四真實智如解行中說此行名為寂靜法忍是故菩薩得無生忍得無生忍故得甚深菩薩行住深行時行無相行若有過患及微細相今悉遠離是故此行名為寂靜住深行已樂住法流無量諸佛勸發慰喻以勸發故起入法門得法門故得十心自在如上所說得自在故欲久近住隨意即能欲入何定隨意即入欲行何行隨意修行於一念中隨所須物即能得之若欲了知世間方便即能了知欲生諸有隨意往生欲示神足隨意能現欲立誓願隨意能得欲作解觀隨意成就欲知法界即能知之欲知文字知辭知句知法處非法處即能知之是名自在八行功德於念念中常見諸佛餘如上說金喻日喻亦復如是菩薩摩訶薩住此行時為破眾生所著相故為真實見第一義故得真實慧故得寂靜無生忍故知甚深行故住法流故入佛法門故入不可思議法門故於佛法中心不可壞不傾動故得無量神足故得十種自在故得十種自在功德故寂靜善根故於一切有自在往生故餘法如十住中不動地說不動地此行無有差別四無礙行菩薩有何等相菩薩摩訶薩行甚深行無有厭足修無上慧具足一切法為眾生說了知法界法界者所謂煩惱垢淨誰垢誰淨了了而知說如是等法名大法師名曰成就無量陀羅尼知方便說辭義無盡受法持法隨眾生念而為說之非時不說隨樂而說是名菩薩四無礙智行餘功德如先說菩薩摩訶薩住於此行為諸眾生入寂靜故為諸眾生知法界故為諸眾生不可思議大法師故為增長善法故廣說如十住中善慧地所說為施眾生安隱樂故菩薩摩訶薩住無礙行中與善慧地義等無差別住菩薩行菩薩有何等相菩薩摩訶薩淨無礙行欲為法王入淨三昧故欲具一切智最後所得三昧法門與諸佛共同佛一坐行一切行知一切法知解脫方便知佛行處知無量解脫陀羅尼門知大憶念知大神通善根寂靜知淨諸有餘如十住法雲地說具足菩薩莊嚴菩提道菩薩行法雲地與諸佛共得菩提已施於眾生無量法雨如是法雨能淹一切煩惱塵埃生法種芽善芽增長成熟善根是故此地名為法雲以是義故名菩薩行若說後地功德先地所無修一一行要經無量那由他劫乃得具足三阿僧祇大劫得一切行初阿僧祇大劫得解行過解行已第二大阿僧祇劫得喜行得喜行時亦行無相行過無相行已第三阿僧祇大劫得無行無相行是名菩薩得決定行過無行無相行得無礙智行過無礙智行得菩薩行阿僧祇有二種一者大劫不可數名阿僧祇二者中劫不可數名阿僧祇菩薩修行即是大劫阿僧祇也若有菩薩懃精進者能轉無量中劫不能轉大劫菩薩摩訶薩修集如是行能壞煩惱障及智慧障無相行時斷一切煩惱相後行時永斷習氣是名如來行智障有三一者皮二者膚三者骨得喜行時已斷皮障得無相行能斷膚障得如來行能斷骨障具足如是等行得十一淨初行得性淨第二行得解淨第三行得心淨第四行得戒淨第五行得願淨第六第七第八行得智莊嚴淨第九行具菩提莊嚴淨第十行真實智淨第十一無礙智淨第十二一切智淨第十三習氣淨第一第二行聞菩薩藏便得信心第三行至心立願修集餘行第四第五第六行了知法相第七乃至第十三寂靜一切行因果畢竟行聲聞亦有十二種行有聲聞性是名初行若得世間第一法名第二行得苦法忍名第三行得四信心戒得清淨名第四行若如戒住法得增長名第五行若觀四諦名第六第七第八行修集無相三昧名第九行具足成就三三昧故名第十行獲得解脫名十一行阿羅漢果名十二行菩薩生有五種一切一切行一切菩薩淨為令眾生安隱樂故一者為離苦有二者隨心行有三者勝有四者自在有五者菩薩後有遠離苦有者菩薩若見眾生飢渴苦惱遭荒穀貴爾時菩薩以願力故受大魚身無量由旬以施眾生眾生食已飢渴得除以願力故身轉增大若有惡世一切眾生四百四病同時發作菩薩爾時以大願力作大醫王能令眾生遠離病苦若有惡世兵甲競起眾生恐怖地主諍國不知厭足菩薩爾時為大法王有大力勢以善方便和合二敵以軟語故壞其惡心不打不罰不閉不繫不斷其命劫其財寶等視眾生猶如一子憐愍眾生若有邪見為供養天造作邪業菩薩為破如是邪見示受鬼身現夢教言汝今不應殺羊祠祀是故菩薩為破眾生諸苦惱故示受諸有是名離苦有隨心行有者菩薩摩訶薩以願力故示受畜生種種諸身為破畜生諸惡業故作惡鬼身作惡人身又作邪見婆羅門身或復示作貪五欲身先隨其心示受諸有為令眾生離惡業故雖受有身不作惡業若彼作時自終不造眾生見已亦效不作以善方便破壞眾生所有惡業是名隨心行有勝有者菩薩生時勝諸眾生若姓若色若命若果報果報如自利利他品說是名勝有自在有者修初喜行至十二行菩薩爾時所示受身名為自在自在者即是願力從性地乃至十二行受轉輪王身自在天身乃至阿迦尼吒天身及過阿迦尼吒一切諸有於諸有中得無上身以願力業力故是名自在有菩薩後有者菩薩最後身名菩薩有具足成就莊嚴菩提若生婆羅門種若生剎利種得阿耨多羅三藐三菩提作一切佛事是名菩薩後有過去菩薩摩訶薩亦受如是五有現在未來諸菩薩等亦復如是因是五有得阿耨多羅三藐三菩提果若有菩薩修行示受是五有者即得阿耨多羅三藐三菩提菩薩摩訶薩修一切行時有六事善攝眾生一者至心攝取二者增益攝取三者取攝取四者究竟攝取五者不畢竟攝取六者後攝取菩薩摩訶薩初發心時攝取眾生如父母兄弟妻子眷屬至心繫念方便攝取云何能施眾生安樂作是願時隨力施與是名菩薩至心攝取菩薩摩訶薩雖於父母兄弟妻子眷屬中勝心無憍慢倍增供養若為國王於說眷屬亦復如是增益者破壞惡法教以善法隨時禮拜讚歎供養施以衣食所須之物知恩報恩瞻病授藥於諸僕使不作賤想如兄弟想若見有罪堪忍含受言當柔軟無有麁獷若為國主於諸眷屬不加苦痛不斷其命遠離刑罰正法治國隨本種姓所有分界於他國土不生貪奪任力養民作一子想所有之物與眷屬共所言誠實柔軟不麁離於慳貪是名菩薩增益攝取菩薩摩訶薩攝取諸眾生有二因緣一者財施二者法施以財施故破於貧窮以法施故破於邪見於諸眾生其心平等不作法慳不作師相憍慢之想不求恩報不求供養若有求福來供養者亦不遮止為令福德莊嚴增長故若有修集善法持戒精進之者瞻視供養親為執使不解義者為解說義已解義者說令增長若有疑網為說深義能令除斷苦樂同彼心無增減有犯罪者以善方便教令懺悔有時呵責有時讚歎見病苦者瞻視不捨善以方便為除所患若有眾生下色下進下念下智心不輕慢隨時為說正心因緣見愁苦者說法慰喻善自思惟不信他語無能動者若得所施與眾同等修集悲心具足成就或見正命先意問訊遠離惡心常修善法終不放逸遠離懈怠常作是願云何當令我之福德等與一切菩薩摩訶薩非一切時行取攝取有利之時爾乃攝取是名菩薩取攝取若諸眾生諸根闇鈍善根難熟則久遠攝取何以故究竟當有清淨心故若中根中熟則不久遠何以故以不久遠得淨心故若有利根易熟上熟易淨易調是名菩薩後有攝取是名菩薩六攝取正法攝取菩薩摩訶薩以此六攝攝取三世一切眾生過去未來現在菩薩攝取眾生悉皆不離如是六攝菩薩摩訶薩攝眾生時有十二難事菩薩摩訶薩知無我無我所無有眾生而為眾生修集苦行是名一難為調他故而行呵責亦自護戒不令毀傷是名二難所有物少乞者甚多是名三難菩薩一身繫屬多人趨走給使是名四難放逸諸天同彼受身而其內心初無放逸是名五難常為一切眾生作使自於禁戒無所毀失是名六難常與貪欲恚癡慳悋諂曲姦偽惡人共住不隨彼行是名七難了知生死多諸過患而不捨之是名八難一切煩惱生死多過捨命之時心未清淨雖未清淨不失正念是名九難未得淨心能以己身所愛之物妻子眷屬而以施人是名十難眾生異心境界不同或時軟語或時行捨是名十一難終不放逸不斷煩惱名十二難菩薩摩訶薩於諸眾生不作輕重或時作輕或時作重或觀境界或作健心或時立願或不放逸或修智慧或修柔軟或行呵責或時行捨或懃精進或時懈怠或作方便菩薩摩訶薩作如是學於十二難處心不憂悔既能自護又能利他菩薩摩訶薩修十二行有七地六是菩薩地餘一地聲聞菩薩共一者性地二者解地三者淨心地四者持地五者定地六者定行地七者畢竟地是名七地性行解行各為一地喜行名為淨心地戒行慧行無相行合為持地無行無相行名為定地無礙智行名為定行地如來行名畢竟地畢竟地後當廣說菩薩從下地入淨心地時云何能斷三惡道苦菩薩修集世俗漏禪修漏禪已得世淨禪修淨禪已即得解地莊嚴菩提修集一百一十種悲以修悲故於眾生中即得悲心得悲心故樂三惡道如己舍宅菩薩自觀住三惡道莊嚴菩提時為眾生故受大苦惱若我淨心有勢力者願令眾生所有苦惱悉集我身善立大願以善願力世淨禪故遠離身心煩惱習氣離習氣故轉四大身四大既轉因世淨禪故不到三惡是故菩薩斷三惡道苦過解地已入於淨地餘功德如行品中十淨心說此十淨法有十對治不作心不發心不受菩薩戒不信心惡心不修集悲瞋心憂悔心不慈心放逸心所言麁獷貪惜身命不隨世間嬾墮懈怠無漸無愧苦惱逼身疑網怯弱不能供養佛法僧寶如是等對治不淨是十淨中初三法者清淨其心後七法者淨於莊嚴菩薩摩訶薩信於菩提及菩提道信菩提道故見苦眾生生大慈心生慈心故即作是願願我救濟如是等苦以憐愍故捨身惠施無所貪惜為利眾生心無憂悔心不悔故知世方術知世方術故善知時節隨眾生心以知時故名知世間以智力故客煩惱來深生慚愧以慚愧故令彼煩惱不得自在是名勇健以勇健故無有放逸不放逸故修集善法集善法故受菩薩戒受菩薩戒故供養三寶供養三寶故其心清淨是名淨地菩薩摩訶薩住於解地乃至菩薩地有四行一者波羅蜜行二者菩提行三者神通行四者熟眾生行波羅蜜行者六波羅蜜如先說方便波羅蜜願波羅蜜力波羅蜜智波羅蜜是十波羅蜜是名波羅蜜行善方便有十二種如先說是名方便波羅蜜願有五種如先說是名願波羅蜜十力莊嚴淨是名力波羅蜜知一切法是處非處名智波羅蜜知世諦故名智波羅蜜知第一義諦名般若波羅蜜復次無量智者名方便波羅蜜求勝勝智名願波羅蜜不為四魔之所障故名力波羅蜜能知諸法真實性故名智波羅蜜四念處乃至八正道分四求四真智如先說是名菩提行神通如不可思議品說六通如先說是名神通行二無量調伏無量方便無量如先說是名熟行菩薩摩訶薩如是四行攝一切行菩薩摩訶薩無量阿僧祇究竟具足淨諸善法勝諸聲聞辟支佛等畢竟攝取菩提道果畢竟能得阿耨多羅三藐三菩提故是名十波羅蜜若說次第則有三事一者對治故二者生故三者得果故對於善法有六事一者慳貪二者惡業三者恚心四者懈怠五者亂心六者愚癡以是六法因緣故不得阿耨多羅三藐三菩提為壞六法故說六波羅蜜檀波羅蜜乃至般若波羅蜜六波羅蜜則攝四波羅蜜是名對治生者菩薩摩訶薩捨於一切世俗之物出家學道是名檀波羅蜜既出家已受菩薩戒是名尸羅波羅蜜以護戒故雖有罵打默受不報是名羼提波羅蜜戒既清淨懃修善法是名毘梨耶波羅蜜以精進故五根調伏是名禪波羅蜜五根既調知真法界是名般若波羅蜜是名為生果報者菩薩現在修施等善法若捨身已外得大財內得五具足五具足者生人天中得壽色力安樂辯才是名施果以施因緣修集善法心無嫉妬忍眾罪過是名具足第二果報以施因緣若作世事及出世事心無厭悔是名第三果報以施因緣其心柔軟無有錯亂是名第四果報以施因緣了了能知此是福田此非福田知是可施是不可施善知方便求財取財是名第五果報四波羅蜜攝六波羅蜜有三戒一者隨戒戒二者隨心戒三者隨智戒菩薩尸波羅蜜名為隨戒戒禪波羅蜜名隨心戒般若波羅蜜名隨智戒離是三戒無菩薩戒菩薩三戒攝一切戒菩薩有四事能利眾生何等為四一者為於菩提修集善法二者先以真智知諸法義三者增長善法四者熟眾生根如是四事菩薩能大利益眾生若有說言離是四事能利眾生者無有是處十三如來行者名為畢竟佛地畢竟佛地者有百四十不共之法所謂三十二相八十種好四一切行淨十力四無所畏三念處三不護大悲常不忘失斷煩惱習一切智是名百四十不共法三十二相者一者足下平二者足下千輻輪三者指纖長四者足跟𦟛滿五者指網縵六者手足柔軟七者𦟛󰈷腸如伊尼延鹿王八者踝骨不現九者平住手摩膝十者藏相如象馬王十一者身圓滿足如尼拘陀樹十二者身毛上靡十三者一一毛右旋十四者身真金色十五者常光面各一尋十六者皮膚細軟塵垢不著十七者七處滿十八者上身如師子十九者臂肘𦟛圓二十者缺骨平滿二十一者得身𦟛相二十二者口四十齒二十三者齒密不疎二十四者齒色白二十五者頰車方如師子二十六者味中得上味二十七者肉髻相二十八者廣長舌二十九者梵音聲三十者目紺青色三十一者眼如牛王三十二者眉間白毫八十種好者二十指是名二十好手足表裏八處平滿踝膝䏶六處妙好手有三聚肩肘腕六處滿腰奇中是名二好臗及二尻是名三好馬藏二膊是三好腰臍兩脅兩腋兩乳是名為八腹胸脊項是名六十上下牙齒上下脣齶兩頰兩鬘兩目兩肩及鼻二孔額上兩󰤞兩耳頭圓足是名八十菩薩摩訶薩住淨地已以業力故雖得如是八十種好未大明淨道樹起時乃得明淨不明淨時謂菩薩地行莊嚴菩提有二種一近二遠遠者未得三十二相八十種好果報若得名近說三十二相八十種好為令眾生作善業故眾生造作種種惡業以惡業故得種種惡果是故如來說三十二相八十種好種種善業種種善果眾生聞已即得除破種種惡業菩薩至心修持淨戒故得足下平供養父母和上師長有德之人以是因緣得足下輪相於諸眾生不生害心無劫盜想若見父母和上師長有德之人遠出奉迎安施床坐恭敬禮拜破除憍慢以是因緣得纖長指具上三行得足跟𦟛滿以四攝法攝取眾生以是因緣得指網縵以好蘇油摩洗父母和上師長有德之人以是因緣得手足柔軟修集善法不知厭足以是因緣得𦟛腨腸聞法歡喜樂為人說為法走使以是因緣得踝骨不現相三業清淨瞻病施藥破除憍慢飲食知足以是因緣得平立手摩膝相見分離者善言和合自修慚愧亦教人修以是因緣得馬藏相自淨三業亦教人淨若有眾生四大不調能為療治以是因緣得身圓相聞法歡喜樂為人說以是因緣得身毛上靡相思惟諸法甚深之義樂修善法供養父母和上師長有德之人若行道路佛塔僧坊除去塼石荊棘不淨以是因緣得身毛相若以飲食瓔珞施人除去瞋心以是因緣獲得二相一者金色二者常光以何業緣得一一毛相即此業緣得身細軟塵垢不著常施眾生所須之物以是因緣得七處滿相自破憍慢調柔其性隨眾生心如法而行為除不善教以善法以是因緣得上身如師子相得肩圓相缺骨平滿相以何業緣得纖指相即此業緣得身𦟛相遠離兩舌和合鬪諍以是因緣得四十齒相齒密不疎相齒齊平相修欲界慈以是因緣得白齒相見有求者歡喜迎送以是因緣得方頰車相等視眾生猶如一子以是因緣得上味相常施眾生無上法味見有忘者施其憶念自持五戒轉以教人修集悲心能大法施以是因緣得肉髻相廣長舌相實語喜語法語軟語非時不語以是因緣得梵音聲相修集悲心視諸眾生猶如父母以是因緣獲得二相一者目紺青色二者眼如牛王見有德者稱實讚歎以是因緣得白毫相三十二相雖復各各說其因緣真因緣者持戒精進何以故若不持戒能修精進尚不得人身況得三十二相無見頂相及肉髻相等無差別復次凡所作事定心不悔以是因緣得足下平相若至心作以是因緣得千輻輪相第二第三指網縵相七處滿相細軟肩圓缺骨滿身直廣長舌相若常作者以是因緣得長指相平住摩膝相常光一尋相齒密不疎相若淨作者以是因緣獲得餘相復次若於眾生生淳善心以是因緣得手足柔軟膚體細滑塵垢不著次第修集時節修集以是因緣得第二第三第四相憙修善法心無悔退以是因緣得金色身常光齒白眉間毫相若聞讚歎不生憍慢覆藏善法不令人知以是因緣得馬藏相所修善法迴向菩提以是因緣得一一孔一毛相身毛上靡口四十齒最上味相懃精進故以是因緣得方頰車上身如師子相至心愛念一切眾生如視一子以是因緣得齒齊平紺青目牛王眼相修集善法不知厭足以是因緣獲得餘相菩薩摩訶薩住性行時修三十二相業住淨行時雖有如是三十二相相不具足未得明淨住十三行爾乃了了明顯具足一切佛法雖無量相眾生不同有下中上不可思議是故佛說三十二相一切眾生所有功德和合集聚正與如來一毛相等一切毛孔所有功德和合集聚乃成一好合集眾好所有功德增至百倍乃成一相唯除白毫無見頂相合集其餘一切諸相增至千倍成是二相和合集聚三十二相八十種好所有功德增至千萬億倍乃成如來深遠䗍音其聲聞于無量無邊諸佛世界如來成就如是等無量無邊功德以是義故如來世尊名為無上所行之法名無上行三十二相八十種好有三種無量一者三劫無量二者修善無量三者利益眾生無量是故說言如來成就無量功德菩薩四淨者一者身淨二者緣淨三者心淨四者智淨永斷習氣得清淨器成阿耨多羅三藐三菩提身得自在生滅自由是名身淨神通自在名為緣淨修集善法心離煩惱是名心淨知一切法無有罣礙得自在智知一切法行是名智淨菩薩以是四清淨法獲得十力何等為十一者知是處非處力二者知諸業力三者知諸禪定解脫力四者知諸根利鈍力五者知諸眾生解力六者知眾生界力七者知至處道力八者知過去世力九者天眼力十者漏盡力如來所說真實無二是故名為多陀阿伽度若說善果及不善果真實因緣真實體真實性真實住真實生是名是處善不善果非因作因是名非處破憍慢智名真實智名一切智名無礙智名為淨智名離慢智數次第故名第一力無有上故名一切行利益眾生破壞諸魔故名為力真實莊嚴得自在故名為具足能破一切諸恐怖故名為涅槃因八正道因破諸苦故名為無上如法住故名為真實自得淨法憐愍眾生而為演說故名為梵輪梵輪者名為如來如來者名為清涼清涼者名之為戒受持淨戒如戒而說是名清淨正說實說利益而說廣大說無礙說一切說畢竟說無上說無漏說無為說外說現前說是故名為大師子吼說善力方便說真實因以真實因緣得真實果所謂人天及無上果無上果故名為無上若作業已增長得果名為過去有作業已未受果報亦名過去未作業欲作未得果欲得是名未來已作之業未得果報受果之業已滅過去是名現在去來現在業有三種謂身口意果身口意果何處造作身口意善業是處得果何處造作身口意惡業是處得果是名是處純善之業不得惡果是名非處不善惡業不得善果是名非處人業不受地獄果報是名非處地獄之業不受人報是名非處唯除能修身戒心慧令地獄報人中輕受以相似故名地獄報人中輕受故名人果是名是處非處四禪八解脫如是等法自在修得以自在故是故如來常在三昧說法之時梵天王等唯聞音聲不見形貌如是等禪定解脫有二種煩惱謂未得欲得憂已得退失憂如來已斷如是二憂得大自在知諸眾生一切心想雖得了知心不貪著不生歡樂修集具足欲得便得大得易得得已不退是名第三禪定解脫力知信等五根有上中下從聞生者正思惟生者是名根力知上中下欲是名解力知種種性聲聞性緣覺性如來性眾生貪性乃至八萬四千煩惱性是名第五力知因煩惱獲得種種世界之身是名第六力知諸煩惱各有對治知一切有亦各有對知破一切惡邪見對是名至處道力了知四方種種眾生種種名字過去眾生念八事一名二生三姓四食五受苦樂六壽七住八者命終復念六事一者名字二者剎利等姓三者親族父母四者飲食五者貧富六者壽夭是名第八力天行名為四禪得四禪果故名為天眼具足獲得淳善果故名為清淨明不同故名過人眼有欲界天眼雖復名同以不淨故不名天眼天眼知者見眾生墮墮者名天復有墮者名為人死生名中陰中陰有二種一者善二者不善不善中陰色如黑𣯫褐夜闇之時淨眼乃見清淨天眼見中陰色亦復如是善中陰色如婆羅㮈女衣明月之時淨眼乃見清淨天眼見中陰色亦復如是黑色者名下行眾生白色者名上行眾生身口意惡業因緣故名為下行身口意善業因緣故名為上行惡業者名為邪見邪見有二一者可轉二不可轉誹謗因果言無聖人名不可轉非因見因非果見果是名可轉是故惡業名為邪見善業者名為正見不謗四諦信善惡業真實果報是故善業名為正見惡業因緣死過地獄不樂受果故名地獄放逸惡業共為翅羽必至地獄明見因果故為天眼善業因緣過於惡死樂受果報受人天身以正見故得生善有生善有者名為人天明見了了故名天眼云何善有以善因緣獲得善果是名善有是名第九力以修身戒心慧因緣斷一切漏以斷漏故獲得無漏身戒心慧無漏身戒心慧有二種見道修道以二道故心得解脫慧得解脫得心慧解脫故能示神通教化眾生是名第十力十力菩薩知性知分別知自相共相不共相知平等知業知次第知勝不勝菩薩能知如是七事知性者十力性即五根性以慧多故名為智性是故說言知處非處不言信處非處乃至漏盡亦復如是分別者有三種一者分別時二者分別行三者分別自相共相十力能知一切時所謂過去未來現在是名分別時十力能知一切十方世界無量煩惱對治是名分別行十力能知一切色相是名自相知色無常乃至一切法無常是名共相是名分別自相共相不共者十力不共一切聲聞緣覺十方諸佛同得十力是名平等知業者處非處力因實知因果實知果是第二力如來了知自業果報亦知眾生所有業果因禪定解脫力故如來得三種示現能調眾生因知根力了知眾生下中上根以知根故隨根說法因解力故如來了知一切眾生善性惡性為除惡性教以善性因知世界力故如來常行世間之法不為世法之所染污知世界故知眾生界知眾生界故隨根隨心隨其煩惱而為說法云何如來初教眾生令入佛法如來若教聲聞菩薩初入佛法作如是言善男子汝應修集深樂寂靜空閑獨處汝初生時父母為汝所立名字乃至諸師和上所立名字當至心觀如我此字父母諸師和上所作於內外六入有耶無耶善男子汝若離於內外諸入不見有者汝於爾時得真實智知是名字虛假不真法亦不真名亦不真以名字法不真實故云何於是而生憍慢善男子汝於爾時復應觀眼及眼名字眼有二種一者名字二者流布眼名非眼眼相非眼若有一物名為眼者是物亦無若實有眼名亦應實若真實者眾生生時自應識知不須教誨未見不教而能知者以是義故知名亦不實物亦不實如眼識亦如是作是觀時除斷內外諸入貪著以斷內外貪故斷一切法相以斷一切法相真實知於一切法性一切法性者謂不真實無有相貌善男子作是觀時若欲得一切智欲得大慈大悲欲得初禪乃至非想非非想欲得性行乃至如來行欲得菩薩地六通乃至阿耨多羅三藐三菩提悉能得之是名第六力因至處道力知真實道不真實道壞不真道示以真道因宿命力故知受眾苦知己不樂生死亦教眾生不樂生死壞於常見因天眼力授人記莂斷於斷見因漏盡力如來自知已得解脫能壞眾生見非如來謂真如來見非沙門言實沙門非婆羅門言實婆羅門如來得阿耨多羅三藐三菩提時得是十力一時而得云何而說有次第耶如來得阿耨多羅三藐三菩提時初觀因果是故初名處非處力如是因果誰所受作是名業力以破業故修集禪定為知眾生誰能修集誰不修集故觀諸根根有三種謂下中上是名眾生性是名第五力以知性故知心淨不淨是名世界欲知淨心及不淨心因緣故知至處道如是道者斷常斷見是名宿命天眼力二見斷故諸漏永盡名漏盡力是名次第復有次第如來得阿耨多羅三藐三菩提時最初先觀是處非處次觀世業破世業故觀禪解脫及觀眾生能修集道不能修集故次天眼見諸眾生諸根利鈍為欲知故餘如先說復有次第如來得阿耨多羅三藐三菩提時觀十二因緣是處非處十二因緣由何而出是故觀業眾生諸業或有受報或不受報故天眼觀何等為眾生故觀法界是名為解法界世界無有差別欲知難調易調故知宿命為知受教不受教故知根利鈍知已為說八正道分名至處道以道力故斷諸煩惱名漏盡力處非處力及以業力有何差別善業惡業了知善果及以惡果是名是處非處力作者定受不作不受是名知業力為欲調伏不善業故修集禪定調伏有二種一者信二者不信是故觀根信心有二種一者信三寶二者信摩醯首羅是名為解脫有三種謂下中上是名世界力知世界已說於世道聲聞道緣覺道菩薩道佛道是名至處道力觀諸眾生善因惡因重業輕業是名宿命力因是知故斷常斷見是名天眼真實見故諸漏永盡是名漏盡力十力之性悉是智性無有差別以境界緣故說有差別四無所畏如常說如來為眾生說於四事一者聲聞不共法解脫二者聲聞共解脫三者眾生苦解脫四者為眾生斷苦得解脫說於對治聲聞不共者我所覺知若言有法汝不知者我亦不見沙門婆羅門若人若天若魔若梵如法而言不知不見以不見故不生羞畏我漏已盡若言不盡不見沙門乃至魔梵如實而言汝漏未盡以不見故不生羞畏我已得道若言是道非畢竟者我亦不見有諸沙門乃至魔梵如實而言汝未得道是非畢竟以不見故不生羞畏我說障道若言不障我亦不見有諸沙門乃至魔梵如實而言說障非障以不見故不生羞畏佛所說道為諸菩薩及諸聲聞佛涅槃後集結藏時聲聞藏中除菩薩名菩薩藏中安菩薩名是故方等名菩薩藏不共聲聞者謂如來三念處如來說法至心聽受心得歡喜受諸安樂如法而住不違佛教佛亦不喜修集捨心不失正念亦不放逸如來說法有不信受違反所說佛亦不瞋無有愁惱修集捨心不失正念亦不放逸如來說法或有聽者有不聽者聽者不喜不聽不愁修集捨心不失正念亦不放逸是名三念處復有不與聲聞共者謂三不護如來不護身口命有阿羅漢無記業記失念心故無記業者名突吉羅如來已斷一切無記業何以故常修正念故是故如來隨心而說呵責眷屬所謂驅擯麁言加之心無畏難何以故身口命淨故復有不與聲聞共所謂大悲如先說如來作何事何處作何因緣作云何作何時作如是諸事能如實知是名念心如來知何事者謂一切行何處者一切世界何因緣者為調伏眾生云何作者謂善方便何時作者謂一切時以是故如來常修正念之心如來世尊若動若眴若語若行若住若作一切時中無煩惱習是故說言如來永斷煩惱習氣阿羅漢等則不如是是故不與聲聞共也如來覺知三種法聚一者得利益義聚二者非利益義聚三者非利益非不利益義聚如來了了知是三聚是故說言如來得一切智如是等一百四十不共之法不與聲聞辟支佛共是故名為聲聞不共菩薩行時得三十二相八十種好然不明淨坐道樹下無師修集三十七品乃得明淨學地菩薩得金剛三昧已次第二念得十力一切佛法乃至一切淨智悉以得故名一切智無礙智無障智淨智寂靜智清淨智具足智是名畢竟地過一切菩薩行一切菩薩地入如來地如來行得無上身轉菩薩身永斷習氣住畢竟地菩薩摩訶薩覩見佛法如羅縠中視如來世尊都無斯事是故名淨住畢竟地菩薩見於佛法如遠見色諸佛見法如近見色畢竟菩薩見於佛法如闇見色諸佛見法如晝見色畢竟菩薩如未出胎諸佛世尊如已出者畢竟菩薩如夢所見諸佛世尊如覺見物畢竟菩薩如燈不明諸佛世尊如盛明燈菩薩得阿耨多羅三藐三菩提已能於一切諸佛世界施作佛事作佛事者有九種一一佛事能大饒益無量眾生何等為九一者自為大丈夫事能令眾生信丈夫事二者以三十二相八十種好莊嚴其身為利眾生破其疑網三者如來具足十力具足十力故能利眾生若有問言云何為力則能善解破其疑心調伏眾生壞破邪見四者如來具足四無所畏為信三寶為調伏眾生為破邪見為大師子吼五者如來具足三念處如說而行如行而說破諸煩惱能畜徒眾能化眾生六者如來具足三不護法為利眾生為調眾生晝夜常以佛眼觀察諸眾生七者如來具足大悲為具足羼提波羅蜜為令眾生離諸苦故為施安樂故八者如來具足無錯謬不失念心是故無師如法而行如法而住為利眾生令調伏故為壞眾生諸放逸故九者如來永斷煩惱習氣知義法非義法非義非非義法是故如來說於義法離非義法非義非非義法如來具足一百四十不共之法如是九事能作佛事是名如來行是名如來地是名如來畢竟地何以故為如來行如來地如來畢竟地於無量億那由他劫受菩薩戒修菩提行畢竟菩薩能教無量無邊眾生住畢竟地如來一切佛法悉為眾生不自為己聲聞緣覺所有之法但為自利少利於他是故二乘無不共法無上佛法終無似於聲聞辟支佛法大悲不錯謬斷習氣一切智五智三昧如來具足一切不共之法是故名為無上此經演說菩薩禁戒菩薩道菩薩戒果一切菩薩行一切菩薩戒果行是故名為菩薩地名菩薩藏菩薩摩夷攝取一切大乘經典無礙智經若天若人若沙門若婆羅門信是經典受持聽說讀誦書寫廣說修集分別其義見有持者供養恭敬尊重讚歎燈燭香花伎樂供養當知是人常為十方諸佛之所護念稱說其名得無量功德聚何以故菩薩戒因緣得阿耨多羅三藐三菩提受持讀誦書寫解說菩薩戒故如來正法久住不滅諸惡比丘漸就損減若無菩薩戒者諸惡比丘漸漸熾盛如來正法不久則滅爾時優波離白佛言世尊此經當名何經優波離是名善戒名菩薩地名菩薩毘尼摩夷名如來藏名為一切善法根本名安樂因名諸波羅蜜聚爾時優波離聞佛所說歡喜禮拜右遶而去
佛言地深二十億萬里地下有潤澤深二十億萬里澤下有金粟深二十億萬里金粟下有金剛深二十億萬里金剛下有大水深八十億萬里水下有無極大風深五百二十億萬里剛維天地制使不落天地欲壞時有七日出二日出時亭住不行諸源流水皆為枯盡三日出時諸河水悉皆枯盡四日出時大河及江皆為枯盡五日出時大海枯盡六日出時天下欝欝如陶家如然火有黑煙七日出時天下都火然燒盡須彌山及天下萬物一切皆盡其火盛熱上燒諸天六天皆盡其火盛熱徹至第十五光音天上世間人民善多者死上生第十五天上其善少者死生他方國土此間地獄中罪人皆生他方地獄中受罪天地燒盡之後有大風從他方來持雲上至第七天下雨其渧大如車輪如是澍雨經億千萬歲水長上至第七梵天其雨乃上上四面皆有大風斷使不溢風起撓動其水億千萬歲水乃耗減次有風起名淨莊嚴揚動其水波上生厚沫化為七寶始作第六他化自在天宮水漸耗減淨莊嚴風起吹水沫化為七寶次作第五化樂天宮漸漸減淨莊嚴風起吹水沫化為七寶次作第四兜率天宮水漸漸減淨莊嚴風起吹水沫化為七寶次作第三夜摩天宮水漸漸減淨莊嚴風起吹水沫化為七寶黃金白銀水精琉璃當天之中作須彌山高三百三十六萬里水漸漸減淨莊嚴風起吹水沫化為七寶須彌山頂作第二忉利天宮水漸漸減淨莊嚴風起吹水沫化為七寶當須彌山半腰於四聳上作四天王宮水漸漸減淨莊嚴風起吹水沫化為七寶黃金水精作日白銀琉璃作月及作星宿諸尊神宮水漸漸減堅固風起吹水沫化為寶作十寶山一者金山二者銀山三者琉璃山四者馬瑙山五者車𤦲山六者琥珀山七者頗梨山八者水精山九者白玉山十者紫金山及作二十八部地天宮殿正寶七種餘雜寶一百二十種安住風起吹水沫化作鐵圍山大鐵圍山周圍三千大千世界次不動風起吹清水為海極濁麁沫化成石山渾濁者用成四大陸地及作八萬小城陸地天地地城已地自然生地芝後第十五天上人漸漸來下至六欲天中住後復來下在地或食地芝食地芝後貪著其味身重不能復飛福盡者作世間人無復光明人壽無量歲地芝滅盡後生地味人民取共食之壽數千萬億歲地味滅盡後地肥生人民取黃食之壽數千萬歲之後地肥滅盡有自然粳米生人民共食之粳米食粳米之後其人少欲意者變為男子形多欲意者變女人身變化男女之後便生染愛共於屏處行陰陽之事第十五天上人福命盡者下生婦人腹中為胎經三百日乃成為人從是以來孚男育女更相婚娶六親成篤當食粳米時人壽數百萬歲皆有諍競之心雖食自然更相偷奪互相打拍粳米滅盡自然󰉕生便共分疆列畔各自守護由有愚人私相篡盜不可禁制便立王法公卿百官更相檢校賞善罰惡政法治國不枉人民人各各求輸衣食以供王當爾時人壽五百歲從是已後共相低突負債不還者即變畜生身飲水噉草生即負重死即剝皮象馬牛羊驢騾駱駝猪狗鷄鵜鵝鴨熊羆虎豹犲狼麋麈麞鹿雉兔皆人化作如是變化不可稱數當爾時人慳貪者即變化餓鬼身長四十里舉足行時支節頭相磨如五百乘車聲腹大胭如針若見飲食時化成火炭若見恒河化為膿血東西行求食洋洞灌其胭一口入腹中百節皆火然如是苦惱痛毒不可言其爾時人造作十惡殺生偷盜邪婬妄言兩舌惡口謗語貪欲瞋恚愚癡者將至鐵圍兩山間於十八地獄中而考治之第一鑵湯地獄第二鑪炭地獄第三刀山地獄第四劍樹地獄第五黑闇地獄第六寒氷地獄第七火車地獄第八刀兵地獄第九火輪地獄第十鐵鐖地獄第十一銅柱地獄第十二沸屎地獄第十三拔舌地獄第十四釘身地獄第十五吐火地獄第十六飲銅地獄第十七愚癡地獄第十八火城地獄行十惡者皆悉遍此十八地獄中受罪一一地獄中經億千萬歲彼地獄中一日一夜當人間十二萬歲如是長久爾乃得出復入畜生中五千萬歲受鳥狩形畜生罪畢復入餓鬼中五百萬歲餓鬼罪畢復生邊地夷狄之中為王所破為人奴婢復五百世爾乃罪畢持五戒者復得人身行十善者得生天上行道者得道佛言須彌山北陸地名欝單越地方四十萬里人壽千歲身長大四尺人面似地形正方樹上生衣服及七寶瓔珞地自然生粳米味如甘露食之無病無尊無卑其土人民受業常定亦無中夭者彼土人民無有乳養之者生兒墮地抱於道邊令行人舒指內口中唼之唼指七日便得成人往詣樹下仰頭看樹七寶瓔珞衣服著體無有染色㨶治之苦亦無割截裁縫之勞其國人民端政無雙於三天下最為第一逢女為婦逢男為夫其人慈心不殺生龍王降雨即雨妙華彼土人民取用嚴飾生不相育死不葬埋大鳥銜尸著無人之土魂靈昇天不逕惡趣上持五戒得生其國須彌山北日出時山西日中山南日沒山東夜半須彌山高三百三十六萬里其狀如細腰鼓形下根入水亦三百三十六萬里至金剛際從頂至下根凡高六百七十二萬里小鐵圍小海水際已上高六百七十二萬里入海水深六百七十二萬里從頂至下根凡高一千三百四十四萬里小鐵圍小圍此四天下須彌山者秦言崑崙山四寶合成東面黃金西面白銀南面琉璃北面水精東面黃金黃金光明照東方虛空界悉作黃金色彼方眾生謂言黃天西方白銀白銀光明照西方虛空界悉作白銀色彼方眾生謂言白天也南方琉璃琉璃光明照南方虛空界悉作琉璃色此方眾生謂言青天北方水精水精光明照白天也四寶光明所照諸方悉同其色無有崖岸一切眾生空明濁翳為色所障是故云須彌山也得天眼者爾乃得見佛言須彌山東陸地名弗波提廣長三十二萬里其地正圓人面似地形身長丈六百五十歲其人慈心不殺生天雨雜寶衣食自然上持五戒得生其國須彌山東日出時山北日中山西日沒山南夜半佛言須彌山西陸地名拘耶尼廣長三十六萬里其地如半月形人面似地形身長二丈壽二百五十歲其人慈心不殺生天雨華鬚衣食自然中品持五戒得生其國須彌山西日出時山南日中山東日沒山北夜半佛言須彌山南陸地名閻浮提廣長二十八萬里其地上廣下狹人面似地形其土人民修業不定受報不渟上壽百二十歲中壽百歲下壽八十歲上身長丈二中身一丈下身八尺少出多減情諂偽少於慈心唯仰食力無有自然若天雨時雨清冷水以潤五穀及粟菓木龍王降雨等無差別乃至劫欲盡時人極惡攬草成刀劍即便相殺當爾之時壽命五歲一切五穀悉皆滅盡眾生行業所減不同下品持五戒生此國土須彌山南日出時山東日中山北日沒山西夜半佛言日去地八十四萬里黃金作裏城水精作外城是以故天下常明日行有三道冬行南道當氷山之上是以故天下大寒春秋行中道是故寒溫適等夏行北道當人之上又人北有三百三十六萬里金蓮華身日之精故天下大熱日城縱廣正等二千四十里黃金水精作城郭人壽二百五十歲身長十里衣食自然日天子者放千光明普照百千國其中亦有男女行五戒十善然燈照佛修此功德得生日中佛言月去地八十四萬里白銀作裏城瑠璃作外城月從始生一日銀面轉向人至十五日正向人是以故月滿天下大明從六日以去瑠璃面轉向人至三十日正向人是天下大暝月城縱廣高下千九百六十里白銀瑠璃作城郭人壽二百五十歲身長十里衣食自然其中亦有男女行五戒十善然燈照佛修此功德得生月中佛言五星者東方歲星南方熒惑星西方太白星北方辰星中央鎮星是名五星有三品大中小大星縱廣百二十里中星八十里小星四十里皆用水精作城郭去地八十四萬里隨藍風而轉之故不落也佛言天有二十八宿分主四方以應四時不失常度東方七宿角亢氐房心尾箕南方七宿井鬼柳星張翼軫西方七宿升手女虛危室辟北方七宿奎樓胃昴畢觜參如今日月星宿悉是諸天宮殿七寶莊嚴玄處虛空四時轉運不失節度者亦為五風所持一者持風二者待風三者助風四者轉風五者行風以制仰之不墜落也星宿中人身長十丈壽命二百五十歲當今人間四百五十萬歲人間二十五歲於星宿天中一日一夜衣食自然項背日光飛行自在其中亦有男女斯由人間受持五戒十善得生其中東方天王宮舍治須彌山半腰黃金聳上去地百六十八萬里須彌山東天王名提頭賴吒漢言治國主一切乾闥婆毘舍闍鬼治國天王壽五百歲當今人間九百萬歲人間五十歲為四天王宮一日一夜三十日為一月十二月為一歲衣食自然其中亦有男女身長二十里行五戒十善得生其中南方天王宮舍治須彌山半腰瑠璃聳上去地六十萬里須彌山南方天王名毘樓博叉漢言增長主一切毒龍及富單那鬼增長天王壽五百歲當今人間九百萬歲人間五十歲為四天王宮一日一夜三十日為一月十二月為一歲衣食自然其中亦有男女身長二十里行五戒十善得生其中西方天王宮舍治須彌半腰白銀聳上去地百六十八萬里須彌山西天王名毘樓勒奇漢言難過主一切鳩槃荼薜荔多鬼難語天王壽五百歲當今人間九百萬歲人間五十歲為四天王宮一日一夜三十日為一月十二月為一歲衣食自然其中亦有男女身長二十里行五戒十善得生其中北方天王宮舍治須彌山半腰水精聳上去地百六十八萬里須彌山北天王名毘沙漢言多聞主一切夜叉羅剎鬼多聞天王壽五百歲當今人間九百萬歲人間五十歲為四天王宮一日一夜三十日為一月十二月為一歲衣食自然其中亦有男女身長二十里行五戒十善得生其中四天王宮中雖有日月歲數之名無有日月之形所以然者四天王宮諸天人等項背光明展轉相照無有晝夜常明不暝也欲知無晝夜相者但看蓮華開合即便知也蓮華敷時即名為晝華合時即名為夜四氣和適不寒不熱乃至三十三天重重皆爾但彼日月年歲轉長倍不相類也四天王各領一方天下常以月八日遣使者案行天下伺察帝王臣民天龍鬼神蜎蜚蚑行蠕動之類心念口言身行善惡疏善記惡毛分不錯其行善者入天曹行惡業者名人四冥室十四日太子下十五日四天王自下二十三日復遣使者下二十九日復遣太子三十日四天王復自下日月五星二十八宿其中諸天人一切俱下微伺世間帝王臣民諸龍鬼神含血之類誰有孝養父母敬事三尊受持三歸五戒十善八齋起塔造像修諸功德奉行六度和慈四等布施持戒忍辱精進一心智慧慈悲喜捨養育眾生者即條藏不上奏天帝釋帝釋承書關下天曹壽益算滿其百年臨命終時諸天伎樂導從寶車五百天女散華燒香而來迎之上生天上天王之宮衣則玄妙食則餚饍行則陵虛住止華闕目覩妙色耳聽妙商口甘百味鼻嗅妙香身服文綾心遊淨壃斯之功德十善為糧其行惡者帝釋承書關下地獄閻羅大王即遣地獄五官減壽奪算名名射死地獄長士兵人持鐵索圍之所見不同口不能言各隨所習受其殃福不可以財許求哀得脫天無枉攬平直無二作罪得罪作福得行道自作自得非他授與爾時世尊即說偈言十善得生天五戒服人身十惡墮地獄低突墮畜生忍辱得端政瞋恚得醜陋布施得大富慳貪墮貧窮第二天名忉利天名釋提桓因其四鎮大臣者四天王是也三十天者釋有三十二臣通釋之身故有三十三天釋提桓因在摩尼寶殿上坐時前面有八臣後面有八臣左面有八臣右面有八臣四八三十二故有三十二輔臣三公者司徒公司空公司馬公九卿者八大尚書八王使者左社右稷風伯雨師雷公礔礰左將軍右將軍前將軍後將軍四輔武衛四鎮天王五羅大王太子使者日月五星二十八宿鬼神將軍悉帝釋之官僚也釋有皇后名曰悅意其身左右各有八萬四千資媚於其面上復有八萬四千資容此后資容於帝釋三十二那由他婇女最為第一須彌山頂去地高三百三十六萬里山頂縱廣三百三十六萬里城名喜見離四天王宮百六十八萬里入海水復深三百三十六萬里下根亦縱廣正等三百三十六萬里其喜見城七寶莊嚴其城縱廣正等八萬四千由旬帝釋宮殿於其中央七寶宮殿氍𣭵毾㲪金床玉机綩綖軟細以敷其上天繒寶蓐以藉其體劫波育衣自然著身妙寶天衣以貫其首真珠瓔珞以自莊嚴摩尼慺悵張施其上金鈴華□周匝垂下身色淨好端政無雙頭髮紺青目如明星鼻如截銅口如含丹身毛孔中優鉢華香八百萬四千天女以相娛樂喜見城中諸天宮殿其數無量充滿中央街巷道隔行行相當俠路寶樹莖莖相望俠渠水底布沈香眾鳥遊戲鵝鴨鴛鴦暢和雅音演妙宮商彼諸宮殿池流華樹樓觀殿堂薗苑沿池八功德水盈滿其中其水香潔味如甘露何等為八一輕二冷三暖四美五清淨六不臭七飲時調適八飲已無患八色蓮華青黃赤白紅紫縹綠彌覆水上青色青光黃色黃光赤色赤光白色白光玄黃朱紫各如其色帝釋出遊觀時交露寶車駕千疋馬翱翔八方自在無有限礙廣說其中快樂之事不可具說人壽千歲當今人間三千六百萬歲人間百歲於忉利天宮一日一夜三十日為一月十二月為一歲衣食自然揣食入口經七日之中即化身長四十里行欲之法如人間無異生子之時男從父膝化生女從母膝化生如今四歲小兒許眼能徹視耳能道聽知化心念自識宿命項背光明飛行自在行五戒十善得生其中第三天名炎摩天壽二千歲當今人間七千三百萬歲人間二百歲於炎摩天上一日一夜三十日為一月十二月為一歲懸處虛空衣食自然炎摩天行欲之法抱則成欲男女化生身長八十里行五戒十善得生其中第四天名兜率天壽四千歲當今人間一億八百萬歲人間四百歲於兜率天上一日一夜三十日為一月十二月為一歲衣食自然兜率諸天行欲之法執手成欲男女化生身長百六十里彼兜率天宮一生補處菩薩常怖其中為諸天師教授天人發菩薩心住不退地行五戒十善得生其中第五天名化樂天壽八千歲當今人間二億一千六百萬歲人間八百歲於化樂天上一日一夜三十日為一月十二月為一歲衣食自然化樂諸天行欲之法捉衣成欲男女化生身長三百二十里行五戒十善得生其中第六天名他化自在天壽萬六千歲當今人間四億三千二百萬歲人間千六百歲於第六天上一日一夜三十日為一月十二月為一歲衣食自然第六諸天行欲之法視欲成欲男女化生身長六百四十里第六天上城郭樓觀七寶莊嚴宮殿樓閣浴池寶樹皆以無量妙寶嚴飾光明赫奕超勝獨妙不可具宣婦女端正容姿美妙六天王者受福超勝魏魏堂堂不可為喻行五戒十善得生其中從此已下六天皆有男女受欲揣食入口故名欲界於此已上名色界天第七天名梵天去地極遠離可理論喻以大石縱廣四千里今年此日下石明年此日至地其遠如是從七天已上無有女人之形容貌微妙如鏡中像其為天數壽之一劫見食即飽行五戒十善加行一禪小增得生其中第八天名梵輔天壽二劫見食即飽行五戒十善加行一禪小增得生其中第九天名梵身天壽四劫見食即飽行五戒十善加行一禪小增得生其中第十天名梵眷屬天壽八劫見食即飽行五戒十善加行一禪小增得生其中第十一天名大梵天壽十六劫見食即飽行五戒十善加行一善小增得生其中第十二天名光天壽三十二劫見食即飽行五戒十善加行二禪小增得生其中第十三天名少光壽六十四劫見食即飽行五戒十善加行二禪小增得生其中第十四天名無量光天壽百二十八劫見食即飽行五戒十善加行二禪小增得生其中第十五天名光音天壽二百五十六劫見食即飽加行五戒十善加行二禪小增得生其中第十六天名淨天壽五百一十二劫見食即飽行五戒十善加行三禪小增得生其中第十七天名少淨天壽千二十四劫見食即飽行五戒十善加行三禪小增得生其中第十八天名無量淨天壽二千三十八劫見食即飽行五戒十善加行三禪小增得生其中第十九天名遍淨天壽四千九十六劫見食即飽行五戒十善加行三禪小增得生其中第二十天名密身天壽八千一百九十二劫見食即飽行五戒十善加行四禪小增得生其中第二十一天名小密身天壽萬六千三百八十四劫見食即飽行五戒十善加行四禪小增得生其中第二十二天名無量密身天壽三萬二千七百六十八劫見食即飽行五戒十善加行四禪小增得生其中第二十三天名密菓天壽六萬五千三百三十六劫見食即飽行五戒十善加行四禪小增得生其中第二十四天名不煩天壽十三萬六百七十二劫見食即飽行五戒十善加行四禪小增得生其中從此已上四天不復還墮世間所以者何其有得阿那含道者皆生其中便於現身成阿羅漢道不為世業所拘故不受劫所之名第二十五天名不熱天識食即飽行五戒十善四禪具得生其中第二十六天名善見天識食即飽行五戒十善四禪具得生其中第二十七天名不善見天識食即飽行五戒十善四禪具得生其中第二十八天名色究竟天識食即飽行五戒十善四禪具生其中色究竟天者盡色界際名為究竟亦名有頂在色有之頂名為有頂亦名摩醯首羅者大自在也能王三千大千世界故名為大自在又名阿迦貳吒天阿迦貳吒天者亦是色界究竟天之別名也從此已上四天名無色界欲界色界諸天不見其形故名無色界第二十九天名空處天壽一億五百萬劫念食即飽行五戒十善四禪度色淨得生其中第三十天名識處天壽二億一千萬劫念食即飽行五戒十善四禪滅悉淨得生其中第三十一天名不用處天壽四億二千萬劫念食即飽行五戒十善四禪斷永淨得生其中第三十二天名非相非非相處天壽八億四千萬劫念食即飽行五戒十善四禪念空淨得生其中從此已下四天人身如中陰形極世之受名之小無為其著樂難可教化故屬八難若能覺苦斷苦知盡行道解空無相無願之法得出三界名之阿羅漢佛言下至風輪際上至非相非非相天傍極鐵圍山畔是名小世界從一小世界數至千小世界有鐵圍山周迴圍之名為小千小千合為一從一小千數至千中合為一從一中千數至千世界復以鐵圍山周圍之是名三千合為一從一三千數至千世界復以鐵圍周迴圍之是名三千世界名一佛土小千鐵圍山高至第七天厚亦爾周圍小千國土中千鐵圍山高至第十一天厚亦爾周圍中千國土三千鐵圍山高至第十五天厚亦爾周圍三千國土大千鐵圍山高至第二十四天厚亦爾周圍大千國土以四天下須彌山四城七重寶山及大海水八十億小洲洲有一國八十億國土悉居海中小鐵圍內東西一千八百萬里南北一千八百萬里天下萬物悉在其中於鐵圍山四面外兩山中間沃燋山下各安十八地獄於大海底復安十八阿鼻地獄一四天下并有九十地獄以為圍遶百億四天下合九百億地獄地獄以為眷屬若人增上心犯十惡加作五逆罪於九十地獄中治罪雖犯上品十惡不造五逆者但於七十二地獄中治罪不入十八阿鼻地獄治罪也中品犯十惡於三十六地獄中治罪人爾乃得出下品十惡者但於一方十八地獄中治罪若遍此十阿鼻地獄中治罪足滿八萬四千劫爾乃得出若具犯阿鼻地獄居大海水底縱廣八千由旬七重鐵城七重鐵網彌覆城上七重城內外有八萬四千刀山八萬四千劍樹充滿中間於其四門有四大銅狗吐毒火滿阿鼻城中有十八鬲一一鬲中有十八苦事所謂十八小熱地獄十八黑闇地獄十八寒氷地獄十八灰河地獄十八火車地獄十八鑊湯地獄十八沸屎地獄十八刀山地獄十八劍樹地獄十八刺床地獄十八鐵機地獄十八鐵窟地獄十八銅柱地獄十八黑繩地獄十八鐵丸地獄十八尖石地獄十八飲銅地獄有如是等十八苦事充滿其中下火徹上上火徹下其中苦毒不可具說世間自有愚癡眾生造作五逆殺父殺母殺師殺阿羅漢出佛身血破佛塔寺破和合僧盜物謗方等經毀十方佛破戒因果作如是等無間重罪其人命終入阿鼻地獄猶如射箭經阿僧祇劫備受眾苦無有休息故名無間阿鼻地獄彼地獄一日一夜當今人間日月歲數六十小劫如是受罪逕歷八萬四千大劫爾乃行出復入東方十八地獄中南西北方亦復如是遍九十地獄一一地獄中皆住億千萬歲爾乃得出復墮畜生中象馬牛羊驢駱駝犬豕鷹梟鴙鴨之中數千萬歲以肉供人償其罪畢從畜生出乃得為人復為奴婢又五百世常為走使不得自在又生為人貧窮下賤衣不蓋形食不充口復五百世乃復為人由不及次以是因緣人身難得佛世難得佛世難值經法難聞眾僧難遇明師難遭以得人身值佛聞法宜應惻厲行道為先難身口意慎莫放逸放逸者一失人根萬劫不服甚難甚難復得為人所謂劫者極天地之始終謂之一劫劫有三品何等三品一者大劫有一大城縱廣高下百二十里滿中盛芥子人天過百年已取一芥子別著一大城中如是取盡名一大劫色界天人壽是八億四千萬劫爾乃命盡中劫者有一大城縱廣高下十八里滿中盛芥子人天過百年已取一芥子別著一大城中如是取盡名為中劫色界天人用是壽命以數一劫二劫極至十三萬六百七十二劫爾乃命終小劫者有一大城縱廣高下四十里滿中盛芥子人天過百年已取一芥子別著一大城中如是取盡名一小劫是名三品劫也又無色界四空處天樂寂滅樂次有色界二十二天樂禪定樂次有欲界六天樂五欲樂三界雖樂猶不免三災所壞何謂三災一者火災二者水災三者風災小劫盡時七日並出焚燒天地六天皆盡故名火災中劫盡時天降災雨大如車輪逕億千萬歲其水洪起高至二十四天復逕億千萬歲色界欲界所有大千鐵圍中千鐵圍小千鐵圍七重寶山及四天下須彌寶山二十四天宮殿一切爛壞是名水災大劫盡時有惡風起吹三千大千鐵圍山百億鐵圍山百億須彌山王百億三十三天宮殿山山相搏令如粉塵無有遺餘三千世界皆悉空曠是名風災也曰大樓炭經一百二十卷廣明世界中事大經難見是故此中略句其要耳閻浮提縱廣正等三十二萬里通其山陵河池故有爾也宣數平壤之地廣長二十八萬里其中凡有十六大國統八萬四千城有八大國王四大天子東方有晉國天子人民熾盛南方有天竺國天子土地多饒象西方有大秦國天子土地多金銀璧玉北方有月氏國天子土地多好馬此閻浮提內有十六萬億兵聚有八萬四千地中有六千四百種人萬億嚮魚有六千四百種鳥有四千五百種狩有二千四百種海海中凡草有八千種雜藥有七百四十種香有四十種寶有百二十種正寶海中有二千五百國一百八十小國噉五聲三百國噉魚鱉黿鼉有五大國王第一大王主五百小國王名斯利國土盡時佛少事眾耶第二國王亦主五百小國王名加羅土地出七寶第三國王亦主五百小國王名不羅土地出四十二種寶及百瑠璃第四國王亦主五百小國第五國王亦主王百小國五大城中人多黑短小五大城相去六十五萬里從此諸國已外但有海水無有人民去鐵圍山一百四十萬里
如是我聞一時薄伽梵住伽耶城去城不遠菩薩樹下與大比丘眾七千人俱皆是大阿羅漢諸漏已盡無復煩惱已作所作已辦所辦心善解脫慧善解脫猶如大龍得宿住智已捨重擔逮得己利盡三有結無復後有於一切法得真實智深入法性到於彼岸於法善巧從法化生於順於違心無染著發言和悅先意問訊梵行清淨正念明潔於解脫道已得圓滿唯有阿難住於學地復有菩薩摩訶薩八萬四千人皆於一生當得菩提於一切智任運深入至於源底十方諸佛常現在前得無染著陀羅尼門住首楞嚴諸三昧門得大自在遊戲神通諸解脫門已離一切煩惱障礙以大慈悲普覆十方一切世界遍遊法界無邊剎海以無住相入虛空性常勤利益一切眾生於佛境界已得善巧心意智慧廣大無量猶如虛空甚深無際猶如大海安住不動如須彌山無所染著猶如蓮華內外清淨如摩尼寶光明熾盛如鎔真金具如是等無量無邊諸功德聚其名曰普賢菩薩摩訶薩普眼菩薩摩訶薩普觀菩薩摩訶薩普光菩薩摩訶薩普焰菩薩摩訶薩勝意菩薩摩訶薩增長意菩薩摩訶薩無邊意菩薩方廣意菩薩廣大意菩薩無盡意菩薩持地意菩薩持眾生意菩薩得勝意菩薩善分別意菩薩陀羅尼自在王菩薩執寶炬菩薩寶印手菩薩寶冠菩薩寶髻菩薩寶積菩薩寶生菩薩寶峯菩薩寶幢菩薩金剛藏菩薩吉祥藏菩薩無垢藏菩薩清淨藏菩薩如來藏菩薩智藏菩薩日藏菩薩三昧藏菩薩蓮華藏菩薩解脫月菩薩普月菩薩大勢至菩薩普見菩薩蓮華眼菩薩廣嚴眼菩薩普威儀菩薩普端嚴菩薩普行意菩薩智慧意菩薩法意菩薩金剛意菩薩師子遊戲菩薩大雲自在王菩薩師子威猛音菩薩廣大深妙聲菩薩無染著菩薩離諸垢菩薩月光焰菩薩日光焰菩薩智光焰菩薩智吉祥菩薩月吉祥菩薩蓮華吉祥菩薩賢吉祥菩薩寶吉祥菩薩妙吉祥童子菩薩觀自在菩薩彌勒菩薩等而為上首皆於賢劫當得菩提與如是等菩薩摩訶薩八萬四千人復有無量四大王眾天四大天王而為上首復有無量忉利天子釋提桓因而為上首復有無量須夜摩天子夜摩天王而為上首復有無量兜率天子兜率天王而為上首復有無量化樂天子妙化樂天王而為上首復有無量他化自在天子他化自在天王而為上首復有日光天子滿月天子商主天子各與無量天子眷屬俱復有大梵天王與無量梵眾俱復有淨居諸天摩醯首羅天王各與無量眷屬俱如是無量天龍夜叉乾闥婆阿脩羅迦樓羅緊那羅摩睺羅伽各與無量百千眷屬俱復有無量比丘比丘尼優婆塞優婆夷各與眷屬俱如是無邊一切眾會各至佛所頂禮佛足退坐一而恭敬圍繞爾時如來處於眾會坐金剛座威德巍巍超過一切如須彌山出于大海光相炳曜映奪一切譬如朗日高昇虛空見者清涼如秋滿月身心寂靜如大梵王眾所敬畏如天帝釋具七聖寶如轉輪王決定宣說法空無我如師子吼光明照徹一切世界如夜暗中而然大火放種種光普照十方一切世界如天摩尼及眾寶聚無所分別降伏魔怨摧諸異見如大象王於順於違心無垢濁如清淨池處眾無畏猶如師子智慧深廣無量無邊無能至底能生一切功德寶聚猶如大海普雨法雨潤洽一切生長成熟猶如大龍具如是等無量功德爾時一切眾會一心合掌瞻仰如來生難遭想如來大悲慈眼普觀身光普照當爾之時菩提樹王於其四面各七由旬地上虛空天龍八部一切眾會周匝遍滿無有微塵毛端量處而無聖眾如來所處金剛之座高一由旬縱廣正等各半由旬以無量種百千萬億微妙天衣而敷其上懸眾寶蓋垂諸網鐸眾寶繒綵以為幢幡羅列建立周匝垂掛於座四周皆以金剛而為其地平坦如掌清淨潤澤香潔柔軟蹈則沒足舉則還復眾生見者欣樂無厭爾時諸天為供養佛雨天妙花所謂瞻博迦花阿提目多伽花婆利師迦花曼陀羅花摩訶曼陀羅花曼殊沙花摩訶曼殊沙花以如是等種種天花而散佛上及諸大眾遍覆其地微風吹動出殊妙香飄滌諸穢忽於其地涌出無數百寶蓮華大如車輪真金為葉各百千萬以吠瑠璃而為其莖帝青摩尼以為其臺阿濕摩竭磨寶以為其鬚發眾妙香出過諸天其花柔軟光淨細滑眾生見者情無厭足若有觸者能除熱惱身心清涼如是皆為供養如來故現斯瑞當爾之時去金剛座於其四隅不近不遠各有寶樹從地涌出其樹各以七寶所成樹身高聳二由旬半枝葉周布覆一由旬爾時文殊師利法王子菩薩摩訶薩於眾會中瞻仰如來處金剛座威德特尊光明炳著蔽於大眾逾百千日映餘光輝一切眾會觀無厭足發清淨心即從座起䠒跪合掌以妙伽他而讚佛言如來威容不可量超出人天及眾聖譬如滿月澄空界一切星宿奪光暉佛處慈悲大海中放百千光而照耀譬如須彌出巨海諸天依住放光明當住解脫禪定中自在光明照一切譬如三千大梵主寂靜光超諸梵天功德智慧以嚴心寶相嚴身光普照如帝釋光及智慧超過一切忉利天大慈悲意自莊嚴安立眾生於聖道如四天王能護世慰喻教化諸眾生佛日恒放法光明普照眾生滅邪見譬如千日光明照映奪摩尼火等光佛面圓滿相端嚴見者歡悅心清淨譬如中宵圓淨月眾生樂見得清涼大仙恒放智光明滅除一切無明暗如夜高山大火聚無遠不照發光耀佛說無我諸法空一切外道皆驚怖如山窟中師子吼百獸聞者喪精光佛身如鎔紫金山光明映蔽於大眾亦如摩尼寶光曜超奪一切寶光明福德智慧方便門精勤一切皆善巧遍觀世界無倫匹況復能過於世尊我見大雄哀世間智慧大海光明照五體投於佛足下踊躍歡喜難自持我讚如來世間燈能生功德最勝智以此福聚利含識一切速證大菩提爾時文殊師利童子菩薩摩訶薩說此伽他稱讚佛已合掌恭敬瞻仰如來目不暫捨一心思惟如來所住微妙法性甚深難入非可見相難見難解非是凡愚外道境界微妙寂靜不可思議能生諸佛無等等智不可思議流出法界差別教法不可思議唯有如來究盡明了住無所住虛空境界現證諸法本性清淨真實之際得於諸佛無礙解脫常住不變安樂寂靜其身充滿一切剎土普現一切眾生之前入於三際平等源底非是心識稱量境界於無量劫思惟宣說不可窮盡文殊師利如是審諦微細觀察深法性已默然而住爾時世尊常住三世平等法性而入三昧名普隨順眾生心行以三昧力於時會中所應調伏一切大眾各各見佛種種不同所謂或有眾生見於如來相好之身或有眾生見聲聞身或有眾生見菩薩身或有眾生見梵天身或有眾生見大自在天身或有眾生見那羅延天身如是乃至天龍八部人非人等種種差別其無信者都無所見猶如生盲不見日月其得見者隨其種類而見其身種種威儀隨其類音聞種種聲隨其所樂聞種種法隨其力能生種種解雖隨眾生如是知見而如來身一味無二所謂一解脫味猶如虛空離於一切麁細分別及無分別亦如大地能為一切世出世間天龍八部依持而住生長成熟而無厭倦又如火大能燒眾生諸煩惱薪無有厭倦亦如風大能飄一切煩惱塵垢亦無厭倦又如水大悉能滋長一切眾生所有善根除煩惱熱得清涼樂亦無厭倦爾時世尊忽於頂上肉髻之中膚骨毛孔放大光明其光鮮白復以無量百千光明而為眷屬普照世間下至阿鼻地獄上至阿迦尼吒天一切所有皆同白色其中眾生皆見一切山林河海情非情物皆同鮮白猶如乳色亦如雪山又從口中放大光明如帝青色亦以無量百千光明而為眷屬照於東方從金剛座東盡恒河沙世界其中所有山河石壁草木叢林情非情境皆帝青色彼中眾生皆見一切如帝青色復於右肩放大光明如鎔金色亦以無量百千光明而為眷屬照於南方從金剛座南盡於南方恒沙世界其中所有皆鎔金色彼諸眾生亦見一切皆鎔金色復於背上放大光明紅頗梨色亦以無量百千光明而為眷屬照於西方從金剛座西盡於西方恒沙世界其中所有皆紅頗梨色彼中眾生亦見一切皆頗梨色復於左肩放五色光所謂青黃赤白及於綠色亦以無量百千光明而為眷屬照於此方從金剛座北盡於北方恒沙世界其中所有悉皆五色彼中眾生亦見一切皆具五色如是所照一切世界一一下至阿鼻地獄上至阿迦尼吒天照諸世界作佛事已收光歸本其白色光還從上下來至佛所右遶如來經三匝已從佛頂入帝青色光還從東方來至佛所右遶三匝從佛口入鎔金色光還從南方來至佛所右遶三匝入佛右肩紅頗梨色光還從西方來至佛所右遶三匝入如來背五色光明還從北方來至佛所右遶三匝入佛左肩雖此光明展照還收而如來身體無增減譬如月光遍照虛空無有增減亦如油水及以融酥投沙聚中亦無增減又如雪山騰出浮雲遍滿虛空須臾卷攝還歸雪山纖毫無跡爾其雪山體無增減爾時世尊復入三昧而此三昧無有名字無言無說不可思議即一切智智諸佛境界入三昧已時此大地六種震動所謂東涌西沒西涌東沒南涌北沒北涌南沒中涌邊沒邊涌中沒爾時會中有一菩薩摩訶薩名一切法自在王承佛神力即從座起整身威儀偏袒右肩頂禮佛足䠒跪合掌而白佛言世尊何因何緣放大光明地六震動爾時佛告一切法自在王菩薩言善哉善哉善男子汝今善能啟發斯問吾當為汝分別解說善男子有四因緣放斯光明大地震動何等為四一者三世諸佛皆因入此勝三昧故得阿耨多羅三藐三菩提我亦如是三無數劫具修諸度六年苦行不證菩提由入此定便得無上正等菩提以是因緣故現斯瑞二者由此三昧既無言說體性寂滅不可宣示欲以方便善巧力故為眾生說故現斯瑞三者我昔於此菩提樹下得是三昧成等正覺為報恩故今於是處說此三昧三世諸佛亦復如是皆於此處說此三昧故現斯瑞四者欲為十方恒沙世界無數諸來菩薩摩訶薩及摩伽陀國主阿闍世王比丘比丘尼優婆塞優婆夷天龍夜叉此諸眾會及與法界一切眾生說此三昧以是因緣故現斯瑞爾時大眾聞此說已踊躍歡喜身心清涼悲感欣慕不能自持譬如有人毒箭中心更無所思唯思良醫拔除毒箭令我安樂諸菩薩眾亦復如是不思議法唯希如來說此三昧拔諸有情生死大夜無明黑暗無所知見破諸煩惱開正法眼得智光明時此眾會雖生此念佛威德故不敢諮問爾時一切法自在王菩薩摩訶薩承佛神力五體投地頂禮佛足䠒跪合掌而白佛言世尊彼不可思議一切智智諸佛境界三昧為以何法而為其因復以何法而為根本云何修習云何究竟爾時世尊告一切法自在王菩薩摩訶薩言善哉善哉善男子汝今善能諮問斯義於未來世多所利益多所安樂一切眾生諦聽諦聽善思念之當為汝說善男子此深三昧以菩提心而為其因以大慈悲而為根本方便修習無上菩提以為究竟善男子此中何者名為菩提善男子欲知菩提當了自心若了自心即了菩提何以故心與菩提真實之相畢竟推求俱不可得同於虛空故菩提相即虛空相是故菩提無所證相無能證相亦無能所契合之相何以故菩提畢竟無諸相故善男子以一切法即虛空相是故菩提畢竟無相爾時一切法自在王菩薩復白佛言世尊若此菩提相同虛空一切智體當何所求云何證得菩提現前一切智智當於何生佛告一切法自在王菩薩言善男子一切智體當於心求一切智智及與菩提從心而生何以故心之實性本清淨故善男子此心之性不在內不在外不在中間善男子一切如來說此心相非青非黃非赤非白非紅非紫亦非金色非長非短非圓非方非明非暗非男非女非非男女亦復非是亦男亦女善男子此心非欲界性非色界性非無色界性非天非龍非夜叉非乾闥婆非阿脩羅非迦樓羅非緊那羅非摩睺羅伽人非人等一切同類善男子此心不住於眼亦復不住耳鼻舌身意於三世中亦不可見何以故此心同於虛空相故以是義故遠離一切麁細分別何以故此虛空性即心性故如其心性即菩提性如菩提性即陀羅尼性善男子是故此心虛空菩提陀羅尼性無二無二分無別無斷如是一切皆以大慈大悲而為根本方便波羅蜜之所攝受善男子是故當知我今於此諸菩薩等大眾之中說如是法為淨廣大菩提心故為令一切了自心故是故一切法自在王若有善男子善女人欲知菩提真實性者當了自心如其心性即菩提性云何而能了知心性謂此心性於一切相若形若顯若復色蘊受想行識若復色塵聲香味觸若有執受若無執受若十二入若十八界如是等法觀察推求竟不可得善男子若諸菩薩如是了知即得成就第一清淨法光明門住此門已任運得此不可思議一切智智諸佛境界甚深三昧菩薩獲得此三昧已與一切佛平等平等及得一切眾生語言陀羅尼三昧復得隨順諸眾生心陀羅尼門常能無間利益眾生於無為界具足圓滿遠離斷常六十二等一切邪見正見圓明善男子若諸菩薩住是三昧一切佛法不作功用任運成就善男子我今略說若有能住此三昧者無量無邊無數功德皆悉圓滿爾時一切法自在王菩薩復白佛言世尊如佛所說如虛空性即是心性如於心性即菩提性如菩提性即陀羅尼性其虛空性心性菩提性陀羅尼性無二無別者如是之義甚深甚深難可通達難得趣入不可思議超過心地非是凡愚劣解所知於此會中有二種人一者滿足菩薩位人則得利益二者未得成就菩薩功德謂摩伽陀國主阿闍世王及比丘比丘尼優婆塞優婆夷等無量眾生則無利益此諸凡愚猶如生盲不見燈光又如聾人不聞細語如砂鹵地不生蓮華世尊如有國王大臣長者於飢儉世食眾甘美天諸珍膳昇高樓閣告於無量飢餓眾生作如是言我食如是種種上味雖作是言於諸飢人都無所益今佛所說於此眾會未成就者亦復如是都無利益爾時佛告一切法自在王菩薩言善哉善哉善男子善能諮問如是深法多所利樂一切眾生諦聽諦聽善思念之吾當為汝及此眾會以諸方便示教汝等令汝得解不可思議一切智智諸佛境界甚深三昧善男子若諸佛子欲得成就阿耨多羅三藐三菩提者若欲善能知自心者若有欲以大慈悲手於生死泥拔眾生者應先發起大慈悲心普為眾生歸依三寶受菩薩戒發菩提心至誠懺悔作如是言唯願十方一切諸佛及與住地得金剛智諸大菩薩當證知我當憶念我我某甲等發菩提心未住妙道今將身命歸依十方一切三寶唯願諸佛諸大菩薩起慈悲心哀愍攝受我某甲等自從無始流轉已來處在三界生死輪中沈溺惡趣入苦籠檻顛墜諸惡無明羅剎有大力勢諸煩惱怨長夜逼迫無主無救無歸無依無有所趣無有教導住於邪見險惡道中趣向生死背捨涅槃入三惡道不能自出墮於險惡廣大深坑追逐惡友隨順惡教遠離一切諸善知識都不覺知何者為損何者為益何者是善何者是惡為不善法繫著不捨棄背一切三乘聖人長夜常為生老病死憂悲苦惱種種惑業之所羅網憂迫恐怖恒失本心自性寂靜遠離種種三摩地門陀羅尼門諸地諸忍般若波羅蜜多甚深住處亦復遠離慈悲喜捨諸菩薩戒四無礙智六通十力四無所畏無忘失法無住涅槃一切隨眠我身具足一切功德我身空無七菩提分八聖道分如是等法百千萬種悉皆遠離無數苦惱障礙留難恒所惱害唯願諸佛諸大菩薩起大慈悲哀愍護念與我為主為救為歸為依為趣願令我等速得圓滿大菩提道及於無量菩提眷屬如來十力四無所畏四無礙解十八不共四攝三昧解脫總持六通諸度福德智慧如是一切諸功德海願令我等皆得滿足又復十方一切諸佛諸大菩薩當證知我當哀愍我受我供養願令供具積集圓滿及與我身充遍十方一切世界及攝十方無有主宰廣大莊嚴無量供具現前供養諸佛菩薩所謂種種妙寶諸天宮殿各以妙寶而為莊嚴眾寶欄楯分布行列寶樹寶山以為映帶寶座寶蓋寶幢寶幡寶器寶珠寶鈴寶網寶光寶焰及寶功德一一無量無數寶洲摩尼寶聚充滿其中諸寶燈樹種種妙寶間錯莊嚴金焰發輝寶網羅覆復有無數妙寶蓮華閻浮檀金以為其臺真金為葉菡萏敷榮興天寶雲雨天寶雨降天寶樹散天寶花發眾寶光開眾寶藏復有無數閻浮檀金諸天宮殿眾寶莊嚴妙寶廊宇金剛為牆眾寶攔楯周匝圍遶種種天仙眾妙園苑花林香草芬敷布濩無數龍宮阿脩羅宮各有種種林木殿堂香花寶器以如是等無量無邊曾未受用眾寶供具悉將迴向供養十方諸佛菩薩復攝十方一切世界種種妙藥及天甘露天諸珍饍色香美味皆悉具足又攝十方一切世界諸妙香樹龍腦香樹栴檀香樹隨時香樹大葉香樹其樹四時花敷相續香氣美妙若有嗅者沈寂虛凝如是無量種種香樹芬芳郁烈能奪人心復有種種無有主宰如意等樹隨心所願皆得滿足大海之中種種摩尼及如意寶復有種種寶迷盧山摩訶迷盧山羯邏斯山健馱末陀山摩羅耶山尾儞耶山民陀羅山摩訶民陀羅山目真隣陀山摩訶目真隣陀山金剛山等如是山頂種種寶莊嚴種種寶樓閣種種寶巖窟種種寶帳蓋種種寶堂宇種種寶階陛種種寶窓牖種種寶塗飾種種寶梁柱種種寶庫藏吠瑠璃等種種寶牆復有奇妙種種色類無有主宰諸天宮殿復有種種俱蘇摩等天諸妙花見者無厭清涼悅樂復有種種諸妙音聲能令聞者身心安樂無諸熱惱而得清涼斷伏貪瞋散滅癡毒摧壞惡業令無有餘所謂天帝釋聲梵天王聲種種天聲諸大仙女歌詠之聲天諸樂器不因拊擊出微妙聲簫笛箜篌琵琶琴瑟螺貝等聲忉利天鼓聲牟陀羅鼓聲復有種種諸天鳥聲及於山林泉流鳥聲所謂白鶴孔雀鳧雁鴛鴦拘枳羅鳥命命之鳥迦陵頻伽種種好鳥鳴囀之聲及鹿王等諸妙音聲復有種種雲聲地聲水聲火聲風聲大海波濤聲如是等聲若人聞者悉能解了愛樂無厭耳根安靜其聲深遠諦實清徹能生善根文字名句悉皆具足與義相應契深法理善合時宜所謂三乘平等聲演說三明聲莊嚴檀那波羅蜜聲清淨尸羅波羅蜜聲能生羼提波羅蜜聲勤修精進波羅蜜聲成就禪那波羅蜜聲廣大般若波羅蜜聲與心和合大慈聲與覺和合大悲聲光影和合大喜聲同於虛空大捨聲出生三乘聲不斷三寶聲分別三聚聲清淨三空聲觀察四諦聲觀察智慧聲智者不毀聲聖者稱讚聲量等虛空聲出如是等清淨音聲迴向供養諸佛菩薩復有種種花樹發妙花香種種鬘樹垂諸鬘帶種種幢樹高顯建立種種幡樹接影連輝持如是等一切妙物以無我心迴向供養一切諸佛諸大菩薩復以一切佛眼所見十方無邊一切世界大供養雲以為供養所謂種種花雲種種香雲鬘雲帳雲塗香雲末香雲寶蓋雲寶座雲寶幢雲寶幡雲妙寶衣服雲眾寶資具雲天諸上味雲摩尼寶聚雲如是種種無量色類諸寶供雲迴向供養一切諸佛諸菩薩等復當願以小千世界為一燈盞滿中香油百須彌量以為其炷然以寶焰發大光明供養一切諸佛菩薩如是供養無有窮盡復當勸請一切如來往菩提樹降伏眾魔成等正覺轉妙法輪久住大劫莫般涅槃復應以此種種善根迴向眾生願諸眾生速證阿耨多羅三藐三菩提如是迴向時不見能迴向心不取所向之境不著所迴善根三輪清淨復次一切如來一切菩薩一切眾生如是等類所有功德我皆隨喜復作是願以此善根願令我等一切諸障極重惡業皆得消滅爾時世尊即說迴向陀羅尼曰唵娑麼囉娑麼囉微麼曩娑囉摩訶斫迦囉嚩吽佛言如上所說種種供具以此迴向陀羅尼力於諸佛前悉得成就真實供養一切諸佛皆悉攝受若善男子及善女人有能於此大迴向輪陀羅尼門若時非時若晝若夜默念一遍觀察運想以前供具恭敬供養諸佛菩薩由此力故五無間等極重罪業皆得消滅何況輕罪而不除滅一切煩惱皆得輕微如前所說十力無畏諸功德等皆悉具足若人暫於此陀羅尼思惟一遍便得百轉生帝釋宮復得百轉生梵王宮於夜夢中見佛菩薩為說妙法無諸惡夢於諸總持皆得成就執金剛菩薩護念攝受隨願往生諸佛淨土爾時世尊如象王迴普觀大眾復告一切法自在王菩薩摩訶薩言善男子此會之中有二種人一者成就二未成就我今重為未成就者以善方便隨順世諦譬喻言詞說一乘法如世有法名迦樓羅欲修此法應先圖畫迦樓羅像審諦觀察觀行純熟然去畫像手結印契想其自身成迦樓羅作五大觀一者觀地作白色觀二者觀水作綠色觀三者觀火作黃赤色觀四者觀風作黑色觀五者觀空作青色觀此觀成已一切諸毒皆成非毒謂若有情毒若非情毒或令迴互或取或捨縱任自在善男子菩薩摩訶薩亦復如是若欲入觀先當默念此前迴向陀羅尼門然後當入毘盧遮那如來三昧謂觀此身體成金剛堅不可壞當以身作金剛結跏謂以右脚壓左髀上端身正坐舌根微動脣齒相合作金剛語金剛語者謂無言聲但心默念以堅牢智諦觀自心以為月輪當於鼻端不令馳散清淨圓滿色如凝雪牛乳水精而此月輪為菩提心此菩提心本無色相為未成就諸眾生故說如月輪應以右手作金剛拳當心握於左手頭指此名能與無上菩提最尊勝印即是本師毘盧遮那如來之印爾時世尊即說陀羅尼曰唵吽惹護娑云何觀察此陀羅尼當以唵字安前所觀月輪之中置於頂上觀此唵字色如珂雪此想成已即見自身坐月輪中便得成就毘盧遮那以如是等無量無邊微塵數智成就此身是即名為具一切智亦得名為具金剛智是修觀者瑜伽之智亦是般若波羅蜜多亦即名為諸菩薩果此果能得三種真實何等為三一者得前真實不可思議一切智智諸佛境界三昧二者得前真實祕密真言三者得前真實祕密印契前觀成已便想頂上出白光明復以百千萬億光明而為眷屬下至阿鼻地獄上至阿迦尼吒天其中所有一切眾生無始生死無明黑闇盲無智眼以此般若波羅蜜燈開彼佛眼如深山谷幽闇之處日月光明所不能照若然一燈久遠闇瞑一切皆除何以故法如是故毘盧遮那如來三昧放白色光亦復如是復次善男子行者從此三昧起已次復入於不動三昧面向西方亦作如前金剛結跏端身正坐應以左手所被衣服兩角交過繞其手腕以拳執之上出兩角右手按地此即名為能摧伏印一切眾魔及諸外道諸惑業等皆不能動即是阿閦如來之印次亦默誦如上所說毘盧遮那如來真言應以吽字處月輪中置於頂上觀此吽字以為青色觀想成已次觀遍身皆作青色此身即成阿閦如來此觀成已即從頂上放青色光亦以無數百千億光而為眷屬一一光中皆有無量青色金剛菩薩而現各作此印光照東方恒河沙數世界之中其中眾生遇斯光者所有欺奪殺害惡心皆悉捨離寂靜不動善男子行者從此三昧起已復於南方面向北坐亦作如上金剛結跏端身正坐左手如前執衣兩角右手仰掌名滿願印此即寶生如來之印次亦誦前毘盧遮那如來真言作惹字觀當以此字處月輪中置於頂上如融金色觀想成已漸觀遍身皆融金色此身即成寶生如來此觀成已即從頂上放金色光亦以無數百千億光而為眷屬一一光中皆有無量金色金剛菩薩而現各為此印一一菩薩各各手中雨如意寶光照南方恒沙世界其中眾生遇斯光者所有願求皆得滿足復於西方面向東坐亦作如上金剛結跏端身正坐左手仰掌當於臍上右手仰掌重左手上以大母指令頭相拄此印名為第一最勝三昧之印能滅狂亂一切妄念令心一境即阿彌陀如來之印亦誦如上毘盧遮那如來真言作護字觀當以此字處月輪中置於頂上如紅蓮華色觀想成已漸觀遍身皆紅蓮華色此身即成阿彌陀如來此觀成已即從頂上放紅蓮華色光亦以無數百千億光而為眷屬一一光中皆有無量紅蓮華色菩薩而現各為此印入深三昧光照西方恒沙世界彼中眾生遇斯光者皆入三昧復於北方面向南坐亦作如上金剛結跏端身正坐左手如前執衣兩角右手展掌竪其五指當肩向外名施無畏此印能施一切眾生安樂無畏一切惡人不能惱害即不空成就如來之印次亦誦上毘盧遮那如來真言作娑字觀當以此字處月輪中置於頂上具於五色觀想成已漸觀遍身皆作五色成於不空成就如來此觀成已即從頂上放五色光亦以無數百千億光而為眷屬一一光中皆有無量五色光明菩薩而現各作此印皆施無畏光照北方恒沙世界其中眾生遇斯光者悉得無畏佛復告一切法自在王菩薩言如上所說自證之法唯自證知非言能說離諸見相為未成就諸眾生故於無相中以相顯示於無言說假以言宣譬如空中乾闥婆城非實現實爾時佛復告一切法自在王菩薩及諸大眾言諸佛子十方一切諸世界中無量無數百千萬億異類眾生或有眾生諸根不具或復具足五無間業屠兒魁膾栴陀羅等於一切皆不可思議三昧之中修習趣入悉皆有分除五種人何等為五一者不信二者斷見三者常見四者邪見五者懷疑此五眾生不能趣入何以故此深三昧以大慈悲而為根本如是五人無慈悲故善男子若復有人能暫修習此三昧者身心輕安即能生於五種三昧何等為五一者剎那三昧二者微塵三昧三者漸現三昧四者起伏三昧五者安住三昧云何名為剎那三昧謂觀月輪剎那剎那暫持相應尋復還失是故名為剎那三昧云何名為微塵三昧謂於三昧少分相應譬如有人不識蜜味得微塵許在其舌根愛樂安樂都忘飢渴疾病之念但更專心希求多得此三昧心亦復如是少分相應悉忘一切煩惱飢渴心得安樂轉更求之云何名為漸現三昧謂由少得愛樂安樂漸漸增勝身毛皆竪悲泣流淚如黑物中見一白縷此亦如是由觀月輪得少分住於無明闇煩惱之中見少定心微分顯現云何名為起伏三昧謂觀行未純或起或滅如秤低昂觀成惑滅觀失惑生云何名為安住三昧由前四定心得安住悉能守護一切善法增長新善身心安樂如盛夏中遠涉砂磧熱渴日久忽得雪山清冷美水所有熱渴憂苦皆除此亦如是得此三昧業惑苦惱一切皆遣是為無上菩提芽生善男子如上所說諸根不具五無間業諸惡眾生尚於此中修入有分何況一切比丘比丘尼優婆塞優婆夷而不趣入善男子今此大眾無數眾生聞此法已皆於阿耨多羅三藐三菩提得不退轉神通十力四無所畏念念增進無數三昧皆悉現前所謂厭離一切法三昧超過一切法三昧一切法平等三昧離諸見稠林三昧遠離無明闇三昧一切法離相三昧解脫一切著三昧離一切懈怠三昧甚深法發光三昧如須彌山三昧永無失壞三昧摧壞魔軍三昧不著三界三昧出生光明三昧常見如來三昧以如是等而為上首無數三昧皆現在前復有無量種種眾生得於無數陀羅尼門所謂觀諸法性陀羅尼門發菩提心陀羅尼門生菩提芽陀羅尼門了金剛性陀羅尼門得佛平等陀羅尼門一切法本性清淨陀羅尼門一切法本性攝受陀羅尼門一切法本性不可得陀羅尼門一切法出生智慧陀羅尼門一切法皆悉成就陀羅尼門一切法轉變自在陀羅尼門一切法大光普照陀羅尼門一切法遠離癡闇陀羅尼門一切法心智清淨陀羅尼門一切法皆不可得陀羅尼門普散一切眾寶妙花陀羅尼門本性顯現出生諸法陀羅尼門遠離一切諸幻化法陀羅尼門如鏡圓明出生影像陀羅尼門出生一切眾生音聲陀羅尼門令諸眾生最極歡喜陀羅尼門巧順一切眾生音聲陀羅尼門出生種種音聲字句陀羅尼門無有障礙陀羅尼門本性巧便陀羅尼門解脫煩惱陀羅尼門離一切塵陀羅尼門分別字義陀羅尼門解了諸法陀羅尼門一切法無礙際陀羅尼門猶如虛空陀羅尼門猶如金剛陀羅尼門近色光王陀羅尼門得最尊勝陀羅尼門不退轉眼陀羅尼門法界出生陀羅尼門常施安慰陀羅尼門如師子吼陀羅尼門超眾生福德陀羅尼門離諸憂惱陀羅尼門離諸過惡陀羅尼門妙花莊嚴陀羅尼門破諸疑網陀羅尼門諸法順如陀羅尼門出現諸法陀羅尼門大聲清淨自在王陀羅尼門無盡寶篋陀羅尼門無邊漩澓陀羅尼門海印陀羅尼門蓮華莊嚴陀羅尼門能入無著陀羅尼門漸漸深入四無礙智陀羅尼門一切諸佛護持莊嚴陀羅尼門如是等法而為上首無量無數陀羅尼門皆悉現前爾時一切法自在王菩薩摩訶薩白佛言世尊如是無數陀羅尼門何等陀羅尼門能令菩薩總持諸佛所說妙法而不失壞何等陀羅尼門能令菩薩說此法時辯才無盡何等陀羅尼門能令菩薩說此法時一切眾生愛樂歡喜佛告一切法自在王菩薩言善男子有八陀羅尼門若受持者能令菩薩總持佛法辯才無盡眾生樂聞何等為八所謂大聲清淨自在王陀羅尼門無盡寶篋陀羅尼門無邊漩澓陀羅尼門海印陀羅尼門蓮華莊嚴陀羅尼門能入無著陀羅尼門漸漸深入四無礙智陀羅尼門一切諸佛護持莊嚴陀羅尼門菩薩若能於此八種陀羅尼門受持修習即能總持一切如來所說妙法辯才無盡亦令眾生愛樂歡喜爾時一切法自在王菩薩白佛言世尊唯願如來哀愍我等廣分別說如此八種陀羅尼門菩薩得聞則能於此勤求趣入爾時世尊告一切法自在王菩薩言善哉善哉善男子諦聽諦聽善思念之今當為汝廣分別說令諸菩薩得入此門善男子云何名為大聲清淨陀羅尼門若有菩薩修習於此陀羅尼門應以無著清淨妙念安住真實心絕動搖威儀凝靜以決定心說微妙法令一佛剎所有眾生隨其類音普聞其聲悉解其義如是或二佛剎或三佛剎或十佛剎或百佛剎或千佛剎二千百千乃至十方無量無邊俱胝那由侘百千佛剎其中眾生亦各隨類普聞其聲悉解其義善男子若此菩薩於眾會中處師子座其座量高一俱盧舍以師子王威力所持眾寶嚴飾如是或復半由旬量一由旬量千由旬量或復量等須彌山王或復其量高至梵天隨諸眾生心之所樂令其各見身座大小而為說法正說法時十方諸佛悉現其前為此菩薩演說妙法菩薩聞已即能以此陀羅尼力一時聽聞總持不忘深入義理現證相應身心怡暢一一法中成一境性一一字句聞無所聞即於如是聽聞法時而常演說無有障礙若諸菩薩深入如是一字聲門一切諸法悉入此門即從此門出生演說一切諸法且初第一說婀字門出生無邊無數法門所謂阿者一切法無來以一切法體無來故又阿字者一切法無去以一切法體無去故又阿字者一切法無行體無行故又阿字者一切法無住體無住故又阿字者一切法無本性體本清淨故又阿字者一切法無根本體初未生故又阿字者一切法無終體無初故又阿字者一切法無盡體無去處故又阿字者一切法無生體無行故又阿字者一切法無出體無作者故又阿字者一切法無求體無相故又阿字者一切法無礙體相涉入故又阿字者一切法無滅體無主宰故又阿字者一切法無行處體無願故又阿字者一切法無生死體離分別無分別故又阿字者一切法無言說體極聲入故又阿字者一切法不可說體無聲故又阿字者一切法無差別體無處所故又阿字者一切法無分別體清淨故又阿字者一切法無心意體不可求故又阿字者一切法無高下體本平等故又阿字者一切法不可解體如虛空故又阿字者一切法不可說體過言道故又阿字者一切法無限量體無處所故又阿字者一切法無生體無生處故又阿字者一切法無本淨體本無相故又阿字者一切法無我體即我性故又阿字者一切法無眾生體本清淨故又阿字者一切法無壽者體無命根故又阿字者一切法無補特伽羅體離所取故又阿字者一切法無本空體性寂靜故又阿字者一切法無相體性實無際故又阿字者一切法無和合體性無生故又阿字者一切法無行體本無為故又阿字者一切法無為體過行無行故又阿字者一切法不共體無能解人故又阿字者一切法無聚會體無積集故又阿字者一切法無出體無出處故又阿字者一切法無本性體本無身故又阿字者一切法無相體相本淨故又阿字者一切法無業體無作者故又阿字者一切法無果體無業道故又阿字者一切法無種植體無種子故又阿字者一切法無境界體不可取故又阿字者一切法無地界體無諸結故又阿字者一切法無縛體本散滅故又阿字者一切法無聚散體本無為故又阿字者一切法無漏體惑不生故又阿字者一切法無自生體初無生故又阿字者一切法無濁體無有對故又阿字者一切法無對體本無作故又阿字者一切法無色體無大種故又阿字者一切法無受體無受者故又阿字者一切法無想體過諸相故又阿字者一切法無行體離有愛故又阿字者一切法無識體無分別故又阿字者一切法無界體空平等故又阿字者一切法無入體過境界門故又阿字者一切法無境界體無去處故又阿字者一切法無欲體離分別故又阿字者一切法無色體無根本故又阿字者一切法無無色體難思見故又阿字者一切法無亂體無可亂故又阿字者一切法不思議體不可得故又阿字者一切法無意體本無二故又阿字者一切法不可執受體過境界道故又阿字者一切法無阿賴邪體無因緣故又阿字者一切法無常體本無因故又阿字者一切法無斷體不礙因故又阿字者一切法無名體無相貌故又阿字者一切法無離體不相入故又阿字者一切法無住體無住處故又阿字者一切法無熱惱體無煩惱故又阿字者一切法無憂惱體無惡業故又阿字者一切法無習氣體本無垢故又阿字者一切法無垢體本清淨故又阿字者一切法無本清淨體無形質故又阿字者一切法無體體無依止故又阿字者一切法無依止體無動作故又阿字者一切法無動體離執著故又阿字者一切法無障礙體同虛空故又阿字者一切法同虛空體無分別故又阿字者一切法無色相體無境界因故又阿字者一切法無顯示體皆相似故又阿字者一切法無相似體無境界故又阿字者一切法無境界體如虛空常平等故又阿字者一切法無闇體無明故又阿字者一切法無明體無對故又阿字者一切法無過體妙善故又阿字者一切法無是體無妄故又阿字者一切法無開解體無動故又阿字者一切法無見體無色故又阿字者一切法無聞體無聲故又阿字者一切法無嗅體無香故又阿字者一切法無嘗體無味故又阿字者一切法無觸體無所觸故又阿字者一切法無知體本無法故又阿字者一切法無念體離心意識故又阿字者一切法不思議體性菩提平等平等無高下故又阿字者一切法寂靜體本不生亦不滅故善男子菩薩如是得此大聲清淨陀羅尼門入第一阿字時演說諸法或經一年或復十年百年千年或百千年或一小劫或一大劫乃至無量無數大劫說此法時不離阿字如說阿字義無有盡說餘諸字亦復如是不可窮盡如是建立開示法眼其義深遠其語巧妙具足清白又善男子菩薩住此陀羅尼故得身清淨威儀寂靜故得語清淨辯才無礙故得意清淨慈悲觀察故得施清淨財法無悋隨喜他施故得戒清淨無破無穿無缺漏故得忍清淨無怨無對無障礙故得勤清淨於妙事業無退轉故得禪清淨無著無慢亦無味故得慧清淨開智慧眼決癡膜故得業清淨普修一切勝善業故得眼清淨天眼遠見一切色故得耳清淨天耳遠聞諸佛法故得鼻清淨普嗅如來淨戒香故得舌清淨獲得隨心清淨味故得身清淨雖現處胎胎不染故得意清淨善能分別微細法故得色清淨所有色相妙莊嚴故得聲清淨所聞皆是順法聲故得香清淨施戒聞香之所熏故得味清淨獲大丈夫上味相故得觸清淨身手所觸妙柔軟故得法清淨所知皆獲法明門故得念清淨所聞憶持無疑忘故得心清淨超越一切魔境界故得行清淨出過所解甚深法故善男子菩薩得此最勝不共大聲清淨陀羅尼故大聲普遍十方世界光明普照為彼一切世界眾生分別演說一切如來所說妙法令彼一切法眼開明善男子我今略說此大聲清淨陀羅尼門初入次第一門之中少分之德若廣說者復有無數無量無邊不可說義如說於此一阿字門無量無邊不可窮盡餘一一字亦復如是皆以無著智慧之門漸漸修入復次善男子云何名為無盡寶篋陀羅尼門善男子謂一字中說一切法皆無窮盡何等一切法無有窮盡所謂說色無盡故如是說色無常無盡故說色是苦無盡故說色無我無盡故說色寂滅無盡故說色寂靜無盡故說色如聚沫無盡故說色如幻無盡故說色如焰無盡故說色如水中月無盡故說色如夢無盡故說色如響無盡故說色如鏡中像無盡故說色無本性無盡故說色本無無盡故說色無緣會無盡故說色空門無盡故說色無相無盡故說色無願無盡故說色無行無盡故說色生法無盡故說色無生無盡故說色前際無盡故說色中際無盡故說色後際無盡故說色寂滅無盡故說色親近寂靜無盡故說色無心行處無盡故說色無言語道無盡故說色不可思議無盡故說色不可度量無盡故說色無我無盡故說色無眾生無盡故說色無壽者無盡故說色無養育者無盡故說色無補特伽羅無盡故說色無知無盡故說色無造作無盡故說色如草木瓦礫石壁無盡故說色無求得無盡故說色大種所生無盡故說色無聲無盡故說色無表無盡故說色不可說無盡故說色本味清淨無盡故說色從因緣生無盡故說色無斷無盡故說色無聲無盡故說色無造者無盡故說色無受者無盡故說色無業果無盡故說色法界平等無盡故說色住真如無盡故說色住實際無盡故說色無我所無盡故說色無主宰無盡故說色無執受無盡故說色不可思無盡故說色不可稱無盡故說色不可量無盡故說色無有邊無盡故說色即菩提性無盡故說色如空平等無盡故說色即涅槃性無盡故如是廣說界處等法名句文身一切佛法皆悉入於此一字聲智慧之門如以四大同一身篋此亦如是一字聲聞包攝出生無盡智寶甚深法門是故名為無盡寶篋我上略說此一門中少分之義如地一塵若廣說者無量無邊阿僧祇劫不可窮盡復次善男子云何名為無邊旋澓陀羅尼門善男子所言邊者謂斷及常十二因緣謂無明緣行行緣識識緣名色名色緣六入六入緣觸觸緣受受緣愛愛緣取取緣有有緣生生緣老死憂悲苦惱言無邊者即祕密界無斷常等趣入甚深名為旋澓是故名為無邊旋澓陀羅尼門又復邊者說名取捨所言旋者說不取捨故又復邊者說有生滅旋者說無生滅故又復邊者煩惱生死旋者本性清淨故邊者有相無相旋者都無所行故邊者麁細思惟旋者無尋無伺故邊者因及諸見旋者智了因見故邊者謂名及色旋者無有表示故邊者有為無為旋者三輪清淨故邊者說內及外旋者識體無住故邊者謂業及果旋者無業果體故邊者善及不善旋者無有行體故邊者過及無過旋者體無有二故邊者謂業煩惱旋者體性光明故邊者我及無我旋者體性清淨故邊者生死涅槃旋者諸法本性即涅槃故善男子如是略說若廣說者說邊有無量門說旋亦無量門若諸菩薩住此旋澓陀羅尼門隨順無邊一切深法智無窮盡或字或義亦無窮盡漸次趣入無邊旋澓陀羅尼門以能隨順智光明故隨順覺性本清淨故開智慧明決癡膜故隨順解脫覺體性故復次善男子何等名為海印陀羅尼門善男子如大海水印現一切謂四天下所有色相或眾生色相或非眾生色相山澤原阜樹木叢林藥草百穀日月星辰摩尼雲電村營聚落城邑王都及與諸天男女宮殿一切資具香林池沼渠河泉流綺麗嚴飾如是等類上中下品一切色相於大海中平等印現故說大海為第一印最勝妙印希奇殊特無等無過菩薩摩訶薩亦復如是住此海印甚深三昧得與一切眾生身平等印得與眾生語平等印得與眾生心平等印十方世界諸佛語業轉妙法輪菩薩皆從海印所流於口門中平等演說隨有所說皆與諸佛法印無違亦無疑惑能令法界一切眾生皆悉悟解故說此印諸印中上所謂婀字印者以一切法性無生故囉字印者以一切法無染著故跛字印者勝義諦門不可得故者字印者眼及諸行皆清淨故娜字印者名色性相不可得故攞字印者愛支因緣連續不斷皆不現故拏字印者悟入清淨十力門故摩字印者力及菩提分皆清淨故拏字印者離諸怨敵及憂惱故灑字印者六通圓滿無罣礙故嚩字印者不二之道言語斷故多字印者悟一切法真實義故也字印者稱如實理而演說故瑟吒字印者制伏任持不可得故迦字印者遠離世論無作者故娑字印者悟四真諦皆平等故莽字印者悟一切法清淨道故誐字印者入甚深法無行取故娑他字印者顯云勢力不可得故惹字印者超過老死能所生故濕嚩字印者煩惱所行皆遠離故馱字印者法界體性不雜亂故捨字印者入深止觀皆滿足故佉字印者悟如虛空無盡法故乞叉字印者入於盡智無生智故娑多也阿字印者遠離昏沈懈怠障故枳穰字印者一切眾生智慧體故賀字印者摧惡進善體皆離故婆字印者慣習觀察覺悟體故者車字印者遠離貪瞋癡覆性故娑莽字印者念不散動無忘失故訶婆字印者可以呼召請命體故哆娑字印者勇猛驅逐諸惑體故伽字印者散滅重雲無明翳故姹字印者積集諸行窮盡體故波羅字印者隨順最勝寂照體故頗字印者周遍圓滿果報體故娑迦字印者悟解一切蘊聚體故也娑字印者能除老死一切病故室者字印者現前覺悟未曾有故吒字印者斷生死道得涅槃故瑟姹字印者悟解無邊無盡體故善男子菩薩以如是等種種法相分別演說諸字印門善男子是名深入海印三昧陀羅尼門復次善男子云何名為蓮華莊嚴陀羅尼門善男子菩薩住此陀羅尼門隨彼無量大會之中說妙法時即有廣大妙蓮花座涌現其前種種色相殊妙莊嚴其有見者情無厭足此座纔現身便安處即於空中雨眾寶花種種花中出種種聲種種聲中說種種法所謂或甚深無量法或說善巧名句法或說種種諸譬喻門如是或說脩多羅祇夜和伽羅那伽他搵陀那尼陀那本事本生方廣希法優波提舍說如是等十二分教及種種門皆為斷除一切眾生諸煩惱故而菩薩心安住大捨寂然正受即能等引如是音聲說法不斷滅眾生苦作諸佛事又於菩薩遍身毛孔出種種光一一光中出生種種妙寶蓮華一一花上有一菩薩遍往十方無量無邊諸世界中而作佛事是為初入蓮華莊嚴陀羅尼門若廣說者不可窮盡復次善男子云何名為能入無著陀羅尼門善男子菩薩住此陀羅尼門於一法門心無所著如是若二若三若十若百若千若百千若俱胝若那由他乃至阿僧祇無量無邊無等不可數不可稱不可思不可量不可說法門皆心平等而無所著或恒河沙法門亦皆平等心無所著如是閻浮提微塵數法門四天下微塵數法門三千大千世界微塵數法門亦無所著若一佛剎若十佛剎若百若千若恒河沙佛剎微塵數法門乃至一切佛剎微塵數法門亦皆平等心無所著若說一門攝如上說一切佛剎塵數法門皆入一門一時演說如於一門若二若三乃至無量無邊法門亦皆如是一一門中攝一切門一時演說如是說時心無所著亦無所住利益安樂一切眾生其義深遠稱如實理次第無亂文義具足善男子是名能入無著陀羅尼門復次善男子云何名為漸漸深入四無礙智陀羅尼門善男子若諸菩薩安住於此陀羅尼門得微細差別法門無盡智得微細甚深義門無盡智得微細詞門無盡智得微細無邊辯門無盡智得是智故東方所有一切眾生同一道場各隨類音善巧方便而問其法南方所有一切眾生同一道場各隨類音善巧便而問其義西方所有一切眾生同一道場各隨類音善巧方便而問其詞北方所有一切眾生同一道場各隨類音善巧方便而問其辯如是四方一切眾生一時發問種種法門菩薩一念悉能領受心無錯亂明記無失於一語業出種種音一一音聲說一切法隨諸眾生種類不同所樂各異皆得領解踊躍歡喜心願滿足善男子是為菩薩漸漸深入四無礙智陀羅尼門復次善男子云何名為諸佛護持莊嚴陀羅尼門善男子菩薩得此陀羅尼故於大會中處大法座於其肉髻最處中心頂骨交際忽現如來身鎔金色相好莊嚴而以右手摩菩薩頂即時菩薩便得色身相好莊嚴具足圓滿與佛平等又得如來語業莊嚴具足圓滿又得如來意業莊嚴具足圓滿得如是等種種佛法具足圓滿既得是已隨此大會一切眾生心界不同欲樂差別所疑有異說種種法或一日夜或二或三半月一月一年百年或百千年隨其心樂久近多少常說妙法無有窮盡如是說時不飲不食不羸不瘦身心無倦以是如來威德護持難思力故菩薩又得四種大智云何為四所謂微細了知眾生心行各差別智微細分別一切諸法無窮盡智善能分別三乘修行諸次第智具足圓滿隨順堪任演說法智善男子是名略說諸佛護持莊嚴陀羅尼門若廣說者無量無邊等虛空界無有窮盡與如來等皆為利益諸眾生故善男子是為八種陀羅尼門若有菩薩安住此八陀羅尼門則能總持一切如來及諸菩薩所說妙法令諸菩薩辯才無盡一切眾生若有聞者愛樂歡喜情無厭足爾時一切法自在王菩薩聞此法已心懷踊躍以偈讚曰善逝說八總持法決定令得微妙乘演百千億脩多羅於義及文無所著大聲清淨無邊際百千無量剎皆聞能成眾生寂靜心是名大聲清淨義一字演說一切法多劫無有窮盡時一一字門亦復然此住寶篋真言地遠離諸邊得清淨平等無著同如來剎那正念煩惱除是名法義漩澓處四天下中諸色相大海印現並無遺說此無思無盡門是名海印真言德具大人相處大眾坐蓮華座雨天花花演俱胝妙法門蓮華莊嚴總持用入一句法無所著億剎微塵句亦然句句演暢難思門無著總持皆自在具足法義及詞辯四方眾生齊啟疑自他疑網皆斷除此是四辯總持力菩薩昇於大法座頂上現佛如金山即舒右手相端嚴殷重摩於菩薩頂獲微妙辯同於佛此名護念佛莊嚴得入最勝總持門便獲難思無盡德如蓮不染於三界五塵不動等須彌得此最勝陀羅尼無等智超三界轉能師子吼無所畏摧諸外道碎邪山得此最勝陀羅尼遠離受生諸業果如地生長諸善法如水滌垢淨無餘如火焚燒不擇薪如風飄鼓無所住如醫善知於法藥除眾生病得安寧得此最勝陀羅尼智演諸法無傾動如月圓明淨無點流光普照等無私得此最勝陀羅尼眾會見者無厭足如日光輪平等照破生死闇覺群迷得此最勝陀羅尼能除有情諸渴愛如轉輪王教十善如毘沙門富法財得此最勝陀羅尼慈念眾生降法雨如龍興雲現威德震雷曜電並無思得此最勝陀羅尼寂靜無心無執著莊嚴微妙如帝釋大智隨機演法門得此最勝陀羅尼猶如牛王處大眾如大梵王住慈定遍觀世界盡超過得此最勝陀羅尼常得五通無退轉遍遊法界難思剎如梵天王遍梵宮得此最勝陀羅尼供養十方諸佛海諸佛共觀如長子同時稱讚德難思得此最勝陀羅尼不久獲佛諸功德辯才廣博無窮盡演說深廣脩多羅得此最勝陀羅尼妙辯如鬘無斷絕智慧聰明無妄念無邊方便同虛空得此最勝陀羅尼憍慢諂詐皆除斷定慧雙流無斷絕慈悲俱起不相離得此最勝陀羅尼永斷世間諸過失善知眾生語言法心行根欲悉無餘得此最勝陀羅尼說法纖毫無誤失念處正斷及神足根力覺道定皆圓得此最勝陀羅尼便獲殊妙淨法智隨順諸度到彼岸通達四攝無有餘得此最勝陀羅尼能知善逝諸境界自然近佛深寂靜建立萬行調眾生得此最勝陀羅尼於一切時無錯亂獲得無垢蘊界入處胎不染不無知得此最勝陀羅尼見佛如蓮心不著三業恒隨智慧轉動寂無礙利眾生得此最勝陀羅尼說法常蒙諸佛護大智能作眾生主多劫讚歎不能窮爾時世尊稱讚一切法自在王菩薩言善哉善哉善男子汝能讚說此陀羅尼如諸佛說等無有異我今隨喜善男子今此會中有六十億那由他出家菩薩及與無數百千萬億在家菩薩聞此陀羅尼門皆得無生法忍無量天龍夜叉乾闥婆阿脩羅迦樓羅緊那羅摩睺羅伽人非人比丘比丘尼優婆塞優婆夷等皆於阿耨多羅三藐三菩提得不退轉爾時文殊師利菩薩摩訶薩即從座起偏袒右肩右膝著地為佛作禮合掌恭敬而白佛言世尊如佛所說心及虛空陀羅尼菩提無二無別皆以大悲為其根者而此大悲復以何法而為根本佛告文殊師利菩薩言善哉善哉善男子快發斯問為欲利樂多眾生故諦聽諦聽善思念之吾當為汝分別解說善男子此大悲根復以眾生受苦為本文殊師利復白佛言世尊眾生受苦復以何法而為其本佛言從煩惱生又問煩惱以何為本佛言從於種種顛倒邪見而生又問種種顛倒邪見以何為本佛言從虛妄分別生又問虛妄分別以何為本佛言此妄分別無有根本無有色相難知難斷善男子以是義故菩薩摩訶薩為諸眾生起大悲心勞謙忘倦譬如甘蔗及以胡麻以物壓之漿油便現菩薩亦爾大悲深重復起十六大悲之心作是念言傷哉眾生常為身見之所繫縛種種邪見以為窟宅我當為彼演說妙法悉令除斷傷哉眾生於斷於常執著建立文殊師利白佛言世尊云何名為斷見常見佛言善男子言斷見者布施供養皆無果報善行惡行此世後世皆無有果父母變化皆悉斷無何以故譬知燒木已成其灰終無生理是名斷見言常見者王常為王貴常為貴貧富男女端正醜陋象馬等類常無改易何以故譬如種子隨其本類各別生芽終無雜亂善男子此等眾生作如是見皆無果報菩薩為彼起大悲心開示演說緣起之門令其信入因緣果報菩薩復念傷哉眾生起四顛倒無常計常無樂計樂無我計我無淨計淨我當為彼說甚深法令除顛倒傷哉眾生於其無我無我所中計我我所我當為說微妙之法令其除斷我我所見傷哉眾生為諸蓋障之所覆蔽貪箭中心瞋火熾盛身心俱焚昏沈睡眠之所迷醉掉舉惡作纏繞不捨於甚深法常懷疑惑我當為說微妙之法令其隳裂諸蓋之網傷哉眾生戀著六處眼纔見色隨色名相而生執著耳聞音聲鼻嗅香臭舌嘗滋味身觸細滑意分別法皆隨名相而生執著我當為說深妙之法令不樂著六處空聚傷哉眾生多起諸慢為慢過慢及慢過慢我慢增上慢卑慢邪慢云何為慢謂於下劣眾生計我勝彼言過慢者於己等者言我過彼慢過慢者於他勝己計我勝彼言我慢者於色計我乃至於識亦計於我令心高舉言增上慢者增上聖法曾未獲得向他人說我得聖法言卑慢者於彼多分勝己之人言我少劣言邪慢者於己邪見無德之中謂己為正翻詔他人以之為邪如是等慢我當為彼說甚深法令其除斷住於平等傷哉眾生趣向邪道遠離聖道我當為說正道之法令遠邪徑傷哉眾生為恩愛奴受其驅策妻妾男女以為枷鎖杻械繫縛染著耽味不能捨離令身口意不得自在我當為彼說離貪法令其三業動止無󰊋傷哉眾生更相鬪諍瞋恚結恨互為怨讎當為說法令其除斷傷哉眾生遠善知識隨逐惡友不相捨離如指與甲和合相依造諸惡業無暫休息當為說法令捨惡友近善知識傷哉眾生貪求名利無有厭足如海吞流得之彌盛如火益薪遠離無垢實相智慧我當為說真實之法令斷名利獲清淨智傷哉眾生無明黑闇無我法中橫起我見眾生壽命補特伽羅當為說法斷除如是種種邪見令去瞖膜開淨智眼傷哉眾生生死牢獄輪迴禁繫五蘊怨賊之所殺害當為說法令出三界傷哉眾生為魔羂索之所繫縛五欲纏繞不得出離我當為說超魔之法令絕魔羂斷五欲纏傷哉眾生閉涅槃門開生死路當為說法令閉三惡入涅槃門善男子是為菩薩摩訶薩起十六種大悲之心爾時世尊復告文殊師利童子菩薩言善男子此大悲門即是一切菩薩之母菩薩住是大悲之中即能建立三十二種不共事業日夜勤修速得圓滿云何名為三十二種不共事業所謂菩薩若見一切愚癡重闇長眠大夜無智眾生便以智慧先自覺察復以智慧覺悟一切愚癡眾生是名菩薩第一不共事業若見眾生愛樂二乘其心狹劣菩薩便起廣大之心令其安住大乘法中是名菩薩第二不共事業若見眾生愛樂非法縱恣三業無善法欲菩薩自住正法園苑復令眾生住正法中是名菩薩第三不共事業若見眾生邪命自活矯詐貪求先以自身住於正命復令眾生安住正命清淨法中是名菩薩第四不共事業若見眾生撥無因果及一切法起大邪見自住正見復令眾生安住無垢正見法中是名菩薩第五不共事業若見眾生無知惡念積集煩惱自以智眼安心正念復令眾生住於正念破無知闇開智慧明是名菩薩第六不共事業若見眾生棄捨正法住不正法先自安住正法之中復令眾生解了正法是名菩薩第七不共事業若見眾生慳悋所覆菩薩自身起無慳心一切皆捨復令眾生勤修捨行是為菩薩第八不共事業若見眾生毀犯淨戒於表無表不能遵行便以淨戒莊嚴其身復令眾生堅持淨戒是名菩薩第九不共事業若見眾生瞋恨熾然蘊積諸惡以慈忍力而自莊嚴復令眾生安住此法是名菩薩第十不共事業若見眾生身心懈怠遠離精進自以精進甲冑嚴身復令眾生捨懈怠心懃勇不惰是名菩薩第十一不共事業若見眾生散亂妄念菩薩自住三摩呬多寂靜觀察亦令眾生捨亂住定是名菩薩第十二不共事業若見眾生惡慧無智便以智慧而自莊嚴復令眾生捨離惡慧具足般若波羅蜜多是名菩薩第十三不共事業若見眾生非理作意行於邪道菩薩即以善巧方便如理思惟亦令眾生捨於非理安住正道是名菩薩第十四不共事業若見眾生昏亂無知煩惱所害菩薩自住隨念分別種種分別微細分別一切境界遠離煩惱復令眾生斷除煩惱住正法中是名菩薩第十五不共事業若見眾生身見有見牢獄所繫而以智慧了達自身不為見縛復令眾生遠離身見不計於有住正智慧是名菩薩第十六不共事業若見眾生諸根縱蕩馳流境界不能制伏而自柔和心無放逸復令眾生安住律儀善守根門三業調順是名菩薩第十七不共事業若見眾生無慚無愧不知恩報斷滅善根便以慚愧而自莊嚴知恩知報修諸善根復為眾生說法開示令具慚愧能知恩德圓滿善根是名菩薩第十八不共事業若見眾生為大瀑水波浪所沒隨業漂溺不能勉出菩薩自現越渡瀑流到於彼岸復令眾生斷除惡業越生死流到涅槃岸是名菩薩第十九不共事業若見眾生剛強難化而以自身謙卑仁讓承順師長復令眾生安住謙敬是名菩薩第二十不共事業若見眾生心懷嫉妬於修善者多生障礙便以善根自嚴其身復令眾生捨離猜忌障礙之心安住正法是名菩薩第二十一不共事業若見眾生貧窮困苦復無法財菩薩示有資生無量具七聖財復令眾生無所乏少住聖財中是名菩薩第二十二不共事業若見眾生長嬰病苦四大毒蛇互相違反傷害身心菩薩即以無病功德而自莊嚴復置眾生無諸病惱安樂法中是名菩薩第二十三不共事業若見眾生愚癡無智遠智光明菩薩便以智慧光明自嚴其身復令眾生安住無癡智慧法中是名菩薩第二十四不共事業若見眾生樂著三界穢惡深坑輪迴五道菩薩巧能自出三界復以善巧出三界道運諸眾生是名菩薩第二十五不共事業若見眾生違背正道行於邪徑自安正法復令眾生住正法中是名菩薩第二十六不共事業若見眾生愛著身命嚴飾資養冀其長存不知此身無常不淨無有慚愧不知恩德菩薩便現厭惡自身棄捨榮好復令眾生觀察無常生厭離想是名菩薩第二十七不共事業若見眾生遠佛法僧菩薩自身紹三寶種復令眾生紹佛法僧使不斷絕是為菩薩第二十八不共事業若見眾生退失善法菩薩便以善法嚴身復令眾生住善法中是名菩薩第二十九不共事業若見眾生遠離師長不行六念菩薩則以六念自嚴復令眾生常修六念如實觀智是名菩薩第三十不共事業若見眾生業煩惱網之所縈覆菩薩便現裂業惑網亦令眾生絕生死因安住正法是名菩薩第三十一不共事業若見眾生具諸不善遠離善根菩薩便自蠲除諸惡具諸莊嚴復令眾生具足善根遠離不善是名菩薩第三十二不共事業善男子是為菩薩三十二種不共事業若諸菩薩安住此業一切善法恒自增長具足圓滿復次善男子菩薩復有無量事業何以故謂眾生無邊眾生煩惱亦復如是無量無邊菩薩隨彼一切眾生煩惱差別亦說無邊解脫門故善男子假使恒河沙數世界滿中眾生所有之行或聲聞行或緣覺行所有事業比此菩薩最初所發菩提之心所有事業百分不及一千分不及一如是百千分俱胝分百俱胝分千俱胝分算分歌羅分數分喻分優波尼沙陀分皆不及一何以故二乘自為斷除煩惱菩薩事業不為自身普為除斷一切眾生諸煩惱故是故菩薩所有事業比於二乘最為殊勝所得功德無量無邊何以故凡夫眾生所修事業皆與一切顛倒相應二乘所作其心狹劣菩薩事業遠離顛倒無量無邊是故菩薩所得功德亦復如是無量無邊以是義故超過一切凡夫二乘爾時文殊師利菩薩聞是法已踊躍歡喜遍身怡暢心得清涼而作是言希有世尊希有世尊善能分別甚深微妙菩薩種種陀羅尼門大悲之門及與不共事業之門我聞佛說歡喜頂受如法奉行爾時文殊師利童子即從座起偏袒右肩右膝著地合掌恭敬而白佛言世尊唯願如來應正等覺為我宣說諸佛如來於諸眾生大悲隨轉世尊如來大悲為有幾種以何為相以何為因以何為緣為何所住善哉世尊唯願為我具足宣說及說如來一切智智現證事業爾時佛告文殊師利童子言善哉善哉善男子善能諮問如是深義諦聽諦聽善思念之吾當為汝分別解說諸佛如來大悲海門一渧之相善男子一切如來於諸眾生所有大悲不生不滅何以故如來大悲常恒不斷無時不轉已於無量阿僧祇劫積集圓滿諸功德故無去無來常恒不捨一切眾生皆悉護念而攝受故如來大悲無量無邊無有窮盡甚深甚深不可思議堅固猛利難解難入非是語言所能宣說何以故善男子譬如如來得大菩提於諸眾生起大悲心亦復如是云何如來得於菩提善男子佛得菩提無有根本無有住處云何根本云何住處身見為根本妄想為住處而身見妄想及與菩提平等平等故說菩提無有根本無有住處依於此義佛得菩提一切眾生不覺不知無有根本無有住處為欲令其如實覺悟是故如來普緣眾生而起大悲復次善男子菩提寂靜親近寂靜言寂靜者即是於內親近寂靜即是於外何以故眼空我空我所亦空性如是故名為寂靜耳空鼻空舌空身空意空我空我所亦空性如是故名為寂靜由眼空故不行色境是故名為親近寂靜由耳鼻舌身意空故不行聲香味觸法境是故名為親近寂靜如是寂靜親近寂靜眾生不知欲令其知是故如來於諸眾生大悲隨轉復次善男子菩提本性清淨光明何以故心之實性本清淨故云何清淨性無合故猶如虛空性清淨故亦如虛空無有相故亦如虛空性平等故是故菩提名為最極清淨光明此淨光明童蒙凡夫不能覺知客塵煩惱之所覆故欲令眾生如實覺悟是故如來於諸眾生大悲隨轉復次善男子菩提無取捨何以故捨生死岸橫截瀑流至於彼岸名為取捨如來深入第一義諦不見此岸不見彼岸以一切法無彼此故是故菩提無有取捨凡夫不知無取無捨欲令其知是故如來於諸眾生大悲隨轉復次善男子菩提無相亦無觀察云何無相所謂眼識不可得故云何名為無有觀察眼識於色無分別故如是耳識不可得故名為無相耳識於聲不分別故名無觀察鼻識不可得故名為無相鼻識於香不分別故名無觀察舌識不可得故名為無相舌識於味不分別故名無觀察身識不可得故名為無相身識於觸不分別故名無觀察意識不可得故名為無相意識於法不分別故名無觀察如是無相無有觀察是聖者境出過三界故非凡小之所能知為欲令其如實知覺是故如來於諸眾生大悲隨轉復次善男子菩提非過去非現在非未來故三際平等斷絕三輪云何名為斷絕三輪於彼過去心不起故於彼未來識不行故於此現在意不作故此心意識無有住處云何名為三際平等過去之事不可思量未來之識不可宣示現在之意不可說故如是甚深三際平等三輪清淨眾生不知為欲令其如實覺悟是故如來於諸眾生大悲隨轉復次善男子菩提無身菩提無為云何無身所謂眼識不可知故如是耳鼻舌身意識不可知故云何無為無生無滅亦無住故故說無為遠離三相如無為相有為之相亦復如是何以故一切諸法性如是故無性之性此性不無此二無二是菩提性如是無身及無為相童蒙凡夫不覺不知欲令知覺是故如來於諸眾生大悲隨轉復次善男子菩提不可壞無所證跡云何所證及不可壞所謂真如是所證跡由無住處故不可壞法界是所證由無種種故不可壞實際是所證由不可動故不可壞空門是所證由不可得故不可壞無相是所證由無分別故不可壞無願是所證由不可求故不可壞無眾生是所證由無本性故不可壞虛空是所證由不可取故不可壞無生是所證由無有滅故不可壞無為是所證由無諸行故不可壞菩提是所證由於寂靜親近寂靜故不可壞涅槃是所證由本無生故不可壞如是所證跡及不可壞眾生不知欲令覺悟是故如來於諸眾生大悲隨轉復次善男子菩提不可以身得不可以心得何以故身無知故心如幻故如是正知名得菩提隨順世諦說有菩提當知菩提體不可得無能說者於何不可得若身若心若理非理若無若有若實若虛皆不可得云何不可說一切諸法種種方便無能顯說此菩提故無有少分而住於法以無住故非是文字言說境界譬如虛空無有住處不可宣說菩提亦爾無住無說如來如是如實觀察一切諸法皆不可說何以故一切法中無有語言諸語言中亦無法故如此妙法一切眾生不覺不知欲令覺知是故如來於諸眾生大悲隨轉復次善男子菩提不可取無有依處云何不可取云何無依處如來如實知見法故所謂眼不可得故不可取色不可得故無依處耳不可得故不可取聲不可得故無依處鼻不可得故不可取香不可得故無依處舌不可得故不可取味不可得故無依處身不可得故不可取觸不可得故無依處意不可得故不可取法不可得故無依處如來如是無取無依故於菩提現正等覺由眼無取色無依處故識無所依由耳無取聲無依處故識無所依由鼻無取香無依處故識無所依由舌無取味無依處故識無所依由身無取觸無依處故識無所依由意無取法無依處故識無所依由無所依故識無住處一切眾生虛妄橫執識有住處云何眾生識心住處此有四種所謂色蘊受想行蘊即是眾生識之住處如來了知眾生住處即無住處窮無住際一切眾生不覺不知欲令覺知是故如來於諸眾生大悲隨轉復次善男子言菩提者名體性空由體空故則菩提空由體空故一切法空如來如是如其體空於一切法現正等覺以是義故不以空覺而覺於空此即名一三菩提智謂若空若菩提少分無二空與菩提不可分別與一切法亦復如是無二無二相審諦觀察一切諸法無名無相無有能行亦無所行無所趣向無言無說無執無取是名為空第一義中空亦叵得但有言說如說虛空但有空言空非言境如是說空名不可說是名為入一切法門謂一切法無有名字於無名中強以名說如是名字於一切法無有住處何以故依一切相假立其名相本性空名依何立如來如是以如實智知一切法此云何知知從本來不生不出不起不滅無障無礙無相無為離心意識無有名字無有音聲如是知見而得解脫如是解脫不縛不解何以故性平等故而諸凡夫不覺不知欲令於彼如實知覺是故如來於諸眾生大悲隨轉復次善男子菩提虛空平等平等而其虛空無等無不等菩提亦爾無等不等何以故諸法如實無生無滅故一切法無等不等如來如是如實知見無等不等故於諸法現等正覺是故於中無有少法說等不等於一切法如實而知當云何知知一切法無有根本無生無滅一切諸法本無今有已有還無彼無生者亦無滅者如是生滅從因緣生從因緣轉此中無有少法可轉如來為斷生死長遠危險道故故說如是如實之法一切眾生不覺不知斷生死道亦復不知法性平等及不平等欲令於彼如實知覺是故如來於諸眾生大悲隨轉復次善男子菩提所證即是如如如菩提如色亦如是於第一義不即不離如菩提如於受想行識如亦不即不離如菩提如於地界如水火風界如亦不即不離如菩提如於眼界色界眼識界如亦不即不離如菩提如於耳界聲界耳識界如乃至意界法界意識界如亦不即不離如是諸蘊及界處等一切諸法不離於如如來稱如知一切法是故現前成等正覺稱於性相等正覺故如現在如過去未來亦復如是前際不生後際未至中際寂靜如是平等即是菩提真實所證如是所證一法不異一切法一切法不異一法以如實中若一若二若復多法俱不可得如是所證凡夫眾生不覺不知我當令覺是故如來於諸眾生大悲隨轉復次善男子菩提無相善入諸相云何為相云何無相此中相者謂始修起一切善法言無相者謂一切法皆不可得又復相者是無住心所住之處言無相者即是無相三昧解脫又復相者心心所法稱量觀察一切諸法言無相者過於稱量隨識作業又復相者於有為法審細觀察言無相者於無為法現證相應如是甚深相無相門凡夫不覺我當令覺是故如來於諸眾生大悲隨轉復次善男子菩提無漏無煩惱蘊此中云何為漏無漏漏有四種謂欲漏有漏無明漏見漏於此四漏皆悉遠離故名無漏云何名為無煩惱蘊遠離四種煩惱蘊故所謂遠離欲蘊遠離邪見蘊遠離我見蘊遠離戒禁取蘊此四煩惱皆為無明黑暗所覆盲無智眼欲貪渴愛使令乾燋積集建立故名為蘊如來知此我見等惑無有根本本來清淨亦隨順知眾生清淨若我清淨若眾生清淨無二無二相此無二相即無生義此無生義即無滅義於此無生無滅之中心意識等皆悉不轉此心意識不轉之處分別不生若有分別即生死法生若無分別即解脫法生若解脫法生即無明不起若無明不起即十二有支不生若十二有支不生即是無生若無生者即是解脫若解脫者即是了義了義即是第一義諦云何名為第一義諦所謂無我若無我者即不可說若不可說即是因緣和合之義如是因緣和合之義即一切法義一切法義即如來義以是義故若見因緣和合之法即見諸法若見諸法即見如來如是真見第一義中審諦觀察不見少分云何少分所謂觀察隨觀察心見其真實名真實見如是而知諸法平等是故如來現等正覺此之無漏無煩惱蘊凡夫眾生不覺不知我當令覺是故如來於諸眾生大悲隨轉復次善男子菩提清淨無垢無有處所此中何法名為清淨云何無垢云何復名無有處所所謂空即清淨無相即是無垢無願即無處所無生即是清淨無行即是無垢無起即無處所諸法本性即是清淨窮究清淨即是無垢本性光明即無處所體不可說即是清淨體無分別即是無垢離言寂默即無處所真諦清淨法性無垢真實之際即無處所知蘊清淨知界本性即是無垢知入遠離即無處所知於過去盡智清淨知於未來無生之智即是無垢知於現在法界住處即無處所有如是等清淨無垢無處所義皆悉入於一所證中言所證者即是寂靜寂靜者即是寂滅寂滅者即是親證親證者即是無相無相者即勝義諦勝義諦者即虛空相如虛空相則菩提相亦復如是如菩提相一切法相亦復如是如一切法一切眾生亦復如是如諸眾生一切佛剎亦復如是如一切剎大般涅槃亦復如是是故我說一切諸法即涅槃相此為究竟實際之相無對之相無始清淨本來無垢從本已來無有處所如來如是於如是等種種色相見無色相故於諸法現等正覺等正覺已遍觀十方見諸眾生住不清淨起於垢穢執著處所便於眾生普皆發起遊戲大悲以善方便欲轉法輪而念梵王未來誠請爾時尸葉大梵天王知佛所念與梵眷屬八十億天前後圍繞於梵宮沒現如來前頂禮佛足而白佛言唯願世尊轉於法輪唯願善逝轉於法輪即說偈言如來所證最寂靜清淨無垢妙光明不可宣說無名言佛淨智慧方窮究為此經於多億劫難行苦行靡不經無始癡愛我隨眠顛倒眾生令覺悟此會眾生多善利昔於佛所已修因唯願廣開甘露門轉最勝輪利含識彼當覺悟最上法摧破魔軍無有餘引導邪徑諸眾生令住如來真正道如來大悲為最上為利一切不思議我今勸請天人師轉於最上微妙法如拘留孫佛所轉亦如拘那含牟尼迦葉善逝轉法輪今請世尊如是轉譬如大雲降甘雨藥草卉木皆發生願佛興大慈悲雲遍降難思妙法雨如來初生師子吼誓普解脫諸有情願澍法水應其時以滿人天深渴仰善男子尸葉梵王說偈請已我於爾時受梵王請不捨如來遊戲大悲於波羅奈城仙人墮處施鹿林中最初轉於無上法輪若沙門若婆羅門若天魔梵一切世間所不能轉轉法輪時其無常聲普聞三千大千世界時阿若憍陳如最初聞法悟解得果我於爾時而說偈言不可說甚深勝義無文字我說非無果陳如初悟解善男子我轉法輪時復有無量無數眾生皆於如來遊戲大悲而得調伏復有無量無數眾生發菩提心是故如來於諸眾生大悲常轉善男子是為如來具足圓滿十六大悲常住其中不假功用任運恒轉為一眾生經恒沙劫於大地獄具受眾苦而此眾生或有調伏或未調伏要令調伏置於如來正法之中如為一眾生為一切眾生悉亦如是如是經於無量劫中受地獄苦無有疲厭大悲之心亦無減少是故如來於諸眾生大悲深重不可思議二乘之悲如割皮膚菩薩悲心如割脂肉如來大悲深徹骨髓又復隨順佛智是聲聞悲勸諸眾生發菩提心是菩薩悲授當佛記是如來悲因慈心起是聲聞悲因化眾生是菩薩悲因於究竟成熟眾生是佛大悲求斷生死是聲聞悲運度眾生至於彼岸是菩薩悲普能度脫一切生死一切煩惱至於彼岸是佛大悲是故當知如來大悲最為尊勝為欲調伏諸眾生故或經一劫或復百劫或百千劫久住於世不入究竟無餘涅槃善男子乃往久遠過阿僧祇劫爾時有佛出現於世名栴檀舍多陀阿伽度阿羅訶三藐三佛陀世界名有香劫名最勝香佛壽十六八萬四千歲聲聞弟子其數十六八萬四千之所集會彼如來身諸毛孔中恒流妙香遍滿三千大千世界一切普熏無諸穢惡垣墻舍宅樹木山河種種色相無不皆香故此世界名為有香其中眾生遇斯香者三業清淨具足眾善捨家修道深入四禪此世界中一萬如來相續出現皆同一號名栴檀舍是故此劫名最勝香栴檀舍如來作佛事已涅槃時至復以出過一切人天淨妙天眼遍觀眾生何等眾生餘佛調伏何等眾生我當調伏乃見非想非非想天有一眾生過去世中曾種善根樂聞大乘心得清淨我應調伏而此眾生尚經八萬四千劫住彼天中過是已後方從天下生於人間未知五欲聞讚大乘便發阿耨多羅三藐三菩提心於大菩提永不退轉爾時栴檀舍如來方便大悲遍觀察已告諸比丘我於今夜當入涅槃便入大悲憐愍三昧入三昧已示現涅槃佛滅度後分布舍利十方人天恭敬供養正法住世八萬四千歲利益安樂無量眾生純以正法一味化人無復像法流行於世彼佛世尊雖示涅槃以其大悲憐愍三昧神通力持復住於世八萬四千劫隱相好身世無能覩過於八萬四千劫已彼一眾生住非想者方生人中大豪貴家年始八歲時彼如來從三昧起至童子家現相好身住童子前唯此童子及萬二千天子應調伏者得見如來餘無能覩時彼如來先為童子發起大乘復為演說五欲過患而告之言善男子五欲過惡甚可怖畏譬如高大五聚毒蛇隨一毒蛇即便害人況於五聚亦如積集五聚毒藥若嘗少分便能害人況食五聚是故汝應勿生貪著爾時童子聞是語已觀其舍宅資生之具若男若女一切所有皆如毒蛇深生厭離便於阿耨多羅三藐三菩提發深重心得不退轉佛知童子身心澄淨具足眾善便與授記告諸天子言今此童子過七十二阿僧祇劫當得阿耨多羅三藐三菩提名最勝寶如來應正等覺出現於世佛授記時餘人不聞唯此童子及萬二千天子堪住法器皆悉得聞時諸天子皆發阿耨多羅三藐三菩提心作是願言彼最勝寶如來若成佛時我等當生彼佛國土時栴檀舍如來告諸天子當得往生彼最勝寶如來皆當與汝授阿耨多羅三藐三菩提記爾時栴檀舍如來與彼菩薩授記別已然後究竟入於涅槃一切人天供養舍利善男子以是義故一切如來大悲深重具足圓滿非諸聲聞緣覺境界善男子如是法門能令汝等佛種不斷若有眾生聞此法門受持讀誦書寫解說乃至一字一句一偈所得善根未入涅槃相續不斷何以故因不斷故如來於此眾會之中說是大悲深法門時有一恒河沙數眾生發阿耨多羅三藐三菩提心二恒河沙菩薩得隨順忍三恒河沙菩薩得於如來十六大悲及一切佛灌頂法忍爾時一切大眾聞此法門踊躍歡喜清涼悅澤傾竭身心合掌向佛而白佛言善哉如來善哉善逝快說斯義即以人天種種供具以申供養或以種種妙寶瓔珞或以種種上妙衣服或以種種珍膳飲食或以法服幢幡傘蓋持如是等種種供具恭敬尊重供養於佛爾時世尊復告文殊師利童子言善男子當云何知如來應正等覺現證事業善男子如來有三十二種正覺事業何等名為三十二種善男子如來於處非處如實而知善男子云何為處云何非處言非處者謂諸眾生無有方便身口意業造不善行若得可意愛樂隨心遂求果者無有是處所言處者若諸眾生具有方便身口意業造諸善行獲得可意愛樂隨心遂求果者斯有是處復次善男子言非處者若諸眾生無有方便心懷慳悋得大富貴破於淨戒得人天身常有瞋恚獲端正報身心懈怠得於智慧散亂之人能得解脫惡慧眾生能斷習氣諸煩惱者無有是處若諸眾生具有方便修行布施得大富貴護持淨戒得生人天常修忍辱得端正報勤行精進獲得智慧心不散亂得正解脫善修智慧能斷習氣諸煩惱者斯有是處復次作五逆罪得心安樂無有是處淨持禁戒得心安樂斯有是處復次若有眾生執著有見得順忍者無有是處愛樂修空得隨順忍斯有是處復次若諸眾生多住悔心得心安樂無有是處若心無悔得心安樂斯有是處復次若令女人得轉輪王王四天下或得帝釋大梵天王成佛出現無有是處若捨女人得男子身作轉輪王王四天下或作帝釋大梵天王及成佛者斯有是處復次若轉輪王非法治化無有是處若轉輪王正法治化斯有是處復次若諸帝王貪猥驕奢能理國政無有是處若諸帝王無貪簡易能理國政斯有是處若諸人王執斷常見令國政理無有是處若諸人王明信因果國政乃理斯有是處若諸人王心不均平能治國政無有是處若諸人王無私平等能治國政斯有是處復次北拘盧洲捨報身後墮三惡道無有是處若言北洲死後生天斯有是處復次若行殺害而得長壽乃至邪見受行邪法得聖道者無有是處若不殺生得壽命長乃至正見受行正法得聖道者斯有是處復次阿羅漢向不定得果無有是處若羅漢向定得果者斯有是處復次須陀洹人受第八生無有是處若須陀洹無第八生斯有是處復次若斯陀含受第三生無有是處若斯陀含無第三生一生人天能盡苦際斯有是處復次若阿那含還生欲界無有是處若阿那含不生欲界能盡苦際得涅槃者斯有是處復次若阿羅漢受生死身無有是處若阿羅漢不受生死入涅槃者斯有是處復次若有人言除佛大師更有聖人超過佛者無有是處若言唯佛是天人師更無過者斯有是處復次若有人言得無生忍有退轉者無有是處若得無生不退轉者斯有是處復次若有人言坐菩提場不成正覺無有是處若坐道場決成正覺斯有是處復次若有人言諸佛猶有煩惱習氣無有是處若言諸佛無煩惱習斯有是處復次若有人言一切如來智有障礙無有是處若言如來智無障礙斯有是處復次若有人言如來頂相有能見者無有是處若言如來無能見頂斯有是處復次若有人言佛不加威能知如來心之所生無有是處若言佛加方知如來心所住處斯有是處復次若有人言如來亦有不住三昧三摩呬多無有是處若言如來常在三昧等引功德斯有是處復次若有人言一切如來言有虛妄及誤失者無有是處若言如來言無虛妄亦無誤失斯有是處復次若有人言如來作業有錯誤者無有是處若言如來諸所作業無錯誤者斯有是處善男子以如是等說於如來知處非處有無量門非言所及如於實諦無有變異此是如來第一正覺事業爾時世尊欲重宣此義而說偈言大地可使行虛空可搖動如來終不說非處以為處虛空可為身同士夫五色如來終不說非處以為處一切處差別上中下不同如來已宣說決定無別異一切非處別上中下不同如來已宣說決定為非處若處若非處如來如實知隨眾生樂欲具足而宣說沙門婆羅門不知處非處虛妄馳諸境佛智無不知眾生種種執非處求解脫具得世所尊為說真實處彼執非法器故佛捨眾生機熟解脫時復當為宣說此為佛第一最勝事業門遠離諸過非能脫眾生苦是處非處法無量無有邊難屈無不摧斯名大仙力復次善男子如來於過去世現在未來所作行業誓願不同種種處所種種因緣種種事相種種異熟無量差別皆如實知云何而知善男子此中過去行業誓願善根為因遠離不善未來得果若有過去行業誓願以不善根而為其因遠離善根未來得果如是種種如來一一皆如實知復次若有行願未來漸減若有行願未來漸增若有行願現在漸減未來漸增若有行願現在漸增未來漸減若有行願現在未來皆漸減少若有行願現在未來皆漸增長如是種種皆如實知復次若有行願現在小因來世廣大或現在廣大未來微小或初起微細後漸增勝或初廣大後漸微細如是種種皆如實知復次若有行願當得聲聞若有行願當得緣覺若有行願當成佛因皆如實知復次或有行願因苦果樂或有行願因樂果苦或有行願因果俱苦或有行願因果俱樂皆如實知善男子如是過去現在未來種種行業所感異熟因果相順猶如影響如來一一皆如實知如是知已隨其所應而為說法是為如來第二正覺事業爾時世尊欲重宣此義而說偈言如來善巧智知眾生業果三世悉無遺智眼皆無著善因當得樂異熟處人天惡是感苦因如來悉知見善業不善業各各果當成善逝悉能知如摩尼在掌有業甚微細當成廣大因初大後微細如來悉見知有業聲聞行有業緣覺因有業成如來善逝悉知見或因樂果苦因苦果樂殊因果苦皆同因果俱安樂業與於法性因果不相違如來如實知性相皆窮究一切眾生界三世業輪迴一一無有差如來悉明了復次善男子一切眾生無數樂欲種種差別如來一一皆如實知佛云何知或有眾生住貪欲行樂於瞋恚或有眾生安住瞋恚樂於婬欲或有眾生安住愚癡樂於婬欲及與瞋恚如來一一皆如實知或有眾生住善法中樂欲不善皆如實知或有眾生所作微小樂欲廣大或有眾生所作廣大樂欲微小或有眾生初於因中樂欲微小至於果中樂欲廣大或有因中樂欲廣大至於果中樂欲微小如是種種皆如實知或有眾生樂邪見等因中不定當成決定或有樂欲正中不定當成決定或有樂欲正因決定當得解脫彼彼差別如來悉知或有樂欲當超欲界或有樂欲當超色界或有樂欲當超三界如是一一如來悉知或有樂欲日日減少後當漸得增勝廣大或有樂欲最勝廣大後漸減少得不可意如是種種皆如實知或有樂欲受種種生得種種色受用種種資生之具如是差別如來悉知或有樂欲處人天上或有樂欲當得解脫如是差別如來一一皆如實知如是知已隨其所應而為說法是為如來第三正覺事業爾時世尊欲重宣此義而說偈言眾生種種欲意樂無數量如來一切智如實悉能知彼彼諸眾生住貪樂瞋恚住瞋樂癡冥一一如實知住癡樂欲貪住善樂不善其心種種變善逝悉能知下劣因眾生心恒樂廣大住廣樂廣大住勝劣中求或復有眾生因劣果超勝因勝果中劣如來如實知住邪不定中後時當決定住正脫三界如來如實知或樂種種生色相及資具處於人天上解脫欲相應三世諸眾生樂欲佛皆了隨心為說法是第三業門復次善男子如來於無數世界種種界別皆如實知佛云何知謂知此世界其中眾生修諸功德此界眾生造諸惡業此界眾生修解脫業此界眾生當得出世如是種種悉如實知復次善男子如來知眼界色界眼識界當云何知有三因故謂知內空外空內外空故如是遍知乃至知意界法界意識界內空外空內外空故復次知於地界水火風界皆如虛空復次知欲界色界無色界從於妄想分別所起復次知有為界行相現前有窮盡故知無為界無行相故知煩惱界客塵相故了煩惱流可斷絕故達其本性光明相故知諸行界妄念無明為其相故知涅槃界智慧相故正念相故善男子如是如是世界安立初現在前世界轉滅至於他世生起因緣依住作業如是差別如來一一皆如實知知已隨應而為說法此是如來第四正覺事業爾時世尊欲重宣此義而說偈言佛於界善巧及住轉減時少善大果成人師子能了有福無福界福開解脫門解脫界不同一切智明見如來知眼界色識界俱空耳界鼻舌身意法空亦爾地水火風界如實了皆空三界妄念心人師子能了煩惱空塵相諸法性皆無行不行如空斯涅槃三相世界不善起成已壞滅同此界及他方無念皆知見十方空無際有界佛能知佛智勝無涯眾生不能測此是清淨主第四調生門修此不退還決證菩提果復次善男子如來於諸眾生諸根勝劣精進懈怠若利若鈍皆如實知云何能知善男子鈍根愚闇下劣眾生中根勝根皆如實知復次隨如是根分別生貪隨如是根分別生瞋隨如是根分別生癡及託外境生貪瞋癡如來悉知復次隨根分別生貪瞋癡展轉增廣或復隨根分別所生少貪瞋癡更不增長如來悉知復次此根是善根因此根即是不善根因此根即是解脫道因此根是出生死道因如是種種如來悉知復次善男子佛如實知眼耳鼻舌身意六根男女命根苦根樂根憂喜捨根信根進根念定慧根未知當知根已知根具知根如是種種如來悉知復次因於眼根心住耳根不住鼻舌身等三根因於耳根心住鼻根不住餘根因於鼻根心住舌根因於舌根心住身根因於身根心住眼根如是種種根如來悉知復次若有眾生有布施根現持淨戒如來知其從無始來諸根展轉有多差別是故為說檀波羅蜜若有眾生有淨戒根現行布施如來知其從無始來諸根展轉有多差別是故為說尸波羅蜜或有眾生有忍辱根現行精進如來知其從無始來諸根展轉有多差別是故為說忍波羅蜜或有眾生有精進根現行忍辱如來知其從無始來諸根展轉有多差別是故為說勤波羅蜜或有眾生有禪定根現修智慧如來知其從無始來諸根展轉有多差別是故為說禪波羅蜜或有眾生有智慧根現住禪定如來知其從無始來諸根展轉有多差別是故為說甚深般若波羅蜜多令其修習一切廣大菩提分法復次知此眾生有聲聞根現修緣覺所行之行如來知其從無始來諸根展轉有多差別堪任聲聞是故為說聲聞乘法若有眾生有緣覺根修聲聞行如來知其從無始來諸根展轉有多差別堪聞緣覺是故為說緣覺之法或有眾生有大乘根修二乘行如來知其從無始來諸根展轉有多差別堪聞大法為說大乘復有眾生有下劣根現修大乘如來知其從無始來諸根展轉有多差別而為說法令捨下劣修習大乘復有眾生不任法器如來知其從無始來諸根展轉有多差別久未堪任故且棄捨待根熟時堪任法器發慇重心如來當為慇懃說法善男子如來如是知諸眾生若根已熟若根未熟欲出三界或不欲出如是種種如來悉知當云何知知其根本云何修習云何性云何相云何因云何緣云何思云何果云何報云何究意如來一一皆如實知此是如來第五正覺事業爾時世尊欲重宣此義而說偈言佛知根智到彼岸隨順眾生種種殊上中下品悉了知勝業能招解脫果了煩惱際唯虛假厚薄輕重悉皆知善知諸惑對治門惡招生死善解脫知眼至意男女命苦樂憂喜及捨根信進念定慧當知已知具知根悉了知因眼根唯住耳乃至因身住眼中施根持戒為說檀戒根行施為說戒忍根修懃為說忍進根修忍為說勤定根修慧說諸禪慧根住定說般若聲聞根修緣覺行以知根故說聲聞緣覺根住聲聞行知根為說於緣覺下劣遠離上乘法大悲為說諸度門根熟未熟佛皆知是器為說捨非器諸根行相修習性隨其因緣及與思果報究意如是知是佛第五真實業復次善男子如來於遍趣行皆如實知當云何知知正定眾生界知不定眾生界知邪定眾生界云何而知正定眾生謂此眾生有大因力宿植多福聰敏利根智慧將開如來如實知昔善已或為說法或不說法稱其法器皆令解脫云何而知不定眾生謂彼眾生有大緣力根將成熟若隨其心得聞正法即得解脫若不聞法不得解脫如來為此不定眾生說於因緣和合之法彼諸眾生隨機聞法心得清淨各證道果如來為此不定眾生出興於世云何知於邪定眾生謂此眾生愚癡覆心非是法器更無方便可以化誘譬如盲者對於日光若為說法及不說法俱無利益無解脫分如來知其非是法器便置捨之為彼眾生是故菩薩擐大悲甲復次善男子如來善知眾生三毒遍趣之行知貪欲行有其三種云何為三謂或有貪欲從妙境生或有貪欲從愛想生或有貪欲從宿習生知其瞋行亦有三種云何為三謂或有瞋毒從恚而生或有瞋毒從違境生或有瞋毒從於過去隨眠所生知愚癡行亦有三種云何為三謂或有愚癡從無明生或有愚癡從身見生或有愚癡從疑心生如是種種如來悉知復次如來知其苦行速疾通達知根利故又知苦行遲緩通達知根鈍故知安樂行速疾通達知根利故知安樂行遲緩通達知根鈍故復知有行遲緩通達遠正念故復知有行速疾通達能堅持故又復善知有速疾行遲鈍通達數息觀故有速疾行速疾通達心不著故又復善知擇法之行謂或復有行慧多定少或復有行定多慧少或有定慧俱不具足或有定慧二俱圓滿如來悉知或復有行心力具足身力不具或復有行身力具足心力不具或復有行二俱不具或復有行二俱具足如來一一皆如實知或復有行令身業淨口意不淨或復有行令口意淨身業不淨或令三業俱得清淨或令三業俱不清淨如是諸行或是三界生死之因或解脫因如來皆以無礙智眼一切隨轉是為如來第六正覺事業爾時世尊欲重宣此義而說偈言一切處行佛盡知正定眾生大因力不定眾生根熟相邪定非器空有悲貪行眾生三種因瞋恚愚癡亦三種種種無邊煩惱界遍行因起佛皆知苦行疾得因利根鈍根遲緩不能達樂行速疾由根利鈍根劣弱佛皆知有行遲鈍漸澄清復有遲鈍頓清淨有速疾行得微劣超過速疾無著因有行智增擇法生有行定增成法器有行俱少非法器定慧和合勝道生有行心力具非身有身力具心不具大威德故身心具一切見者悉皆知有行不能淨語心或有能令身語淨或有不能心永淨有行但能清淨心或有不能淨語言有行能令心語淨或有不能身永淨有行三業淨無瑕有行建立生死因有行為因招解脫如是遍行佛皆了是第六業最勝門復次善男子如來於一切靜慮解脫等持等至伏滅煩惱生起因緣皆如實知佛云何知謂知眾生煩惱生起以何因生以何緣生滅惑清淨何因能滅何緣能滅此中煩惱生因緣者謂不正思惟以為其因無明為緣無明為因行為緣行為因識為緣識為因名色為緣名色為因六處為緣六處為因觸為緣觸為因受為緣受為因愛為緣愛為因取為緣取為因有為緣有為因生為緣生為因老死為緣煩惱為因業為緣見為因貪為緣隨眠煩惱為因現行煩惱為緣此是煩惱生起因緣云何眾生滅諸煩惱所有因緣有二種因有二種緣云何為二一從他聞隨順法聲二者內心起於正念復次有二種因有二種緣能令眾生清淨解脫謂奢摩他心一境故毘鉢舍那能善巧故復次有二種因有二種緣不來智故知來智故復有二種因緣微細觀察無生理故近解脫故復有二種因緣具足行故智慧解脫現在前故復有二種因緣謂盡智故無生智故復有二種因緣隨順覺悟真諦理故隨順獲得真諦智故此是眾生除滅煩惱清淨因緣如來悉知復次善男子煩惱因緣無有數量解脫因緣亦無有量或有煩惱能與解脫以為因緣觀實體故或有解脫能與煩惱以為因緣生執著故如是廣大無障礙行如來悉知善男子如來禪定智慧皆悉具足謂離欲惡及不善法有尋有伺離生喜樂入初靜慮初靜慮起滅尋伺等隨順次第入八解脫三摩鉢底逆次入住諸三摩地或復超間橫竪無礙住於等至顯示三昧如來了知三摩鉢底與三昧門無少差別如來三昧三摩鉢底不從因緣入一三昧一切三昧皆悉現前一三昧起而能即入一切三昧如來終不作如是念我今能入如是三昧而常三昧無不定心一切無能測知如來所有三昧緣覺三昧超過聲聞菩薩三昧超過緣覺如來三昧超過菩薩而佛三昧無能過者如來智慧於一切處無障礙轉無能過者隨順教化一切聲聞生聲聞定緣覺菩薩亦復如是如來如是種種知已隨其所應而為說法此是如來第七正覺事業爾時世尊欲重宣此義而說偈言諸佛法王真實智知諸眾生染淨因如是因緣煩惱生如是因緣得解脫邪思為因無明緣無明為因行為緣識與名色六處等有支因緣悉如是煩惱為因業為緣諸見為因貪為緣隨眠結惑以為因現行煩惱以為緣眾生解脫二因緣從他聞聲起隨順內心正念觀空法解脫有海得超昇止觀和合互相資無少去來而可得諦觀無生亦無滅親近解脫得清涼住三種行長三明修習解脫不放逸盡無生智得實諦由此因緣清淨心佛入正定三昧門出入滅定念具足法王禪定無等等入八解脫多等持逆順次第超間遊一定顯示無邊定心無迫隘無分別雖常住定無定心聲聞緣覺三摩提菩薩億千種種定佛三摩地過諸定此善巧業智難量復次善男子如來以宿住智知於自身及諸眾生過去無數宿住生事所謂一生二生十生百生千生萬生億百千生成劫壞劫成壞劫無數成劫無數壞劫無數成壞劫我及眾生如是名字如是種姓如是飲食如是形相如是色類如是苦樂如是處所如是壽命如是生死於某處歿而生某處無數種種宿住之事皆悉憶念復知彼彼眾生過去以如是因生此世界如來知已隨其所應而為說法又如實知一切眾生過去心行如是前念次第因滅相續引起如是後念或復緣闕後念不生如是種種如來悉知如一眾生如是心滅如是心生輪轉不斷無量無邊恒河沙劫說不能盡如一眾生一切眾生亦復如是念念生滅心心相續說不可盡如來一一皆如實知假使盡於未來際劫說於如來所知宿住不可窮盡故說如來宿住智慧不可思議不可稱量難知邊際說不可盡爾時如來出大悲聲猶如牛王普告眾生汝等應當念念思惟往世久近曾種善根或於佛所曾種善根或二乘所種諸善根彼諸眾生以佛威力皆念昔善如來知已隨應說法彼諸眾生得聞法已如昔善根各於自乘得不退轉是為如來第八正覺事業爾時世尊欲重宣此義而說偈言佛世間燈念往劫無邊億數那由他諦了自己及眾生如掌觀五阿摩勒如是姓名色分別壽命住處生死殊以是因緣此處生善知時故為說法又知過去無邊劫眾生心心所不同無量種類各生心如來大智皆明了過去流注心不斷一一眾生佛悉知劫數量等恒河沙說彼無邊行無盡盡未來際所有劫不能說佛宿住因智慧無等無有邊猶如大海無涯際佛住利智勝通力念昔所修白淨因及彼眾生種善根過去或曾供養佛佛威神力令憶念如先所作白法因念已示教住三乘清淨解脫恒無退善逝過去因無量一切眾生難測量以此第八業為因無數眾生悉調伏復次善男子如來天眼清淨過於人眼見諸眾生死此生彼所謂下劣最勝善色惡色若好若醜如是種種隨業受生或有眾生具身惡行或有眾生具口惡行或有眾生具意惡行或謗賢聖及邪見等業因緣故捨此身已墮於地獄復有眾生具身善行或有眾生具口善行或有眾生具意善行不謗賢聖及正見等業因緣故捨是身已生於天上如來天眼皆悉知見如是十方盡於法界極虛空界無量無邊超過數量所有世界於其中間或有世界劫火洞然空無所有或有世界種種眾生死此生彼或諸菩薩遊行諸剎或諸如來趣於道樹證大菩提轉正法輪應盡晦跡示入涅槃各各聲聞現得解脫或入涅槃彼彼緣覺現種種通能令遇者功德增長如是種種佛皆明見如對目前復見世界無有身相諸眾生等非外五通天眼所見亦非二乘及菩薩眼之所能見唯有如來天眼明見或有其地量如車輪其無身相諸眾生等充滿其中多於三千大千世界所有人天佛皆明見以淨天眼微細觀察一切世界所有眾生堪調伏者令其一一各見佛身而現其前彼彼眾生互不相知是為如來第九正覺事業爾時世尊欲重宣此義而說偈言如來光明淨天眼威德照見劫無邊十方一切剎難思眾生受生各何相或有已現當生別有色無色種種殊或人天趣或三塗下中上品生非一垂歿將生種種異一切見者見無遺造罪惡趣所沈淪修福超處人天上或有修行菩薩行入出種植菩提根或坐道樹摧眾魔覺悟最勝菩提道轉妙法輪皆自在人天解脫量難思作佛事已示涅槃如來天眼皆明見或從師聞獲正念履踐寂滅得清涼或超有海不由師解脫安樂如來見或有無數聲聞眾或復修行緣覺乘彼眾生界無有邊佛淨天眼皆明見或有眾生無色相等車輪量有眾多過三千界內人天如是微細如來見佛見一一眾生界流轉五道無有邊一切智了無眾生以大慈悲故調伏或有利根應度者各見如來現在前為說勝法愜其心此佛第九天眼業復次善男子如來一切諸漏已盡無復煩惱心善解脫慧善解脫自覺現前具足圓滿作師子吼發如是言我生已盡梵行已立所作已辦不受後有如來知此究盡煩惱極無垢染清淨光明一切習氣無不永滅聲聞斷惑有盡有量習氣不除緣覺盡惑亦有分量遠離大悲闕無礙辯唯有如來一剎那心平等相應一切煩惱諸相煩惱根本煩惱習氣煩惱永盡無餘大悲善攝辯才無畏皆悉圓滿一切世間無能過者何以故諸佛如來永滅一切諸業習氣煩惱習氣威儀誤失諸習氣故譬如虛空本性清淨一切煙塵無所依住如來亦爾得於煩惱究盡之智諸業煩惱一切習氣無所依住而如來心以無住相煩惱盡處智平等中微妙安住為斷眾生一切煩惱有漏五蘊而說妙法作如是言哀哉眾生於無事中橫生煩惱汝等應當如實思惟揀擇觀察復為眾生種種善巧種種譬喻說煩惱性本無所有彼諸眾生如實觀已不見少法而可執持種種煩惱任運永滅入於涅槃此是如來第十正覺事業爾時世尊欲重宣此義而說偈言十力世尊力圓滿成就廣大甚深門煩惱障盡智相應得勝菩提最寂靜聲聞滅惑得盡智有量習氣猶未除緣覺斷惑得菩提大悲辯才皆不具佛為世主人中勝惑習俱滅德皆圓盡煩惱際大悲增辯才無量皆成就佛住究盡煩惱智知眾生惑妄非真愍行邪道諸有情不履如來正法跡大悲猛利為物說無常苦空無我門汝等思惟本性空常得最勝妙寂靜不得眾生數取趣作者及與摩納婆為著邪見諸眾生大覺興悲說解脫於一切時無厭倦未曾一念捨眾生常住三昧無動搖為利眾生演妙法如是等相佛事業十力住於力地中轉無等等最勝輪能摧怨敵難傾動復次善男子如來安住四無所畏能作種種諸佛事業謂知自身即是無上正等正覺一切世間若天若人無有能作如理說言如來世尊非正覺者以何因緣說諸如來是正等覺謂諸如來於一切法平等正覺無有高下何等一切法所謂凡夫法有學法無學法緣覺法菩薩法諸佛法如是諸法皆等正覺復有世間法出世間法善法不善法有漏法無漏法有為法無為法如是諸法如來正覺體平等故云何平等謂空平等見一切法本性空故無相平等相本性故無願平等三界性故無生平等生本性故無行平等行本性故無出平等出本性故無阿賴耶平等心本性故如是真諦平等三世性故解脫平等無明有愛本體性故涅槃平等生死輪轉本體性故如是一切諸平等法如來正覺以是因緣故說如來真是無上正等覺者成於如是正等覺故以大悲心出妙言詞為諸眾生說種種法示解脫道令出苦際餘諸眾生實非大師自言我是正等覺者如來為此諸眾生故自唱德號作如是言唯我如來是正等覺令非法器皆成法器是為如來第十一正覺事業爾時世尊欲重宣此義而說偈言自然覺悟者覺諸法平等是故號如來正覺平等見一切凡夫法與佛法平等有學及無學緣覺法亦然世及出世法此二亦平等善及不善法與涅槃平等空法無相法無願無生法無行等諸法平等而顯示佛大悲廣說覺悟諸眾生聞法得解脫是佛最勝業復次善男子如來自知諸漏煩惱已究竟盡一切世間若天若人無有能作如是說言如來諸漏煩惱未盡云何如來諸漏煩惱已究竟盡所謂於欲煩惱心得解脫一切欲行習氣煩惱證滅諦故於有煩惱心得解脫一切瞋行習氣煩惱證滅諦故無明煩惱心得解脫諸愚癡行習氣煩惱證滅諦故於見煩惱心得解脫諸煩惱行及與習氣證滅諦故以是義故隨順俗諦說於如來諸漏煩惱究竟永盡聖者慧眼稱於真諦觀察現證無有少法而可得者所謂若能滅智若所滅惑若思若修乃至現證俱不可得何以故彼自性盡無不盡時不從因緣待對說盡如是盡者是真實盡此真實盡不與餘法而作因緣故此盡者即是無為即此法中無生無滅亦無有住此無生滅若佛出世若不出世法界常住如法界常此智成就亦復如是如此成就即非成就若能如是如所教住得無煩惱非斷煩惱得煩惱無如來大悲隨順俗諦為眾生說滅煩惱法是為如來第十二正覺事業爾時世尊欲重宣此義而說偈曰佛無欲習氣故無欲煩惱瞋恚習氣盡有煩惱不生善逝離無明由滅癡根本諸惑習氣盡見惑則不生佛依俗諦門故說煩惱盡真中不可得無減亦無增盡智不對緣聖知本自盡由無三相故此盡即無為法界常不遷知此到彼岸知已如是說此業佛能窮復次善男子如來平等於諸障礙無障礙法如實了知一切世間若天若人無有能作如理說言如說所說障礙之法非障礙者此中云何為障礙法謂有一法能為障礙即濁亂心復有二法能為障礙謂無慚無愧復有三法能為障礙謂身惡行口惡行意惡行復有四法能為障礙謂以貪故而行非法或以瞋故而行非法有以癡故而行非法有以怖畏而行非法復有五法能為障礙謂殺生偷盜邪行妄語及飲諸酒復有六法能為障礙謂不尊敬佛不尊敬法不尊敬僧不尊敬戒不尊敬定不能尊敬諸善知識復有七法能為障礙謂慢過慢及慢過慢我慢增上慢卑慢邪慢復有八法能為障礙謂邪見邪思惟邪語邪業邪命邪精進邪念邪定復有九法能為障礙云何為九謂已惱害我現惱害我當惱害我過去憎我善友現在憎我善友未來憎我善友過去愛我怨家現在愛我怨家未來愛我怨家於此九種憶念對境增不善心名為障礙復有十法能為障礙云何為十所謂殺生偷盜邪行妄語兩舌惡口綺語貪瞋邪見是名為十如是乃至起不善念樂著因緣安住一切煩惱結使常與顛倒障礙相應愛見煩惱堅執不捨凡有所作身口意業皆與名利諸欲相應如是一切皆名障礙如來悉知亦為眾生如實說於無障礙法令其障礙永斷不生是為如來第十三正覺事業爾時世尊欲重宣此義而說偈言佛覺障礙法不能證解脫謂心不清淨無慚及無愧身語意業中無有無表戒貪欲瞋癡怖起惡行無邊殺盜及邪婬妄言飲諸酒六不敬七慢八邪道常行九惱十惡因佛說皆障礙修習不善念不得解脫門佛知顛倒源無中堅執著慈悲為說法令離障礙因復次善男子如來如實宣說能盡苦道一切眾生依此修習皆得解脫於此義中一切世間若天若人無有能作如理說言如來所說非解脫道云何名為真解脫道所謂一道是解脫道於諸眾生起清淨心復有二道是解脫道謂奢摩他毘鉢舍那復有三道是解脫道謂空無相無願法門復有四道是解脫道謂四念處云何為四謂身受心法云何身念處謂觀內身循身觀心得安住觀外身循身觀心得安住觀內外身循身觀心得安住是名身念處云何為受念處謂觀內受外受內外受循受觀心得安住云何為心念處謂觀內心外心內外心循心觀心得安住云何為法念處謂觀內法外法內外法循法觀心得安住復有五道是解脫道云何為五所謂信根進根念根定根慧根復有六道是解脫道云何為六所謂念佛念法念僧念戒念捨念天復有七道是解脫道云何為七所謂念覺分擇法覺分精進覺分喜覺分輕安覺分定覺分捨覺分復有八道是解脫道云何為八所謂正見正思惟正語正業正命正精進正念正定復有九道是解脫道謂初禪二禪三禪四禪空處識處無所有處非想非非想處滅受想定復有十道是解脫道謂不殺生不偷盜不邪行不妄語不兩舌不惡口不綺語不貪不瞋不邪見是名為十如是所有一切諸善菩提分法或戒蘊相應定蘊相應慧蘊相應解脫蘊相應解脫知見蘊相應或聖諦相應皆解脫道復有解脫道所謂真正中道無少可得不增不減不取不捨不攝不散得真實道二念不生以一切法本無二故如來於此解脫道中真實知見亦為眾生如是宣說有修習者能盡苦源此是如來第十四正覺事業爾時世尊欲重宣此義而說偈言修習清淨道增益無量樂能趣甘露徑佛智自然知所有眾善因是佛菩提分修者得解脫無能說為非正念滅塵勞能與善和合遠非不執著得安樂涅槃善巧觀因緣如空無有所如幻亦如夢能脫生死流依定起悲心脫諸有輪轉此是大仙業世間無等倫復次善男子如來身無誤失一切凡夫若勝智者求得如來少分過失無有是處何以故如來身業儀範端嚴行無顧眄被僧伽梨著衣持鉢行住坐臥進止迴旋入出村坊往來城邑如是一切審諦安祥足不履地而令於地千輻輪相出現分明復有蓮華香潔殊妙而承其足凡諸蠢動觸如來跡七日七夜安隱泰然後生人天受勝妙樂如來袈裟離身四寸而不墮落旋嵐猛風不能飄動身常光明凡所照觸乃至下濟阿鼻地獄離苦清涼由如是等故說如來身業無失復次善男子如來語業無有誤失一切凡夫若愚若智求得過失無有是處何以故善男子如來知時而發言故時語真語實語義語如說而行無有錯誤言不再發一切眾生聞皆歡喜以深字義莊嚴語言一音說法異類等解以是義故說於如來語無誤失復次善男子如來意業無有誤失一切凡夫若愚若智求得過失無有是處何以故如來常住三摩呬多行諸佛行常無散亂以無著智知一切法是故如來意業無失善男子如來自住無誤失法亦為眾生說如是法令得如來無誤失法是為如來第十五正覺事業爾時世尊欲重宣此義而說偈言世尊內無煩惱非身口意業淨無瑕世尊內無煩惱非普能利益諸含識欲斷眾生諸過失為說最勝寂靜門令無誤失同世尊此第十五如來業復次善男子如來無有異相苦樂等聲是故一切人天外道若魔若梵無能說佛聲有過失無何等聲所謂如來無憂喜聲何以故離愛恚故一切眾生種種供養恭敬讚歎不生歡喜心亦不高一切眾生不修敬養毀謗罵辱不生瞋恚心亦不下如來無悔恨聲何以故所作事業無少艱難已究竟故如來無諍論聲何以故往昔常樂住阿蘭若離我我所無取無求已脫煩惱諸結縛故善男子如來自住無異相聲亦為眾生說如是法令離如是異相之聲是為如來第十六正覺事業爾時世尊欲重宣此義而說偈言恭敬讚歎心不高輕慢毀呰心不下遠離愛恚非法故先世妙行無譏嫌佛阿蘭若昔修持我所取結皆無有住如是法如是說此最勝業唯如來復次善男子如來無忘失念故無少法而不明記於何無忘謂諸靜慮解脫三昧三摩鉢底如是法中皆無忘失又知眾生心行起動顧視往來隨宜說法亦無忘失法義詞辯無所畏中亦無忘失如來自住無著智慧三世法中念無忘失亦為眾生說如是法令得於念無有忘失是為如來第十七正覺事業爾時世尊欲重宣此義而說偈言最勝法王無忘失禪定法智等無遺眾生心行悉皆知隨宜為說無所畏三世諸乘一切法無著智慧並無忘隨無忘失說亦然最勝丈夫之事業復次善男子一切如來無不定心謂行住坐臥飲食語默如是時中常住甚深三摩呬多入諸三昧到於彼岸於諸禪定無有障礙一切世間人天之類無一能觀如來所住三摩呬多唯除世尊威德所被如來自住無不定心亦為眾生說如是法令捨散亂此是如來第十八正覺事業爾時世尊欲重宣此義而說偈言如來常住三摩地行住坐臥一切時飲食語默利眾生恒處三昧無搖動十方世界眾生類無能測佛三昧心亦為眾生說此門是佛難思之事業復次善男子一切如來無種種想以離種種諸異想故心無高下云何如來無種種想所謂於諸佛剎無種種想佛剎體性同於虛空無有盡故於諸眾生無種種想眾生本性同無我故於諸佛中無種種想同平等智證真法界一相無雜無破壞故於佛法中無種種想一切諸法性無染故見持戒者不生愛念見毀禁戒不生瞋恚自他得利心不增高自他失利心不減少於正見者亦不尊重於邪見者亦不輕賤何以故如來住於平等性故如來自住諸法平等無種種想亦為眾生說如是法令離諸想此是如來第十九正覺事業爾時世尊欲重宣此義而說偈言善逝等無諸異想謂利眾生佛法中如是諸想永皆無大名稱者之所住持戒破戒及得失易調難調皆等心兩足尊為諸眾生說法令脫諸邪執復次善男子如來正覺無不擇捨何以故如來修習諸善道捨非不修習而有所捨所謂修習身戒心慧如是而捨如來捨者與智相應非是無知是出世道聖解脫捨非是世間非聖解脫而有所捨如是捨者不捨大悲能轉梵行利益眾生自然成就非是待對因緣和合而得成就是如來捨無有高下平等安住得不動搖體無有二遠離二相有量無量悉皆超越待時而捨不過於時非心意識動念境界非假安立非有分別非是積聚非差別見如是捨者是真勝義常恒不變此是如來圓滿大捨亦為眾生說如斯法令得如是圓滿大捨是為如來第二十正覺事業爾時世尊欲重宣此義而說偈言如來無有不擇捨修最勝道善因緣身戒心慧次第修人中最勝無愛恚非假分別無分別非積集捨共相應真實不變大捨中廣為眾生如是說復次善男子諸佛如來樂欲無減謂善法欲云何名為善法之欲所謂如來大慈欲無減大悲欲無減說法欲無減調伏眾生欲無減成熟眾生欲無減樂處寂靜欲無減勸諸眾生發菩提心欲無減令諸眾生紹三寶種欲無減如來無有隨心惡欲凡有善欲智為光導自滿善欲亦為眾生說如是法令得如來最勝圓滿一切智欲此是如來第二十一正覺事業爾時世尊欲重宣此義而說偈言佛善法欲已圓極慈悲常轉度眾生成熟勸發菩提心紹三寶種不斷絕不順貪欲瞋癡怖凡有所欲智為先最勝智者如是知哀愍眾生多懈怠無善法欲多惡欲教令善欲正勤修無等智業利眾生有情因此皆調伏復次善男子如來所有精進無減如來於何精進無減所謂調伏眾生審諦觀察精進無減若有眾生專心聽法而為演說不憚劬勞精進無減若有眾生一劫聽法身心無倦佛亦一劫或過一劫不起于座不飲不食說法無斷若復過於恒沙剎外有一眾生堪任調伏即往教化令修正行而佛身心無有懈倦安樂寂靜自行精進得聖解脫亦為眾生讚歎精進是為如來第二十二正覺事業爾時世尊欲重宣此義而說偈言精進出生人師子是故常讚於精進念念勇悍無減時有堪聞法恒宣說善逝精進無休息身口意業不疲勞自然堅猛離諸非亦勸眾生起精進復次善男子如來正覺於一切時遍一切處正念無減云何時處正念無減善男子如來始從無間道後得阿耨多羅三藐三菩提即觀三世一切眾生心行相續生滅流注如是知已念念不忘不求不退故常無減如來普能觀察三聚正念無減所謂深入眾生諸根心行雖無動念尋伺分別而為說法無有錯亂是故如來念無減少亦為眾生說如斯法令念無減是為如來第二十三正覺事業爾時世尊欲重宣此義而說偈言佛念非思常不減知眾生界盡無餘自從覺悟大菩提三世遍知無再念善知眾生心行別諸根樂欲各不同住無功用業常恒亦為眾生說勝法復次善男子如來所有三昧無減云何如來三昧無減如來三昧於一切法平等無二無高無下如一切法真實義諦何以故謂三昧平等即是諸法體性平等此性平等即三昧平等三昧平等即是如來以是義故說佛三昧得於諸法平等之性云何諸法平等之性謂染欲際平等即離欲際平等瞋恚際平等即離瞋際平等愚癡際平等即離愚癡際平等有為際平等即無為際平等生死際平等即涅槃際平等入此平等是故說名如來所有三摩呬多三昧無減何以無減與此平等無增減故又佛三昧不與眼合不與耳合不與鼻舌身意和合如來無有分別根故如來三昧又亦不與地界和合亦不合於水火風界亦不合於三界三世此不和合體性平等不增不減是故說言如來三昧不增不減亦為眾生說如斯法皆令得此三昧無減此是如來第二十四正覺事業爾時世尊欲重宣此義而說偈言如來三昧無增減常在等引利眾生體性平等無高低不與諸法而和合觀察地水火風界欲色無色界亦然恒說無減無合門是故如來定無減復次善男子如來智慧無減云何名為智慧無減所謂現證一切諸法自體之智普為一切差別眾生開示演說一切法智善巧無礙微細甚深無盡智慧分析一句入無數句百千億劫受持演說無窮盡智別別諮問各各斷疑於一切處皆無著智能說三乘差別次第相續之智能知眾生八萬四千心行差別亦以八萬四千法蘊隨機說智調伏眾生不失時智以是義故說於如來智慧無邊無際無盡有無量門比是如來智慧無減亦為眾生如是宣說令得如來無盡智慧是為如來第二十五正覺事業爾時世尊欲重宣此義而說偈言一切教中智現前無礙自在到彼岸自然說法利含識隨根一句入無邊解眾生行難稱量為說八萬四千法智慧無邊不可減最勝十力業難思復次善男子如來世尊解脫無減云何如來解脫無減謂聲聞解脫隨順聲得緣覺解脫悟因緣生如來解脫遠離一切執著所起不緣前際不入後際不著現在於眼於色不著二相耳聲鼻香舌味身觸意法亦爾不著二相故名解脫復有微細若執若著若意分別遠離此三即得解脫見心自性智慧光明故此解脫即是智慧是故說言一剎那心與智相應即得阿耨多羅三藐三菩提如來如是等正覺已亦為眾生說如是法令得解脫此是如來第二十六正覺事業爾時世尊欲重宣此義而說偈言聲聞隨順聲解脫辟支佛悟因緣生善逝解脫如虛空無垢無著最尊勝了知過去心流注本性解脫得無羈於無繫縛如實知故說解脫不可減復次善男子如來身業智為先導隨智慧行所謂如來身業具足圓滿或有眾生纔見佛身而調伏者或聞語言而調伏者或見默然而調伏者或受飲食而調伏者如是或四威儀或覩相好或不見頂或復顧視或放光明舉足下足入出城邑聚落之時眾生見者皆得調伏故佛威儀無有少分不能調伏一切眾生是故說言如來身業智為先導隨智慧轉此是如來第二十七正覺事業爾時世尊欲重宣此義而說偈言若見最勝身威儀或出或入或相好或見烏瑟尼沙相皆置眾生調伏中最勝尊或放光明無量眾生悉安樂光所觸者皆調伏兩足尊業勝難量復次善男子如來所有一切語業智為先導隨順智行云何名為隨順智行如來說法無有障礙能具足說文義無缺所發言聲入眾生心發生智慧謂不高聲不下聲正直聲不怯怖聲不謇澁聲不麁獷聲無稠林聲極柔軟聲有堪任聲不𥕶破聲恒審定聲不太疾聲不太遲聲無差互聲善分析聲妙言詞聲妙深遠聲妙廣大聲涌泉聲不斷聲潤熟聲深美聲和合聲莊嚴聲利益聲清徹聲無塵聲無煩惱聲無垢染聲無愚癡聲極熾盛聲無所著聲善解脫聲極清淨聲無委曲聲無下劣聲無堅硬聲無慢緩聲能生安樂聲令身清淨聲令心歡喜聲熙怡先導聲先意問訊聲能淨貪欲聲不起瞋恚聲能滅愚癡聲能吞眾魔聲能摧惡業聲能燒外論聲隨順覺悟聲如擊天鼓聲智者聞喜聲釋提桓因聲大梵天王聲大海波潮聲雲雷普震聲大地震動聲迦陵頗伽聲拘抧羅鳥聲命命之鳥聲鹿王聲牛王聲雁王聲鶴唳聲孔雀聲箜篌聲篳篥聲琵琶聲箏聲笛聲䗍聲鼓聲易解聲分明聲可愛聲樂聞聲甚深聲無厭聲令耳安樂聲能生善根聲字句圓滿聲妙詞句字聲利益和合聲與法和合聲善知時節聲一切時合聲無有非時聲說昔諸根展轉相續聲莊嚴布施聲能持淨戒聲能生安忍聲猛利精進聲堪任靜慮聲廣大智慧聲大慈和合聲無倦大悲聲光明法喜聲深廣大捨聲安住三乘聲不斷三寶聲分別三聚聲淨三脫門聲修習諸諦聲修習諸智聲智者相應聲聖者讚歎聲隨順虛空聲無有分量聲諸相具足聲善男子如來語業具足如是無量音聲故說如來一切語業智為先導隨智慧轉是為如來第二十八正覺事業爾時世尊欲重宣此義而說偈言佛語無等淨無瑕一切功德皆圓滿一音普遍無邊剎各各得聞隨類音或有得聞聲聞聲或有得聞緣覺法或聞如來大威德便發無上菩提心文字句義悉皆圓次第安布俱無礙而心無有異分別能說難思妙法門如是人中最勝聲所出音聲如谷響無功無心而普應無聲之聲悅物心爾時世尊復告文殊師利童子菩薩摩訶薩言善男子如來意業智為先導隨智慧轉云何意業隨智慧轉善男子如來無有心意識過何以故如來心意識俱不可知但從佛智而顯現故如來智慧而為主故善男子如來智慧隨順一切眾生心轉隨順趣入諸眾生意隨順解了諸眾生識出生諸法及諸三昧是故如來心意識等無能知者超過因地遠離緣生非三有道解脫諸慢諸魔事業諂誑幻惑我我所執愚癡無明黑闇翳障妙修道品而無散亂無所分別入平等性猶如虛空有如是等無量事業一一皆以智為先導是為如來第二十九正覺事業爾時世尊欲重宣此義而說偈言兩足尊心不可量淨智因緣世中勝佛智等同於法界隨順普入眾生心禪定解脫悉皆圓心意分別無搖動超過魔境及魔業無垢無變如虛空復次善男子如來正覺見過去世無著無礙智慧隨轉智云何轉所謂過去種種佛剎顯現成壞無量無數如來悉知彼諸剎中卉木叢林藤蘿藥草如來悉知彼剎所有眾生之類卵生胎生濕生化生有色無色有想無想非有想非無想如是一切如來悉知彼諸剎中有情非情種種音聲如來悉知彼剎所有如來出現說種種法種種眾會比丘比丘尼優婆塞優婆夷一切眾生於三乘中各得調伏種種壽量種種法住如來悉知彼諸眾生出息入息種種飲食種種資具種種相貌種種根器種種行解種種心性死此生彼剎那流注生滅相續如來悉知如是一切現量所得非比量知云何現量謂不動念如實而知非流注心入於過去如是如時智慧具足隨眾生心種種說法是名如來第三十正覺事業爾時世尊欲重宣此義而說偈言佛智無量無所著知過去剎佛眾生說法大會名相殊心行根欲多差別各依三乘得調伏究竟同歸解脫源及知生滅流注心一切見者真實覺復次善男子如來智慧見未來世無著無礙如見現在此云何見謂所有未來種種眾生種種諸法種種剎土當生當滅曾住當住如是一切如來悉知所有剎劫當燒當盡當成當住剎中當成所有諸地樹木叢林百卉藥草麁色細色日月星宿乃至微塵皆如實知一一剎中諸佛當現當有聲聞當成緣覺當成菩薩當有資具出息入息往來進止取捨威儀如來悉知種種剎中如是眾生當得解脫於三乘中解脫差別如來悉知又彼剎中一切眾生所有諸蘊諸入諸界心心所法當生當滅如來悉知雖於一切皆如實知而如來心亦不流注入於未來為令眾生悟未來性說如是法是為如來第三十一正覺事業爾時世尊欲重宣此義而說偈言佛未來世無垢眼遍見所有已當成一切諸佛及剎中無有纖毫知不盡彼彼事中無錯亂復細觀見未來因隨眾生心說法門此兩足尊超勝業復次善男子如來知見現在無著無障礙轉此云何轉謂於十方現前所有一切佛剎以三種因微細知見謂知其相若生若滅知何等法謂一切諸佛一切菩薩一切聲聞一切緣覺一切細色一切麁色如來悉知一切地界微細分析各以若干微塵所成一切水界以毛滴之知其數量一切火界焰之起滅悉知其數一切風界色相飄擊若干微塵十方虛空以一毛端周遍度量知其邊際如是等境盡知其相亦知其生亦知其滅亦以三種知眾生界知地獄界生地獄因出地獄因知畜生界生畜生因捨畜生因知焰摩界焰摩生因焰摩滅因知於人界生人趣因失人趣因知諸天界生天之因天退沒因如是一切如來現前皆悉了知知諸眾生心之流注有煩惱心無煩惱心若干眾生諸根調伏若干眾生諸根不調如來悉知如來如是於現前境無二智轉不二現行亦為眾生如是宣說是為如來第三十二正覺事業爾時世尊欲重宣此義而說偈言如來境界無邊際不可思議不可稱無有等等如虛空一切眾生豈能測十方所有眾生類現前境界事業殊如來一切悉能知最勝自然之智業善男子此三十二如來甚深事業諸佛皆悉具足圓滿為欲調伏一切眾生令其悟入略說少分而實如來所有事業無量無邊非可宣說善男子如來復有真實事業無有分量不可思議一切世間所不能測一切文字所不能宣一切心識不能解了一切智慧不能趣入周遍一切安立剎土隨順一切佛平等智超過一切世間事業種種施為而無所作體性平等猶如虛空法界現前無有分別何以故善男子諸佛世尊顯示法界無二性故種種諸法種種眾生種種剎土種種心識種種解脫種種涅槃如是諸法若體若相畢竟空故善男子如來如是自覺法界一味無相離因緣法欲令眾生平等悟入猶如虛空無礙法故為諸眾生轉不退轉無上法輪善男子譬如巧匠善能磨瑩摩尼妙寶善知寶性採之山石以乞叉羅藥用水塗磨以羖羊毛緂以瑩拭瑩拭不已又以別藥名利醋味和水潤之軟木揩拭功猶未已復用摩訶薜舍遮藥以微細物而瑩拭之尚未有光便入熾火焚燒七日餘石礦穢一切消除知非假寶名為無價摩訶琉璃摩尼妙寶善男子諸佛如來亦復如是知諸眾生愛樂生死不淨垢穢為說無常苦空無我不淨之法令生厭離入於聖法調伏身心如是如來精進未息次為說空無相無願故令其知見覺悟佛眼如來精進亦復未已次復為轉不退法輪如來精進亦未休息最後為說三輪清淨如來境界令諸眾生明了因緣見法本性乃至普入一切如來平等法體善男子是故汝等應如是解不可思議如來事業若諸菩薩安住於此不可思議如來事業雖於諸法心得平等而隨順知一切諸法離諸過失雖能隨順三世平等而不斷絕三寶種性雖知身性猶如虛空本無搖動而於十方一切佛剎普現其身雖知諸法體不可說而以語言出隨類音說一切法雖隨眾生心行不同說諸因緣而離眾生及諸法相善男子諸佛如來為欲清淨菩薩心故出興於世而實如來無有變異常住於此難思事業不捨精進授菩薩記說法不斷爾時世尊說此如來難思事業深法門已十方無量阿僧企耶出過算數諸佛剎土地六震動放大光明雨眾天花此大會中諸大威德無量菩薩欲色諸天南閻浮提十六大國及諸小王龍神夜叉乾闥婆阿脩羅迦樓羅緊那羅摩睺羅伽人非人等及比丘比丘尼優婆塞優婆夷聞此法門心淨歡喜踊躍無量以諸供具供養於佛所謂種種妙花種種名香塗香末香衣服瓔珞幢幡鬘蓋以為供養或以種種微妙音聲歌詠讚歎恭敬供養或以頂上髻中明珠額上明珠耳璫頸珠而用供養或以摩尼妙寶瓔珞真珠瓔珞月形瓔珞嚴諸身分種種瓔珞寶鎖寶印寶釧寶鐶寶鏡寶帶寶篋寶冠眾妙衣服種種嚴具諸妙鈴鐸俱散道場恭敬供養或以種種妙寶供養所謂吠琉璃寶閻浮洲寶阿濕摩蘖磨寶室利蘖摩寶因陀羅尼羅寶紅頗胝迦寶如火色寶火焰光寶無邊色寶如是等寶奉獻於佛以為供養復有眾生以金銀等種種寶末而為供養或以沈香多伽樓香隨時之香妙栴檀香龍花鬚香赤真珠香以如是等種種香末而以奉散或復有散種種天花以為供養所謂波利耶怛羅迦花曼陀羅花摩訶曼陀羅花曼殊沙花摩訶曼殊沙花盧遮迦花摩訶盧遮迦花薩他羅花摩訶薩他羅花斫羯羅花無垢斫羯羅花百葉花千葉花百千葉花普光花普香花光焰花最勝花無邊色花大普遍花愛樂見花而以供養或有眾生散陸生花所謂嚩哩色枳花蘇曼那花拘蘇摩花阿提目多迦花瞻博迦花阿輸迦花馱努色迦哩迦花波吒羅花目真隣陀花摩訶目真隣陀花或有眾生以水生花奉散供養所謂優鉢羅花波頭摩花拘物頭花芬陀利花散如是等種種妙花供養於佛一切諸天於虛空中奏諸天樂清雅寥亮微妙音聲以為供養所謂簫笛箜篌琵琶螺貝種種天鼓美妙聲鼓種種歌舞恭敬稱歎供養於佛復雨種種天諸妙花種種末香種種妙寶種種瓔珞種種衣服如是微妙諸天供具供養於佛爾時十方所有世界諸大菩薩摩訶薩眾俱來集會及此眾中諸菩薩等為供養佛皆昇虛空各各變身作天形像纔變身已菩薩力故以眾寶網遍覆大會其網周匝遶菩提樹於其四面各四由旬皆厚八步種種真珠瓔珞周垂懸眾網鐸寶鈴和鳴眾寶蓮華以為校飾其珠瓔珞一一珠中皆有無量無數菩薩俱時出現現已恭敬遶佛七匝遶佛畢已為諸菩薩一一各化眾寶蓮華師子之座爾時十方無量佛剎一一如來皆以自在威神力故各各令如意寶樹寶網及諸希有殊特供具平等普至娑婆世界菩提樹下羅列寶樹周匝圍遶分布供具莊嚴道場為欲供養釋迦如來及此經故作此莊嚴供養之時此會無量無數眾生發阿耨多羅三藐三菩提心無量菩薩得無生法忍爾時世尊普觀一切菩薩大眾作如是言諸佛子等誰能發起廣大誓願以大威德能留於此不可思議種種妙寶莊嚴道場瓔珞網覆菩薩住處及十方來諸如意樹花菓間列發焰含輝常無變易待彌勒佛下生之時年方十六坐於道場正覺始圓說此守護國界主經開示演說此陀羅尼當爾之時以申供養乃至賢劫千佛出現亦復如是以為供養說是語時於此會中有一菩薩名神通自在王於蓮花座整身威儀右膝著於蓮花之臺恭敬合掌而白佛言世尊我能如是如佛教勅留此道場供養慈氏乃至賢劫一切如來應正等覺爾時會中有神通魔名妙建立住四大洲聞此語已即白神通自在王菩薩言聖者以何等器安置於此眾寶瓔珞莊嚴道場經爾所時令不損壞時神通自在王菩薩語彼魔言仁者當知一切器物速疾破壞多諸障礙虛空為器不可損壞無有障礙一切器中此為最勝汝勿瞬目諦觀我身自當見我廣大之器魔如其教諦觀菩薩見菩薩身臍輪之中有一世界名水光王謂此世界大水彌漫猶如大海故立其名於此界中有一如來名吉祥寶蓮花如來應供正遍知明行足善逝世間解無上士調御丈夫天人師佛世尊唯有清淨大菩薩眾於其水中彌漫生於眾寶蓮花吉祥如來坐寶花王諸菩薩眾俱坐寶花恭敬圍遶時彼如來於大眾中說深妙法示教利喜時神通魔見是事已即起合掌恭敬禮拜神通自在王菩薩爾時菩薩而告之言仁者見於菩薩如是廣大器不魔言已見奇哉大士能辦是事如是大器百千俱胝那由他劫亦不可壞故此大寶莊嚴道場任持無缺無垢清淨無有變異于何不可時神通魔說此語已頂禮佛足而白佛言世尊我自思惟於過去世未曾見此神通自在王菩薩神通之事未曾聞此法門之時於聲聞乘懃行精進欲出三界自求涅槃我於今日見聞是已便於阿耨多羅三藐三菩提發起決定極深重心世尊設令我於恒河沙劫處大地獄受種種苦然後得成阿耨多羅三藐三菩提我甘此苦終不捨於菩提之心爾時世尊稱讚魔言善哉善哉汝大丈夫能於阿耨多羅三藐三菩提被大甲冑不久亦如神通自在王菩薩具足圓滿一切功德爾時十方種種佛剎諸來菩薩及此大會天龍夜叉乾闥婆阿脩羅迦樓羅緊那羅摩睺羅伽人非人等及比丘比丘尼優婆塞優婆夷心生渴仰欲聞妙法爾時世尊知此眾會心之所念樂聞深法堪持法藏歡喜怡暢復欲重為開示顯說守護國界主陀羅尼經放大人相無見頂光此光名為不捨精進光遍繞此菩薩大會經七匝已復繞文殊師利童子百千萬匝作是事已入文殊頂其光入已令文殊身及其所處師子之座威德光明過於大眾百千萬倍猶如滿月映奪眾星爾時文殊師利童子蒙佛威神即從座起偏袒右肩䠒跪合掌讚佛功德而說偈言佛放身智大光明普眼見盡無餘義本性自然諸善巧不思議德悉皆圓丈夫牛王放大光普照遍淨於三業遶我經於百千匝繞已從頂入身心我昔智慧及辯才總持光照皆微劣人天主光纔觸我超過千倍勝於前清涼我身淨我心踊躍歡喜皆平等佛智妙辯無邊際悉皆流入我身中如來威德量難知少力不能持念此承佛智力今諮問為欲利樂諸眾生為入菩薩諸行門復令諸佛出興世神通放光灌頂智願成此德問如來此眾集會廣無邊最上乘中已修入餘未得者傾心念為利樂彼問如來願無等智順時機開妙法藏利含識魔王眷屬當摧殄於如來教善修行大雄智慧無有邊善巧無窮無際限而我智慧不能了是故諮問於如來世尊智慧如實知於無量劫長時轉曠劫懃修今自在願開佛智示眾生爾時文殊師利菩薩說此偈已白佛言世尊如來境界不可思議非是菩薩稱量境界而佛智慧說法無倦大悲憐愍不捨眾生故我承佛力敢欲諮問世尊云何名為菩薩瓔珞云何菩薩瓔珞莊嚴云何菩薩得殊勝行云何菩薩得不思議妙法光明遠離愚闇及諸疑惑云何菩薩得於如來大法明門悉能清淨善哉世尊唯願為我決定宣說諸菩薩眾出生法門若諸菩薩得聞此已能破眾魔煩惱怨敵入一切法永無疑惑現前了知如來境界漸次深入諸菩薩境復能漸入一切智境知眾生心淨眾生行遊諸佛剎摧伏魔軍速能攝受一切佛教於一切法自在而轉爾時世尊告文殊師利菩薩言善哉善哉善男子汝能發起大勇猛心作師子吼問於如來如是妙義汝已能於一切如來無量境界明了通達能問斯義善男子諦聽諦聽善思念之吾當為汝分別解說如是境界及餘無量諸功德法皆令汝等速得圓滿於一切法自在而轉文殊師利唯然受教佛告文殊師利言善男子一切菩薩皆悉具有四種瓔珞云何為四所謂戒為瓔珞定為瓔珞慧為瓔珞陀羅尼門以為瓔珞是名為四善男子云何名為戒為瓔珞善男子菩薩有一淨戒瓔珞謂於眾生起無瞋恚無障礙心令諸眾生見皆歡喜無有厭足復次善男子菩薩有二淨戒瓔珞所謂閉惡趣門開人天路復次善男子菩薩有三淨戒瓔珞謂身口意皆悉清淨復次善男子菩薩有四淨戒瓔珞謂所欲皆遂所願皆成所樂皆得始終究竟復次善男子菩薩有五淨戒瓔珞謂具足三昧具足智慧具足解脫具足解脫知見具足大般涅槃復次善男子菩薩有六淨戒瓔珞謂不破戒終無悔故不穿漏戒無餘過故不雜戒無和合故清淨戒長白法故自在戒隨意所往體具足故自在轉戒於一切時智自在故復次善男子菩薩有七淨戒瓔珞所謂施得清淨忍得清淨勤得清淨定得清淨慧得清淨方便得清淨不放逸得清淨復次善男子菩薩有八淨戒瓔珞各別圓滿所謂十地圓滿不悔圓滿不懈怠圓滿不嫌恨圓滿供養佛圓滿離八難圓滿修布施圓滿得善友圓滿復次善男子菩薩有九淨戒瓔珞云何為九所謂得無所畏得無驚怖得決定心得近寂靜得調伏心得無貪心得勇悍心得知一切眾生心念得寂靜地是名為九復次善男子菩薩有十淨戒瓔珞云何為十所謂身瓔珞圓滿相好為莊嚴故語瓔珞如說修行為莊嚴故意瓔珞以無煩惱為莊嚴故剎土瓔珞以圓滿願為莊嚴故利他瓔珞能清淨心為莊嚴故生處瓔珞不造諸惡為莊嚴故菩薩行瓔珞隨學佛行為莊嚴故智慧瓔珞了一切法皆悉幻化為莊嚴故菩提場瓔珞一切善根皆悉迴向為莊嚴故力無所畏佛不共法以為瓔珞不捨淨戒根本體性為莊嚴故是名為十善男子云何菩薩修諸三昧瓔珞莊嚴善男子菩薩有於一種三昧瓔珞莊嚴云何為一謂於一切眾生界中發起慈心善男子菩薩復有二種三昧瓔珞莊嚴謂質直心及柔軟心菩薩復有三種三昧瓔珞莊嚴所謂非幻非諂非假菩薩復有四種三昧瓔珞莊嚴謂不隨順欲不隨順瞋不順於癡不順於怖菩薩復有五種三昧瓔珞莊嚴所謂斷於五種障礙一者愛欲二者瞋害三者昏沈四者掉悔五者疑心斷此五蓋以為莊嚴菩薩復有六種三昧瓔珞莊嚴謂念佛念法念僧念戒念捨念天菩薩復有七種三昧瓔珞莊嚴謂不忘失菩提之心隨順修學七菩提分謂念覺分擇法覺分精進覺分喜覺分輕安覺分捨覺分定覺分菩薩復有八種三昧瓔珞莊嚴謂八聖道正見正思惟正語正業正命正精進正念正定菩薩復有九種三昧瓔珞莊嚴云何為九善男子此菩薩心無有忘失大悲威力不捨眾生修習建立九次第定謂離欲惡不善法有尋有伺離生喜樂入於初禪得圓滿住除滅尋伺內淨一心無尋無伺定生喜樂入第二禪得圓滿住離喜住捨有念正知身受樂諸聖所說能捨有念受樂入第三禪得圓滿住斷樂先除苦憂喜已滅不苦不樂捨念清淨入第四禪得圓滿住超一切色想滅有對想不念種種想入無邊虛空於空無邊處得圓滿住超過一切空無邊處入無邊識於無邊識處得圓滿住超一切識無邊處入無少所有於無所有處得圓滿住超過一切無所有處入非想非非想處於非想非非想處得圓滿住超過一切非想非非想處入滅受想定於滅受想定得圓滿住如是善巧方便力故真際現前由先滅力於此安住然後利樂一切眾生隨諸法門令得成熟是名菩薩九種三昧瓔珞莊嚴善男子菩薩復有十種三昧瓔珞莊嚴何等為十所謂法性無亂故妙定圓滿故不捨精進故常樂寂靜故不斷善根故心不散亂故身得安樂故觀察諸法故得心自在故得聖種性故善男子此是菩薩十種三昧瓔珞莊嚴善男子云何名為菩薩智慧瓔珞莊嚴善男子菩薩摩訶薩有一智慧瓔珞莊嚴云何為一所謂一切法中斷除疑惑復次善男子菩薩復有二種智慧瓔珞莊嚴謂遠離惡作現起煩惱菩薩復有三種智慧瓔珞莊嚴謂斷除愚癡破無明藏除去黑暗菩薩復有四種智慧瓔珞莊嚴謂知苦智慧斷集智慧證滅智慧修道智慧菩薩復有五種智慧瓔珞莊嚴謂戒蘊清淨戒體如空不可得故定蘊清淨發勝智慧起動念故解脫蘊清淨一切諸法體無二故解脫知見蘊清淨了知三世體平等故法蘊清淨諸法體性無染著故菩薩復有六種智慧瓔珞莊嚴謂布施波羅蜜多三輪清淨謂我輪清淨知我如幻體平等故眾生輪清淨了所化生皆如夢故菩提心輪清淨不求世間異熟果故淨戒波羅蜜多三輪清淨謂身輪清淨猶如鏡像體平等故語輪清淨猶如谷響體平等故意輪清淨了心如幻體平等故安忍波羅蜜多三輪清淨謂離瞋清淨忍受麁惡加毀辱故離愛清淨斷於稱讚敬養等故斷支節清淨觀察法身體無二故精進波羅蜜多三輪清淨謂無功用清淨觀察生死猶如夢故堅固清淨心如金剛不可壞故取捨清淨超過諸相無取捨故靜慮波羅蜜多三輪清淨謂本性清淨無轉智故妙觀清淨無執著故因緣清淨生神通故方便波羅蜜多三輪清淨謂財攝清淨成熟一切眾生界故總持清淨受持一切妙法門故大願清淨莊嚴種種淨佛剎故菩薩復有七種智慧瓔珞莊嚴所謂無念智慧住於離念四念住故無生滅智住正斷故身心寂靜住神足故具知根智住諸根故摧破四魔住諸力故知法本性住七覺故知去來智住八聖故菩薩復有八種智慧瓔珞莊嚴謂知妙正智入寂靜故知深觀智無翳障故知諸蘊智悟法蘊故知諸界智空平等故知諸處智了空聚故知因緣智住無我故知真諦智心無亂故知厭離智如實觀察真實法故菩薩復有九種智慧瓔珞莊嚴云何為九謂知過去智前際清淨故知未來智後際清淨故知現在智中際清淨故知正定智因無滅故知不定智緣和合故知邪定智邪業成故佛平等智法身德故法平等智法無染故僧平等智無為德故是名為九菩薩復有十種智慧瓔珞莊嚴何等為十所謂知如幻智積集相故知如夢智分別相故知如焰智輪轉相故知如像智不往來故知如影智因緣合故知如響智緣起相故知法界智不可壞故知真如智無住相故知真際智湛然淨故知有為智無為性故是名為十善男子是名菩薩十種智慧瓔珞莊嚴善男子云何名為一切菩薩陀羅尼門瓔珞莊嚴善男子菩薩有一陀羅尼門瓔珞莊嚴云何為一所謂正念不忘復次善男子菩薩有二陀羅尼門瓔珞莊嚴謂文持義持菩薩有三陀羅尼門瓔珞莊嚴謂於義善巧於文善巧分析善巧菩薩有四陀羅尼門瓔珞莊嚴謂不著語不謇澁語分明辯語無雜亂語菩薩有五陀羅尼門瓔珞莊嚴謂知所聞義隨順行故知諸文身隨順行故知了義經隨順行故知於一切補特伽羅音聲法智隨順行故知諸世間出世間法隨順行故菩薩有六陀羅尼門瓔珞莊嚴所謂如所說理而修行故證真起說隨宜演故所言誠諦無諂誑故言常威德不捨大悲說正法故善知根器巧能演說無增減故得世間智知時而說不非時故菩薩有七陀羅尼門瓔珞莊嚴所謂迅疾辯捷利辯如意辯無著辯威德辯無錯謬辯一切世間最上妙辯菩薩有八陀羅尼門瓔珞莊嚴所謂善知天語龍語夜叉語乾闥婆語阿修羅語迦樓羅語緊那羅語摩睺羅加人非人等乃至一切眾生語言菩薩有九陀羅尼門瓔珞莊嚴何等為九所謂處眾無畏摧諸異學說法無畏善答問難知廣大說知隨意說行正直行顯金剛力示現劫燒破著常想說諸乘法成就眾生是名為九菩薩有十陀羅尼門瓔珞莊嚴云何為十所謂善能除斷一切疑難善知一切廣大法門善得無師自然智慧善說無盡字句法門善說一切圓滿深義善能開示無邊佛法善說無邊煩惱過患善說無量深解脫門善能深入眾生根性善入如來無著無礙辯才智慧是名為十善男子是名菩薩陀羅尼門瓔珞莊嚴爾時世尊欲重宣此四瓔珞義而說偈言大智慧者四瓔珞莊嚴最上第一乘淨戒三昧智慧門勝妙真言決定說無瞋眾生皆愛樂關閉一切惡趣門能令智者處人天此圓滿戒為瓔珞身口意業皆清淨所有願欲悉皆圓正精進行堅固求此戒瓔珞莊嚴體成就定慧及解脫解脫知見亦復然及證無上大涅槃此戒瓔珞莊嚴體不破尸羅清淨戒淳淨無雜及清涼得身自在法亦然此戒瓔珞莊嚴體若得具於清淨施安忍精進淨亦然諸禪智慧方便門及不放逸智清淨不動堅固妙安立甚深教證無退心遠離懶墮知足修此戒清淨莊嚴體聖者讚戒勤精進彼人憂惱永不生所作眾善無悔心此即淨戒莊嚴體處眾無畏無驚怖得極決定寂靜心三有牢獄不能羈得大名稱堪任力既自調伏知他意此即淨戒所莊嚴以諸相好莊嚴身即是淨戒莊嚴體如說而行能淨語即具足智語莊嚴得無煩惱莊嚴心即是淨戒之瓔珞最勝大願嚴佛剎成就眾生第一乘不造一切惡業因令所生處皆嚴飾學佛能嚴菩薩行善根迴向嚴道場力無畏法盡莊嚴亦復莊嚴變化智慈定瓔珞能遍覆柔和質直智皆圓已絕幻偽諂誑心愛恚癡怖無隨轉斷除五蓋為瓔珞勤修六念所莊嚴七覺八道三摩提九次第定常修習稱性懃修於止觀樂住寂靜諦思惟正念不斷諸善根得聖種性心自在智於諸法無疑惑現行惡作永不生無明癡闇悉皆除於諦智中光普照苦集滅道智清淨不可得故淨尸羅超過念慧清淨禪二相兼忘淨解脫智見不著於三世法蘊清淨無染成亦無能念清淨心智慧莊嚴皆具足由依智慧為瓔珞能淨施戒等三輪以無住相施眾生便得布施三輪淨眾生菩提及自己知如夢幻無所求以智慧故戒莊嚴便能得戒三輪淨身語及心如鏡像如響如幻淨無瑕以智慧故忍莊嚴彼忍三輪盡清淨智達無高亦無下常觀淨妙真法身以智慧故懃莊嚴精進三輪亦清淨其心任運能堅固無取無捨相皆空以智慧故定莊嚴禪定便得三輪淨本性深觀因緣淨無動無著起神通以智慧故方便嚴彼得三輪盡清淨善攝真言願精進化生妙法剎莊嚴常住念處無念心正斷之中心不二欲勤心觀神通足知諸眾生根性殊安住諸力摧眾魔正念覺知諸法性無去無來道亦爾此名智慧瓔珞嚴深入寂靜奢摩他毘鉢舍那無不照了知法蘊成蘊智知界平等如虛空諸處空聚亦善知法本無我因緣起知四真諦無散亂觀法真實厭世間三際智淨無著心為安眾生了三聚知三寶體同一相皆智瓔珞所莊嚴智積聚相如幻成分別根本皆如夢輪轉無實如陽焰無往無來鏡像身因緣和合如影生但從緣起猶如響法界真常性無壞真諦無住始能知真際湛然不動搖有為無為無二體此深廣智為瓔珞莊嚴菩薩證菩提得無忘念總持門所聞語義持無失一切字義微細了善巧分析智常通執著謇訥語皆亡詞理分明無錯亂隨所聞法常求義於文具足智超勝依了義經之所行知法體中無我相善知世法出世法皆是總持之所嚴隨真諦轉如說行知時說法人敬受說此法者無空過順時無缺無悔心獲得速疾妙辯才捷利如意無所著具德無錯妙分析如鬘巧飾妙莊嚴善知天龍諸語言夜叉乾闥阿蘇洛迦樓緊那摩睺等一切眾生諸語言處眾無畏如牛王摧諸外道如香象說法無畏如師子問難皆荅若泉流說廣大法摧慢山隨心樂說皆如意兇惡為現金剛像劫火焚燒五欲心隨機所樂說三乘是義非義皆明斷顯示覺悟廣大法自然智現不從師說無盡字智無餘解微細義皆圓滿說諸佛法無邊際如煩惱過亦無邊解脫功德難稱量知眾生根無不盡得佛所說四無畏祕密瓔珞作莊嚴彼諸瓔珞莊嚴身已說未說諸功德設復精勤經劫演所有功德不能窮爾時文殊師利菩薩聞是法已即從座起合掌恭敬頂禮佛足而白佛言希有世尊佛出世間說勝妙法多所利樂一切眾生皆稱根性令其歡喜於未來世能生菩薩一切善根能令一切初發心者生清淨心趣向菩提行一乘道得不退轉受佛灌頂即於此生得菩提分一生當證無上菩提顯此菩薩因果不滅正定眾生為說其因邪定眾生示現大悲久令趣入不定眾生各隨其心差別安處樂三乘者各隨其根令願滿足乃至天人阿脩羅等一切世間悉令莊嚴所以者何若佛出世則如是等種種希有奇特之法皆悉出現大菩薩眾寶座寶帳種種寶樹微妙莊嚴大會道場悉皆出現一切聲聞及辟支佛於百千劫不能思量況能顯示世尊如我惟忖無智眾生甚為可愍佛說如是甚深大乘顯示如是奇特道場不能發起大菩提心而反希求二乘涅槃人天安樂故為可愍何以故菩薩初發菩提之心所有功德無量無邊一切二乘不能及故世尊譬如有人棄捨無價吠瑠璃寶乃取假偽瑠璃之珠一切眾生亦復如是棄捨大乘乃求聲聞緣覺菩提人天安樂世尊若善男子善女人等聞此法門或已發起大菩提心或當發起不久皆得無上菩提及前所說殊勝功德具足圓滿說此瓔珞法門之時於此會中三十俱胝那由他百千眾生皆發阿耨多羅三藐三菩提心爾時世尊普觀菩薩人天大眾知其於法深生渴仰心未滿足告文殊師利菩薩言善男子菩薩摩訶薩有於八種大光普照莊嚴法門彼光照故心開明了遠離愚闇以大丈夫菩薩莊嚴而嚴其身修菩薩行及安眾生於此行中何等為八所謂念光普照意光普照解光普照法光普照智光普照諦光普照神通光普照修行光普照是為八種光照莊嚴善男子云何名為念光普照善男子菩薩有八念光普照莊嚴云何為八所謂一者憶念普善常不忘失二者已修善根當令增長三者隨所聞法憶持不忘四者於甚深義微細解了五者其心不隨六塵境轉六者恒以正念守護根門七者為斷一切不善法故為令善法得圓滿故常念諸佛八者為欲守護諸佛法城念為先導得大光明善男子是名菩薩八種念光普照莊嚴善男子菩薩有八意光普照莊嚴云何為八所謂依於義意不依語意依於智意不依識意依於法意不依煩惱意依於理意不依非理意依菩提心意不依二乘意依廣大意不依狹劣意依於佛意不依眾魔意依大悲意不依損害眾生之意是名菩薩八種意光普照莊嚴善男子菩薩有八解光普照莊嚴能知諸法何等為八所謂知一切法知眾生行知眾生心知四無礙知法體性本有光明知於廣大莊嚴之法知於了義不了義法知一切佛深廣妙法是名菩薩八種解光普照莊嚴善男子菩薩有八法光普照莊嚴云何為八所謂世間法光照莊嚴說諸眾生所造業故出世間法光照莊嚴為求解脫諸眾生等說般若故無過染法光照莊嚴修習妙智及聖道故無煩惱法光照莊嚴不起欲有無明見故為無為法光照莊嚴無作解脫常現前故聖煩惱法光照莊嚴觀察煩惱客塵相故無煩惱法光照莊嚴知心本性淨光明故大涅槃法光照莊嚴知一切法本寂滅故是為菩薩八種法光普照莊嚴善男子菩薩有八智光普照莊嚴何等為八所謂八人智光照莊嚴須陀洹智光照莊嚴斯陀含智光照莊嚴阿那含智光照莊嚴阿羅漢智光照莊嚴辟支佛智光照莊嚴諸菩薩智光照莊嚴佛菩提智光照莊嚴是名菩薩八種智光普照莊嚴善男子菩薩有八諦光普照莊嚴何等為八所謂修習真諦能得解脫現前覺故是為菩薩第一諦光普照莊嚴修習真諦得須陀洹是為第二光照莊嚴修習真諦得斯陀含是為第三光照莊嚴修習真諦得阿那含是為第四光照莊嚴修習真諦得阿羅漢是為第五光照莊嚴修習真諦得辟支佛是為第六光照莊嚴修習真諦得菩薩忍是為第七光照莊嚴修習真諦悟佛菩提是為第八光照莊嚴是名菩薩八種諦光普照莊嚴善男子菩薩有八神通大光普照莊嚴何等為八所謂光明大光普照莊嚴天眼見盡種種色故微細智慧光照莊嚴天耳遠聞種種法故隨順正念光照莊嚴億念過去無量劫中宿住事故本性智慧光照莊嚴微細善觀眾生心故知虛空性無有障礙光照莊嚴無邊類剎自在行故清淨智慧光照莊嚴無煩惱智得圓滿故大福德聚光照莊嚴養育慈念諸眾生故大智慧聚光照莊嚴斷諸眾生種種疑故是名菩薩八種神通光照莊嚴善男子菩薩有九修行因得光照莊嚴何等為九所謂從修行因得智光照以為莊嚴從修行因得於般若光照莊嚴從修行因得於覺悟光照莊嚴從修行因得於正見光照莊嚴從修行因得奢摩他光照莊嚴從修行因得深妙觀光照莊嚴從修行因得知他心光照莊嚴從修行因得不退動及正解脫光照莊嚴從修行因得極究竟光照莊嚴是名菩薩九修行因得普光照以為莊嚴爾時世尊欲重宣此義而說偈言過去世淨業利生念不忘定慧積善根為物皆迴向隨聞正憶念深義微細知正念守根門塵境居然靜惡法不應作善法要當修圓滿念莊嚴自得佛加護法城能善守勝法利眾生離闇慧光圓能益人天眾得此念光照疑惑悉皆除自然念智中速證菩提果以義莊嚴意不隨聲及文依智清淨修不依分別識法智莊嚴意破惑離愚癡般若教智圓菩提無錯亂求勝菩提意不雜於二乘廣大無劣心順佛違魔教大悲莊嚴意不暫惱眾生所知法無疑不了義善巧知眾生無畏無礙智無邊作者本來空了法因緣起善巧廣大說勝要甚深門諸佛法無邊解了皆窮盡以世法光照眾生業悉知出世法光明般若虛空相有過及無過自在智皆知智契聖道修利物皆招果有漏及無漏法光無不知永斷煩惱源能作人天益有為無為法智慧常順知垢穢並皆無諸行得決定遠離生死法無礙智常行知煩惱根源性淨光明體解脫涅槃法生起本來如無邊法光明莊嚴大乘體第八人他智須陀洹亦然及與斯陀含阿那含亦爾羅漢辟支佛菩薩及如來智於此法中一一皆隨轉諦光照具足勇健妙修行乘因得果圓不變真勝義修習諸聖諦入解脫果門四果次第成緣覺菩薩忍能摧諸異道猶如師子王覺悟佛菩提皆由諦光照神通天眼見微細色無遺天耳分明聞十方聲普了念昔那由劫法界諸如來善知眾生心自然智光照自在遊諸剎智光照無遺色相如虛空無漏光嚴體具足無邊福遍育諸眾生無著智莊嚴有情疑網斷因修得智慧覺悟辯無邊正見止觀心究竟無邊際知教行具足心念法智圓諦光及神通光照莊嚴法八種皆清淨是大威德光雖未得菩提能作諸佛事爾時世尊說此神通大光普照莊嚴法已十方佛剎諸來菩薩及諸人天比丘比丘尼優婆塞優婆夷種種供養恭敬禮拜無量無數無邊眾生皆發阿耨多羅三藐三菩提心無量菩薩得無生法忍爾時會中有一菩薩名般若峯承佛神力即從座起偏袒右肩禮佛雙足右膝著地恭敬合掌而白佛言世尊如佛所說諸大菩薩迴向莊嚴陀羅尼門諸佛菩薩大悲事業菩薩瓔珞大光普照莊嚴法門云何修得彼一切法為以何法而為根本云何得已永不忘失慈念養育一切眾生爾時世尊告般若峯菩薩摩訶薩言善男子菩薩若時能於甚深般若根本安住不動及能作於般若事業則得如前迴向總持乃至光照莊嚴功德得已不失即是生長養育一切眾生之處時般若峯菩薩復白佛言善哉世尊願為我說云何名為般若根本云何名為般若事業佛言善男子諦聽諦聽善思念之吾當為汝分別解說善男子般若根本能生般若即般若母般若事業即是所生善男子若諸菩薩聞所未聞一切法門即是般若根本之母如其所聞廣為他說即是般若所作事業隨所聞法審諦思惟即是般若根本之母若思惟已為他顯示即是般若所作事業正念觀察是般若母安置眾生於正念中是般若業所作精進是般若母正修行時是般若業自心明了是般若母顯示他人是般若業樂住寂靜是般若母知本寂靜是般若業樂於獨處是般若母一道清淨是般若業修行妙觀是般若母得慧解脫是般若業修三解脫門是般若母三智現前是般若業修習念處是般若母離念清淨是般若業修習正斷是般若母知法性斷是般若業修習神足是般若母無功用行是般若業能信因緣是般若母超過諸著是般若業精純無雜是般若母身心安樂是般若業常念善法是般若母不住念相是般若業知定次第是般若母得性等引是般若業修習善根是般若母善知過去展轉根性是般若業堅住五力是般若母能摧諸魔是般若業順忍七種菩提分法是般若母知諸法性隨順覺悟是般若業集聖道分是般若母知如筏喻既悟法體不住於法及與非法是般若業善能修行苦集滅道是般若母滅諦現前是般若業微細觀察不了義經是般若母依了義經隨順修行是般若業隨所聞法總持不忘是般若母隨義修行是般若業依智觀察是般若母隨順智行是般若業不執我人是般若母依法修行是般若業觀察諸法皆悉無常是般若母知一切法本不生滅是般若業觀察諸行悉皆是苦是般若母了一切法本無有行是般若業微細觀察諸法無我是般若母知諸眾生本清淨智是般若業微細觀察涅槃寂靜是般若母知一切法本自涅槃是般若業聞甚深義心不驚怖是般若母得義無礙是般若業聞勝義諦心不驚怖是般若母得法無礙是般若業聞妙言詞分析句義心不驚怖是般若母得詞無礙是般若業聞佛辯才而不驚怖是般若母得辯無礙是般若業因於眾生及法緣慈是般若母無緣之慈是般若業為自他悲是般若母遠離自他二種大悲是般若業思惟法喜是般若母無取無捨是般若業離貪瞋捨是般若母無二種捨是般若業常念諸佛是般若母解了法身是般若業常念於法是般若母於法無染是般若業專心念僧是般若母觀無為性是般若業常念於捨是般若母捨諸煩惱是般若業常念淨戒是般若母知無行戒是般若業常念於天是般若母法體清淨是般若業具足多聞是般若母處眾無畏是般若業修勝善業是般若母知無業報是般若業知佛變化是般若母得大智慧是般若業為自利己是般若母自利利他是般若業能於八萬四千法蘊平等受持是般若母得於八萬四千法智是般若業知說法智是般若母知說不空是般若業教令眾生發菩提心是般若母安置眾生般若波羅蜜多方便善巧不退地中是般若業怖畏三有因業受生是般若母不捨生死隨意受身是般若業忍受音聲是般若母修行性忍是般若業若得盡智是般若母得無生智是般若業得隨順忍是般若母得無生忍是般若業住不退地是般若母得灌頂地是般若業坐菩提樹是般若母知無不盡遍覺細念現證如如剎那心滅與智相應得阿耨多羅三藐三菩提此是菩薩般若事業究竟莊嚴爾時世尊欲重宣此義而說偈言聞法不放逸淨持般若母慈力為他說勤修般若業正念善思惟此是般若母思己為他說即般若事業若正念修習此是般若母修己令他住即般若事業若修正精進此是般若母若修已演說即是般若業若心與智俱此是般若母若能說心智即般若事業若獨寂靜行此是般若母若無有身心即般若事業若遠離憒鬧此是般若母若獨住正念即般若事業若愛樂深觀此是般若母若得智解脫即般若事業若修三解脫此是般若母三智現在前即般若事業若修習念住此是般若母無念現在前即般若事業捨惡修善業此是般若母此法本性淨即般若事業修習四神足此是般若母神足無功用即般若事業深信解脫門此是般若母遠離心無著即般若事業常精進無減此是般若母若身心安樂即般若事業善念不放逸此是般若母不住一切處即般若事業妙定隨覺悟此是般若母本性等引行即般若事業若住妙慧根此是般若母知眾生諸根即般若事業若修習五力此是般若母得無摧伏智即般若事業順忍七覺分此是般若母隨覺諸法性即般若事業修習聖道支此是般若母能捨法非法即般若事業知苦惡集生此是般若母寂滅現在前即般若事業觀察不了義此是般若母依於了義經即般若事業聽法持無忘此是般若母隨教能奉行即般若事業不依識修禪此是般若母依智而奉行即般若事業無少人我執此是般若母依法而修行即般若事業知諸行無常此是般若母知法本不生即般若事業信諸行是苦此是般若母若知無有行即般若事業於空義觀察此是般若母順義無二邊即般若事業無我義斷疑此是般若母此法本清淨即般若事業信涅槃寂靜此是般若母眾生本性寂即般若事業隨順觀深義此是般若母隨覺義無礙即般若事業若深信法性此是般若母得法無礙解即般若事業聞諸聲無怖此是般若母分析詞無礙即般若事業心不怖辯才此是般若母得無礙辯才即般若事業因生法起慈此是般若母若得無緣慈即般若事業為自他起悲此是般若母為無二利悲即般若事業於法愛樂喜此是般若母無憂無愛喜即般若事業若能無愛恚此是般若母於二得解脫即般若事業具足念諸佛此是般若母若隨順法身即般若事業恒時能念法此是般若母若知法無著即般若事業得具足念僧此是般若母於無為隨覺即般若事業智者恒念捨此是般若母若捨諸煩惱即般若事業若念清淨戒此是般若母住無煩惱戒即般若事業念大威德天此是般若母恒念於寂靜即般若事業隨求聽聞法此是般若母更無法可求即般若事業能作妙善業此是般若母更無業可為即般若事業知示現涅槃此是般若母得大智威德即般若事業得自利具足此是般若母能多利眾生即般若事業受持妙法蘊此是般若母知己悟眾生即般若事業若知他心智此是般若母住三乘出離即般若事業令起利他行此是般若母若能平等利即般若事業怖諸有焚燒此是般若母不捨於生死即般若事業隨順音聲忍此是般若母修行於性忍即般若事業若得於盡智此是般若母若得無生智即般若事業若修隨順忍此是般若母若得無生忍即般若事業若至不退地此是般若母若得灌頂地即般若事業若坐菩提樹此是般若母若得一切智即般若事業此諸般若業由發菩提心若得心解脫成諸般若業若於菩提心常安住不動則成般若母常作諸事業如是諸善業及佛諸勝義神力無礙辯由勝菩提心若讚菩提心所有諸功德經於多億劫稱讚不能盡以生三世佛一切諸功德故說菩提心十方諸佛母若有欲供養無量寂靜尊當發菩提心福過供養佛世尊說此般若波羅蜜母事業莊嚴法門時十方無量無數佛剎六種震動此眾妙寶莊嚴道場亦復震動爾時般若峯菩薩白佛言世尊以何因緣此十方界無量無數諸佛剎土六種震動此眾寶網莊嚴道場住在虛空亦六震動佛告般若峰菩薩言善男子由此般若波羅蜜母般若事業莊嚴法門過去諸佛已說未來諸佛當說現在諸佛今說若諸菩薩得此般若心如虛空無有住著我今為汝及此大眾說此法門以是因緣今諸世界大地震動爾時眾中有一菩薩名無畏辯才即從座起前白佛言世尊以何因緣而此菩薩名般若峰佛言善男子乃往古昔有佛出現名吉祥守護如來應供正遍知明行足善逝世間解無上士調御丈夫天人師佛世尊世界名妙有劫名無垢彼界眾生受種種樂壽命半劫無中夭者彼世界中所有人天色相飲食宮殿樓閣受用資具皆等無異但人地居天處虛空以分類別彼世界中唯佛法王更無別王不事餘天亦不禮事餘諸神祇不作餘業不起餘念唯勤供佛聽聞妙法不處胎藏而皆化生無女人名亦無罪名無犯戒名其中眾生唯常勤修此般若母般若事業莊嚴法門彼吉祥守護如來有四萬二千諸菩薩眾八萬四千聲聞弟子善男子彼諸菩薩皆有廣大無量無邊辯才智慧爾時彼佛總集一百俱胝難問普告一切菩薩眾言汝大眾中誰能勇猛發起出世大丈夫心於我總集百俱胝難能於幾時一一難中各以百千俱胝法門而解釋者時此會中或有菩薩前白佛言我於一日當能解釋或有菩薩言七日夜當能解釋或言半月或言一月或言六月或言一年當解釋者是時會中有一菩薩名曰念意前白吉祥守護佛言世尊我當不起于座不易威儀對於如來及大眾前悉能解釋如是諸難說此語已即於此時作師子吼現自在力令三千大千世界六種震動放大光明普照世界令其警覺時會大眾及四天王天三十三天蘇夜摩天兜率陀天樂變化天他化自在天乃至淨居如是諸天蒙光警覺悉來集會及諸龍神夜叉乾闥婆阿脩羅迦樓羅緊那羅摩睺羅伽人與非人在家出家無量品類蒙光警覺悉來會坐如是經於一剎那頃未及須臾令此道場縱廣正等十千由旬爾時念意菩薩見此大眾悉已雲集以福德力及智慧力念力法力陀羅尼力妙辯才力大無畏力佛威德力以是力故於彼總集百俱胝難聞已受持對彼如來及於大眾於前難中一一各以百千俱胝法門解釋圓滿無缺無能摧壞隨其流類應其根器而演說之相續不斷字句義理微妙分析說此法時其聲遍滿三千大千世界從四天王天乃至淨居一切諸天悉聞其聲悉解其義是諸天眾發如是言奇特希有念意菩薩乃能如是善男子念意菩薩說此法時會中有六十千俱胝那由他眾生發阿耨多羅三藐三菩提心四十千俱胝那由他菩薩得無生法忍爾時吉祥守護如來稱讚念意菩薩言善哉善哉真大丈夫釋迦牟尼佛告無畏辯才菩薩言善男子於汝意云何爾時念意菩薩豈異人乎今般若峰菩薩是也善男子以是菩薩有於如是無量辯才智慧高勝名般若峰因此菩薩辯才智慧令此般若波羅蜜母般若事業莊嚴法門出現世間佛說是已爾時十方無量無數不可數不可稱不可量種種佛剎諸大威德菩薩摩訶薩及大威德無量諸天龍神夜叉乾闥婆阿脩羅迦樓羅緊那羅摩睺羅伽人非人比丘比丘尼優婆塞優婆夷等一切大眾聞佛說此般若波羅蜜母般若事業莊嚴法門踊躍歡喜以種種花香塗香末香及諸瓔珞鬘帶衣服幢幡傘蓋及種種音樂所謂箜篌琵琶鼓笛歌吹美妙樂音以用供養佛及大眾無量眾生發阿耨多羅三藐三菩提心三十六俱胝那由他菩薩皆得無生法忍爾時會中有一菩薩摩訶薩名祕密主金剛手即從座起偏袒右肩右膝著地頂禮佛足合掌恭敬而白佛言世尊如佛所說陀羅尼門如是一切陀羅尼門云何名為陀羅尼門何等陀羅尼能為一切陀羅尼母何等陀羅尼普能利樂一切眾生何等陀羅尼能令有情速得阿耨多羅三藐三菩薩爾時世尊告祕密主金剛手言善哉善哉善男子能問如來如是深義我今為汝分別解說善男子有一陀羅尼即是一切陀羅尼母名守護國界主若有菩薩受持證得此陀羅尼則得其身同如意寶眾生見者所願滿足亦能速得無上菩提爾時金剛手聞是語已而白佛言善哉世尊願為我說此陀羅尼少分功能軌儀法則我等聞已精勤修習便能證得此陀羅尼佛告祕密主言善男子毘盧遮那世尊色究竟天為天帝釋及諸天眾已廣宣說我今於此菩提樹下金剛道場為諸國王及與汝等略說於此陀羅尼門汝當諦聽善男子陀羅尼母所謂􇩂唵字所以者何三字和合為唵字故謂􆿅婀􆿉烏􄗥莾一婀字者是菩提心義是諸法門義亦無二義亦諸法果義亦是性義是自在義猶如國王黑白善惡隨心自在又法身義二烏字者即報身義三莾字者是化身義以合三字共為唵字攝義無邊故為一切陀羅尼首與諸字義而作先導即一切法所生之處三世諸佛皆觀此字而得菩提故為一切陀羅尼母一切菩薩從此而生一切諸佛從此出現即是諸佛一切菩薩諸陀羅尼集會之處猶如國王住於王城臣佐輔翼婇女圍遶或出遊巡狩還歸皇居必嚴四兵導從千萬但言王住王之往來雖不說餘而無不攝此陀羅尼亦復如是雖說一字無所不收爾時祕密主金剛手復白佛言世尊如佛所說諸佛常住平等三昧等視眾生猶如一子今者云何但言守護國界主耶諸有貧窮孤惸困苦無依無歸無救無護何不愍念而守護耶爾時如來無上調御告祕密主金剛手言善男子諦聽諦聽當為汝說諸佛如來非不住於平等三昧由平等故守護國王善男子譬如良醫見小嬰孩身縈疾病不勝醫藥乃以良藥令母服之由母服藥力及於乳其子飲乳疾病皆除諸佛如來亦復如是哀愍一切守護國王若護國王獲七勝益何等為七所謂若能守護國王即是守護國之太子若守護太子即守護大臣若守護大臣即守護百姓若守護百姓即守護庫藏若守護庫藏即守護四兵若守護四兵即守護隣國若能如是一切皆安善男子是故國王與諸眾生為日為月為燈為眼為父為母若諸有情無眼無燈無日無月無父無母身命可存若無國王不可安立又善男子如大龍池龍若住時水常盈滿黿鼉魚鼈水族皆安龍若去時水便枯涸水性之屬皆滅無餘國王亦爾若諸國王受持於此陀羅尼門能令無量無數眾生現在安樂長守尊貴身壞命終得生善道是知國主善能關閉諸惡趣門開示人天涅槃正路故我偏說守護國王爾時世尊復告祕密主金剛手言善男子如汝所問軌儀法則諦聽諦聽我今為此陀羅尼故說金剛城大曼荼羅軌儀法則善男子若欲建立曼荼羅時金剛阿闍梨先擇其地若山若野其地若有種種果木軟草名花平坦可樂或有清淨池沼澄潭泉流盈滿諸佛稱讚可以建立曼荼羅場或大河側或近龍池蓮華莊嚴所謂優鉢羅花拘勿頭花波頭摩花芬陀利花復有鳧雁鴛鴦白鶴孔雀鸚鵡舍利拘枳羅等諸妙鳥王翔集莊嚴或是諸佛及諸菩薩獨覺聲聞曾所止住寂靜可讚諸天龍等所守護處及餘城邑聚落僧房舍宅堂閣塔廟天祠牛所住處閑靜園苑空舍之中並可建立此曼荼羅若無如是稱法之處不復簡擇隨所便宜以用安置但隨心地作曼荼羅復次善男子若阿闍梨選擇地時其地若有沙石瓦礫樹根株杌髮毛爪齒糠䴬灰炭骸骨塚墓蛇窟蟻穴如是等地不堪建立曼荼羅場既擇地已阿闍梨當選好宿直日於清旦時吉祥相時五體投地禮如來足隨其力分隨心廣狹以建壇場量極大者一千由旬或復九百七百五百三百一百一由旬量或七肘量五肘三肘或一肘量或一手掌乃至一爪甲量我今當說作金剛城勝曼荼羅量之儀則當畟方作面開一門上安閥閱以為莊嚴一面各自有三十二磔手之量四周欄楯畫成三重共十二角以種種寶用作花鬘而為莊嚴於壇中心畫毘盧遮那如來之像并畫四波羅蜜菩薩四方四佛各四菩薩或安種子一一菩薩各有一拘胝那由他菩薩以為眷屬次安十二供養菩薩最外一院安置十天彼一一尊各有真言五佛真言已如上說唵薩怛嚩嚩日哩娑嚩賀唵囉怛曩嚩日哩娑嚩賀唵達摩嚩日哩娑嚩賀唵羯摩嚩日哩娑嚩賀唵嚩折囉薩埵嚩娑嚩賀唵嚩折囉囉佐娑嚩賀唵嚩折囉囉誐娑嚩賀唵嚩折囉娑度娑嚩賀唵嚩折囉囉怛曩娑嚩賀唵嚩折囉諦者娑嚩賀唵嚩折囉計覩娑嚩賀唵嚩折囉悉蜜多娑嚩賀唵嚩折囉達摩娑嚩賀唵嚩折囉底乞史那娑嚩賀唵嚩折囉系覩娑嚩賀唵嚩折囉磨灑娑嚩賀唵嚩折囉羯磨娑嚩賀唵嚩折囉囉乞灑娑嚩賀唵嚩折囉藥乞灑娑嚩賀唵嚩折囉珊第娑嚩賀唵嚩折囉攞洗娑嚩賀唵嚩折囉摩㘑娑嚩賀唵嚩折囉儗諦娑嚩賀唵嚩折囉儞哩諦娑嚩賀唵嚩折囉努閉娑嚩賀唵嚩折囉補澁閉娑嚩賀唵嚩折囉阿嚕計娑嚩賀唵嚩折囉巘第娑嚩賀唵嚩折囉阿麌舍娑嚩賀唵嚩折囉波舍娑嚩賀唵嚩折囉娑普吒娑嚩賀唵嚩折囉巘吒娑嚩賀唵因達囉也娑嚩賀唵阿仡迺裔娑嚩賀唵閻麼也娑嚩賀唵泥以低娑嚩賀唵嚩嚕那也娑嚩賀唵麼那吠娑嚩賀唵拘米囉也娑嚩賀唵伊舍娜娑嚩賀唵陀羅抳娑嚩賀唵末囉沒泥娑嚩賀爾時佛告祕密主言依此軌儀次第安布皆周畢已其阿闍梨為入壇者先當授與三昧耶戒以為先導然後灌頂既灌頂已然後教其念誦真言脣齒相合其舌微動勿使出聲量力記數及時多少以為常限要當要期得勝境界若無剋獲不出道場如是精勤以求悉地我今當說用珠差別而說偈言佛部紹佛種當用菩提子金剛部中珠亦用金剛子寶部之中用金等寶為珠真珠為念珠諸佛所稱讚蓮華部中用蓮華子為尊羯摩部中珠種種和合作五部搯珠法用大拇指同佛部頭指承金剛部中指寶部無名指蓮華部合三羯摩四指承皆用於初節金珠兩倍福真珠得俱胝金剛蓮子珠百千俱胝福若持菩提子及以和合珠無數福莊嚴諸佛之所說珠有一百八攝亂心不馳毘盧遮那印當鼻端繫想為除煩惱等增長三摩提當想於本尊護摩勤念誦先觀月輪淨想自坐輪中發焰光熾然天光嚴自體十方現在佛五色青白珠莊嚴極可尊常觀現前住三千塵數佛悉來入我身我身等虛空扇底迦供養想菩薩歡喜是增長護摩忿怒入我身內外冤皆滅美色菩薩入想敬愛相成瑜伽內護摩過去諸佛說爾時世尊說此偈已告祕密主金剛手言善男子諦聽諦聽此一字陀羅尼門即是一切陀羅尼母無邊俱胝陀羅尼門以為眷屬若有觀察此陀羅尼無邊俱胝三昧現前過去現在一切諸佛由觀察此陀羅尼故得阿耨多羅三藐三菩提善男子我今為諸國王略說一字令得受持若諸國王得一字觀一剎那頃便得五種三昧現前所有煩惱不復現起善男子此大金剛城曼荼羅所有功能不可思議若善男子善女人有能入此曼荼羅者則為已見一切諸佛一切菩薩何以故此曼荼羅即是一切諸佛賢聖集會議論甚深法處若能入者則為諸佛一切菩薩證知護念為諸如來法王真子能為一切眾生之父紹三寶種斷三惡趣開人天門住不退地遠一切罪得三十七菩提分法十力無畏以為瓔珞而自莊嚴善男子隨其城邑有此道場受持修行四天大王帝釋諸天八部擁護於此國土常無飢饉亦無冤敵一切人畜無諸災疫諸國小王欽德歸化於諸王中殊勝第一遠離一切憂患苦惱隨其壽命安隱快樂乃至夢中常見一切諸佛菩薩轉身受生常得安樂有大名稱富有財寶好行惠施能修安忍具足智慧愛樂善法生生常得宿住智慧於百千世作轉輪王那由他劫作天帝釋百俱胝世常作人王祕密主若有善男子善女人以恒河沙世界滿中七寶持用布施若復有人為欲利樂一切眾生發菩提心入此金剛曼荼羅者其福勝彼爾時世尊欲重宣此義而說偈言諸佛曼荼羅已說三身法法身及報化相續次第成修佛菩提中最勝微妙法不久當成佛三身皆得圓十方諸世尊共證知護念當成法王子持佛種常全已斷惡趣因復遠諸苦果隨順不退轉修行趣菩提常安住懃修三十七道品又住四梵住無畏十力中若見此道場遠離一切罪應受人天等敬養尊重心現世成如來眾生癡闇滅諸天恒見佛常護道場門金剛道場中若得灌頂者法王子灌頂不久必當成千世為輪王那由他帝釋億劫四王位無數世人王十度悉皆圓安住於十地成就十種智十自在皆通趣三解脫門建立三乘法隨順成佛地相好以莊嚴轉生所受身得樂大名稱能脫諸病惱智慧決無疑富貴施貧窮安忍愛樂善生生知宿住世世盡端嚴世界如恒沙滿中皆七寶淨心將布施緣覺及聲聞若發菩提心為利諸含識入此道場者此福勝過前從發菩提心生佛及菩薩從菩薩流出緣覺與聲聞及色究竟天剎利諸族姓并餘諸善業凡夫之所行菩提心出生菩薩不退地故修諸勝行先發菩提心爾時祕密主金剛手聞說此已白佛言世尊我今聞此大金剛城曼荼羅一切陀羅尼母一切如來成正覺法心得清淨歡喜踊躍隨其所在國土城邑若有建立此曼茶羅我祕密主以陀羅尼而為供養即說陀羅尼曰曩謨囉怛曩怛囉也耶曩謨嚩折囉播曩曳摩賀藥乞叉犀那鉢戴曳摩賀麼攞鉢囉訖囉摩也摩賀嚩折囉謎囉嚩也唵阿沒㗚多軍吒𠼝吽發翳系翳奚阿劫臘摩阿劫臘摩阿迦哩灑也阿迦哩灑也嚩質哩曩薩嚩弩瑟吒那伽難室囉斯頻那頻那嚩折囉曩跛吒也跛吒也嚩折囉曩吽吽吽癹癹癹瞋陀瞋陀瞋陀嚩折囉曩薩嚩努瑟吒娜健難毘灑耶毘灑耶仡囉娑仡囉娑娑麼娑麼彌勃多入嚩囉摩哩那嚩折哩娜那賴也那賴也戶嚧戶嚧吽吽吽阿沒哩多嚩哩灑儞嚩哩殺覩禰嚩娑滿低曩癹癹癹癹癹癹癹佉佉佉佉佉佉佉佉呬佉呬佉呬佉呬佉呬佉呬佉呬攞攞攞娑嚩賀世尊我今復當說於念誦軌儀法則金剛阿闍梨凡欲所為要當先於一切眾生起慈悲心若有國土亢陽無雨金剛阿闍梨往有蓮華大龍池所或河流岸或復小池當結大界或四方界或四隅界結護己身此處作壇壇上圖畫七頭龍王散種種花燒種種香塗香末香花鬘資具種種供養壇場四面懸青色幡建赤色幢當以穀麥油麻大麥臘沓子銀金錢等投龍池中右遶四面合掌禮拜以為供養次備飲食以為供養謂酪密酥乳糜白粳米飯種種飲食轉讀大孔雀王經起大悲心發大誓願為諸眾生祈降甘雨作是法已若不降雨當以忿怒尊陀羅尼念誦加持我當自來以金剛杵而擬龍頭令彼驚怖時龍雲中恭敬合掌下微細雨普遍充洽龍亦歡喜唯除眾生有決定業甘雨不降餘必應心念誦之時食三白食所謂乳酪及白粳米誦十萬遍便得成就若雨過多便誦止雨陀羅尼曰唵阿蜜㗚低底吽底瑟咤娑嚩賀誦此陀羅尼七遍或以鉢器或瓶缸等盛蜀葵花以鉢瓶等覆在地上便即晴明若他方冤敵來相侵擾當誦此陀羅尼曰南謨囉怛曩怛囉耶也唵阿蜜㗚多嚩日哩阿蜜㗚低吽孽捙孽捙曳他蘇佉三昧也摩奴三末囉娑嚩賀燒安悉香以花置掌中作金剛合掌誦此真言四向散花冤賊退散若國土內一切災難諸惡鬼神流行疫毒惱於人畜及有他方冤敵侵擾當作極大威德忿怒王金剛手甘露軍荼利金剛啞啞而笑要勝祕密心法亦取諸毒刺火焚念誦而作護摩如上災難皆悉消滅若欲効驗先誦真言滿十萬遍即得悉地若欲先知善惡吉凶定不定者應當誦此陀羅尼曰南謨囉怛曩怛囉耶也南謨始戰拏嚩折囉跛曩曳摩賀藥乞叉犀那鉢戴曳翳鬘勿󰸎鉢囉乞叉茗娑茗勿󰸎三沒哩󰸎覩唵阿蜜㗚低癹怛儞也他戰抳戰抳印抳泯抳僧羯󰪯摩泯抳阿尾奢矯禰鉢囉尾奢矯禰阿悉泯阿麌瑟咤曼茶哩鉢扇努那囉迦那哩迦儞尾那斫蒭灑阿閉覩摩努山斫蒭入眠斫蒭跛囉嚩多也覩系那紇哩單曳寫紇哩單曳怛囉悉他比單怛薩挽捺哩灑也莎嚩賀次說持念軌儀金剛阿闍梨先以瞿摩夷塗成方壇以乳酪末作儞也阿樂多各盛滿椀置壇四角四角置燈然後散花燒安悉香或於劍中或鏡或牆或指或掌或燈或佛像或水精或壇或琉璃中稱心所欲見其善惡當以童男或有童女身無瘢痕清淨無過澡浴身體著解白衣誦此真言用加持之我當至彼自現其身隨其所問三世之事悉皆辯說隨心疑惑悉皆斷除若為癲癎鬼魅所著當以楊枝及石榴枝以上真言加持七遍燒安悉香於地畫彼鬼神形像令前童子執楊枝等鞭彼圖畫鬼神形像胸背等處時彼病人如撻其身嘷叫啼泣叩頭求救從今永去不敢更來時阿闍梨令鬼立誓若再來者願我眷屬喪滅無餘鬼立誓後更不再來病者平復非唯去病種種勝事此總持力皆得稱心成就所作爾時世尊告祕密主金剛手菩薩言善哉善哉善男子此陀羅尼能與未來一切眾生作大利益一切如來悉皆隨喜此陀羅尼能令眾生發菩提心又令一切外道異見皆悉調伏與諸佛法以為先導隨諸國土有此總持國無飢饉人民安樂國主無病無復怨敵佛法流通無諸障礙祕密主菩薩以此陀羅尼為主覆護自身能持種種陀羅尼寶於夜闇中而為明炬又以種種陀羅尼門而作瓔珞莊嚴其身以此陀羅尼而為先導以此陀羅尼而為器仗過現未來恒須執持以此陀羅尼而為室宅安住其中而行布施守護淨戒修習安忍懃行精進深入禪定照明般若祕密主菩薩云何安住於此陀羅尼中而行布施祕密主以此菩薩不捨平等而行施故謂陀羅尼平等故布施平等布施平等故我平等我平等故眾生平等眾生平等故法平等法平等故菩提平等菩提平等故即陀羅尼平等故此菩薩住陀羅尼能行布施如是布施非隨煩惱而行布施與勝義法相應布施悉能捨離一切煩惱名最勝捨諸見不起內外眷屬一切皆捨祕密主此是安住陀羅尼住處修行布施祕密主云何菩薩住陀羅尼修行淨戒此菩薩見身口意本性寂靜而護持戒於身口意心無所著不依此世不依他世不依於內不依於外不依蘊界處不依菩提亦不依於陀羅尼門不依涅槃及一切法護持淨戒亦不念言我能持戒是為菩薩安住總持護持淨戒祕密主云何菩薩住陀羅尼修習安忍此菩薩修忍辱時不見自身不見眾生不見補特伽羅不見壽者不見於我及以我所此菩薩內心清淨眾生清淨一切法清淨以無所依依清淨心而行安忍此菩薩修安忍時無有少法而可修習亦無少法而可損減亦無少法而可增長亦不為於少法生故亦不為於少法滅故亦不為於少法盡故亦不為於少寂靜故亦不為於一切眾生無我性故亦不為於一切眾生寂靜性故亦不為於無恐怖故亦不為於身滅盡故亦不為於語言盡故亦不為於心意盡故並不為於如是等法修習安忍此菩薩於身修安忍時為他所害節節支解當自觀察身與草木牆壁瓦礫等無有異此菩薩於語修安忍時為他毀辱以妙言詞而酬答之自在觀察言語性空不可執持體性寂靜無有住處又此法體皆不相待剎那剎那不相續故如是觀察修行安忍此菩薩於心修安忍時無有濁亂亦無高下見身與心各不相知了見身心無有住處此是菩薩安住總持修習安忍祕密主云何菩薩住陀羅尼懃行精進此菩薩為欲增長諸善法故勤行精進而觀法界不見增長不見損減無少真實可得成就無少顛倒可得壞滅無世界成無世界壞依此清淨陀羅尼門觀察諸法亦復如是不見善法而可增長不見惡法而可減滅彼諸法性無大無小無有住處來無所從去無所至如是知見一切諸法依如是法莊嚴自身為令眾生真實解了顛倒法故而為說法如是說時觀察眾生實不可得以知眾生不可得故則一切法亦不可得何以故謂離眾生無有少法而可得者離法亦無眾生可得又此法性即是我性我性即是一切法性一切法性即是佛性此彼本性體平等故觀察尋求如是佛法無少可得法不可得故佛不可得又能觀心尚不可得況所求法而當可得內外能所二相俱忘如是說法此是菩薩安住總持勤行精進祕密主菩薩云何住陀羅尼修習靜慮此菩薩若入諸定當入諸禪平等體性非有成就非無成就觀察諸定無增無減不依諸境而有觀察悟諸禪定及一切法平等體性不亂不滅不相障礙於諸淨慮支林功德不依身求不依心求如是入時依於實相真際法性而入於定觀諸眾生體性平等諸法無生如是相應修習於定如是入定心不住內亦不住外亦不住心此菩薩不住於識超過一切有見眾生持戒入禪亦悉超過一切外道五通神仙聲聞緣覺一切三昧三摩鉢底此菩薩所有禪定從陀羅尼而得出生遠離諸見及諸煩惱而皆迴向無上菩提成就眾生常住純一真實三昧乃至涅槃無有變異是為菩薩住陀羅尼修習靜慮祕密主云何菩薩住陀羅尼修習於法毘鉢舍那謂此菩薩以智慧眼明見諸法非肉眼見非天眼見此菩薩如是見時見法寂靜見近寂靜見無所行見無合會虛閑寂靜無有成就此菩薩以如是見見一切法若見少法不名為見不見少法是名為見何以故若見法體智慧不生若無智慧亦無無智亦無有見如是見法非有我見非眾生見非壽者見非養育見非士夫見非補特伽羅見如是見者是名見法如是見法即見眾生虛妄顛倒是故菩薩於諸眾生起極堅固大悲之心作是念言奇哉眾生如是妙法如是清淨云何而為煩惱所纏恒受大苦為欲令其解脫妄苦而起大悲是為菩薩住陀羅尼修習於法毘鉢舍那佛言祕密主我於無量無數劫中修習如是波羅蜜多至最後身六年苦行不得阿耨多羅三藐三菩提成毘盧遮那坐道場時無量化佛猶如油麻遍滿虛空諸佛同聲而告我言善男子云何而求成等正覺我白佛言我是凡夫未知求處唯願慈悲為我解說是時諸佛同告我言善男子諦聽諦聽當為汝說汝今宜應當於鼻端想淨月輪於月輪中作唵字觀作是觀已於夜後分得成阿耨多羅三藐三菩提善男子十方世界如恒河沙三世諸佛不於月輪作唵字觀得成佛者無有是處何以故唵字即是一切法門亦是八萬四千法門寶炬關鑰唵字即是毘盧遮那佛之真身唵字即是一切陀羅尼母從此能生一切如來從如來生一切菩薩從菩薩生一切眾生乃至少分所有善根善男子此陀羅尼具如是等不可思議威德功用窮劫演說劫數可盡此陀羅尼功用威德不可窮盡爾時世尊欲重顯示此陀羅尼勝功德故而說偈言若離煩惱塵能斷一切垢離垢心清淨此寶炬總持若身口意淨平等起慈心光明如淨月此寶炬總持解脫諸二見遠離念與疑得智慧想心此寶炬總持入於念智門大智功德具如空際無垢此寶炬總持不斷三寶種遠離三種垢脫三有惑苦此寶炬總持滅盡貪瞋癡陰翳諸煩惱不為劫濁亂此寶炬總持上中下世界所有諸音聲妙入無塵相此寶炬總持具足甚深法無邊諸字句脫我所二見此寶炬總持妙建立四行具足於四禪隨順得解脫此寶炬總持得勝義法眼四攝梵住圓五通為先導此寶炬總持建立妙念處常隨順正斷恒修四神足此寶炬總持具信等五根安住於五力速住七覺分此寶炬總持八正道引攝住於止觀峯俱解脫前導此寶炬總持自在行地滿常隨解脫道永斷一切過此寶炬總持光明普照世如淨日月輪能令眼清淨此寶炬總持天眼妙清淨慧眼無翳障法眼亦清淨此寶炬總持能淨煩惱魔及淨蘊魔道死魔已降伏諸魔軍退滅總持自在住那由他剎中見那由他佛聽聞無上法聞斯廣大法真明力念持文義悉皆圓廣為眾生說住此總持者於法微細知分別諸因緣心智剎那滅滿此總持者無著無所依三智眼已明安住三解脫得此最勝持廣說真言要獲多總持法無量難可稱諸定及解脫無量無有邊遊戲諸通明無邊門悉具如大海無量能納諸細流如是最勝明無邊法歸處欲悟無盡智善入無盡聲永滅結縛源說此真明法若欲諸色相種族悉崇高生生殊勝身獲得如意寶能入甚深教忍不出不生智地不動搖說此總持法無數諸菩薩求無上菩提得此陀羅尼菩提不難得十方一切佛說法利眾生得此最勝明辯才常不斷得此真明法說法皆不空知身根樂殊無量眾生喜住此真明法轉於最勝輪眾生脫苦源最勝乘安住那由他億劫讚歎此功能此功德無邊佛說不能盡爾時祕密主金剛手菩薩摩訶薩聞說此已歡喜踊躍即起合掌右遶世尊經百千匝還復本座恭敬瞻仰佛說此陀羅尼功德品時三十二那由他菩薩得此陀羅尼無量無數眾生發阿耨多羅三藐三菩提心爾時會中摩伽陀國主阿闍世王即從座起偏袒右肩右膝著地合掌恭敬頂禮佛足而白佛言世尊如來今在菩提樹下我之國土說陀羅尼及曼荼羅既有如是無量功德何以摩伽陀國風雨不節旱澇不調饑饉相仍怨敵侵擾疾疫災難無量百千唯願世尊斷我疑網爾時世尊讚阿闍世作如是言大王善哉善哉快問斯義於未來世能多利益一切眾生大王諦聽諦聽善思念之吾當為汝分別解說大王如王所言於我國中常有飢饉怨敵等者此守護國界主陀羅尼以十六俱胝那由他陀羅尼而為眷屬此大金剛城曼荼羅三千五百曼荼羅以為眷屬然彼一切皆以信心而為根本以深般若而為先導大菩提心及大悲心以為莊嚴大王一切善法皆悉從此陀羅尼生一切罪惡不信因果以為根本大王汝今不信因果耽五欲樂如大猛風吹其信心及菩提心大悲總持悉皆遠逝大王今者雖有眼耳如聾盲人不聞雷霆不見日月何以故汝王名字尚不自聞況於餘聲何謂王名夫言王者即囉惹義囉字聲者所謂苦惱聲啼哭愁歎無主無歸無救護聲王當慰喻作如是言汝莫苦惱我為汝主當救護汝拭淚慈愍而撫育之言惹字聲者是最勝義是富貴義是自在義是殊勝義是勇猛義是端正義是智慧義是能摧滅一切眾生憍慢自高陵篾他義大王汝於今者不信因果親近惡友提婆達多殺所生父囚繫飢餓渴乏不死而刖其足復令調達出佛身血破和合僧復放護財狂醉惡象暴踐如來大王汝今復有極大重罪所謂挑壞一切眾生清淨法眼斷滅諸佛真正之法關閉人天涅槃之門開示三塗生死惡趣所以者何汝是國王出遊園苑嚴備象駕一萬二萬巾馭車馬二三十萬以為翊從復以百姓所有膏血用塗象馬時阿闍世王聞此語已而白佛言世尊我今惟忖不省曾以百姓膏血用塗象馬世尊何以作如是說佛言大王王之象馬一一皆以欝金龍腦栴檀沈麝和為香埿用塗象馬如是等香皆出百姓徵科百姓如壓油麻貧匱困苦千戶資財不能充給一象之費是故當知百姓膏血甚為易得如是香等求之甚難大王若疑當自巡按一切囹圄萬姓受苦過大地獄大王逼奪百姓所有資財賞賜豪貴遂令富者日益奢侈貧乏之者轉益貧窮令諸貧人孤惸困苦投足無地皆求出家如是之人無有和上及阿闍梨自被袈裟不受禁戒無法自居令諸有情心生輕賤不欲見聞固是大王挑其法眼斷滅佛法閉人天路開惡趣門是故我言大王不聞自己名字以是因緣如何更得此陀羅尼神力加護大王我今當說古昔因緣王當諦思解了其義大王乃往古世有佛出現名迦葉波如來應供正遍知明行足善逝世間解無上士調御丈夫天人師佛世尊彼佛說法初善中善後善開示梵行彼時有王名訖哩枳於彼如來深生淨信王於中夜得二種夢一者夢見有十獼猴其九獼猴攝亂城中一切人民妻妾男女侵奪飲食破壞什物仍以不淨而穢污之唯一獼猴心懷知足安坐樹上不擾居人時九獼猴同心惱亂此知足者作諸留難驅逐出於獼猴眾會第二夢者見一白象猶如大山當帝王門首尾有口皆食水草雖恒飲噉身常羸瘦時王寤已生大恐怖召占相者以原其夢占者白王九獼猴者即是九王其知足者即是大王是則九王同心篡奪大王寶位象二口者即是九王食自國邑兼食王國王聞此語驚怖毛竪而心未決思欲見佛以斷所疑即勅左右嚴備種種供養之具一心往詣迦葉佛所到已作禮持諸供具上獻如來曲躬合掌而白佛言世尊我於昨夜得不善夢唯願世尊為我解說使斷疑網時王具陳所夢白佛佛言大王王之所夢不在於王勿生憂懼王善諦聽當為王說此是未來五濁惡世有佛出現號釋迦牟尼滅度之後遺法之相大王十獼猴者即是彼佛十種弟子王白佛言世尊何名彼佛十種弟子迦葉佛言一貧畏不活而作沙門二奴有怖畏而作沙門三怖畏債負而作沙門四求佛法過失而作沙門五為勝他而作沙門六為名稱而作沙門七為生天而作沙門八為利養而作沙門九為欲求未來王位而作沙門十真實心而作沙門時彼大王白彼佛言世尊此十沙門其相云何彼佛答言大王貧畏不活作沙門者多有眾生不信因果貪求財寶互相侵奪遂感天地雨澤不時五穀不登不充官稅飢貧所逼鬻賣男女無所投寄披挂遺棄樹上袈裟自剃鬚髮作沙門像無阿闍梨亦無和上無戒無法相似沙門長時受行一切惡法入僧伽藍自稱我是律師禪師法師大德坐居眾首謂餘僧言汝等皆是我之弟子於清信士族姓長者婆羅門家出入遊從多造過失是名第一貧畏不活而作沙門大王云何名為奴有怖畏而作沙門謂下賤奴婢作是思惟云何一生受他驅策逃竄出家是為第二大王云何名為怖畏債負而作沙門謂有眾生公私債負息利既多酬還不遂既被逼迫逃逝出家是為第三大王云何名為求佛法過失而作沙門謂諸外道心生嫉妬遂共集議誰有聰明利根辯慧入佛法中學彼所有世出世法窺其是非還歸我眾對於國王大臣長者樹論議幢出其過失摧壞破滅彼佛正法是名第四大王云何名為求勝他故而作沙門謂或有眾生聞有某甲披衣落髮多有伎能通達三藏心生熱惱便即出家學經律論所修善法皆欲勝彼是名第五大王云何名為為名稱故而作沙門謂或有人竊自思惟我若在家無有名稱我應剃落披衣出家勤學多聞受持禁戒於大眾中坐禪入定使物知名是為第六大王云何名為求生天故而作沙門謂或有人聞諸天中長壽快樂我無方便而得上生遂即剃髮染衣出家修持善法皆願生天是為第七大王云何名為為利養故而作沙門謂或有人先有財寶更求勝處得好精舍房院華飾可以棲遲受用自他所有財產是名第八大王云何名為欲求未來帝王位故而作沙門謂有眾生見於國王自在尊崇富貴安樂便生愛樂遂求出家所修善根惟願當生得居王位是名第九大王云何名為真實心故而作沙門謂有眾生雖生剎利大臣族姓婆羅門家或生長者居士商主富貴之家盛年美貌觀諸財色富貴榮顯猶若浮雲泡幻電光生滅不住遂起厭離發菩提心親友珍財一切皆捨出家慕道秉持律儀學法修禪精勤匪懈凡有所作皆為眾生唯求無上菩提之果是名第十真實心故而作沙門大王當知如王所夢見一獼猴少欲知足獨處樹上不擾人者即是釋迦如來遺法之中真實沙門其九獼猴擾亂眾人同心驅擯一獼猴者即是釋迦如來遺法之中前九沙門無沙門法故總名為相似沙門同行惡行共驅於一真實沙門出於眾外大王此惡沙門破戒行惡污穢一切族姓之家向於國王大臣官長論說毀謗真實沙門橫言是非云是惡人破戒行惡不合與我持戒比丘同共止住布薩說戒亦不合同居一寺舍同一國邑一切惡事皆推與彼真實沙門蒙蔽國王大臣官長遂令驅逐真實沙門盡出國界其破戒者自在遊行而與國王大臣官長共為親厚大王彼釋迦牟尼如來所有教法一切天魔外道惡人五通神仙皆不能壞乃至少分而此名相諸惡沙門皆悉毀滅令無有餘如須彌山假使盡於三千界中草木為薪長時焚燒一毫無損若劫火起火從內生須更燒滅無餘灰燼爾時迦葉波佛為訖哩枳王重說偈言貧畏不活而剃落言得敬養脫貧窮散亂高舉務多財內虛不實如蘆葦煩惱眷屬所迷醉斯人遠離大菩提如負真金翻棄捐拾薪荷擔生歡喜名利縈纏增嬾惰惰增滅盡淨信心信心既滅淨戒無無戒斷滅人天果闌若閑林自安處本求名利及親知遠離戒定智慧心但依豪貴親識住自求三惡及八難貧窮下賤邊地生譬如生盲至寶洲取石棄於如意寶放逸馳蕩增勝負遠離戒行正念心墮阿鼻獄極怖中經俱胝劫難解脫內心恒為求名稱身口現說為菩提如鳥飛空遇猛風飄落生死大苦海薄福耽染天人女破戒遠離善業因佛教皆為欲火燒如須彌山遇劫火無菩提味唯求利恒為人說求菩提心不住於解脫中如獼猴得堅椰子如來為求正法寶投身懸崖大火坑既聞法已隨順修怨親平等皆慈濟云何聞佛諸功德不生一念好樂心唯愛非法遠菩提如生盲人示他道迦葉如來說此偈已復告訖哩枳王言大王汝夢所見帝王門前二口白象恒食水草身羸瘦者亦非王事即是釋迦如來遺法之中五濁惡世不信因果百官令長上受帝王光寵榮祿下於百姓非理追求雖復貪求而多匱乏賦稅無度萬民貧窮貿易子孫家業蕩盡投寺剃落寺復荒蕪多惡比丘發心無地遂投外道路伽耶等斷常諸見異學出家邪見因緣師徒皆墮自入地獄復與多人開地獄門相引奔馳趣三惡道閉人天路解脫無由大王當知故此二夢並是釋迦如來遺法之相非干王事訖哩枳王聞此說已永斷疑網歡喜踊躍復以種種上妙供具恭敬供養迦葉如來頂禮佛足右遶而退爾時釋迦如來說此語已摩揭陀國主阿闍世王復白佛言世尊如佛所言諸惡眾生入於地獄云何得知誰人曾見復云何知當墮餓鬼及與畜生當生人天並誰人見爾時世尊告阿闍世言大王應當一心諦聽我為王說令王現前而得知見大王當知若人命終當墮地獄有十五相當生餓鬼有八種相當生畜生有五種相當生人天各有十相大王何等名為當生地獄十五種相一者於自夫妻男女眷屬惡眼瞻視二者舉其兩手捫摹虛空三者善知識教不相隨順四者悲號啼泣嗚咽流淚五者大小便利不覺不知六者閉目不開七者常覆頭面八者側臥飲噉九者身口臭穢十者脚膝戰掉十一鼻梁欹側十二左眼瞤動十三兩目變赤十四仆面而臥十五踡身左脇著地而臥大王當知若有臨終具十五相如是眾生決定當生阿鼻地獄大王當知若復有人臨命終時有八種相當知必墮焰摩羅界餓鬼趣中云何為八一者好舐其脣二者身熱如火三者常患飢渴好說飲食四者張口不合五者兩目乾枯如鵰孔雀六者無有小便大便遺漏七者右膝先冷八者右手常拳何以故心懷慳悋乃至於水不與人故大王若具八相命終決定生餓鬼中大王當知若復有人臨命終時有五相現是人決定墮畜生趣云何為五一者愛染妻子貪視不捨二者踡手足指三者遍體流汗四者出麁澁聲五者口中咀沫大王若具此五者命終決定墮畜生趣大王當知若復有人臨命終時有十相現是人決定生人趣中云何為十一者臨終生於善念謂生柔軟心福德心微妙心歡喜心發起心無憂心二者身無痛苦三者少能似語一心憶念所生父母四者於妻子男女作憐愍心如常瞻視無愛無恚耳欲聞於兄弟姊妹親識姓名五者於善於惡心不錯亂六者其心正直無有諂誑七者知於父母親友眷屬善護念我八者見所營理心生讚歎九者遺囑家事藏舉財寶示之令出十者起淨信心請佛法僧對面歸敬言南謨佛陀南謨達摩南謨僧伽我今歸依若無佛世歸五通仙大王若臨命終具此十相決定得於人趣中生大王當知若復有人臨命終時有十種相定得生天云何為十一者起憐愍心二者發起善心三者起歡喜心四者正念現前五者無諸臭穢六者鼻無欹側七者心無恚怒八者於家財寶妻子眷屬心無愛戀九者眼色清淨十者仰面含笑想念天宮當來迎我若臨命終具此十相決定生天大王如是臨終善惡之相汝應當知時阿闍世王聞佛說已竊自思念如來此說為是實事為是虛邪世尊具足辯才權說此理爾時如來知阿闍世王心之所念即以神力令阿闍世見其惡相忽有地獄苦器充滿有諸獄卒執持苦具無量眾生顛墜地獄如駛雨點爾時獄卒瞋目振威指阿闍世而作是言此是惡逆殺父之人速當擒來付於阿鼻大地獄中而苦治之時阿闍世聞是語已極大惶怖身毛皆竪遍體汗流遽從座起走欲逃竄悶絕擗地都不覺知譬如猛風伐無根樹久而不蘇乃以種種方宜救之漸得蘇息連聲唱言世尊世尊願賜壽命願賜壽命願賜壽命如我今日無依無怙從今決定歸佛法僧於是如來還攝神力諸相不現問阿闍世言大王向見入地獄者諸苦事耶時阿闍世含悲答言我今已見世尊所說舉其少分我向所見苦事甚多如來世尊是真語者是實語者世尊我於此身造諸惡業今對世尊諸大菩薩眾僧大會發露懺悔止息諸惡斷相續心我從今日乃至菩提誓持五戒為優婆塞如佛所說一字陀羅尼一切功能以菩提心而為先導從今向去一日三時精勤修習以此善根悉皆迴向一切眾生佛讚王言善哉善哉大王諦聽我今為王說過去佛微妙伽陀即說偈言若造五逆極重罪發露懺悔罪輕微永斷相續滅罪根如壯夫拔連根樹佛說偈已復告王言大王當知譬如團鐵投水沈沒若為鉢器置水則浮大王有智慧人如彼鉢器不沈苦海汝造惡業合入阿鼻大地獄中一劫受苦由汝有智發露懺悔暫入便出如壯男女以手拍毬暫時著地即便騰起從此命終生兜率天見慈氏尊便得授記時阿闍世聞佛說已心得淨信以種種供具供養佛已還復本座當於如來說此法時無數俱胝那由他眾生皆發阿耨多羅三藐三菩提心三十三俱胝那由他菩薩得隨順忍爾時文殊師利菩薩摩訶薩白佛言希有世尊希有善逝世尊說此陀羅尼門即是諸佛決定最勝妙陀羅尼以無邊量名句字門宣說趣入無邊義理其義深遠隨順覺悟因緣性故難入懈怠嬾惰無由入故難解斷常見者不能了故難見依止六處不能見故難悟樂下乘者不能覺故超權是諸菩薩甚深境故無相是一切法真實印故無開法界平等無能所故無異體同虛空離二相故無阿賴耶超過一切所依處故知眾生行善解一切因緣法故得深般若光明照見諸法性故出生諸度成就一切巧方便故善分別法具足四種無礙智故身心普遍能得廣大諸神通故平等覺法安住一乘教法中故無無異行入如虛空平等性故亦無平等於一切處無有對故是無等等一切無等唯與諸佛如來等故遠離二相出生諸法寂滅體故諦觀文字為欲安立一切法故非言能說即是真實勝義諦故不礙宣說普能隨順世俗諦故能出生三寶能廣大三乘能開三脫門能超出三界能善覺三智能生如來金剛三昧是一切法之所住處是一切佛智慧之門普能養育一切眾生世尊諸善男子善女人等應當於此世尊無量三密一字陀羅尼門發阿耨多羅三藐三菩提心若聞此法所有義理應當信受應當書寫應當讀誦應當修習應當為人開示宣說世尊若能如是乃至一偈一句一字如是之人得福無量是則名為知佛恩者是念佛恩是報佛恩爾時世尊讚文殊師利言善哉善哉善男子如汝所說如是之人所得福德不可稱量善男子佛眼所見一切佛剎假使有人以一切寶充滿其中持用奉施一切如來所得功德無量無邊若復有人能聽此經一字一句或生信樂或能受持或復書寫或當讀誦或正修習或廣為人演暢宣說行住坐臥常勤精進為令妙法久住世間為令三寶不斷絕故此人福德勝前布施諸佛福德爾時世尊欲重宣此義而說偈言佛眼所見諸佛剎滿中珍寶施如來我說此福尚輕微以不聞此深經故若得聞此妙經典甚深勝義悉皆圓是故讀誦受持經斯福最勝過於彼諸佛唯於法中住不因布施得菩提若有受持佛法門即是能知佛恩者是故供養佛福勘不及供養此深經最勝福聚悉皆圓從此能生於善逝若世無此勝經寶佛種法施悉皆無亦無聽法及修行眾生苦海常淪溺無恩眾生謗此典彼破苦海法舟航斷滅三寶罪根深墮阿鼻獄無由出照明六度如燈炬吉祥寶聚等須彌首楞嚴定等無邊及一切法皆從出若有愚癡翳心眼此為慧日破迷心憂惱赫日所燋燃此為滿月清涼照登最上乘不放逸此菩薩住勤修行能得最靜大菩提非下劣乘之所得所有人天勝妙樂聲聞緣覺得菩提此經一切悉能生如摩尼寶隨心願爾時世尊說此偈已出大音聲普告一切菩薩摩訶薩等諸大眾言諸佛子我於無量無數劫中精勤不懈一心專求修習於此諸佛世尊成就菩提不可思議祕密一字陀羅尼經此大眾中誰能發起大勇猛心為大丈夫能於如來般涅槃後受持讀誦廣宣流布令此妙法久住於世爾時眾中七十俱胝菩薩摩訶薩皆從座起恭敬合掌異口同音而白佛言世尊我等能於如來滅後受持於此佛無數劫勤求修習成就菩提祕密一字陀羅尼經廣宣流布令五濁世一切眾生聞此法門心得淨信恭敬尊重種諸善根唯願如來神力加被爾時世尊一切種智告諸菩薩摩訶薩言善哉善哉汝等乃能發斯大願我今當以威神之力護持此經而說偈言如來真實語常住真實法諸佛神力故擁護於此經被大悲甲冑常住大悲中憐愍眾生故擁護於此經得福聚圓滿從此生智聚為滿福智故擁護於此經能滅一切魔摧破諸外道斷除邪見故擁護於此經帝釋護世王修羅尋香等為我如被故當護持是經地及虛空中十方諸天眾諸佛加被故當受持是經欲得梵住圓次第莊嚴體及守護眾會當擁護此經色可變為空空可變為色無能變於佛擁護令動搖爾時護世四天王俱從座起合掌同聲而白佛言世尊我對如來發深重願於未來世擁護是經及諸國王大臣長者一切人民受持經者而說偈言隨說此經處及聽法眾會我與諸眷屬皆當守護之若有勤受持及發菩提意當於四方面擁護常不離爾時釋提桓因為欲擁護如是經典及持經者合掌向佛而說偈言我聞佛說此最勝微妙經決定成菩提知佛恩難報為報佛恩故如諸佛護持當守護是經及護持經者爾時大梵天王為護此經及持經者合掌白佛而說偈言四禪四無量諸乘及解脫皆從此經出由具義甚深隨有說此經我捨梵天樂往彼而聽受供養并護持爾時兜率陀天子為護此經及持經者合掌向佛而說偈言欲往兜率天次生得解脫當受持於此諸佛所護經隨有說此經我當捨天樂住閻浮擁護為報諸佛恩爾時魔王子商主天子為護此經及持經者合掌向佛而說偈言欲竭魔業海不隨魔所行當受持此經具足甚深義我念佛恩故發勤精進心守護於是經令廣宣流布爾時魔王波旬為護此經及持經者合掌向佛而說偈言若持此經者煩惱滅不生我不於其人作障礙留難有此勝經處我當親護持令魔不入心為念佛恩故爾時蘇夜摩天王為擁護經及持經者合掌向佛而說偈言佛所有菩提於此經中說若受持經者已供諸如來我持佛此經為俱胝天說令殷重聽受發大菩提心爾時慈氏菩薩為欲擁護於此深經及持經者合掌向佛而說偈言若捨諸眷屬勤修菩提道為守護此經不自惜身命我承佛神力親從兜率來令如是深經常廣宣流布爾時具壽大迦葉波為護此經及持經者合掌向佛而說偈言我昔從世尊曾聞百千經未曾得聞此如是深妙法我今親對佛受持於此經為諸菩薩故令廣宣流布爾時世尊稱讚釋提桓因四大天王大梵天王兜率天子商主天子及魔波旬菩薩聲聞諸護經者作如是言善哉善哉汝等真是勇猛丈夫為令妙法得久住故能作如是大獅子吼諸善男子當聽我說若諸眾生修行大乘未得法忍以佛神力受持此經精勤修習次後佛所即得授記如是或二或三不過七佛必定當得阿耨多羅三藐三菩提記若聲聞乘種姓眾生得聞此經於慈氏佛龍華第一聲聞會中當為最上第一聲聞若緣覺乘種性眾生得聞此經受持修習我涅槃後更不聞法必當得成獨覺菩提佛說此守護國界主陀羅尼經時無量無數種種眾生發阿耨多羅三藐三菩提心無數菩薩住不退地無數世界六種震動日月光明所不能照幽闇之處而皆大明雨眾天花繽紛亂墜十方國土諸來菩薩在此會者為供養佛及此經故於菩提樹道場四面各四由旬以種種寶眾妙雜花莊嚴其地異口同音而白佛言世尊我等今日得大利益不空而還得聞於此決定最勝微妙經典唯願世尊釋迦牟尼長延壽命願令此經久住不滅於閻浮提一切國土作大利益世尊若比丘比丘尼優婆塞優婆夷國王大臣一切人民受持此經除諸病苦壽命長遠普能利樂一切眾生爾時文殊師利菩薩白佛言希有世尊希有世尊如是決定最勝經典言詞微妙文字句義莊嚴圓滿能令一切菩薩大眾生歡喜心摧伏一切諸魔外道善能任持一切法門能令一切眾生歡喜是能出生一切乘道隨順趣入一切如來功德大海若有能於如是經典精勤宣示一切不空復白佛言世尊當何名此經我等云何奉持佛告文殊師利菩薩摩訶薩言此經具有一千名字所謂名為毘盧遮那廣大三密甚深一字經亦名三界最尊勝經亦名如來說大悲門亦名聞如來法不空得記亦名如來微妙法藏亦名如來妙究竟果亦名如來微妙法眼亦名普照諸法寶炬亦名能斷一切邪見亦名顯示諸法平等有如是等一千名字時文殊師利復白佛言世尊如是名中雖皆甚深唯願如來為我決定說一名字令我奉持佛言善男子此經決定應名守護國界主陀羅尼以是名字汝當奉持所以者何以一千名依此生故爾時世尊說此經已一切世間天人阿修羅乾闥婆等無量大眾聞佛所說皆大歡喜信受奉行
夫含氣有生無不有識有識而有行隨行善惡而受其報如農夫之播植隨所植而收之此蓋物之常理固無所可疑也上智達其本源知而無見下愚闇其蹤跡迷而不返皆絕言也中品之人未能自達隨緣動見逐見生疑疑見多端各懷異執釋典論其分別凡有六十二見邪倒於是乎生者也臨在中人之後幸而寤其萬一比見眾人不信因果者說見雖多同謂善惡無報無報之說略有三種一者自然故無因果唯當任欲待事而已二者滅盡言死而身滅識無所住身識都盡誰受苦樂以無受故知無因果三者無報言見今人有修道德貧賤則早死或行凶惡富貴靈長以是事故知無因果臨竊謂儒書論善惡之報甚多近者報於當時中者報於累年之外遠者報於子孫之後當時報者若楚子吞蛭痼疾皆愈宋公不禱妖星多退𧨳齒凶逆旋踵伏誅趙高惑亂俄而滅族之類是也累年報者如魏顆嫁妾終以濟師孫叔埋蛇竟享多福漢幽鴆如意蒼苟成災齊殺彭生立豕而崇之類是也子孫報者若弗父恭於三命廣宣尼之道鄧訓歲活千人遺和熹之慶陳平陰計自知無後欒黶忲侈盈被其殃之類是也若乃虞舜以孝行登位周文以仁賢受命桀紂以殘忍亡國幽厲以婬縱禍終三代功德下祚長久秦皇驕暴及子而滅若斯之比觸類寔繁雖復大小有殊亦皆善惡之驗但事法王道理關天命常談之際非所宜言今之所錄蓋直取其微細驗冀以發起同類貽告子孫徵於人鬼之間若斯而已也釋氏說教無非因果因即是作果即是報無一法而非因無一因而不報然其說報亦有三種一者現報於此身中作善惡業即於此身而受報者皆名現報二者生報謂此身作業不即受之隨業善惡生於諸道皆名生報三者後報謂過去身作善惡業能得果報應多身受是以現在作業未便受報或次後後生受或五生十生方始受之是皆名後報於此三報攝一切法無所不盡是今諸見復然大寤然今俗士尚有惑之多習因而忘果疑耳而信目是以聞說後報則若存若亡見有効驗則驚嗟信服昔晉高士謝敷宋尚書令傅高太子中書舍人報演齊司徒事中郎陸果或一時令望或當代名家並錄觀世音應驗記及齊竟陵王蕭子良作宣驗記王琰作冥祥記皆所以徵明善惡勸戒將來實使聞者深心感寤臨既慕其風旨亦思以勸人輒錄所聞集為此記仍具陳所受及聞見由緣言不飾文事專揚確庶後人見者能留意焉隨京師大德沙門釋信行本相州法藏寺僧初其母無子久以為憂有沙門過之勸念觀世音菩薩母日夜祈念頃之有娠生信行幼而聰慧博學經論識達過人以為佛所說經務於濟度或隨根性指人示道或逐時宜因事判法今去聖久遠根時久異若以下人修行上法法不當根容能錯倒乃鈔集經論參驗人法所當學者為三十六卷名曰人集錄開皇初左僕射齊公聞其盛名奏文帝徵詣京師住公所造真寂寺信行又據經律錄出三階法四卷其大旨勸人普敬認惡本觀佛性當病授藥頓教一乘自天下勇猛精進之士皆宗之信行嘗頭陀乞食六時禮拜勞力定心空形實智而已每坐禪說法常見青衣童子四人持花立侍嘗與徒眾在堂中坐禪眾人忽聞奇香光照堂內相共怪異諮問信行信行令問弟子僧邕惠如邕曰向見化佛從空中來至禪師前摩頂授記如云亦摩邕頂授記餘狀與邕說同後邕典其徒眾隱太白山一旦謂眾僧曰當與師等還京眾敬邕皆從之即下山夜宿武功未明便發謂眾曰師等努力今暝必須入城日沒至漕上聞鼓音歎曰城門閉矣遂宿於逆旅至昏時悲泣曰無所及矣眾問其故不答明早入城至真寂寺而信行昨夜昏時氣絕寺僧怪問邕來答曰在山遙見多人持香花幡蓋從西來入開遠門向真寂寺邕疑禪師欲去故來也昨夜昏時見禪師導從西去顧與邕別故知不及也初京城諸師有疑信行法者至是相與議據付法藏經若人通身過去聞正法故於是共觀信行頭骨兩耳正通乃皆慚悔信服初信行徒眾居京城五寺後雖侵廣今猶號五禪師京城真寂寺沙門慧如少精勤苦行師事信行信行亡後奉遵其法隋大業中因坐禪修定遂七日不動眾皆歎異之以為入三昧也既而慧如開目涕泣交流僧眾怪問之答曰火燒脚痛待視瘡畢乃說眾逾怪問慧如曰被閻羅王請行道七日滿王問須見先亡知識不如答曰欲見二人王即遣喚一人唯見龜來舐慧如足目中淚出而去更一人者云罪重不可喚令就見之使者引慧如至獄門門閉甚固使者喚守者有人應聲使者語慧如師急避道莫當門立如始避而門開大火從門流出如鍛鐵者一星迸著如脚如以被拂之舉目視門門已閉訖竟不得相見王施絹三十匹固辭不許云已遣送後房眾僧爭往後房視之則絹在床矣其脚燒瘡大如錢百餘日乃愈武德初卒真寂寺即今化度寺是也絳州大德沙門釋僧徹少而精練於孤山西阿造立堂宇多樹林等頗得山居形勝僧徹嘗出行山間土穴中見一癩病人瘡痍臭穢從徹乞食徹愍之呼出與歸於精舍旁為造土穴給衣食教令誦法華經此人不識文字性又頑鄙徹句句授之殊費功力然終不懈倦此人誦經向半便夢有人教之自後稍聰寤至得五六卷漸覺瘡愈比誦一部畢鬚眉平復生肥體如常而能為療疾臨嘗患腫僧徹遣此人禁呪有驗自說云然後房仁裕為秦州刺史表僧徹所立精舍為陷泉寺初此地無水僧徹常遠汲山下以自供一朝忽有陷陷處泉出故因以名陷寺也僧專以勸善為務而自修禪業遠近崇敬如父焉永徽二年正月忽屬累徒眾自言將死既而端坐繩床閉目不動其天氣晴朗而花如雪香而不消方二里許樹葉上皆有白色如輕粉者三日乃復常色而僧徹已終至今三歲獨坐如故亦不臭懷唯目淚下云河東有練行尼常誦法華經訪工書者一人數倍酬直特為淨室令寫此經一起一浴燃香熏衣仍於寫經之室鑿壁通外加一竹筒令寫經人每欲出息輒遣含竹筒吐氣壁外寫經一卷八年乃畢供養嚴重盡其恭敬龍門僧法端常集大眾講法華經以此尼經本精定遣人請之尼固辭不與法端責讓之尼不得已乃自送付法端等開讀唯見黃紙了無文字更開餘卷皆悉如此法端等慚懼即送還尼尼悲泣受以香水洗函沐浴頂戴遶佛行道於七日七夜不暫休息既而開視文字如故貞觀二年法端自向臨說蒲州仁壽寺僧釋道縣少聰慧好學為州里所崇敬講涅槃八十餘遍號為精熟貞觀二年崔義直任虞卿縣令人請縣講經初發題悲泣謂眾人曰去聖遙遠微言隱絕庸愚所傳不足師範但以信心歸向自當識悟今之講說止於師子時日既沒願各在心既而講至師子一旦無疾而卒道俗驚慟義直身自徒跣送之南山之陰時十一月土地氷凍下屍於地地即生花如蓮而小頭及手足各有一花義直奇之令人夜守守者疲睡有人盜折其花明旦視之周身並有花出總五百餘莖經七日乃萎乾河東沙門釋道英少修禪行以練心為本不慎威儀然而經律奧義莫不一聞縣解遠近僧尼爭就請決英輒報謂曰汝尚未疑宜且思疑凝成然後來問問者還而思疑多固思自解而去有思而不寤重來問者英為說其機要皆喜寤而還嘗與眾人乘船黃河中流船沒眾人皆死道俗望見英沒臨河慟哭是時冬末河氷始泮兩岸猶堅英乃水中出行至岸穿氷而去岸人敬喜爭欲解衣衣之英曰體中尚熱勿覆衣也徐出而歸了無寒色視其身體如火炙處其識者以為入定故也或時為人牧牛駕車食䔉噉飯或著俗衣髮長數寸嘗至仁壽寺道懸敬安處之日晚求食懸謂曰上德雖無食相豈不為息譏嫌英笑答曰懸公心方馳驚不暫休一息而空飢餓何自苦也道懸歎服貞觀中卒幽州沙門釋智苑精練有學識隋大業中發心造石經藏之以備法滅既而於幽州北山鑿巖為石室即磨四壁而以寫經又取方石別更磨寫藏諸室內每一室滿即以石塞門用鐵錮之時隨賜帝幸涿郡內史侍郎蕭瑀皇后之同母弟也性篤信佛法以其事白后后施絹千匹餘錢物以助成之瑀亦施絹五百匹朝野聞之爭共捨施故苑得遂其功苑嘗以役匠既多道俗奔湊欲於巖前造木佛堂并食堂寢屋而念木瓦難辨恐分費經物故未能起作一夜暴雨雷電震山明旦既晴乃見山下有大松柏數千株為水所漂流積道次山東少林木松柏尤稀道俗驚駭不知來處推尋蹤跡遠自西山崩岸倒木漂送來此於是遠近歎服謂為神助苑乃使匠擇取其木餘皆分與邑里邑里喜悅而共助造堂宇頃之畢成皆如其志焉苑所造石滿七室以貞觀十三年卒弟子猶繼其功東魏末鄴下人共入西山採銀鈔出穴未畢而穴崩有一人在後為石塞門不得出而無傷損其穴崩處有小穴不合微見日光此人自念終無理乃一心念佛其父聞子已壓無處求屍家又貧窶無以追福乃持麁飯一鉢往詣僧寺請一人齋眾僧多逐豐厚莫肯為食父持飯大哭有一僧愍之受請食訖為呪願因別去是日中其子在穴中忽於小穴明處見一沙門從穴中入來持一鉢飯以授此人食訖便不復飢唯端坐正念經十餘年齊文皇帝即位於西山造涼殿匠工除此崩石乃見穴中人尚活出之與歸父母驚喜遂闔練行北齊時有冀州人從軍伐梁戰敗見擒為奴其父母在鄉不知音問謂以死為追福造塼浮圖塼浮圖成設齋會道俗數百人方坐食聞叩門聲主人父出視見一僧形容甚雅謂主人曰乞齋食𥞫糜可以布手巾裹之並乞鞋一量主人請留住食僧不肯曰欲早去不暇坐食也主人如其言以新布裹糜并鞋一量奉之僧受而去是日齋時主人子在江南澤中為其主牧牛忽見一僧手持糜一裹及新鞋一量至奴所問曰亦思歸見父母乎奴泣曰無敢望也僧以與糜令坐食食畢又與鞋令著之而敷袈裟於地令坐袈裟上僧取袈裟四角總把擎舉而揮之可移二丈許著地奴開視不見僧及袈裟而身已在其宅門外入門見大眾方食父母驚喜就問具說由緣視其巾內餘糜及鞋乃向奉僧者也鄉邑驚駭競為篤信是日月六日也因名所造浮圖為六日浮圖浮圖今尚邑里猶傳之矣梁武帝微時識一寒士及即位遊於苑中見牽舟帝問之尚貧賤如故勅曰明日可上謁吾當與汝縣令此人奉勅而往會故不得見頻往遇有事終不得通自怪之以問沙門寶誌誌方為大眾講經聽者數千人寒士不得進寶誌謂眾曰有人欲來見問請開道內之眾人乃為開此人進未至寶誌迎謂曰君為不得縣令來問耶終不得矣但受虛恩耳過去帝為齋主君其疏許施錢五百而竟不與是故今日但蒙許官終不得也此人聞之終去帝亦更不求之楊州嚴恭者本泉州人家富於財而無兄弟父母愛恭言無所違陳太建初恭年弱冠請於父母願得錢五萬往楊州市物父母從之恭乘船載錢而下去楊州數十里江中逢一船載黿將詣市賣之恭問知其故念黿當死請贖之黿主曰我黿大頭千錢乃可恭問有幾頭答有五十恭曰我正有錢五萬願以贖之黿主喜取錢付黿而去恭盡以黿放江中空船詣楊州其黿主別恭行十餘里船沒而死是日恭父母在家昏時有烏衣客五十人詣門寄宿并送錢五萬付恭父曰君兒在楊州市附此錢歸願依數受也恭父怪愕疑謂恭死因審之客曰兒無恙但不須錢故附歸耳恭父受之記是本錢而皆水濕留客為設食客止明旦辭去後月餘日恭還父母大喜既而問附錢所由恭答無之父母說客形狀及附錢月日乃贖黿之日於是知五十客皆所贖黿也父子驚歎因共往楊州起精舍專寫法華經遂徙家楊州家轉富大起房廊為寫經之室莊嚴清淨供給豐厚書生常數十人楊州道俗共相崇敬號曰嚴法華甞有知親從從貸經錢一萬恭不獲已與之貸者受錢以船載歸中路船傾所貸之錢落水而船人不溺是日恭入錢庫見有萬濕錢如斯出水恭甚怪之後見前貸錢人乃知濕錢是所貸者又有商人至宮湖於神所祭酒食并上物其夜夢神送物還之謂曰倩君為我持此奉嚴法華以供經用也且而所上神物皆在其前於是商人歎異送達恭處而倍加厚施其後恭至市買經紙適遇少錢忽見一人持錢三千授恭曰君買紙言畢不見而錢在其前怪異如此非一隋開皇末恭死子孫傳其業隋季盜賊至江都者皆相與約勿入嚴法華里里人賴之獲全其家今寫經不已隋開皇中魏州刺史博陵崔彥武因行部至一邑愕然驚喜謂從者吾昔甞在此邑中為人婦今知家處迴馬入修巷曲至一家叩門命主人主人公年老走出拜謁彥武入家先升其堂視東壁上去地六七尺有高隆謂主人曰吾昔所讀法華經并金釵五隻藏此壁中高處是也經第七卷尾後紙火燒失文字吾至今每誦此經至第七卷尾恒忘失不能記因令左右鑿壁果得經函開第七卷尾及金釵並如其言主人涕泣曰亡妻存日常讀此經釵亦是亡妻之物妻因產死遂失所在不淫使君乃示其處彥武亦云庭前槐樹吾欲產時自解頭髮置此樹空中試令人探果得髮主人於是主人悲喜彥武留衣物厚給主人而去崔尚書敦禮說云然往年見盧文勵亦同但言齊州刺史不得姓名不崔具仍依崔錄隋大業中有客僧行至大山廟求寄宿廟令曰此無別舍唯神廟廡下可宿然而比來寄宿者輒死僧曰無苦也令不得已從之為設床於廡下僧至夜端坐誦經可一更聞屋中環珮聲須臾神出為僧禮拜僧曰聞比來宿者多死豈檀越害之耶願見護神曰遇其死時將至聞弟子聲因自懼死非殺之也願師無慮僧因延坐談說如人良久僧問曰聞世人傳說大山治鬼寧有之也神曰弟子薄福有之豈欲見先亡已乎僧曰有兩同學僧先死願見之神問名曰一人已生人間一在人獄罪重不可見與師就見可也僧甚悅因共起出門不遂而至一所多見廟獄火光甚盛神將僧入一院遙見一人在火中號呼不能言形變不可復識而血肉焦臭令人傷心此是也師不復欲歷觀也僧愁愍求出俄而至廟又與神同坐因問欲救同學有得理耶神曰可得耳能為寫法華經者便免既而將曙神辭僧入堂旦而廟令視僧不死怪異之僧因為說仍即為寫法華經一部經既成莊嚴畢又將經就廟宿其夜神出如初歡喜禮拜慰問來意僧以事告神曰弟子知之師為寫經始盡題目彼已脫免今久出生不在也然此處不淨潔不可安經願師還送經向寺言說久之將曉辭而去入僧送經於寺國子祭酒蕭璟蘭陵人梁武帝之孫梁王巋之第五子也梁滅入隋姊為煬帝皇后生長貴盛而家崇佛法大業中自以誦法華經乃依經文作多寶塔以檀香為之塔高三尺許其上方厚等為木多寶像經數年其兄子詮在宅朝起忽於前院草中見一檀木浮圖蓋下有一鍮石佛像製作異於中國面形似胡其眼睛以銀為之中黑精光淨如自然者詮走告璟璟視驚喜取蓋還試置塔上宛然相稱如故作者雖木色小異而塔形更妙以佛像安塔中亦相稱如故造璟喜歡自以精誠所感其佛像函內有舍利百餘枚璟女尼年少竊疑胡僧每云舍利鎚打不破乃試取三十枚於石上斧打之舍利了無著者女就地拾覓唯得三四枚餘並失不見所在既而懼以告璟璟往塔中視之則舍利皆在如舊璟從此日誦法華經一遍以至干身終貞觀十一年病蕭后及弟姪視之璟與相見各令燃香因即共別唯留弟宗公瑀及女為尼者令燃香誦經頃之謂其尼曰我欲去普賢菩薩來迎我在東院師可迎之尼如言往迎之未還璟曰此院不淨不肯來吾當往就汝等好住因與瑀等別仍起長跪合掌正向西方頃之倒臥遂絕遺令獨載一車斂以在身之服婦人不得送葬勿以肉祭制坎纔令沒棺朝野歎其通寤家人奉而行之臨印韋仲珪者天性孝悌為州里所敬年十七郡表左異為蒙陽長父廉目資陽郡丞以老歸武德中遘病仲珪不釋冠帶而養久之父卒謝遣妻妾守干墓左信佛教誦法華經晝則負土成境夜專誦經典精此氏不倦終三年不歸甞有虎夜至牆前蹲踞聽經久而不去仲珪正念曰不願猛獸之相通也即起去明旦見繞墓生芝草七十二莖當墳前者行次第如人種植皆朱莖紫蓋蓋徑五寸光色異常隣里以告州縣時辛君為刺史沈裕為別駕共至墓所察之忽有一鳥如鴨銜雙鯉置於地而去君昌等尤深嗟歎採芝封奏詔表門閭江都孫寶本是北人隋末徙居焉少時死而身暖經四十餘日乃蘇自說初被收詣官曹內忽見其母在中受禁寶見悲喜母因自言從死以來久禁無進止無由自訴明旦主司引寶見官官謂寶無罪放出寶因請問曰未審生時罪福定有報不官曰定報又問兼作罪福得相㭊除不官曰得寶曰寶隣里人某甲等生平罪多福少今見在外寶母福多罪少乃被久留若有定報何為如此官召問主吏吏曰無案乃呼寶母勘問知其福多罪少責主吏吏失案故不知本案狀輕重官吏勘別簿如所言因命釋放配生樂堂母子但出寶送生處其樂堂者如好宮殿有大堂閣眾人男女受樂其中寶無復還意但歷觀諸堂遊戲而已可月餘日過見其伯父於路責之曰汝未合死何不早還寶曰不願還也伯怒曰人死各從本業受報汝業惡不得生樂堂但以未合死故得客遊其中耳若死官當收錄汝豈得見母耶因以瓶水灌之從頂至足遍淋其體唯臂間少有不遍而水盡指一空舍令寶入中既入而蘇其灌水不遍之處肉遂糜爛墮落至今見骨張亮為幽州都督府長吏崇信佛甞入寺見佛像高與身等者亮因別供養之後在堂坐兩婢立侍忽聞雷電亮性畏雷因心念佛等像俄而霹靂震其堂柱侍婢一人走出及階而死有柱迸中亮額而不甚痛視之纔有赤痕而柱木半裂墮地如人折者既而亮詣寺像額後有大痕如物擊者正亮痕處相當亮及眾驚嗟歎息監察御史范陽盧文厲初為雲陽尉奉使荊州道覆囚至江南遇病甚篤腹脹如石飲食不下醫藥不瘳文厲自謂必死無生望乃專心念觀世音菩薩經數日怳惚如睡忽見一沙門來自言是觀世音菩薩語文厲曰汝能專念故來救今當為汝去腹中病因手執一木把用將其腹腹中出穢物三升餘極臭惡曰差矣既而驚寤身腹坦然即食能起而痼疾皆愈至今甚強寶與監同為御史自說云爾睦仁蒨者趙郡邯鄲人也少有經學不信鬼神常其欲試有無就思人學之十餘年不能得見後徙家向縣於路見一人如大官衣冠甚偉乘好馬從五十餘人騎視仁蒨而不言後數見之帝如此經十年凡數十相見後忽駐馬呼蒨曰比頻見君情相眷慕題與君交遊蒨即拜之問公何人也答吾是鬼耳姓成名景本弘農西晉時為別駕今任臨胡國長吏仁蒨問其國何在王何姓名答曰黃河已北總為臨胡國國都在樓煩西北州磧是也其王是故趙武靈王今統此國總受太山攝每月各使上相朝於太山是以數來過此與君相遇也吾乃能有相益令君預知禍難而先避之可免橫害唯死生之命與大禍福之報不能移動耳蒨從之景因命其從騎常掌事以是贈之遣隨蒨行有事令先報之即爾所不知當來告我於是便別掌事恒隨逐如從者頃有所問無不先知時大業初江陵岑之象為邯鄲令子文本年未弱冠之象請仁蒨於家教文本書蒨以此事告文本仍謂曰成長史謂曰我有一事羞君不得道既與君交亦不能不告君鬼神道中亦有食然不能飽苦飢若得人食便得一年飽眾鬼多偷竊人食我既貴重不能偷之從君請一餐蒨既告文本文本即為具饌備設珍羞蒨曰鬼不欲入人屋可於外邊張幕設席陳酒食於上文本如其言至時仁蒨見景兩客來坐從百餘騎既坐文本向席再拜謝以食之不精亦傳意辭謝初文本將設食仁蒨請有金帛以贖之文本問是何等物蒨云鬼所用物皆與人異唯黃金及絹為得通用然亦不如假者以黃色塗大錫作金以紙為絹帛最為貴上文本如言作之及景食畢令其從騎更代坐食文本以所作金錢絹贈之景深喜謝曰因睦生煩郎君供給郎君頗欲知年壽命乎文本辭曰不願知也景辭而去數年後仁蒨遇病不甚困篤而又不能起月餘日蒨問常掌事掌事云不知便問長史長史報云國內不知後日因朝太山為消息相報至後月長史自來報云是君鄉人趙武為太山主簿主簿一員闕薦君為此官故為文案經紀召君耳案成者當死蒨問計將安出景云君壽應年六十餘今始四十但以趙主簿橫徵召耳當為君請之乃曰趙主簿相問睦兄昔與同學恩情深重今幸得為太山主簿適遇一主簿闕府今擇人吾已啟公公許相用兄既不得長生會當有死死遇際會未必得官何惜一二十年苟貪生也今文書已出不可復止願決作來意無所疑也蒨憂懼病愈篤景謂蒨曰趙主簿必欲致君君可自太山於府君陳訴則可以免蒨問何由見府君景曰鬼者可得見耳往太山廟東度一小嶺嶺平地是其都所君自當見之蒨以告文本文本為具行裝束數日景又來告蒨曰文書欲成君訴懼不可免急一佛像彼文書自消息蒨告文本以三千錢為畫一座像於寺西壁既而景來告曰免矣蒨情不信佛意尚疑之因問景云佛法說有三世因果此為虛實答曰實蒨曰即如是人死當分入六道那得盡為鬼而趙武靈王及君今尚為鬼耶景曰君縣內幾戶蒨曰萬餘戶又獄囚幾人蒨曰常二十人已下又曰萬戶之內有五品官幾人蒨曰無又曰九品已上官幾人蒨曰數十人景曰六道之內亦一如此耳其得六道萬無一人如君縣內無一五品官得人道者有數人如君九品入地獄者亦數十如君獄內囚唯鬼及畜生最為多也如君縣內課役戶就此道中又有等級因指其從者曰彼人大不如我其不及彼者尤多蒨曰鬼有死乎曰然蒨曰死入何道答曰不知如人知死而不知死後之事蒨問曰道家章醮為有益不景曰道者天帝總統六道是謂天曹閻羅王者如人天子太山府君尚書令錄五道神如諸尚書若我輩國如大州郡每人間事道上章請福天曹受之下閻羅王云某月日得某甲訴云云宜盡理勿令枉濫閻羅敬受而奉行之如人之奉詔也無理不可求免有枉必當得申可為無益也何又問佛家修福何如景曰佛是大聖無文書行下其修福天神敬奉多得寬宥若福厚者雖有惡道文簿不得追攝此非吾所識亦莫知其所以然言畢去蒨一二日能起便愈文本父卒還鄉里蒨寄書曰鬼神定是貪諂往日欲郎君飲食乃爾慇懃比知無復厚利相見殊落漠然常掌事猶見隨本縣為賊所陷死亡略盡僕為掌事所道常如賊不見竟以獲全貞觀十六年九月九日文官賜識於玄武北門文本時為中書侍郎與家兄太府鄉及治書侍御史馬周給事中韋琨及臨對坐文本自謂諸人云爾殿中侍御醫孫迴璞濟陰人也貞觀十三年從車駕幸九城宮三善父與魏太師隣家甞夜二更聞門外為人喚孫侍醫聲璞出看謂是太師之命既出見兩人謂璞曰官喚璞曰我不能步行即取璞馬乘之隨二人行乃覺天地如晝日光明璞怪訝而不敢言二人引璞出谷口歷朝堂東又東北六七里至苜蓿谷遙見有兩人將韓鳳方行語所引璞二人曰汝等錯我所得者是汝宜放彼人即放璞璞循路而還往還往不謂平生所處既至家繫馬見婢當戶眠喚之不應越度入戶見其身與婦並眠欲就之而不得但著南壁立大聲喚婦終不應屋內極明見壁角中有蜘蛛網網中有二蠅一大一小等見梁所著藥物無不分明唯不得就床知是死甚憂悶恨不得共妻別倚立南壁久之微睡忽驚覺覺身已臥床上而屋中暗黑無所見喚告婦令婦燃火而大汗起視蜘蛛網歷然不殊見馬亦大汗鳳方是夜暴死後至十七年璞奉勅馳驛往齊王祐疾還至洛州東孝義驛忽見一人來問君是孫迴璞不曰是君何問為答曰我是鬼耳魏太師有文書追君為記室因出文書示璞璞視之則鄭國公魏徵署也璞驚曰鄭公不死何為遣君送書鬼曰已死矣今為太陽都錄大監故令我召君迴璞引共食鬼甚喜謝璞璞請曰我奉勅使未還鄭公不宜追我還京奏事畢然後聽命可乎鬼許之於是晝則同行夜同宿遂至閿鄉鬼辭曰吾取過所度關待君璞度關出西門見鬼已在門外復同行至滋水驛鬼又與璞別曰待君奏事訖相見也君可勿食薰辛璞許諾既奏事畢而訪鄭公已薨挍其薨日則孝義驛之前日也璞自以必死與家人訣別而請僧行道造像寫經可六七日夜夢前鬼來召引璞上高山山嶺有大宮殿既入見眾君子迎謂曰此人修福不得留之可放去即推璞墮山於是驚悟遂至今無恙矣廻璞自為臨說云爾戶部尚書武昌公戴胃素與舒州別駕沈裕善胃以貞觀七年薨至八年八月裕在州夢其身行於京師義寧里南街忽見胃見胃著故弊衣顏容甚悴見裕悲喜裕問曰公生平修福今者何為答曰吾生時設奏殺一人吾死後他人殺一羊祭我由此二事辨答辛苦不可言然亦勢了矣因謂裕曰吾平生與君善竟不能進君官位深恨干懷君今自得五品文書已過天曹相助欣慶故以相報言畢而寤向人說之冀夢有徵其年冬裕入京參選為有銅罰不得官又向人說所夢無驗九年春裕將歸江南行至徐州忽奉詔書授裕五品為務州治中隴西李大安工部尚書大亮之兄也武德年中大亮為越州總管大安自從京往省之大亮遣奴婢數人從兄歸至穀州鹿橋宿於逆旅其奴有謀殺大安者候其睡熟以小劍刺大安項洞之刃著于床奴因不拔而巡大安驚覺呼奴其不叛奴婢至欲拔刃大安曰拔刃便死可先取紙筆作書奴仍告主人訴縣大安作書畢縣官亦至困為拔刃洗瘡加藥大安遂絕忽如夢者見一物長尺餘濶厚四五寸形似猪肉去地二尺許從戶入來至床前其中有語曰急還我肉大安曰我不食猪肉何緣負汝即聞戶外有言曰錯非也此物即還從戶出去大安仍見庭前有池水清淺可愛池西岸上有金佛像可高五寸須臾漸大而化為僧被緣袈裟甚新淨謂大安曰被傷耶我今為汝將痛去汝當平復還家念佛修善也因以手摩大安項瘡而去大安誌某形狀見僧背有紅繪補袈裟可方寸許甚分明既而大安覺遂蘇而瘡亦不復痛能起坐食十數日京室子弟迎至還家家人故來視大安為說被傷由狀及見僧像事有一婦在旁聞說因言大安自之家初行也安妻使婢詣像工為安造佛像像成以淥書書衣有一點朱汗背上當遣像工去之不肯今仍在形狀如郎君所說大安因與專及家人共起觀像乃所見者也其背朱點宛然補處於是歎異遂崇信佛法大安妻夏候氏即郎州刺史絢之妹先為臨說後大安兄子適裕為大理卿亦說云爾武德中以都水使者蘇長為邑州刺史長將家口赴任渡嘉陵江中流風起船沒男女六十餘人一時溺死唯有一妾常讀法花經船中水入妾頭載經函誓與俱沒妾獨不沒隨波汎濫頃之著岸逐經楊州嫁為人婦而逾篤信岑說云見在妾自言然臨因使其江上船人說亦如此河東董雄少誠信佛道蔬食數十年貞觀中為大理丞十四年春坐為連季仙僮事繫御史臺干時上以為當大怒使治書侍御史韋𢠄等鞠問甚急防禁嚴密禁者十數人丈理丞李敬玄司直王忻並連此事與雄同屋閉禁皆被鎖牢固雄專念法華經普門品數日得三千遍夜中獨坐誦經鎖忽自解落地雄驚告忻玄忻玄共視鎖仍堅合在地其鉤亦儼然不壞而鉤鎖相離數尺玄等異之雄恐責告守者請鎖開是監察御史張敬一宿直命吏開鎖吏以燭之見其鉤鎖不關而自然相離甚怪異因關鎖之用紙封縓其鎖書署封上吏去雄復坐誦經至五更鎖又解落而有聲如人開者雄懼又告忻玄玄等謂曉不宜請吏既明共視之鉤鎖各離在地而鎖猶合其封署處全因不動鉤甚定密無可開理玄自少長不信佛法見妻讀經常謂曰何乃為胡神一媚而讀此耶及見雄此事乃深歎寤曰吾乃今知佛之大聖無有倫匹誠不可思議也時忻玄亦誦八菩薩名滿三萬遍盡日鎖自解落視之鎖狀比雄不為異也玄於是信服愧悔既而三子俱雪玄乃寫法華經書八菩薩像歸供養武德中以都水使者蘇長為邑州刺史蘇長將家口赴任渡嘉陵江中流風起船沒男女六十餘人一時溺死唯有一妾常讀法華經江水入妾頭載經函誓與俱沒既船沒妾獨不沈隨波汎濫頃之著岸逐載經函而開視其經了無濕汗今尚存楊州嫁為人婦而愈篤信中書令岑文本江陵人少信佛常念誦法華經普門品嘗乘船於吳江中流船壞人盡死文本在水中聞有人言但念佛必不死也如是三言之既而隨波涌出已著北岸遂免後於江陵設齋僧徒集其家有一客僧獨後去謂文本曰天下方亂君幸不類其交終逢太平致富貴也言畢趨出既而文本自食椀中得舍利二枚後果如其言河南元大寶貞觀中為大理丞一生不信因果之事與同僚張散冊友善常謂曰二人若先死者當來報因果之有無也元以十一年從駕幸洛陽病卒散冊在京未知一夕夢元來告曰僕已死矣生平不信善惡之有報今乃定有不虛故來報君其勉修福業張問其狀答曰冥報因不可說他亦不可噵但報君知定有耳張寤向同僚說之二日而喪問至張勘其夢乃死之後日也東宮右監門兵曹參軍鄭師辨年未弱冠時異病死三日而蘇自言有數人見收將行入官府大門見有囚百餘人皆重行北面立凡為六行其前行者形狀肥白好衣服如貴人後行漸瘦惡或著枷鎖或但去巾帶皆行連袂嚴兵守之師辨至配入第三行東頭第三立亦去巾帶連袂辨憂懼專心念佛忽見生平相識僧來入兵圍行內兵莫之止因至辨所謂曰平生不修福今忽至此如何辨求哀請救僧曰吾今救汝得出可持戒也辨許諾須臾吏引入諸囚至官前以次許問至辨因見向者僧為官說其福業官曰放之僧因引辨出至門外為授五戒用瓶水灌其額謂曰日西當活又以黃帔一枚與辨曰披此至家置淨處也仍示歸路辨披之而歸至家疊帔置床角上既而目開身動家人驚散謂欲起屍唯母不去問曰汝治耶辨曰日西當活辨意時疑日午問母母曰夜半方知死生返晝夜也既至日西能食而愈猶見帔在床頭及辨能起帔形漸滅而尚有光七日乃盡辨遂持五戒後數年有人勸食猪肉辨不得已食一臠是夜夢已化為羅剎爪齒各長數尺捉生猪食之既曉覺口腥唾出而使人視之滿口中盡是凝血辨驚懼不敢食肉又數年娶妻妻逼之食食乃無驗然而辨自六年來鼻常有大瘡洪爛然自不能愈或恐以破戒之故也陳公太夫人豆盧氏芮公寬之姊也夫人信福誦金剛般若經未盡卷一紙許久而不徹後一日昏時苦頭痛四體不安夜臥愈甚夫人自念儻死遂不得終經欲起誦之而堂燭已滅夫人因起命婢燃燭須臾婢還厨中無火夫人命開門於人家訪取之又無火夫人深益歎恨忽見庭中有燃火燭上階來入堂內直至床前去地三尺許而無人執光明若晝夫人驚喜頭痛亦愈即取經誦之有頃家人鑽燧得火燃燭入堂中燭光即滅便以此夜誦竟之自此日誦五遍以為常後芮公將死夫人往視公謂夫人曰吾姊以誦經之福壽百歲好處生夫人至今尚康年八十年矣夫人自向臨嫂說之云爾左監門校尉憑翊李山龍以武德中暴病亡而心上不冷如掌許家人未忍殯斂至七日而蘇自說云當死時被鎖官收錄至一官曹廳事甚宏然其庭亦廣大庭內有囚數千人或枷鎖或杻械皆北面立滿庭中吏將山龍至廳事一大官坐高床座侍衛如王者山龍問吏此何官吏曰是王也山龍前至階下王問曰汝生平作何福業山龍對曰鄉人每設齋講恒施物同之王曰汝身作何善業山龍曰誦法華經兩卷王曰大善可升階既升廳上東北間有一高座如講座者王指坐謂山龍曰可升此座誦經山龍奉命至座側王即起立曰請法師升座山龍升座訖王乃向之而坐山龍誦曰妙法蓮華經序品第一王曰請法師止山龍下座復立階下顧庭內向囚已盡無一人在者謂山龍曰君誦經之福非唯自利乃令庭內眾囚皆如聞經獲免豈不善哉今放君還去山龍拜辭行數十步王復呼還謂吏曰可將此歷觀諸獄吏即將山龍東行百餘步見一鐵城甚廣大上有屋覆其城傍多有小窓或大如小盆或如盂椀見諸人男女從地飛入窓中即不復出山龍怪問吏吏曰此是大獄獄中多有分隔罪罰各異此諸人者各隨本業赴獄受罪耳山龍聞之悲懼稱南無佛請吏求出至院門見一大鑊大猛湯傍有二人坐睡山龍問之二人曰我等罪報入此鑊湯蒙賢者稱南無佛故獄中罪人皆得一日休息疲睡耳山龍又稱南無佛吏謂山龍曰官府數移改今王放君去君可白王請抄若不爾恐他官不知復追錄君山龍即謁王請抄王命紙書一行字付吏曰為取五道等署吏受命將山龍更歷兩曹各廳事侍衛亦如此王之遣吏皆取其官署各書一行訖付山龍龍持出至門有三人語山龍曰王放君去可不少多乞遣我等山龍未言吏謂山龍曰王放君不由彼三人者是前收錄君使人一是繩主當以赤繩縛君者一是棒主擊君頭者一是袋主吸君氣者見君得還故乞物耳山龍惶懼謝三人曰愚不識公請至家備物但不知於何處送之三人曰於水邊若樹下山龍許諾辭吏歸家見正哭經營殯具山龍入至屍傍即蘇後日剪紙作錢帛并酒食自送於水邊燒之忽見三人來謝曰蒙君不失信重相贈遺媿荷言畢不見山龍自向總持寺主僧說之轉向臨說之云爾隋開皇末代州人姓王任為騎驃將軍在荊州鎮守性好田獵所殺數有五男無女後生一女端美如畫見者皆愛奇之父母鍾念既還鄉里里人親族爭為作好衣服而共愛之女年七歲一旦失不知所在初疑隣里戲藏訪問終無見者諸兄乘馬遠覓乃去家三十餘里棘中見之欲就挽取即驚走遠去馬追不及兄等以十騎圍而得之口中作聲似兔鳴抱歸家不能言而身體為棘刺所傷母為挑之得刺盈掬月餘日不食而死父母悲痛合家齋戒練行大理丞寀宣明嘗為代府法曹為臨說云爾後魏司徒崔浩博學有才略事太武言行計從國人以為模楷浩師事道士冠謙之尤不信佛常虛誕為百姓所費見其妻讀經奪而投於井中從太武至長安入寺見有弓矢刀稻帝怒誅寺僧浩因進說盡殺沙門焚經像勅留臺下四方依長安行事冠誦之與浩爭浩不從謙之謂浩曰卿從今受戮滅門戶矣後四年浩果無罪而族誅將刑載於露車官使十人在車上更尿其口行數里不堪困苦號叫求哀竟備五刑自古戮辱未之前有帝亦枉誅太子又尋為閹人宗愛所殺時人以為毀佛法之報驗梁元帝年六歲見母莊匣中有大珠取一珠口含遂誤吞之其珠意左右盜訊問莫服乃灰生魚自以詛之明日帝大使珠隨使而出帝一目遂眇周武帝好食雞卵一食數枚有監膳儀同名拔彪常進御食有竉隋文帝即位猶監膳進食開皇中暴死而心尚暖家人不忍殯之三日乃蘇能語先云舉我見王為周武帝傳語既而請見文帝引問言曰始忽見人喚隨至一處有大地穴所行之道徑入穴中纔到穴口遙見西方有百餘騎來儀衛如王者俄至穴口乃周武帝也儀同拜帝曰王喚汝證我事了汝身無所罪言訖即入穴中使者亦引儀同入使宮門引入庭見武帝共一人同坐而有加敬之客使者令儀同拜王王問汝為帝作食前後進白團幾枚儀同不識白團顧左右左右教曰名雞卵為白團也儀同即答帝常食白團實不說數王謂帝曰此人不記當須出之帝慘然不悅而起急見庭前有一鐵床并獄卒數十人皆牛頭人身帝已臥床上獄卒用鐵梁押之帝脅割裂裂處雞子全出俄與床齊可十餘斛乃命數之訖床及獄急皆不見帝又已在王坐王謂儀同還去有人引出至穴口中又見武帝出來語儀同云為聞大隋天子昔曾與我共事倉庫玉帛亦我儲之我今身為自帝為滅佛法極受大苦可為吾作功德也於是文帝勅天下人出一錢為追福焉北齊時有仕人姓梁甚豪富將死謂其妻子曰吾平生愛奴及馬皆使乘日久稱人意吾死可以為殉不然無所使乘也及其死家人以囊盛土壓奴殺之馬則未殺奴死四日而蘇說云當不覺去急至官府門門人因留止在門所經一宿明旦見其主被鎖嚴兵守衛將入官所見奴謂曰我死人得奴婢遺言喚汝今各自受苦名全不相關今當自官放汝言畢而入奴從屏外窺之見官問守衛人曰昨日押脂多少乎對曰得八升官曰更將去押取一斛六斗主即被牽出竟不得言明日又來有喜色謂奴曰今為汝白也及入官問得脂乎對曰不得官問所以主司曰此人死三日家人為請僧設齋每聞經唄聲鐵梁輒折故不得也官曰且將去主因白官請放奴官即喚放俱出門主遣傳語其妻子曰賴汝等追福得免大苦然猶未脫能更寫法華經造像以相救濟冀固得免自今無設祭既而益吾罪言畢而別奴遂生而具言之家中果以其日設會於是傾家追福令門練行隋上柱國蒲山惠公李寬性好田獵常養鷹數十後生一男口為鷹嘴遂不舉之隋鷹楊郎將天水女姜略少田獵善放鷹後遇病見群鳥千數皆無頭圍繞略床鳴叫曰急還我頭來略輒頭痛氣絕久乃蘇田請為諸鳥追福許之皆去既而得愈遂終身絕酒肉不殺生命隋開皇初冀州外邑中有小兒年十三常盜隣家雞卵燒而食之後早朝村人未起其父聞外有人叩門呼此兒聲父令兒出應之見一人云官喚汝侵兒曰喚我役者入取衣糧使者曰不須也因引兒出村門村南舊是桑田耕訖未下種是且此兒忽見道有一小城四面門樓丹素甚麗兒怪曰何時有此使者呵之使勿言因引至城北門令兒前入兒入度間城門忽閉不見一人唯是空城地皆殺灰碎火深纔沒踝兒忽呼叫走赴南門垂至而閉又走東西北門亦皆如是未往則開既至便闔時村人出田男女大小皆見此兒在耕田中口似啼聲四方馳走皆相謂曰此兒狂耶且來如此遊戲不息至日食時採桑者皆歸兒父問曰見吾兒不桑人答曰在村南走戲喚不肯來父出村遙見兒走大呼其名一聲便住城灰忽不見見父而倒號泣不言之視其足半脛已上血肉燋乾其膝已下洪爛如炙抱歸養療髀肉如故膝下遂為枯骨隣里聞之共視其走處足跡通利了無灰火於是邑人男女大小皆持戒練行隨大業中京兆郡獄卒失其姓名酷暴諸囚囚不堪困苦而獄卒以為戲樂後生一子頤下肩上有若肉枷都無頸項數歲不能行而死隨大業中河南人婦養姑不孝姑兩目盲婦切蚯蚓為羹以食姑怪其味竊藏一臠留以示兒兒還見之欲送婦詣縣未及而雷震失其婦俄從空落身衣如故而易其頭為白狗頭言語不異問其故答云以不孝姑為天神所罰夫以送官時乞食於市後不知所在楊州卞士瑜者父在隋以平陳功授儀同性慳悋嘗雇人築宅不還其價作人求錢卞父鞭之皆怨曰若實負我死當與我作牛須之卞父死其作人牛孕產一黃犢腰有黑文橫絡周匝如人腰帶左跨有白文斜貫大小正如象笏形牛主呼之曰卞公何為負我犢至屈前兩膝以頭叩地瑜以錢十萬贖之牛主不許死乃葬京兆殷安仁家富於財素事慈門寺僧以義寧初有客寄其家停止客盜他驢皮遺安仁至貞觀三年安仁遂見一人於路謂安仁曰官追汝使人明日至汝當死也安仁懼徑至慈門寺佛堂中經宿不出明食時果有三騎并出有數十人皆兵杖入寺遙見安仁呼出安仁不應而念佛誦經愈精鬼謂曰昨日不即取之今其修福如此何由可得因相與去留一人守者謂安仁曰君往日殺驢驢今訴君故我等來攝君耳終須共他對不去何益安仁遙答曰往者盜自殺驢但以皮遺我耳非我殺何為見追請君還為我語驢我本故不殺汝然今為汝追福於汝有利當捨我也此人許諾驢若不許我明日更來如其許者不復來矣言畢而去明日遂不來安仁於是為驢追福而舉家持戒菜食云長安市里風俗每歲元日已後遞作飲食相邀號為傳坐東市筆工趙士次當設之有客先到如廁見其碓上有童女年可十三四著青裾白衫以級索繫頸屬於碓柱泣謂客曰我是主人女也往年未死時盜父母錢一百欲買脂粉未及而死其今在厨舍內西北角壁中然雖未用既已盜之坐此得罪今償父母命言畢化為青羊白項客驚告主人主人問其形貌乃其小女死二年矣送於厨壁取得錢似久安處於是送羊僧寺合門不復食肉京兆潘果年未弱冠以武德中任都水小吏下歸與里中少年數人出田遊戲過於塚間見一羊為人所遺獨立食草果因與里中年少捉之將以歸家其羊中路而鳴果懼其主聞乃拔去其羊舌乃無聲於是夜烹食之後一年果舌漸小遂銷盡陳牒解職富平縣尉鄭餘慶疑其詐也開口驗之乃全無舌看本處纔如豆許不盡怪問之果盡以實答其狀縣官教為羊追福果乃受五戒大修福後一年舌漸生尋平復如舊詣縣自陳縣官用為里正餘慶貞觀十八年為監察御吏自向臨說云爾隋大業中洛陽人姓王持五戒時言未然之事閭里敬信之一旦忽謂人曰今日當有人與我一頭驢至日午果有人牽驢一頭送來涕泣說言早喪父其母寡養一男一女女嫁而母亡亦十許年矣寒食日妹來歸家家有驢數年洛下俗以寒食日持酒食祭墓此人乘驢而往墓在伊水東欲度伊水驢不肯度鞭其頭面被傷流血既至墓所放驢而祭俄失其驢還在本處是日妹獨在兄家忽見母入來頭面血流形容毀瘁號泣告女曰我生避汝兄送米五升與汝坐此得罪報受驢身償汝兄五年矣今日欲度伊水水深畏之汝兄以鞭捶我頭面盡破仍許還家更苦打我我走來告汝吾今償債垂畢可太非理相苦也言訖走出尋之不見女記其傷狀處既而兄還女先觀驢頭面傷破狀女抱以號泣兄怪問之女以狀告兄亦言初不肯度及失還得之狀同於是兄妹抱持慟哭驢亦涕淚交流不食水草兄妹跪請若是母者願為食草驢即為食草既而復止兄妹莫如之何遂備粟豆送五戒處乃復飲食後驢死妹收葬焉隨有康抱者江南搢紳之士少有學行大業九年楊玄武作亂其兄受玄武官抱緣兄坐當死而潛避自匿於京師至十年抱因入祕書省尋覓舊識是時煬帝不在皇城諸門皆閉唯開安上一門出入皆由之抱適入門遇見一舊相識人姓曾曾亦江南人時判留守事見抱與語問其所安抱知其相悉亦以情告既別而入曾氏使人逐捕之抱入祕書逐者捕以告官時王邵為祕書少監先與抱故識不欲罪之乃迎謂捕者我早識康抱知其旨應聲答曰實南丁避役耳邵驅出令去捕者還報曾曾又於安上門邀捕擒之抱知不免謂曾曰我誠負官死自我分然無負於卿卿與我故知不能相濟曷反如此若死者有知必當相報抱尋伏法後數日曾宅在太平里將入留守由善和里於西門內忽見抱乘馬衣冠甚鮮二青衣從後謂曾我命亦將盡然尚可三年由卿任我我今任太山主簿已請天曹報殺卿曾叩頭謝罪請為追福抱許而忽不見數日又遇抱於此謂曾曰我終殺卿放卿七日修福過此當先取卿頭將去若不信者卿死面當在背曾懼還家修如期而死迴於背果如所言武德中臨卭人姓韋與一婦人言誓期不相負累年失寵愛婦人怨恨韋懼其及已因縊殺之數日韋身庠因發癩而死魏郡馬嘉運以武德六年正月居家日晚出大門忽見兩人各捉馬一匹先在門外樹下立嘉運問是何人答云是東海公使來迎馬生取嘉運素有學識知州里每有臺使及四方貴客多請見之及是聞召弗之怪也謂使者曰吾無馬使者進馬曰以此迎馬生嘉運即樹下上馬而去其實倒臥於樹下也俄至一官曹將入大門有男女數十人在門外如訟者有婦人先與嘉運相識同郡張公謹妻姓崔氏手執文書謂嘉運曰馬生尚相識不昔與張總管交遊每數相見總管無狀非理殺我我訴天曹於今三年為王天主救護公謹故常見抑今及得申官已追之不久當至疑我獨見枉害馬生那亦來耶嘉運知崔氏被殺及見方知死使者引入門門者曰公眠未可謁宜引就霍司刑處坐嘉運見司刑乃益州行臺郎中霍璋見嘉運延坐曰此府記室𨷂東海公聞君才學欲屈為此官耳嘉運曰家貧妻子不立願君為言得免為幸璋曰若爾使可自陳無學吾當有以相明俄有人來云公眠已起引嘉運入見一人在廳事坐肥短黑色呼嘉運前謂曰聞君才學欲相屈為記室耳能為之乎運拜謝曰幸甚但鄙人野頗以經業教授後生不足以尚管記之任公曰識霍璋不答曰識之因使召璋問以嘉運才術璋曰平生知其經學不見作文章公曰放馬生歸即命追陳子良嘉運辭出璋與之別曰倩君語我家三狗臨終語汝賣我所乘馬作烏浮圖汝那賣馬自費也速如我教造浮圖所三狗謂其長子也嘉運因問向見張公謹妻所云天主者為誰璋曰公謹鄉人王五戒者死為天主常救公謹故得至今今似不免矣言畢而別遣使者送嘉運至一小澁徑指令由此路歸嘉運入徑便活良久能起時向夜半妻子皆坐哭嘉運具言之其年七月綿州人姓陳名子良暴死經宿而蘇自言見東海公欲用為記室辭不識文字別有吳人陳子良善章者於是命彼捨此後年吳人陳子良卒死張公謹亦殂二人亡後嘉運嘗與數人同行於路忽見官府者嘉運神色憂怖唯諾趨走須之乃定同侶問之答曰向見者東海公使人云欲往益州追人仍說子良極訴君霍司刑為君被誦讀君幾不免賴君贖生之福故得免也初嘉運在蜀蜀人將決池取魚嘉運時為人講書得絹數十匹因買池魚放之贖生謂此也貞觀中車駕在九城宮聞之使中書侍郎岑文本就問其事文本具錄以奏乞爾嘉運後為國子博士卒官武德初遂州總管府記室參軍孔恪暴病死一日而蘇自說被收至官所問恪何因殺兩牛水恪云不殺官云汝弟證汝殺何故不承因呼弟弟死已數年矣既至枷械甚嚴官問汝所言兄殺牛虛實弟曰兄前奉使招慰獠賊使某殺牛會之實奉兄命非自殺也恪因曰恪使弟殺牛會獠是實然國事也恪何有罪官曰汝殺牛會獠欲以招慰為功用求官賞以為己利向云國事耶因謂恪弟曰以汝證兄故久留汝兄今既承遣殺汝無罪放任受生言訖弟忽不見亦竟不得言敘官又問恪何因復殺他兩鴨恪曰前任縣令殺鴨供官客耳豈恪罪耶官客自有食料無鴨汝殺供之以求美譽非罪如何又復殺雞卵六枚恪曰平生不食雞卵唯憶年九歲時寒食日母與六卵自煮食之官曰然欲推罪母耶恪曰不敢但說其因耳此自恪殺之也官曰汝殺他命當自受之言訖忽有數十人皆青衣執恪將出恪大呼曰官府亦大枉濫官聞之呼還何枉恪曰生平來有罪皆錄不遺生來修福令無記者豈非濫耶官問主司恪有何福何為不錄主司對曰福亦皆錄但量罪福多少若福多罪少先令受福罪多福少先令受罪恪福少罪多故放未論其福官怒曰雖先受罪何不唱福示之命鞭主司一百倏忽鞭訖血流濺地既而唱恪生來所修之福亦無遺忘官謂恪曰汝應先受罪我更放汝歸家七日可懃追福因遣人送出得蘇恪大集僧尼行道懺悔精勤行道自說其事至七日與家人辭訣俄而命終臨家兄為遂府屬故委之洛州都督酇公竇軌性好殺戮初為益州行臺僕射多殺將士又害行臺尚書韋雲起貞觀二年冬在洛州病甚篤忽言有人餉我瓜來左右報冬無瓜也公曰一盤好瓜何謂無既而驚視曰非瓜也並是人頭從我債命又曰扶我起見韋尚書言畢而薨尚書刑部侍郎宋行質曹陵人也性不信佛有慢易之言以永徽二年五月病卒至六月九日尚書都官令史王璹暴病死經二日而蘇自言初死時見四人來至其所云追汝璹隨行入一大門見有廳上西問有一官人坐形容肥黑廳東間有一僧坐與官人相當面向北各有床褥几案侍童子二百許人或冠或不皆美容貌階下有官吏文案有一老人著枷面向西縛立階下璹至庭亦已被縛吏執紙筆訊璹辭曰貞觀十八年任長安佐史之日何因改籍璹曰非璹之罪也廳上大官讀其辭辨顧謂東階下老囚曰何因妄訴他老囚曰須達年實未至由璹改籍加須達年不敢妄也璹曰十七年改任告身在家請追驗之大官因呼領璹者三人解縛將取告身告身至大官自讀之謂老囚曰他改任大分明汝無理因令囚出北門璹遙見北門外昏暗多有城城上皆女牆似是惡處大官因書案上謂璹曰汝無罪放去拜辭吏引璹至東階下拜僧僧以印印璹臂曰好去吏引璹出東門南行度三重門每門皆勘視臂印然後聽出至第四門門甚大重樓朱粉三戶並開狀如官城門守衛嚴密驗印聽出門東南行數十步聞有人復喚璹璹迴顧見侍郎宋行質面慘黑色露頭散腰著故緋袍頭髮短垂如胡人者立於廳事階下有吏卒守之階西近城有大木牌高丈餘廣二尺許大書牌上此是勘當擬過王人其守大方尺餘甚分明廳事上有床坐几案如官府者而無人行質見璹悲喜曰汝何故得來璹曰官追勘問改籍無事蒙放還行質舒其兩手謂璹曰吾被責問功德簿吾手中無功德簿坐此困極加之飢渴苦不可言君可努力至我家語令作功德如是殷勤遍囑之璹乃辭去行數十步又呼璹還未及言廳上有官人來坐怒璹曰我方勘諸事汝何人輒至囚處因使卒捨耳卒捨耳推令去璹走又至一門門吏曰汝被捨耳耳當聾吾為汝却其中物因以手挑其耳耳中鳴乃驗決放出出門外黑如漆璹不知所之以手摸西及南皆是牆壁唯東無障礙而暗不可行璹立住少頃見向所訊璹之吏從門出來謂璹曰君尚能待我甚善可乞我千錢璹不應內自思曰吾無罪官放我來何為有賄吏乎吏即謂曰君不得無行吾向若不早將汝過官令二日受縛豈不困耶璹心然之因媿謝曰謹依命吏曰吾不用汝銅錢欲得白紙錢耳期十五日來璹許諾因問歸路吏曰但東行二百步當見一故牆穿破見明可推倒之即至君家也璹如其言行至牆推良久乃倒璹從倒處出即至其所居隆政坊南門矣於是歸家家人哭泣入戶而蘇至十五日璹忘不與錢明日復病困絕見吏來怒曰君果無信期與我錢遂不與今當復將汝去因驅行出含光門令入大坑璹拜謝百餘拜請作錢乃放歸又蘇璹告家人買紙百張作錢送之明日璹又病困復見吏曰君幸能與我錢而惡不好璹復辭謝請更作許又至二十一日璹令以六十錢買白紙百張作錢并酒食自於隆政坊西渠水上燒之既而身體輕健遂愈臨聞其事時與刑部侍郎劉燕客大理少卿辛茂將在大理鞫問獄諸劉召璹至與宰對問之云爾貞觀中魏王府長史京兆韋慶植有處女先亡夫婦痛惜之後二年慶植將聚親賓客宰肉備食家人買得羊未殺慶植妻夜夢見其亡女著青裾白衫頭髮上有雙玉釵是生平所服者來見母涕泣言曰兒嘗私用物不語父母坐此業報今受羊身來償父母命明日當見殺青羊白頭者是特願慈恩垂乞性命母驚寤旦而往觀羊項膊皆白頭上有兩點白相對如玉釵形母對之悲泣語家人勿殺待慶植至將放之俄而植至催食厨人白言夫人不許殺青羊植怒即命殺之宰夫縣羊欲殺賓客數人已到乃見一女子容貌端正訴客曰兒是韋長吏女乞救命客等驚愕止宰夫宰夫懼植怒又但見羊鳴遂殺之既而客坐食至客皆不食植怪問之客具以言慶植悲痛發病遂不起京下士人多知之崔尚書敦禮具為臨說閻尚書立德亦說云爾華州鄭縣人張法義年少貧野不修禮度貞觀十年入華山伐枝遇見一僧坐巖中法義便就與語會天晦冥久坐不能歸因宿焉僧設松柏末以食之謂法義曰貧道居此久不欲外人知檀越出慎勿言相見也因為說俗人多罪累死皆入惡道誠心懺悔可滅之乃令洗浴清淨被僧衣為懺悔且而別去至十九年法義病死埋於野外貧無棺槨以薪柴不瘞之七日而蘇自推去出歸家家人驚愕審問知活乃喜法義自說初死有兩人來取乘空南行至官府入大門又巡巷左右皆是官曹門閭相對不可勝數法義至一曹見官人遙責使者曰是華州張法義也本限三日至何因乃淹七日使者曰法義家狗惡兼有呪師神見打甚因袒而示之背背皆青腫官曰稽過多咎與二十杖言杖亦畢血流灑地官曰可將法義過錄事錄事署發文書令送付判官判官召主典取法義案案簿甚多盈一床主典對法義前披撿之其簿多先朱句畢有末句者典則錄之曰貞觀十一年法義父使刈禾義反顧張目私罵不孝合杖八十始錄一條即見巖穴中僧來判官起迎問僧何事僧曰張義是貧道弟子其罪並懺悔滅除天曹案中已勾畢今枉追來不合死主典曰經懺悔者此案亦勾了至如張目罵父雖蒙懺悔事未勾了僧曰若不如此當取案勘之應有福利判官令主典將法義諮王宮在東殿宇宏壯侍衛數千人僧亦隨至王所王起迎僧曰師當直來耶答曰未當次直有弟子張法義被錄來此其人宿罪並貧道勾訖未合死主典又以張目事諮王王曰張目在懺悔後不合免然師為來請可特放七日法義謂僧曰七日既不多時復來恐不見師請即住隨師師曰七日七年也可急去法義固請隨僧僧因請王筆書義掌作一字又請王印印之曰可急去還家修福若後來不見我宜以印呈王王自當放汝也法義乃辭之僧令人送至其家家內正黑義不敢入使者推之遂活覺在土中甚輕虛以手推排得出因入山就山僧修道掌中所印之處文不識然皆為瘡終莫能愈至今尚在隴西王博叉居與法義近委知之為臨說云爾河東柳智感以貞觀初為興州長舉縣令一夜暴死明日而蘇說云始為冥官所追至大官府使者以智感見王謂曰今有一員官闕故枉君來任之智感辭以親老且自陳福業未應便死王使勘之信然因謂曰君未當死可權判錄事智感許諾拜謝吏引退至曹曹有判官五人連感為六其廳事是長屋人坐三間各有床案務甚繁擁西頭一座空無判官吏引智感就空座有群吏引將文簿來取智感判置於案上而退立階下智感問之對曰氣惡不改逼公但遙以案中事答智感省讀案如人間案者於是即為判勾之有頃有食來諸判官同食智感亦就之諸官曰君既權判不宜食此智感從之竟不敢食日暮吏送智感歸家蘇而方晚自後家中日暝吏輒來迎至彼而旦故知幽顯反晝夜矣於是夜判冥事晝臨縣職遂以為常歲餘智感在冥曹因起如廁於堂西見一婦人年三十許姿容端正衣服鮮明立而掩涕智感問是何人答云妾興州司倉參軍之婦也見攝來此方別夫子是以悲傷智感以問吏吏曰官攝來有所案問具證其夫事耳智感因諮婦人曰感長舉令也夫人若被勘問幸自分疎無為牽引司倉俱死無益婦人曰誠不欲引之恐官相引耳感曰夫人幸勿相牽可無逼迫之慮婦人許之既而智感還州先問司倉婦有何疾司倉曰吾婦年少無疾患也感以所見告之說其衣服形貌且勸令修福司倉走歸家見婦在機中織無患甚不信之後十餘日司倉婦暴病死司倉始懼而修福又興州官二人珠滿當起京選諮智感曰君判冥道事請問吾選得何官智感至冥曹以其姓名問錄事曰名簿並封在石函中檢之二日方可得報及辭來報乃見錄事二人今所得官名號智感以報二人二人至京參選吏部注擬其官皆與所報不同州官聞之以告智感智感復問錄事錄事覆撿簿書云定如前所檢不錯也既而二選人過門下門下審退之吏部重注果是冥簿檢報者於是眾人咸信服智感每於冥簿見其親識名狀及時月日報之教令修福多得免者智感權判三年其吏來告曰已得隆州李司戶授正官以代公公不復判矣智感明旦至州告刺吏李德鳳遣人往隆州審焉其司戶已死問其日即吏來告之時也從此遂絕後州司遣智感領囚送京至鳳州界囚皆逃智感憂懼捕逐數日不能獲夜宿於精舍忽見其故部冥吏來告曰囚盡得矣一人已死三人在南山谷中並已擒縛願公勿憂言畢辭去智感即請人兵入南山西谷果見四囚囚知走不免因來抗拒智感格之殺一囚三囚受縛果如所告智感今尚存任慈州司馬光祿卿柳亨為臨說之亨為曹州刺史見智感親問云然御史裴同節亦云見說皆如此言焉
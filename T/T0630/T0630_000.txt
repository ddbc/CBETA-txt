聞如是一時佛在迦維羅衛國精舍中止晨朝整服呼語阿難汝請諸明士除惡眾及無著履跡等來今日當有上問異要於是阿難受勅應時遍宣如來教於四輩人時有除惡無著履跡眾凡五千萬人詣如來所稽首于地畢而避住復有賢女棄惡眾及國中凡女人隨諸賢女人十四萬眾詣如來所稽首于地退座而坐復有明士八十億萬二千人詣如來所稽首于地儼然恭住復有文士居家修戒者四萬人相隨來至稽首于地畢各却住佛以威神感動十方諸佛國明士及上諸天應當成者及當發者凡八百億萬人皆飛來至佛所稽首于地列住空中復有十二天神將軍將諸官屬四十萬人來詣佛所稽首于地畢各分部住佛左右立侍所當是日會時如一食頃悉至佛所佛即令坐其有肉體未得四神足者應皆就榻十方諸來明士及諸天神身輕或已得神足者皆踊在空中坐自然座各各有化花蓋行列奇好皆佛威變之所興化也諸來明士在會坐者率皆妙行心清口淨身服眾戒三穢六患五蔽已索眾煩熱惱雜垢沷若疑網閉結倒見之謬不知之本十二牽連皆已絕棄淨如月花各隨世習俗依行立字有明士名無穢王次復名光景尊次復名智如山弘次復名大花淨次復名轉根香次復名月精曜次復名光之英次復名整不法次復名善中善次復名崑崙光次復名日光精次復名師子威次復名意雜寶次復名炎熾妙次復名德普洽次復名普調敏次復名敬端行次復名慈仁署次復名慧作次復名散結次復名嚴儀具足次復名高遠行次復名光德王次復名護世次復名導世次復名大力次復名正淨次復名天師次復名善觀次復名觀音如是眾名各各別異於時有貴姓子名曰善明從同輩五百人人各有侍者執蓋相隨來詣佛所稽首如來足下起住觀眾四面甚盛仰視空中率皆上人天尊在座端嚴直立興心念言今日大福遇此眾會欲設飲食以供一日計身所有不能供辦施不等接則非施也我將如何於是佛知善明所念則勞之曰少年善來寧聞法勸之說乎曰未達也起時則起可謂智矣不計少多有所希望可謂施矣向所念者如來在此何患不辦如來能使不辦者辦不足者足一切常足所作常辦是謂如來如來辦者不用衣食欲樂之物乃以具戒不聽六患五蔽之惑不惟家樂不有四食之想亦無衣容冠幘之飾處計常之中而知無常之諦居惑樂之地則覺必苦之對貪有之室照空無之本於受有之體明非身之真無我無作無緣無著斯如來之辦也於是善明聞天尊說心悅結解身輕踊躍曰我本無黠連縛十二心起就冥墮俗三流今日所聞未曾有法願身受持如天尊教咸樂妙法因而歎曰天人之尊如來為上慈哀勸救等施三界劣漏貧行攝以法財令一切惑解釋無疑身尊具貴相好無雙出意為人演法無窮叡慧眾流注如山洋法澤三界流衍十方大人相滿寶慧具足在在現法將導不逮慧照愚冥牽致淨處願身自歸得到彼岸於是善明歎畢更前長跪啟天尊曰願卒本意今日設饌唯乞加哀抂屈臨眄天尊默然自如常法善明恭立謂未見聽於是阿難開語之曰天尊默然為己相許善明聞之心則逸豫稽首而出住於門外遣人入白言今自計所有可供二千人飯願啟天尊令知如此阿難即白佛具宣善明所言佛告阿難汝語善明使還供設盡汝所有佛當與大眾一切皆往勿嫌不辦阿難即出具語善明如佛教言阿難又曰賢者便還莫起二意畏有不足佛神所至無有不具善明即前禮阿難而還還舍勅其妻子室內大小言今所請者號曰天尊神妙通達為一切智其以一物施是人者世世受福而無窮極又能度人解於索結汝等恭肅淨施飯食具設眾味當令絕美眷屬從使各盡心極意天尊難遇億劫時有其所當為善令清淨於時座中有明士名力辦眾有佛告令行共佐善明供此大眾於時十二天神王及四天王大勢龍王承佛告教皆從力辦眾有明士往而佐之到則勞倈語善明曰賢者勤心佛使我等來相營助善明則前禮明士及諸天王敬意辭謝言勞屈上人今已辦二千人具大眾當來懼是小舍其將奈何於是力辦眾有明士及諸天神王答言莫憂因各左右顧視屋室自然長廣高大像天之殿於屋下便有千億萬座皆是眾寶變地之形紺瑠璃色室中床座亦復如是如彈指頃即有百千億萬人飯具而皆足畢燒眾名香懸諸繒幡其所行道即便廣平色如水精樹木行伍自然音樂雅聲相和甚悲說法之音釋梵八種於時力辦眾有明士諸天神王即還佛所善明見此大變驚喜踊躍來詣天尊白言受佛大慈所設已具唯願舉眾抂屈尊神佛即令無穢王明士等六百萬人在於前導或行虛空佛處中央其餘從後如來出門地則肅震諸天散花燒眾名香乃作上樂歌頌而從到皆就座諸天神王即助施飯佛口呪願食已飽足飯不消𣩠眾器飯具滿則如故善明心獨而言天尊威變弘廣乃爾食訖行盥當問此意水盥已畢如伸臂頃佛與大眾恍惚而還在精舍坐於是善明因復歎曰天尊實神妙世所希見聞變改卓犖異覩者莫不欣諦觀甚奇雅現變難等雙不作而自具不勞飽滿眾不語自然使不教令自行不為而遇為是德以可將本行何術法生而有此榮積何德之本致斯巍巍尊願哀貧道者開饒以法財決心之結網放令無餘疑善明歎已更避坐叉手啟言我所居止去是不遠聚名福安佛向所哀顧處是也我在其聚常好學問學世威儀古王之制及學神仙聖人之法始聞天尊近在此國興意想像夢輒髣髴天尊弟子名舍利弗常到我舍為我說法法甚深妙我所希聞心雖欣歎猶懷瞢瞢今日輕來禮佛天尊并觀道法所當則行至見心悅如冥覩光意欲設飯因獲異問所有劣少未敢發言天尊神通迎知我心道力助我床座食饌忽然而辦食畢器具滿則如故此何變化神妙乃爾又觀天尊三十二相相相有好視之無厭行則庠序不遲不疾坐則中坐不前不却語聲八種不緩不急言成法律明誡如日令一切眾咸受恩福本作何行生而有此又見天尊足不履地相輪昺列端嚴如畫身空體輕在所變現此皆何行於世有是願垂解了令知本末於是佛言善哉善哉如爾所問如來當具演之整心整意咸受莫忘善明則曰受教佛言我本先行六德之行世世不廢是以至於得佛恣意變化在所作為為一切智無物不達也則曰何謂六德之行曰廣施廣戒廣忍廣精進廣一心廣智慧善明白佛何謂廣施佛言為道者先當知身非常真物四大所成骨肉不淨皆當棄捐還歸其本不得常住身不我有財物非我許心無有形了無常名為緣緣行縛所以有身行身無有常亦當空朽以計如此則立四信內身外身天地萬物皆無常住當歸壞敗棄散消融此信已立則觀體非體觀物非物便能恣施飽滿於人又而法施牽化愚曚故曰廣施何謂廣戒曰廣戒者謂能攝身之三殃守口之四過撿意之三惡身行者若見一切眾生蚑行蠕動愍而哀傷縱而活之隨其水陸還而安之若見眾寶珍琦柔軟細滑可意之物雖身貧苦內伏其心不令貪取及見細色脂粉之飾則內觀朽爛膿血之臭斯身之三戒口行者謂彼若以四過加己則而覺知口之失也報以善言和語至誠不飾答而化之使反從己斯口之四戒矣意行者則心習智慧思惟生死常住慧處不惑流淟又深入道品空無之要別了真喭而無疑難見善則勸成則代喜斯意之三戒故行道之始先於十戒既能自為又化他人勤而不懈行而不休都無懈惓之想故曰廣戒也何謂廣忍曰廣忍者若人罵我計從聲出音來到此觀了無形本音所來出於心意觀于心意亦復無形察心所猗猗於四大四大還本則亦無名亦非彼我亦非男女亦非老少計了無主慚辱所在無形立字於兩無之中又亦無形計此三者空無所有智者散意觀慮如此則瞋恚不生以空忍空又於眾惡忍而不為對來不起撿心伏意身自能爾又誨他人此謂廣忍也何謂廣精進減於多食不味於味除於睡臥驚意晨夜遠俗近道行於眾戒坐起之法不失其儀無犯之行當習於心道品之要汲汲樂誦晝則勤受夜則經行語則應律身口意并從猗憶法不離經文坐而廣說意不以煩開教愚頑不以懈勞違心反意自逮專精身既自能又誨他人斯謂廣精進何謂廣一心孝事父母則一其心尊敬師友而一其心斷愛遠俗而一其心入三十七品而一其心空閑寂寞而一其心在眾煩亂而一其心多欲多諍多作多惱於是之處而一其心褒訕利失善惡之事於是不搖而一其心數息入禪捨六就淨而一其心身自能行復教他人此謂廣一心也何謂廣智慧曰明士隨於受身則有三痛六患五蔽之垢六十二沈吟之想八十八難解之縛千八百鋒瘡之痛若此之事則以智慧一一開了觀其所起察其所滅視其所病選以何藥既總其要令身不毀戒意不入俗處眾愛之中心在道品之藏寄六患之舍心在六淨之堂住五蔽之室心在斷滅之戶猗不固之屋心思方便之護坐虵蚖之地心念捨遠之徑乘坏船之嶮心圖自濟之路近盛火之林心推灌滅之安是以明士行智慧之便拔出生死之難絕三界之想就滅度之地既自身行又教他人此謂廣智慧六德之行義也向所問如來神變相好無量之德所以致之行此六法及諸慧定三十七品總持無邊底之行故得佛號天尊無所不能為也於是善明及眾會聞天尊說則皆舉言願發無上獨尊平等之意皆言今日得大福令一切人疾逮此行善明時則得四淨法一為眼淨二為身淨三為口淨四為意淨欣然低頭默思法義於是善明避坐長跪啟如來曰天尊所說廣度無極法禁微妙撿攝意態伏心就淨殃垢消滅其聞此者功德已大況乃履行德難稱量天尊又說前世非但行此六事而已又行定意之法及總持無底邊三十七品乃成具佛事四無所畏十種力十八神妙特異之法變化自在所說無難而面見諸佛飛到十方而授一切諸未度者率化度之而壞邪藏將導曲邪而生受苦之中不著不斷以不著不斷作因緣行教諸惑者如此之妙德無央數事行何等定意致得之乎唯願天尊為今現在及未來者演其深義令獲解脫佛言善哉善哉所欲問者今為分別具敷大要整意善聽則曰受教佛言有定意法名成具光明其有人聞之者若能履行一日至七日其功德福不可譬喻其聞是法者先世已供養百千億佛已於其坐具聞不疑今生乃復值遇是成具光明定意法今得修行行之如彈指頃長離三惡道功德漸滿疾逮至佛向所問諸事悉能成具善明曰當行幾事而得此尊定佛言當淨行百三十五事乃得入此定耳遠身行離口過除意念盡三穢却六患遏五蔽十二因緣已捐盡解結束明六十二沈吟行愈眾瘡悅眾惱捨諸大棄骨血避親屬絕諸習斷於愛無諸可無不可剗貪垢刈欲根不惑流能制疾不我計無不我立四信住四止就四斷插五根習五力曉七智履八正入八念八常勤為已無勤可行離不可行學上智自尊意不貢高而濡軟雨法雨如一法不兩計不三想不為無益想無有際想不空想不想想想無處不住無處想善惟佛知佛淨已知淨而善學心正住不邪還等善惡如明冥於明冥知俱空不疑法不以有淨無觀有無本為一已知一而除一不於一而起想勤受教善習行因習行入無際習勝意不聽心善防識不亂轉往來三而不著察諸性了無根知無根不可滿以不滿而自整縷觀法為同無常住無絕無想常無常以過上不念人不宥世不著物罷捨求法合離了無見身生歿皆由化上中下知法等於是世往後世觀二因如虛空心無欲而常仁行清白善誘人知人向為反濁於反濁而清澄心遠愛筋入火以淨火燒眾垢已盡垢寂然淨不念善不念惡不惟好不惟醜不念苦不念樂於毀譽無歡怒心調淨所在入開大藏入大法以道律護滿法苦習審勤承行以盡道為光曜視一切性識起流結冥意思止勤求止以入道剪三愛除四失增四城離五覆絕六慢修六敬具六法證行七慧強八力拔九結習九滅十弘淨為已能十力慧已備足十直法不復學慧法種而常存於三寶已能備以法施無極盡於諸專能備行入無所著入空無懈却無吾念無我想無人計無籌算寂如滅度是為百三十五事成具光明定意戒法之行佛說是成具光明定意戒法品時三十萬明士得是定意功德成具立於第十之地善明則得無所從生法忍五百同輩人心欣意悅皆發無上獨尊平等覺意四十萬明士皆立不迴還行除惡眾五萬人皆得無所著道持五戒賢士賢女二千人皆得履跡之行諸天在虛空中而作音樂歎曰快哉世人乃獲上聞之要其在愚曚埃濁者今日㸌然除盡如淨水洗浴垢今聞大法心垢為消願令法輪常轉使一切疾逮妙慧我等常遇天尊所生不離疾得是成具光明定意當廣宣法恩還照流冥如今日大會興立無數道本善明白佛言今聞天尊是定意淨心自思觀我無黠慧心了不知處於外於內俱亦如是佛告善明譬猶冥室執炬而入則莫知冥之所在是定意法其能履行道品成具則不知無黠十二牽連之所失也善明非但是而已則不見十方生死起滅之處也至履跡無著因緣覺佛乃至如來皆無見有所想見非見也無所想一切清淨想止清淨想亦不止清淨想是為空見無所見善明白天尊云何不止清淨想是為空見當是時心在何許所見何等佛言善明於是時心不在內不處外不於道不於俗不於有不於無不於起不於滅不於動搖處也是心無根際無音響本末了索當如是見是見為見為空為滅為都無所有定意之法以此為見明士當作是計念除念就淨作是計念者為應成具光明定意之教法也是法無所有法故強為其名明士聞是莫怪莫疑諦而思惟其法不退不懈斯為已得定意威神之護力也善明其欲學此者當行四事稍入無見處曰何謂四也一不有身二不有居三不有世四不有物以能如此者則得入四要曰何謂四要曰一為佛要二為法要三為空要四為滅要此謂四要也佛時歎曰無彼無我想亦不無黠計十二因不著是應成具足是定法本無非有住立處哀世現其名空行亦合儀人心并意識此三為起法行是成具足無起無所滅空為成具地生死苦斷離一切無餘跡是合定意行世人轉相猗邪見著名法貪有利常想纏縛無數世積行常綴礙憂惱著意慼四變如隨影往來無休息行定無所猗正觀不著名貪盡想得滅解縛清淨安淨行不罣惑惑惱意了無生老病已絕無復往來憂慧眼明已大智本無邊底黠使度無極行定乃致此世火星月明日曜崑崙光釋梵殿所照是定明過上佛告善明乃往昔無數劫時有佛名尊伏欲王時佛住世壽十萬歲不在是南天竺止自於今北方淨燿天歸佛所住處是也彼國去是三億萬佛土乃得之尊伏欲王佛時人壽二萬歲常可自從弟子六十萬人明士眾不可計國民熾盛豐饒寧靜率皆賢行戒德相嵯欲貪三垢薄而𣩠時佛大會十方明士普受持說是成具光明定意便而成具佛事在於四署之一數是時有長者子名敏見年五百歲時國人以為少年敏見聞佛大會則啟二親乞行詣佛觀其所作父母聽行即往見佛稽首于地禮竟正住喜心興盛便脫身珍琦雜寶瓔珞散于佛上以佛神威應時所散化成花蓋到覆大眾人人各別佛令就坐為說是成具光明定意法心又增欣則時願言令我所生常遇是成具光明定意疾能履行無虧減於戒德是時少年以一切寶施與發一言之至願以是故所生世輒得受善明寧知彼時少年不乎則爾身是也今我出世汝復遇值定意於今以後必得不久得慧之後二百劫當具成佛號導世王天上天下之獨尊當化導愚冥如我今也善明聞佛授其封拜之名則心淨體輕譬如琉璃水精中外潔淨一切無穢以所置處處并後淨其心若斯則時得十憺然法一者憺然不以所見為動二者於諸煩勞之事憺然常足三者於眾想憺然不想四者流俗所樂汲汲之事憺然而飽捨五者於德不德憺然不念求不念否六者善法惡法憺然不著七者謙者賢者憺然不望榮八者敬養捨棄憺然無歡怒九者一切如法失法憺然同其原十者以入淨寂若處不淨能以法化憺然無著別無厭捨之念心以如此因白言天尊今授封拜之要於我當報恩宣開一切令未聞者聞未知者知未度者度之我生死常多雖多雖久不以為勞已不著已覺已能整已為不惑已能入其被服隨因緣而示見之我不已生死為生死也我受佛威神已悉俱了我有等率五百人願天尊加四等之大慈勉引入法令疾解是成具光明定意於是佛笑皆見光從口出五色煒曄明接十方其在痛者一時得安還從頂入自如常輝侍者阿難整服避坐叉手啟曰佛未嘗虛欣笑笑必有故唯願敷演散告未聞於是阿難則而歎曰面部人雄顏眼鼻口正端金體極軟細今笑何盛欣方口含白齒脣像朱火明姿美八十種今笑必有因鏡齒牙四十廣舌頰車方語則香氣發今笑為誰成眉髭紺青色眼瞼雙部當白毫天中立今笑唯願聞天眼已了朗道眼已備通法眼與慧眼此四已具成笑必有感應啟化於未成或當受拜決故笑發金顏佛語阿難佛真不妄笑也今善明所從五百賢士前世已供養二百億佛已於其坐聞是成具光明慧中百三十五行自從初聞歷世踰多然常剛猛適在小善之數未能伏心受持清淨最妙定行雖爾以聞之功德所生不在三惡處常遇值是尊定之法今日來會淨心聽受稍稍解釋開入正諦後慈仁佛立當於彼時得是成具光明定意却後三十六萬億劫皆成為佛當復以是法教化所領國土各各有號有名幢節布燿王次名大光遍顯次名大勢伏惡次名猛盛威德次名流水淨音次名高德普接次名景現除結次名化幻自在名各各如此於是五百賢士聞所受決欣悅踊躍則得五無轉心一者祠祀求福心不轉為二者一切五味可否皆是眾生之神命終不轉為害生可口三者正立於無上獨尊之行終不轉動捨就小道四者知是法尊無有與等者勤心修行雖有他法雜異之虛而己法心觀別終不轉為五者正使世有佛無佛法興法衰有終有絕心在定意不以無此三寶故轉為邪業是為五無轉心已得是心法義皆前長跪白天尊曰佛哀我等告其封拜成佛之名我等當報恩後若所生弊惡之世當勤修正行奉宣尊法開化未知亂者正之懈者勤之却者勉之傾者扶之缺懼者補完之冥者照之結者解之殺者為說夭逝之殃盜者為說貧乞之苦婬者為說身之禍讒佞欺者為說滅性之患醉亂者為說危身之變我等今日并於佛前誓立五願作明士行乃至成佛行之無休已願佛哀於我等聽我等所言第一之願者我作明士行疾令身而變化周流十方若世無佛四輩弟子或有知法者言信實有佛但滅度耳俗人邪見疑網生不見佛有不知法便言無佛但虛妄耳若審有佛何不見其威神乎兩諍如此當於諍時我便當往化現佛身相好照明又化威神於是兩諍人前令見知諦有佛并謂曰汝莫疑也是疑人即當驚喜因為說法教度脫之已便化去如是無極第二之願者佛有大妙極深無量法門十二部要佛滅度後弟子各學一經偏見一卷不能遍洽未解四說方便之等便轉相難或言虛或言有言是義當爾是不當爾真知法義者言辭相貌不曉義者貪於名字飾相貌狀如解達便於眾會兩諍興恚捨善就惡當是諍時我當往現身變化有踰於眾令眾肅然便為斷說是別正者牽經開語令俱歡喜已便化去如是無極第三之願者佛滅度後俗人外智之士入佛弟子大眾中弟子論說法義言及眾道分邪別正差品高下便言是道九十六種之中佛為尊耶有四神足飛行變化天上天下無如佛智者俗智之士生不覩佛習於邪見信小毀大便語佛弟子言汝莫妄說云佛神足飛行變化先古以來人之品類無有此也誠不實言當此之時我便化作佛身相示諸種好現于神足經行空中身出火水令諸俗人外智之士肅然而驚乃知威神之化以為說法授以正戒畢乃化去如是無極第四之願者若人讀誦佛經獨在野室若在山間或於大國尊姓長者及與人民無有師法或師不明頑無所問心用疑網我化作道人被服往到其所句句為解本末分了疑意權開令入微妙而無疑難已便化去如是無極第五之願者所生國處常遇見佛佛滅度後弟子立廟圖像佛形并設講堂論義經法若俗之人開學小慧縛在四倒聞佛弟子說度世法生死之要便往難却不諒真正謗訕啤呰貪名求勝或加悁恚欲往壞敗陵訾毀蔑卑易弱之弊於正道令不得行當爾之時我便當化現佛身更為說絕妙之法現其生死殃福之應將詣天上令觀福舍牽到泥梨使視罪報法威以震之智力以伏之令即降伏信就大道已便化去如是無極我作明士乃至成佛常當行此五願無有休息願天尊以大恩之福覆祐我等令得所志於是佛言善哉願也斯成明士所當志念從今已往必得不失但當常護其行莫令毀漏勤率一切疾獲爾志佛時歎曰意大興願首化惑以此五當成無央數疑者得入道此德無有量為眾行之英若人聞是願疑網永除亡五願為佛地所伏合道化大慧無過是此願人中上五百諸賢士啟願少等雙後生得不失一切受福慶佛謂諸賢士一切在坐者是法真諦宜善奉行當以成具為本不以虛言綺語為應法也當忍而不為惡若在空閑及於大眾尊卑之處內制其心令如戒法不以閑讌而犯漏行不於眾會而自大不用尊顯而驕貴不以卑弱而轉隨不慚善不慚惡不種無益之事心如正法無有搖却不作增減之念也如此明士善根五願必獲爾志疾成至佛是時無穢王明士避坐長跪啟天尊曰願佛今日現是成具光明定意威神令此眾會見之悅也喜樂皆當發意立此德本未成者成未度者度於時坐中有明士名大力普平佛讚大力普平現是成具光明定意威神即時受教便於其坐而不起動因入慧定神靜之意如彈指頃三千大千之國諸小山大山大障山小障山悉滅不現一切普平紺琉璃色復令十方他佛國土皆通相見相去如一尋所也觀十方諸佛坐處譬如仰觀星宿不可計算復以右手舉十方諸佛三千大千國土已著一指上之下之如舉一塵其中人民蠕動之類無有知之者而有驚怖之念也於是復以一切十方諸佛之國以內方圓一尺之器中而不逼迮現變畢竟燿如常故其在坐者皆見如斯悉而驚欣踊喜發於大願其心皆在無上獨尊之地八百萬明士及諸尊天得安樂慧定復六十萬人悉入通解法門復六萬八千人得是成具光明定意十方諸來明士莫不歡喜佛語善明一切人所以不學是成具光明定意者為住於惑故也計有以有便著染黑冥以在著染譬猶冥夜復閉目行便無所見無所見者謂今所受身善惡目前之所造也以不覺見故便吁嗟啼泣謂今為善反受惡罪或先為惡反受善福不曉思惟此本便結在疑網已在疑網於可學便不欲學可進不欲進可入不欲入是故忘失是定在於哭悲惶戀累劫無終已來往無休息名曰勞苦行也哀哉善明此章可像故佛出世正為愚迷人故其有人學是正定者彼所感念生死之煩皆疾得除復能訓導一切諸著有者善明常當思惟空法莫住惑誤處也善明白佛言若有賢士生於種姓之家統領縣官位率國政心多煩亂不得專一欲學是定當奈何乎佛言賢士生有縣官之因緣或在不安隱處欲學是定不得巡心者當書是經卷供養設坐閣燒香敬禮朝中人定不失三時頭面為禮懇惻至心又當加行十五事一者不殺二者活生三者不妄取四者而恩施人五者不婬六者遠色聲七者不欺不調八者而忠言善諫九者不醉十者不以酒為惠施十一者擁護羸劣不令抂撗十二者其所臨生加以仁心各使得所十三者寬弘大受包化不肖示以正教十四者其來歸於己有所陳訴必而正平應於法律令無枉慍十五者以善勸上悉施於民終始無懈行是十五戒莫得休廢此亦應定意之教法必得不失後長解脫也善明白佛言若有凡人為宿罪所牽在不安隱處拘逼制礙有志於是成具光明定法而不得從心意欲學是尊定當奈何乎佛言善明凡人至心欲學者亦如上說善書是經卷為設坐閣燒香敬禮不失三時當復加行十事一者修奉五戒無有缺犯二者當以閑暇稍稍誦行定意法文三者雖執事作內心誦習使不忘誤四者在勤勞屈苦之地當知是宿行所為而無慍恚五者若居地無佛形像無離惡眾心常存憶向四方作禮如對佛無異六者謹勅柔軟調和心意下於一切七者所作盡節而無虛飾八者饒作等侶不愛筋力九者若見老羸疾病瘦耄傷念扶護至心不飾十者當歸命三尊而不怠忘是謂十事凡人雖在勤苦拘礙之處當行此十事莫毀莫懈亦應定意教法世世不失後長解脫也善明白佛言若有賢女人姻種姓之家或有居事之業因緣不得捨離欲學是成具光明定意當奈何乎佛言善明女人有居事因緣志欲學是正定者亦如上說善書是經設立棚閣供施幡花燒香敬禮頭腦著地鷄鳴日中人定三時為禮不失至心懇惻常願離於女人身心絕愛欲如是無懈又當加行二十事一者持上賢士十五戒中士十戒而不毀缺二者捐於妬心三者減於鐶釧之好四者於除脂粉之飾五者無有恣態六者衣服真純而不奢麗七者育養室內以慈心相向八者軟教奴婢不加楚痛九者攝護孤獨衣食平等十者孝事其上仁接下小十一者下聲下意當自剋責十二者謙卑誡順常知慚愧十三者所作為者手執其事清淨香潔施於公姑父母供養三尊及與師友十四者親疎善惡慈而等之無此四念差別之相十五者若在私室空閑無人心不念欲十六者端慇精一心常在法十七者所欲施作報於所尊然後乃行十八者無自專之心常以卑順勅誡其身令如正法十九者終不於牆垣闚看有邪辟之念二十者坐起言語終不調戲常應法律而無輕失是為賢女人居家行正定之法如此莫漏功德漸滿後長解脫也善明白佛言若有小姓凡女人性樂賢行者家貧困厄執事勞苦憂在衣食不得自在內厭殃罪欲疾解脫聞是成具光明尊定清淨之法至於欲行當云何乎佛言善明如此凡女人輩在於貧困欲學是定雖不能得具行誡法者且當修奉十事莫作違捨一者親就賢友從受五戒行不毀缺二者雖饑雖寒忍不殺盜以自飽煖三者雖獨居處忍不邪婬數諫心意四者雖貧忍不欺怠以求財賄五者於酒食倡伎忍不觀戲六者尊行定法者視之知佛七者常行五善心一為念施心二為恭敬心三為禮節心四為下於一切心五為制伏眾態心八者雖在事作心誦法文而無懈怠九者六齋入塔禮拜三尊十者雖無錢財以用布施常身自掃灑塔地以淨水漿給與眾僧澡手洗浴以力為施勤而不厭是為凡女人在於貧困而行是十事不有懈怠此則巍巍生則值佛常遇定法後長解脫佛言善明我所說賢女凡人貴姓賢女凡姓女人好賢行者四品之行誡法了了其身履行無毀漏者是之福祐難譬喻也善明譬人以七寶滿是十方上至二十八天以用布施百千劫不休不息如彼四輩人行成具光明定意四品法功德出於彼布施福上巨億萬倍所以者何夫福者有盡有苦有往來有煩勞有食飲行是成具光明定意則無此五也寂然潔淨一切盡滅是曰最尊故喻勝也善明當布露是戒令一切聞受持行之此明士所當勤勸率也佛告善明我滅度後若有人行是成具光明定意及書持經卷供養作禮者當有十二大天神擁護之令不抂撗所在安隱不為惡所中傷今為汝說此諸神名字其在厄難水火盜賊兵革善誦行是經文不以怨厄故而廢置者是十二天神即當往護之終不使橫殃佛無二言也當廣宣告一切人令誦習之有神名大護復次神名福救復次神名祐眾復次神名不厄復次神名善將復次神名光明復次神名道戒復次神名拔苦復次神名大度復次神名度厄復次神名安隱復次神名普濟佛告善明是十二神又有願於佛當防護是持法者行是成具光明定意法誡處當令有五清淨一者為經所在高座當令清淨二者燒香掃地令清淨三者衣服常清淨四者心口意常清淨五者讀是經時先施清淨水盥手漱口常令清淨是為五也於是佛告阿難以成具光明定意法囑汝善書經文慎莫增減勤教一切人疾令受解阿難是經難遇所以者何其要先從六度無極起乃入正定是百三十五行此中有教誡有謙誡有忍誡有禮節誡有眾善法誡有空法誡乃至滅度處無不具有也佛身所有相好慧力悉從此法出為尊上為斷生死所謂無比之法也重囑累汝諦以授之當以了了佛之出世難可常見法誡之興亦難值遇也汝莫怠遠阿難言受天尊教佛說經竟十方諸來明士及諸天神禮佛歡喜忽各還本所忍國諸明士除惡眾天龍鬼王及四輩人聞經欣悅各以頭面著地禮佛而去
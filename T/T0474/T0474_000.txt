聞如是一時佛遊於維耶離奈氏樹園與大比丘眾俱比丘八千菩薩三萬二千皆神通菩薩一切大聖能隨俗化佛所住者皆已得住為法城塹護持正法為師子吼十方聞聲眾人不請祐而安之興隆三寶能使不絕皆已降棄魔行仇怨一切所化莫不信解皆度死地脫無罣礙不失辯才其念及定總持諸寶悉成其所布施調意自損戒忍精進一心智慧善權已下得無所著不起法忍阿惟越致法輪已轉隨眾人相為現慧德在諸眾為正導以無畏而不動已成福祐慧之分部已得相好能自嚴飾色像第一捨世間財志行高妙名稱普至有金剛志得佛聖性以法感人為雨甘露曉眾言音所說如流其聲清淨入微妙法見生死本眾厄已斷度諸恐畏為師子吼不以多言其講說法乃如雷震無有量已過量以道寶之智導為大師以知足之行現遠佛聲及法功德博入諸道順化眾生說無比正佛之智慧以十力無畏佛十八法往度惡道諸墮塹者其生五道為大醫王以慧以善救眾生病應病與藥令得服行無量善事皆悉得無量佛國皆嚴淨無量佛慧皆修學明智之講皆聽聞明者之迹皆履行慧之德本隨次興深法之要皆已入三昧無量能悉成佛力無畏一切具足其名曰正觀菩薩見正邪菩薩定化王菩薩法自在菩薩法造菩薩光造菩薩光淨菩薩大淨菩薩辯積菩薩寶積菩薩寶掌菩薩寶印手菩薩常舉手菩薩常下手菩薩常慘菩薩常笑菩薩喜根菩薩喜王菩薩正願至菩薩虛空藏菩薩寶甚持菩薩寶首菩薩寶池菩薩寶水菩薩水光菩薩捨無業菩薩智積菩薩燈王菩薩制魔菩薩造化菩薩明施菩薩上審菩薩相積嚴菩薩師子雷音菩薩石磨王菩薩眾香手菩薩眾手菩薩常應菩薩不置遠菩薩善意諫菩薩蓮華淨菩薩大勢至菩薩闚音菩薩梵水菩薩𤁷水菩薩寶幢菩薩勝邪菩薩嚴土菩薩金結菩薩珠結菩薩慈氏菩薩濡首菩薩其三萬二千菩薩皆如此上首者也復有萬婆羅門皆如編髮等從四方境界來詣佛所而聽法一切諸天各與其眾俱來會聚此彼天帝萬二千釋從四方來與他大尊神妙之天及諸龍神揵沓和阿須倫迦留羅甄陀羅摩睺勒等并其眾皆來會諸比丘比丘尼優婆塞優婆夷并其眾會坐彼時佛與若干百千之眾眷屬圍遶而為說經其從須彌方外來者四面雲集一切眾會皆坐自然師子之座於是維耶離國有長者子名羅隣那竭漢言曰寶事與五百長者子俱皆有決於無上正真之道持七寶蓋來詣佛所稽首佛足以其寶蓋共覆佛上佛之威神令一寶蓋覆此三千大千佛國於是世界諸來大眾皆見寶蓋覆此三千世界諸須彌目隣大目隣山雪山寶山黑山鐵圍山大鐵圍山悉現於寶蓋中此三千世界大海江河川流泉源及上日月星辰天宮龍宮諸尊神宮悉現於寶蓋中十方諸佛佛國嚴淨及十方佛在所說法皆現於寶蓋中悉遙見聞一切魔眾得未曾有禮佛而立國界若干莫不目見童子寶事即於佛前以偈讚曰清淨金華眼明好淨教滅意度無極淨除欲疑稱無量願禮沙門寂然迹既見大聖三界將現我佛國特清明說最法言決眾疑虛空神天得聞聽經道講授諸法王以法布施解說人法鼓導善現上義稽首法王此極尊說名不有亦不無以因緣故諸法生非我不造彼不知如佛清淨無惡形始在佛樹力降魔得甘露滅覺道成以無心意而現行一切異學伏其名三轉法輪於大千受者修正質行清天人得見從解法為現三寶於世間佛所說法開化人終已無求常寂然上智愍度老死畏當禮法海德無邊供養事者如須彌無誡與誡等以慈所演如空念普行孰聞佛名不敬承今奉能仁此慈蓋於中現我三千世諸天龍神所居宮犍沓和等及閱叉以知世間諸所有十力哀現是變化眾覩希有皆歎佛稽首極尊大智現童子寶事說此偈讚佛已以恭肅敬意長跪叉手白佛言此五百童子皆有決於無上正真之道願聞得佛國土清淨佛惟解說如來佛國清淨之行於是佛告寶事曰童子諦聽善思念之吾當為汝解說如來菩薩佛國清淨於是寶事與諸大眾受教而聽佛言童子蚑行喘息人物之土則是菩薩佛國所以者何菩薩欲教化眾生是故攝取佛國欲使佛國人民盡奉法律故取佛國欲使佛國人民入佛上智故取佛國欲使佛國人民見聖典之事而以發意故取佛國所以者何欲導利一切人民令生佛國譬如有人欲度空中造立宮室終不能成如是童子菩薩欲度人民故願取佛國願取佛國者非於空也童子當知菩薩以無求於國故於佛國得道以不言我教照人民生于佛土菩薩以善性於國故於佛國得道能成眾善為人重任生于佛土菩薩弘其道意故於佛國得道恒以大乘正立人民得有佛土菩薩布施為國故於佛國得道一切布施施諸人民生于佛土菩薩持戒為國故於佛國得道周滿所願以十善行合聚人民生于佛土菩薩忍辱為國故於佛國得道有三十二相而自嚴飾以其忍行調正人民生于佛土菩薩精進為國故於佛國得道以諸德本善修勤力合聚人民生于佛土菩薩禪思為國故於佛國得道已知所念正安人民生于佛土菩薩智慧為國故於佛國得道能以正導成就人民生于佛土菩薩行四等心為國故於佛國得道慈悲喜護護諸人民生于佛土菩薩行四恩為國故於佛國得道惠施仁愛利人等利一切救濟合聚人民生於佛土菩薩行善權方便故於佛國得道一切行權攝人為善生于佛土菩薩行三十七道品之法故於佛國得道以根力覺意勉進人民生于佛土菩薩分流法化故於佛國得道一切示現賢善之行得見佛土菩薩說除八難故於佛國得道一切為斷惡道眾難而有佛土菩薩自覺不譏彼受故於佛國得道斷諸邪受而有佛土菩薩淨修十善之行故於佛國得道而不離偶大財梵行誠諦之語免于惡道言以柔軟不別眷屬恒與善俱無有嫉慢除忿怒意以正見誨人生于佛土如是童子菩薩以應此行便有名譽已有名譽便生善處已生善處便受其福已受其福便能分德已能分德便行善權已行善權則佛國淨已佛國淨則人物淨已人物淨則有淨智已有淨智則有淨教已有淨教則受清淨如是童子菩薩欲使佛國清淨當以淨意作如應行所以者何菩薩以意淨故得佛國淨賢者舍利弗承佛威神心念是語以意淨故得佛國淨我世尊本為菩薩時意豈不淨而是佛國不淨若此佛知其意即報言云何舍利弗我日月淨不見色者豈日月過耶對曰不也非日月過佛言此舍利弗咎在眾人無有智慧不見如來佛國嚴淨非如來咎此舍利弗我佛國淨汝又未見編髮梵志謂舍利弗言惟賢者莫呼是佛國以為不淨我見釋迦文佛國嚴淨譬如彼清明天宮舍利弗言我見此中亦有雜糅其大陸地則有黑山石沙穢惡充滿編髮答曰賢者以聞雜惡之意不猗淨慧視佛國耳當如菩薩等意清淨倚佛智慧是以見佛國皆清淨於是佛即以足指按地此三千大千世界皆為震動若干百千珍寶積嚴處處校飾譬如眾寶羅列淨好如來境界無量嚴淨於是悉現一切魔眾歎未曾有而皆自見坐寶蓮華佛告舍利弗汝且觀此佛國嚴淨對曰唯然本所不見本所不聞今佛國土好淨悉現然舍利弗我佛國如是為當度不肖人故如來隨此多怒害者現佛國異譬如諸天同金鉢食其福多者舉手自淨如是舍利弗若人意清淨者便自見諸佛佛國清淨當佛現此佛土嚴淨之時八萬四千人發無上正真道意長者子寶事并五百童子皆得柔順法忍佛現神足於是國土莫不欣然各得其所弟子行者天與人三萬二千遠塵離垢諸法法眼生其八千人漏盡意解是時維耶離大城中有長者名曰維摩詰在先佛已造行修善本得法忍已得辯才神通不戲得無所畏降魔勞怨深入微妙出於智度無極善權方便博入諸道令得所願人根名德生而具足造成大道所作事勝佛聖善行皆已得立覺意如海而皆已入諸佛咨嗟弟子釋梵世主所敬欲度人故居維耶離矜行權道資財無量救攝貧民以善方便攝諸惡戒以忍調行攝諸恚怒白衣精進攝懈怠者禪定正受攝迷惑意得智慧律攝諸邪智雖為白衣奉持沙門至賢之行居家為行不止無色有妻子婦自隨所樂常修梵行雖有家屬常如閑居現視嚴身被服飲食內常如禪若在博弈戲樂輒以度人受諸異道導以佛教不離聖典因諸世間俗教善語以法樂而樂之一切見敬為供養中最所有耆舊能喜世間一切治生諧偶雖獲俗利不以喜悅遊諸四衢普持法律入于王藏諸講法眾輒身往視不樂小道諸好學者輒身往勸誘開童蒙入諸婬種除其欲怒入諸酒會能立其志入長者種正長者意能使樂法入居士種正居士意能除其貪入君子種正君子意能使忍和入梵志種正梵志意使行高遠入人臣中正群臣意為作端首使入正道入帝王子能正其意以孝寬仁率化薄俗入貴人中能為雅樂化正宮女入庶人中軟意愍傷為興福力入帝釋中正帝釋意為自在者示現無常入梵天中正梵天意能現梵殊勝之慧入四天王正天王意能使擁護一切天下如是長者維摩詰不可稱說善權方便無所不入其以權道現身有疾以其疾故國王大臣長者居士群臣太子并餘眾輩從而問疾者無數千人其往者維摩詰輒為說是四大身為死亡法言諸仁者是身無常為無強為無力為無堅為苦為老為病為多痛畏諸仁者如此身明智者所不怙是身如聚沫澡浴強忍是身如泡不得久立是身如野馬渴愛疲勞是身如芭蕉中無有堅是身如幻轉受報應是身如夢其現恍惚是身如影行照而現是身如響因緣變失是身如霧意無靜相是身如電為分散法是身無主為如地是身非身為如火是身非命為如風是身非人為如水是身非有四大為家是身為空無我無性無命無人是身無我我者轉離是身如束薪筋纏如立是身非真但巧風合是身為荒不淨腐積是身為虛偽而復速朽為磨滅法是身為災一增百病是身老為怨以老苦極是身為窮道為要當死諸仁者此可患厭當發清淨不婬之行如佛法身吾等當學佛法身者從福祐生佛身者從智生從戒品定品慧品解品度知見品生從慈悲喜護生從布施調意自損生從忍辱仁愛柔和生從強行精進功德生從禪解定意正受生從智度無極聞德生從善權方便智謀生從一切諸度無極生從三十七道品生從神通生從止觀生從十力生從四無所畏生從佛十八法生從斷一切惡法生從一切善法合會生從諦生從誠生不可計清淨行為成如來身如是仁者當自勗勉欲除一切病者當發行大道如是維摩詰為諸問疾者如應說法令無數千人發無上正真道意於是長者維摩詰自念寢疾于床念佛在心佛亦悅可是長者便告賢者舍利弗汝行詣維摩詰問疾舍利弗白佛言我不堪任詣彼問疾所以者何憶念我昔常宴坐他樹下時維摩詰來謂我言唯舍利弗不必是坐為宴坐也賢者坐當如法不於三界現身意是為宴坐不於內意有所住亦不於外作二觀是為宴坐立於禪以滅意現諸身是為宴坐於六十二見而不動於三十七品而觀行於生死勞垢而不造在禪行如泥洹若賢者如是坐如是立是為明曉如來坐法時我世尊聞是法默而止不能加報故我不任詣彼問疾佛告賢者大目犍連汝行詣維摩詰問疾目犍連白佛言我不堪任詣彼問疾所以者何憶念我昔為諸少年居士說法時維摩詰來謂我言賢者莫為居家白衣說法如賢者所說欲說法者當為如法如法者離人垢以不我為離染塵不有命為離生死不處人為本末斷如滅相不以婬為無罣礙至不老為諸作斷以隨食為離諸損而一切救如空等為無適莫以無吾為除吾作以無識心為離識心以無倫為無有比以因緣相為入無等以法情正學正諸情以如事入應無所入憶識信而皆為立終始不動不動則六無猗不望於眾人當來無住空為正止無相為惟行無願為離淵不自舉不自容為離起分而無家眼耳鼻口身心已過無所住亦不無心住已得無知為離眾行法賢者為如此何說為說法法說者為等句聞者當等聞說不如等句者彼為非說為非聞為未譬若幻士為幻人說法當建是意以為說法隨人本德所應當善見為現智以大悲不癡妄為成大乘於佛有反復內性清淨不斷三寶樂以是說法說說是語時世尊八百居士發無上正真道意我無此辯是故不任詣彼問疾佛告賢者大迦葉汝行詣維摩詰問疾迦葉白佛言我不堪任詣彼問疾所以者何憶念我昔於貧聚而行乞時維摩詰來謂我言如賢者有大哀捨大姓從貧乞當知已等法施普施於所行已能不食哀故從乞如不以言若住空聚所入聚中欲度男女所入城邑知其種姓輒詣劣家所行乞於諸法無所受若見色如盲等所聞聲如響等所嗅香如風等所食味不以識得細滑無更樂於識法如幻如今耆年已過八邪八解正受以正定越邪定以是所乞敬一切人亦以奉敬諸佛賢聖然後自食如是食者為非眾勞亦非無勞不有定意亦無所立不在生死不住滅度如賢者食所乞與者為非無福亦非大福為非耗減亦非長益是為正依佛道不依弟子之道賢者如是為不以癡妄食國中施時我世尊聞其說是至未曾有一切菩薩當為作禮斯有家名乃以此辯勸發道意吾從是來希復立人為弟子緣一覺行每事勸人學無上正真之道故我不任詣彼問疾佛告長老須菩提汝行詣維摩詰問疾須菩提白佛言我不堪任詣彼問疾所以者何憶念我昔入其舍欲乞食時維摩詰取我鉢盛滿飯謂我言設使賢者於食等者諸法得等諸法等者得眾施等如是行乞為可取彼若賢者不絕婬怒癡亦不與俱一切常若不知己身已得一行為非不明非趣有愛非得明度亦非極罪正解已解不解不縛不四諦見非不見諦不得道不凡人不凡法語不為真非不真一切無法行離法之想不見佛不聞法是亦有師不蘭迦葉摩訶離瞿耶婁阿夷耑基耶今離波休迦旃先比盧特尼犍子等又賢者彼師說猗為道從是師者為住諸見為墮邊際不及佛處為歸八難為在眾勞不信之垢不得離生死之道然其於眾人亦為他人想若賢者為他人想如彼者則非祐除也其施賢者為還眾魔共一手作眾勞侶於一切人若影想者其住如謗諸佛毀諸經不依眾經不得滅度矣當以如是行取乞耶時我世尊得此惘然不識是何言當何說便置鉢出其舍維摩詰言唯須菩提取鉢勿懼云何賢者如來以想而言說乎何為以懼我言不也維摩詰言想為幻而自然賢者不曰一切法一切人皆自然乎至於智者不以明著故無所懼悉捨文字於字為解脫解脫相者則諸法也當其世尊說是語時二百天人得法眼淨故我不任詣彼問疾佛告邠耨文陀尼子汝行詣維摩詰問疾邠耨白佛言我不堪任詣彼問疾所以者何憶念我昔在他方大樹下為阿夷行比丘說死畏之法時維摩詰來謂我言欲何置此人何以教此比丘無乃反戾此摩尼之心是已為下正行又不當以不視人根而說其意也當取使無瘡莫便內坏於竈在大生死可使入迹莫專導以自守之又此賢者諸比丘在大道已有決如何忘其道意而發起以弟子行乎是時維摩詰即如其像三昧正受念是比丘宿命已於五百佛立德本在無上正真道已分布因其道意而為解說即時諸比丘稽首禮維摩詰足已為說如是法皆得不退轉自從是來我念弟子未觀察人者不可為說法所以者何不能常定意根原知本德如佛世尊故我不任詣彼問疾佛告長老迦旃延汝行詣維摩詰問疾迦旃延白佛言我不堪任詣彼問疾所以者何憶念昔者佛為兩比丘粗現軌迹已便入室吾於後為其說經中要言無常之義苦義空義非身之義時維摩詰來謂我言惟迦旃延無以待行有起之義為說法也若賢者都不生不增生不起不滅是為無常義五陰空無所起以知是是苦義於我不我而不二是非身義不然不滅為都滅終始滅是為空義彼說是時其比丘本漏意解故我不任詣彼問疾佛告長老阿那律汝行詣維摩詰問疾阿那律白佛言我不堪任詣彼問疾所以者何憶念我昔於他處經行見有梵天名淨復淨與千梵俱來詣我稽首作禮問我言幾何阿那律天眼所見我答言仁者吾於是三千大千佛國如於掌中觀寶冠耳時維摩詰來謂我言云何賢者眼為受身相耶無受相耶假使有受身相則與外五通等若無受相無受相者無計數則不有見我時默然彼諸梵聞其言至未曾有即為作禮而問言世孰復有天眼維摩詰言有佛世尊常在三昧禪志不戲悉見諸佛國不自稱說於是眾中五百梵具足發無上正真道意已皆忽然不現故我不任詣彼問疾佛告長老優波離汝行詣維摩詰問疾優波離白佛言我不堪任詣彼問疾所以者何憶念昔者有兩比丘未踐迹以為恥將詣如來過問我言吾賢者未踐迹誠以為恥欲往見佛願賢者解其意吾則為之現說法語時維摩詰來謂我言唯優波離莫釋以所誨而詭其行也又賢者未踐迹者不內住不外計亦不從兩間得所以者何此本為如來意欲為勞人執勞惡意已解意得依者亦不內不外不從兩間得如其意然未迹亦然諸法亦然轉者亦然如優波離意之淨以意淨意為解寧可復污復使淨耶我言不也維摩詰言如性淨與未迹一切諸法一切人意從思有垢以淨觀垢無倒與淨亦我垢等穢濁與淨性淨性與起分一無所住又一切法可知見者如水月形一切諸法從意生形其知此者是為奉律其知此者是為善解於是兩比丘言上智哉是優波離不及也持佛上律而不能說我答言自捨如來未有弟子及菩薩辯才析疑如此聰明者也兩比丘疑解便發無上正真道意復言曰令一切人得辯才之利皆如是故我不任詣彼問疾佛告賢者羅云汝行詣維摩詰問疾羅云白佛言我不堪任詣彼問疾所以者何憶念昔時諸長者子來禮我足問我言羅云汝佛之子捨轉輪王出家為道其出家者有何榮冀我即為如事說沙門之榮冀時維摩詰來謂我言羅云說沙門之榮冀不當如賢者所說所以者何匪榮匪冀故為沙門為道者羅云離此彼中迹於泥洹受諸明智招諸聖賢降伏眾魔入五道淨五眼受五力立五根度彼岸化異學為正導拯淤泥為無我無彼受無起隨順絕諸忿亂降己志護彼意滅種姓開大學為是故作沙門當教是諸童子此自然法佛興難值諸童子言居士我聞佛不教人違親為道維摩詰言然當觀清淨發菩薩意已應行者可得去家堅固之志即時三十二長者子皆發無上正真道意故我不任詣彼問疾佛告賢者阿難汝行詣維摩詰問疾阿難白佛言我不堪任詣彼問疾所以者何憶念昔時世尊身小中風當用牛湩我時晨朝入維耶離至大姓梵志門下住時維摩詰來謂我言賢者阿難何為晨朝持鉢住此我言居士佛身小中風當用牛湩故我到此維摩詰言止止唯阿難莫作是語如來身者金剛之數眾惡已斷諸善普會當有何病默往阿難勿謗如來慎莫復語無使大尊神妙之天得聞此也他方佛國諸會菩薩且得聞焉且夫阿難轉輪聖王用本德故尚得自在豈況一切施德於人而為如來至真等正覺無量福會普勝者哉行矣阿難勿為羞恥莫使外道異學聞此麁言何聞我師自疾不能救安能救諸疾人所欲疾行莫復宣言當知阿難如來法身非思欲身佛為世尊過諸世間佛身無漏諸漏已盡佛身無數眾行已除其病有以時我世尊大自慚懼得無近佛而過聽即聞空中聲曰是阿難如居士之所言但為佛興於五濁之世故以是像開解一切貪貧之行便行阿難取湩莫慚故我不任詣彼問疾如是上首五百弟子皆說本所作一切向佛稱述維摩詰之美言於是佛告彌勒菩薩汝行詣維摩詰問疾彌勒白佛言我不堪任詣彼問疾所以者何憶念我昔於兜術天上為諸天人講法語說菩薩大人不退轉地之行時維摩詰來謂我言卿彌勒在一生補處世尊所莂無上正真道者為用何生得彌勒決用過去耶當來耶現在耶去者生盡未來無對現在無住如佛說冥生比丘曰是生是老是病是死是終是始及未生與當生此兩者非無生耶由是論之不從無生得最正覺然則何用記彌勒決從如起耶從如滅耶夫如者不起不滅一切人皆如也一切法亦如也眾聖賢亦如也至於彌勒亦如也所記莂無上正真道者則一切人為得決矣所以者何如者不稱為己亦無他稱說如彌勒成最正覺者一切人民亦當從覺所以者何一切人民當從覺道故如彌勒滅度者一切人民亦當滅度所以者何如來者不捨眾人獨滅度也必當滅度諸凡夫故卿彌勒與天人談莫為非時佛者無往亦無還返若彌勒此諸天人念欲見道則為穿行道不從身不從正覺亦不從意也都滅哉佛一切如化無比哉佛一切造業無為哉佛一切不惑以斷哉佛一切遠離無欲哉佛於諸受盛不雜哉佛都以一智兼樂哉佛眾所思樂無言哉佛諸著不著住哉佛以法情住普入哉佛自然如也不二哉佛二法已離立哉佛積誠信等哉佛如空等無數哉佛離起分處知彼哉佛眾意行知上哉佛諸入不貪不會哉佛近獄勞斷聖師哉佛以無比化將導一切非現名哉佛已諦見無色哉佛淨穢已離順哉佛本性已清明哉佛自然已淨無受哉佛眾網已裂不多哉佛諸法等覺無喻哉佛色好已捨妙哉佛所覺甚遠當其世尊說是法時彼諸天眾二百天人皆得不起法忍故我不任詣彼問疾佛告光淨童子汝行詣維摩詰問疾光淨白佛言我不堪任詣彼問疾所以者何憶念我昔出維耶離大城時維摩詰方入城我即為作禮而問言居士所從來答我言吾從道場來我問道場者何所是言道場者無生之心是檢一惡意故淳淑之心是習增上故聖賢之心是往殊勝故道意之心是不忘捨故布施之心是不望報故持戒之心是得願具故忍辱之心是不亂眾人故精進之心是無退意故禪思之心是意行出故智慧之心是慧眼見故慈心則是為等意故悲心則是為忍苦故喜心則是以法樂樂人故護心則是為隨導捨著故神通之心是得六通故惟務之心是無恚怒故滅心則是度人民故四思之心是合聚人故多聞之心是從受成故不生之心是如自然觀故道品法心是不著數不墮故諦心則是諸世間報已不積故緣起之心是以不明不可盡至於老死皆無盡故眾勞之靜是佛從是最正覺故眾生之心是以人物自然故諸法之心是從空最正覺故伏諸魔心是以不傾動故三界之場是雖處不墮欲故師子座場是善勝無畏故力無畏場是一切無難故三達之智是無餘罣礙故一意覺場是一切智普具故如是仁者菩薩若應諸度無極如應化人如應受法已得本祠護不墮欲者是為一切從佛心來立於一切佛法矣當其世尊說是語時有五百天與人發無上正真道意故我不任詣彼問疾佛告持人菩薩汝行詣維摩詰問疾持人白佛言我不堪任詣彼問疾所以者何憶念我昔自於室住天魔波旬從玉女萬二千狀如帝釋鼓樂弦歌來詣我室稽首我足與其眷屬共供養我已於一面住我意謂是天帝釋讚言善來拘翼雖福應有不當自恣一切欲樂當觀非常無強多失當修德本魔言正士受是取此萬二千女可備掃灑我言拘翼無以此妖蠱之物要我釋迦弟子此非我宜時維摩詰來謂我言族姓子莫於是起污意是為魔來嬈固汝耳非帝釋也維摩詰言波旬以此與我如我應受莫與釋迦弟子魔即恐懼念維摩詰必不助我欲隱形去而不能隱盡現其神了不得去而聞空中聲曰波旬以玉女與之乃可得去魔以畏故強與玉女維摩詰言魔以女與我今汝當發無上正真道意諸玉女言其已如是從道之教發大道意者當何以自娛樂答言汝等便發無上正真道意有樂法之樂可以自娛汝等得之不復樂欲樂也即問何謂法樂維摩詰言樂於喜不離佛樂於諦聞法樂常供養眾樂不倚三界樂於三界不嫉樂知欲無常樂觀種為毒蛇樂隨護道意樂安諸人物樂以禮敬人樂施諸所有樂奉真人戒樂忍調不忍樂精進力知行德本樂禪善行樂智慧淵樂廣宣佛樂抑制魔樂化塵勞樂佛國淨樂以相好合會教化樂嚴道場樂三脫門樂泥洹道樂入深法不樂非時樂習自然人不樂怒不諦樂習善友樂遠惡友樂於好喜樂無有量道品之法是為菩薩樂法之樂而以自娛於是波旬謂諸玉女我欲與汝俱還天上曰以我等與此居士樂法之樂我等甚樂非復樂欲樂也波旬言可捨居士此諸玉女已其所有施於彼者是為菩薩維摩詰言我已捨矣汝便將去使一切人遵承法行所願皆得諸玉女即作禮而問言我當云何止於魔天維摩詰言諸姊有天名曰無盡常開法門當從彼受何謂無盡開法門者譬如一燈燃百千燈冥者皆明明終不盡如是諸姊夫一菩薩以道開導百千菩薩其道意者終不盡耗而復增益於是功德不以導彼彼故而有盡耗是故名曰無盡常開法門汝等當從其受魔界無數天子玉女未有可此道意如汝等者於如來為有返復法為一切人說已魔眷屬皆去維摩詰所感動如是世尊故我不任詣彼問疾佛告長者子善見汝行詣維摩詰問疾善見白佛言我不堪任詣彼問疾所以者何憶念我昔在諸父舍盛祀大祀至于七日時維摩詰來入祠壇謂我言長者子不當祀祠如眾人祠當祀法祠何用是思欲祠為我問何如為法之祠祀維摩詰言其為祠者無本行故敬待眾人是則法祠為之奈何謂為佛事不斷慈為人事不斷悲為法事不斷喜為慧力不斷護為布施不斷檀戒化人不斷律知非我不斷忍身意行不斷精進惟道事不斷禪思為博聞不斷智慧若無施不斷惟空行俗數中不斷無想在所墮生不斷無願護持正法不斷力行以恩會人不斷壽命知人如如不斷謙敬堅其德本不斷命財為六思念不斷其念行六堅法不斷學意修正受不斷淨命行好喜不斷習真斷意不生不斷愚人為沙門不斷正性善諷受不斷聞德山澤受法不斷閑居念生佛慧不斷宴坐為一切勞不斷賢者行地嚴飾相及佛國不斷分部福行隨眾人行而為說法不斷分部智慧斷眾勞厄諸不善法不斷分部一切德本一切智覺一切善法具足不斷以道品正法懷來一切是為法之祠祀菩薩立法祠者為得祠祀最偶之福為世間上當其世尊說是法時梵志眾中二百婆羅門發無上正真道意我時甚自雅奇得與正士高行者會便解頸百千珠瓔以上之不肯取我言取是而有所悅自可念昔者維摩詰乃取珠瓔分作兩分仍如祠舍持一分與諸下劣國中貧者又持一分奉彼頭波變如來至真等正覺并見其眾及國土頭波變其國名炎氣皆見珠瓔懸彼國上變成彼佛珠交露棚既見是化又聞其言如是仁人施者得近如來而上達嚫不以想施貧亦等無若干念有大悲意不望其報惠此法祠為具足已國中貧人見此變化聞彼佛語皆發無上正真道意故我不任詣彼問疾如是一切菩薩各稱其所說不任詣彼佛復告文殊師利汝詣維摩詰問疾文殊師利白佛言世尊彼維摩詰雖優婆塞入深法要其德至淳以辯才立智不可稱一切菩薩法式悉聞諸佛藏處無不得入進御眾魔降之以德務行權慧非徒戲食然猶復求依佛住者欲於其中開度十方於是眾菩薩大弟子釋梵四天王皆念今得文殊師利與維摩詰二人共談不亦具足大道說哉即時八千菩薩五百弟子百千天人同意欲行於是文殊師利與諸菩薩大弟子及諸天人眷屬圍遶俱入維耶離大城長者維摩詰心念今文殊師利與大眾俱來吾將立空室合座為一座以疾而臥文殊師利既入其舍見其室空除去所有更寢一床維摩詰言勞乎文殊師利不面在昔辱來相見文殊師利言如何居士忍斯種作疾寧有損不至增乎世尊慇懃致問無量興起輕利遊步強耶居士是病何所正立其生久如當何時滅維摩詰言是生久矣從癡有愛則我病生用一切人病是故我病若一切人得不病者則我病滅所以者何欲建立眾人故菩薩入生死為之病使一切人皆得離病則菩薩無復病譬如長者有一子得疾以其病故父母諸父為之生疾其子病愈父母亦愈菩薩如是於一切人愛之若子彼人病我則病彼不病則不病又言菩薩病何所立菩薩病者以大悲立文殊師利言何以空無供養維摩詰言諸佛土與此舍皆空如空又問何謂為空答曰空於空又問解一為空答曰空無與之為空空又問空復誰為答曰思想者也彼亦為空又問空者當於何求答曰空者當於六十二見中求又問六十二見當於何求答曰當於如來解脫中求又問如來解脫者當於何求答曰當於眾人意行中求又仁所問何無供養一切眾魔皆是吾養彼諸轉者亦吾養也所以者何魔行者受生死生死者則菩薩養彼轉者受諸見菩薩於諸見不傾動文殊師利言居士所疾為何等類答曰仁者我病不現不可見又問云何是病與身合意合乎答曰我病身合者身為地意合者意為幻法又問四種地種水種火種風種何等種病答曰是種者一切人所習也云何文殊師利菩薩觀諸疾意又以何習於有疾菩薩文殊師利言於非常身不以泥洹常現不婬在身有苦不以泥洹安而喜之現於非身為眾人導身之空寂不以永寂為現本作恒悲彼疾不自計疾以識宿命導利人物而無所惑念善本修淨命不望彼常精進為醫王滅眾病是為菩薩能與疾者相習文殊師利又問何謂菩薩有疾其意不亂維摩詰言菩薩疾者意知是前未近之罪住欲處故是病皆為不誠之思在眾勞故又問疾者自於其法都不可得所以者何如是病者但倚四大又此諸大為都無主是所倚亦無我是病無我專著兩無專著得病本者必知精進無我人想為起法相身為法數法起則起法滅則滅法轉轉不相念不相知起者不言我起滅者不言我滅知法想者將養其意而無所住若以法想受報大止已離病者我不為是何謂斷病謂我作非我作悉斷何謂是我作非我作斷謂己自無欲何謂己自無欲謂內無習行何謂內無習行謂等不動不可動何謂為等謂我等泥洹等所以者何此二皆空何名為空所言為空二者如是凡聖道成皆從平等病亦不異何謂所受亦空謂已曉了不覺諸痛不盡於痛以取證際如是二者為諸痛長一切惡道已竟近一切人興大悲哀吾為眾人作自省法觀以除其病而不除法亦不除其本病所生知其根本而為說法何謂為本謂始未然未熾然者則病之本何謂不然於三界而不然其不然何用知謂止心止心者以不得也非不然也何以不得二見不得謂內見外見是無所得此文殊師利為疾菩薩其意不亂雖有老死菩薩覺之若不如是己所修治為無惠利譬如勝怨乃可為勇如是兼除老死苦者菩薩之謂也菩薩若病當作是觀如我此病非真非有亦是眾人非真非有已觀如是不墮妄見以興大悲彼必來者為斷其勞以合道意為彼大悲所以者何菩薩墮妄見其大悲者有數出生不墮妄見大悲菩薩不以數生彼生為脫為脫所墮為脫出生為脫受身能為彼人說佛說法是其誓也如佛言曰其自安身不解彼縛不得是處而自安身又解彼縛斯得是處故曰已脫菩薩其行不縛何謂縛何謂解菩薩禪定以縛諸我以道縛我縛者菩薩以善權生五道解彼受菩薩無權執智縛行權執智解智不執權縛智而執權解彼何謂無權執智縛謂以空無相不願之法生不治相及佛國以化人是無權執智之縛也何謂行權執智解謂修相及佛國開化人而曉空無相不願之法生是行權執智之解也何謂智不執權縛謂以見行勞望受立修行一切德善之本是智不執權之縛也何謂智而執權解謂斷諸見行勞望之受以殖眾德之本而分布此道是智而執權之解也彼有疾菩薩已如是下此法設身有病觀其無常為苦為空為非身是為智慧又身所受不以斷惡生死善利人民心合乎道是為權行又若身病知異同意彼過非新則觀其故是為智慧假使身病不以都滅所當起者是為權行是文殊師利為疾菩薩其意不亂亦不高住所以者何若高住者是愚人法以卑住者是弟子法故菩薩住不高不卑於其中無所處是菩薩行不凡夫行不賢夫行是菩薩行在生死行不為污行是菩薩行觀泥洹行不依泥洹是菩薩行行於四魔過諸魔行是菩薩行博學慧行無不知時之行是菩薩行於四諦行不以諦知行是菩薩行觀無生行不謂難至是菩薩行在緣起行於諸見而無欲是菩薩行在諸人眾無勞望行是菩薩行在閑居行不盡身意是菩薩行於三界行不壞法情是菩薩行為空無行一切眾事清德皆行是菩薩行行六度無極為眾人意行而度無極是菩薩行行六神通不盡漏行是菩薩行受道之行不興小道是菩薩行以止觀知魔行不滅迹行是菩薩行於弟子緣一覺所不應不現行不為毀佛法行是菩薩行說是語時八千天人發無上正真道意文殊師利童子甚悅賢者舍利弗心念無床座是菩薩大弟子當於何坐維摩詰知其意即謂言云何賢者為法來耶求床座也舍利弗言居士我為法來非利所安維摩詰言唯賢者其利法者不貪軀命何況床座唯舍利弗夫利法者非有色痛想行識求非有陰種諸入之求非有欲色無色之求唯舍利弗夫求法者不著佛求不著法求不著眾求又舍利弗夫求法者無知苦求無斷習求無造盡證惟道之求所以者何法無放逸有放逸法當知苦習當為盡證以惟致道斯求法者無放逸之求也法舍利弗無有塵離婬塵其染污者即為在邊斯求法者無婬樂之求也法舍利弗無有壃界在壃界者則有分數斯求法者無壃界之求也法無不淨在不淨者於法有取有放斯求法者無取放之求也法無巢窟有法者則為有窟斯求法者無窟倚之求也法無有想在占想者則為堅識斯求法者無占想之求也法無有漏在流法者為一切近斯求法者無一切之求也法無見聞無念無知於法有見聞念知者則為已別斯求法者為無見聞之求也是故舍利弗求法者一切法唯無求也說是語時五百天人諸法法眼生於是維摩詰問文殊師利仁者遊於無量無數佛國億百那術何等佛土為一切持一切有好師子之座文殊師利言有族姓子東方去此佛國度如三十六恒沙等剎其世界名須彌幡其佛號須彌燈王如來至真等正覺今現在其佛身八萬四千由延佛師子座六萬八千由延其菩薩身四萬二千由延須彌幡國有八百四十萬師子之座彼國如來為一切持其師子座為一切嚴於是維摩詰則如其像三昧正受現神足應時彼佛須彌燈王如來遣三萬二千師子座高廣淨好昔所希見一切弟子菩薩諸天釋梵四天王來入維摩詰舍見其室極廣大悉苞容三萬二千師子座所立處不迫迮於維耶離城無所罣礙於佛所止及四天處無所罣礙悉見如故若前不減維摩詰言文殊師利就師子座與諸菩薩上人俱坐當自立身如彼座像其得神通菩薩即自變形為四萬二千由延坐師子座其邊菩薩大弟子皆不能昇維摩詰言唯舍利弗就師子座舍利弗言族姓子此座為高廣吾不能昇維摩詰言賢者為須彌燈王如來作禮然後可坐於是邊菩薩大弟子即為須彌燈王如來作禮便得坐師子座舍利弗言未曾有也族姓子如是小室乃容受此高廣之座於維耶離城無所罣礙於佛所止及四天處無所罣礙於諸國邑天龍神宮亦無罣礙維摩詰言唯然舍利弗諸如來諸菩薩有八不思議門得知此門者以須彌之高廣入芥子中無所增減因現儀式使四天王與忉利天不知誰內我著此而異人者見須彌入芥子是為入不思議壃界之門也又舍利弗立不思議門菩薩者以四大海水入一毛孔不嬈魚鼈黿鼉水性之屬不使龍鬼神阿須倫迦留羅知我何入因喻儀式其於眾生無所嬈害又舍利弗於是三千世界如佛所斷以右掌排置恒沙佛國而人不知誰安我往又引還復故處都不使人有往來想因而現儀又舍利弗有無量人生死奉律立不思議門菩薩者為奉律人現七夜為劫壽人信知謂劫過不知是七夜也又舍利弗立不思議門菩薩者現諸剎好以為一剎立一切人置其右掌順化其意與遊諸剎令如日現不震一國從是禮事十方諸佛又令一切人從一毛孔見十方諸日月星像十方陰冥皆隨入門既無所害又使佛國所有不減一切曠然各得修行又能蹶取下方恒沙等剎舉置殊異無數佛土若接頹坎安措地又立不思議門菩薩者為一切人故如佛像色貌立以立之如緣一覺像色貌立以立之如弟子像色貌立以立之或如釋如梵如轉輪王像色貌立以立之隨十方語言音聲上中下之所願一切以佛柔軟音響而誘立之為出佛語無常苦空非身之聲以如事說諸佛法言出是輩聲於是耆年大迦葉聞說菩薩不思議門謂舍利弗言譬如賢者於凡人前現眾名香非彼所見則不能知為若此也今諸弟子聞是語者可一時見不思議作其誰聞此不思議門不發無上正真道者於此賢者吾等何為永絕其根於此大乘已如敗種一切弟子聞是說者當以悲泣曉喻一切三千世界其諸菩薩可悅預喜如是說當頂受若曉了不思議門者一切魔眾無如之何大迦葉說是語時三萬二千天人皆發無上正真道意維摩詰報大迦葉言唯然賢者十方無量無央數魔魔怪賢者悉行恐怖立不思議門菩薩者常解度人魔之所為十方無量或從菩薩求索手足耳鼻頭眼髓腦血肉肌體妻子男女眷屬及求國城墟聚財穀金銀明月珠玉珊瑚珍寶衣裘飲食一切所有皆從求索立不思議門菩薩者能以善權為諸菩薩方便示現堅固其性所以者何菩薩者當上及不可使凡民逼迫之也譬如迦葉龍象蹴踏非驢所堪為若此也其餘菩薩莫能為菩薩忍逼猶如此立不思議門菩薩入權慧力者也於是文殊師利問維摩詰言菩薩何以觀察人物答曰譬如幻者見幻事相菩薩觀人物為若此譬如達士見水中月菩薩觀人物為若此譬如明鏡見其面像菩薩觀人物為若此取要言之如熱時之焰如呼聲之響如空中之霧如地水火風空如諸情同等如無像之像如真人斷三垢如溝港見自身如如來諸所有如所見諸色像如得盡定無身不身如空中之鳥無跡如蟲蚤之根自然如夢所見已寤如未生塵如真人現菩薩觀人物為若此也文殊師利曰如是觀者何以行慈答曰如是觀人人物為幻知法亦然而為說法以慈修止止而慈者為無所起行不嬈慈以無瑕穢行等之慈等于三塗行無諍慈無所止處行不二慈內外無習行不怒慈為都成就行牢強慈強若金剛莫能沮壞行清白慈內性已淨行平等慈平若虛空行如來慈如本隨覺行佛之慈覺諸凡人行自然慈以自覺正行道之慈同其所味行無比慈能却眾惡行大悲慈導以大乘行不視慈其視如空行布施慈無所遺忘行戒以慈與惡戒眼行忍以慈彼我皆護行精進慈荷負眾人行一心慈思所當念行智慧慈而以知時行善權慈一切現聞行不諂慈意淨無求行不飾慈心無所著行不我慈無復惡意行安慰慈至于得佛為立大安菩薩之慈為若此也文殊師利又問何謂為悲曰所造德本修辯為人何謂為喜曰所以施眾而無悔何謂為護曰兼利之又問生死為畏菩薩何以御之曰生死畏者菩薩以聖大之意為之作御又問欲建聖大當何所立曰建聖大者必等一切而度眾生又問欲度眾生當何除解曰度眾生者解其勞塵又問既解勞塵當復何應曰已解勞塵當應自然又問何所施行而應自然曰不起不滅是應自然又問何等不起何等不滅曰不善不起善者不滅又問善不善孰為本曰善不善身為本又問身孰為本曰欲貪為本又問欲貪孰為本曰不誠之雜為本又問不誠之雜孰為本曰不住為本如是仁者不住之本無所為本從不住本立一切法於是有天在其室止聞上人言現其天身即以天華散諸菩薩大弟子上華至諸菩薩即如應若持至大弟子即著不墮一切弟子神足舉華便不墮落天問舍利弗何故舉華曰不如應是以舉之天曰不然此華如應何為賢者謂之不應又如此華無應不應賢者自為應不應耳觀諸大人華不著身者以一切棄應不應也譬如丈夫畏時非人得其便弟子畏生死故色聲香味細滑得其便已離畏者一切五樂無能為也止處未斷華著身耳止處斷者華不著也舍利弗言天止此室其已久如曰至於此久如耆年解脫又問止此久耶曰耆年解脫亦何如久舍利弗默而不答天曰如何耆舊大智而默曰真解者無所言取故吾於是不知所云天曰若耆年案文言之則一切如文解相何則解脫者不內不外不從兩間得而文字亦無內外兩間之得是故賢者無以文字說解脫也所以者何一切諸法皆從等解曰不復以不欲婬怒癡而解乎天曰甚慢者不用是說解如不樂慢婬怒癡者乃以是解舍利弗言善哉善哉天女奚得以何為證辯乃如是曰不我得不為證故辯如是若有得有證則於自然法律為甚慢矣舍利弗問天汝於三乘為何志求天曰弟子行者乘弟子法緣一覺行眼見道意求大乘者自行大悲如入栴檀林者唯嗅栴檀不嗅他香如是賢者在佛德香之室者不樂弟子緣一覺香若天龍神釋梵四天王得入此室聞斯正士講說法者皆樂佛美德香終不起欲樂香也昔者菩薩發意出家十有二年吾止此室不聞弟子緣一覺之雜言但聞殊異菩薩雜語大慈大悲不可思議佛法積要又舍利弗此室有八未曾有自然之法以現正化何謂八此室晝夜照以智慧覩佛金光不以日月所照為樂是為一未曾有此室入者在中而止一切無復婬怒癡垢是為二未曾有此室恒有釋梵四天王異剎菩薩來會不休是為三未曾有此室常聞講說道化六度無極不退之輪法語不廢是為四未曾有此室天人恒歌正樂絃出無量法化之聲是為五未曾有此室其中有四大藏眾寶積滿周窮濟乏求得無盡是為六未曾有此室釋迦文阿閦佛寶首樂忻寶月寶淨無量固受師子響慧作斯彼諸如來等是正士念時說時彼佛即為來來說佛行無不悅懌是為七未曾有此室清淨常見諸天名好宮室及一切佛嚴淨之土是為八未曾有自然之法如是賢者此常見正誰已見此當復捨學弟子法乎舍利弗問天汝何以不轉女人身天曰滿十二歲始以女人形求而得之夫女人相猶幻事也故女人為幻觀世如類而云何以轉女人身舍利弗言觀諸有身皆無所成如是賢者一切諸法亦無所成奚為復問何轉女身於是其天即以神足立舍利弗令如天像天自化身如舍利弗既現化而問曰云何賢者轉為此女像舍利弗以天女像而答曰不識吾何以轉成此女像也天曰賢者若能轉此女像則眾女人身可轉若其不女于女身亦不見者則眾女人雖女身為非女非見也又如佛言一切諸法非女非男即時舍利弗身復如故天曰賢者何緣作此女相曰吾不作非不作天曰如是賢者諸法亦非作非不作夫不作非不作者佛所說也舍利弗問天汝沒此當於何生天曰佛化所生吾如彼生曰如佛化生非沒生也天曰眾生猶然亦不見其沒生者也曰天久如能成無上正真道最正覺乎曰久猶凡民之普得法乃吾成最正覺曰云何凡民之普得法者無乃非處乎天曰其為無上最正覺者非有處也所以者何佛無所立故曰無所於最正覺者舍利弗言今諸佛最正覺及其已正覺與當正覺者如江河沙皆謂何乎曰此以文數為讀者耳非謂道有去來今也夫三塗等且如賢者得道云何曰所得者為不惑耳天曰如是賢者吾成佛者亦以為彼未正覺故爾時維摩詰謂賢者舍利弗言是天已奉事九十二億佛神通之智已解了所願普具法忍已得已不退轉願行如言所欲能現文殊師利問曰何謂族姓子菩薩所至到處興有佛法維摩詰言其來往周旋有智慧興有佛法菩薩來往為之奈何其至五無間處能使無諍怒至地獄處能使除冥塵至於畜生處則為除闇昧能使無慢求入餓鬼道一切以福隨次合會至無智處不與同歸能使知道在怒害處為現仁意不害眾生在憍處為現橋梁合聚度人在塵勞處為現都淨無有勞穢如在魔道則能使其覺知所緣在弟子道所未聞法令人得聞在緣一覺道能行大悲坐而化人入貧窶中則為施以無盡之財入鄙陋中為以威相嚴其種姓入異學中則使世間一切依附遍入諸道一切能為解說正要至泥洹道度脫生死如無絕已是為菩薩來往周旋所入諸道能有佛法於是維摩詰又問文殊師利何等為如來種答曰有身為種無明與恩愛為種婬怒癡為種四顛倒為種五蓋為種六入為種七識住為種八邪道為種九惱為種十惡為種是為佛種曰何謂也文殊師利言夫虛無無數不能出現住發無上正真道意在塵勞事未見諦者乃能發斯大道意耳譬如族姓子高原陸土不生青蓮芙蓉蘅華卑濕污田乃生此華如是不從虛無無數出生佛法塵勞之中乃得眾生而起道意以有道意則生佛法從自見身積若須彌乃能兼見而起道意故生佛法依如是要可知一切塵勞之疇為如來種又譬如人不下巨海能舉夜光寶耶如是不入塵勞事者豈其能發一切智意賢者大迦葉言善哉善哉文殊師利快說此言誠如之意塵勞之疇為如來種奚但身見能發無上正真道乎雖以五無間具猶能發斯大道意而具佛法矣已得羅漢為應真者終不能復起道意而具佛法也如根敗之士其於五樂不能復利如是弟子雜行已斷其於佛法不樂不利無復志願是以凡夫於佛法為有反復如弟子無有所以者何凡夫聞佛法能起大道不斷三寶使夫弟子終身聞佛法力無所畏非復有意起大道也於是眾中有坐菩薩字眾像見問維摩詰言居士父母妻子奴客執事安在朋友親戚徒隸為誰群從所有象馬車乘皆何所在爾時長者維摩詰答眾像見而說頌曰母智度無極父為權方便菩薩由是生得佛一切見樂法以為妻悲慈為男女奉諦以降調居則思空義學知一切塵其生隨所欲上道為親友覺意而不著我徒勇而果群從度無極四恩當女事樂以歌道德總持為苑囿覺華甚奇快厥實度知見彼樹法林大八解之浴池正水滿其淵淨葉眾如殖浴此無垢塵參駕五通馳大乘難過踰調御以道意八道坦忘憂相具以嚴容眾好飾其姿慚愧免行成華鬘謂不疑七寶貨之大求者兼與法得報利弘多隨布分斯道守如禪解教無患清淨道以是依諸佛常勇志不搖是食甘露者以解味為漿不慢不疑淨戒品為塗香在彼眾塵埃勇犍莫能勝降伏一切魔咸使至道場其於所墮生都已無惑根為現諸剎土將護度眾塵供養億如來奉諸三界將不我則為佛生輒務成養修治佛土淨訓化諸群生由是得最剎無人人所行一切民萌類聲響及眾變一時能盡現菩薩樂精進邪行為順現隨欲牽致來方便度無極一切示軌儀為現勝言教示身終如死祐化諸人物於幻法不殆現劫盡乾燒更始生地形眾人有常想照令知無常正使或億千出之一邑里能悉為空舍安諸施以道如有禁呪語嶮谷若干輩皆為到彼度菩薩無所畏世間眾道術一切從而學非以隨疑見因之解人惑或作日月天或為梵中尊為地主以德為風神亦然劫中有疾疫為之設醫藥勤恤護養安除病消諸毒劫中設饑饉則施食與漿前救彼飢渴却以法語人劫中若兵起己為作慈利化之以不諍兆民得休濟若於大戰中則我得臣眾恒協用和安菩薩力勢強至於有獄刑佛土不可勝輒至到于彼趣使眾庶寧所往方教化五道遍分明一切生索現此為菩薩生在欲示饒有現捨而行禪能禁制魔首莫知孰執焉火中生蓮荷是可謂希有無比為大炬其在欲能爾有民眾所聚則為興農利導以無貪欲立之以佛智求為世間將宗長若帝師輔上而懷下以此安群黎周惠諸貧民資財無有極因厥所布施勸勵起道德在於憍慢中示現作力士消伏諸貢高使立佛正道見人有危懼居前而慰安既施使無畏乃化以道真為五通仙人修治梵行事立眾以淨戒及忍和損意以敬養烝民見者樂精進所有僮僕奴教學立其信隨如方便隨令人得樂法欲現一切最善權必深學無際行謂此是以遊無疆合會無邊慧說法無有量於是維摩詰問眾菩薩曰諸正士所樂菩薩不二入法門者為何謂也座中有名法作菩薩答曰族姓子起分為二不起不生則無有二得不起法忍者是不二入首閉菩薩曰吾我為二如不有二不同像則無吾我以無吾我無所同像者是不二入不眴菩薩曰有受為二如不受則無得無得者不作淵以無作無馳騁者是不二入首立菩薩曰勞生為二為勞乘者其於生也弗知弗樂以過眾知而受色欲者是不二入善宿菩薩曰慮知為二當以不慮不知於諸法念作而行不念作者是不二入善多菩薩曰菩薩意弟子意為二如我以等意於所更樂無菩薩意無弟子意與無意同相者是不二入善眼菩薩曰一相不相為二若都不視不熟視不暫視不作一相亦不暫相於視不視以等視者是不二入奉養菩薩曰善不善為二於善不善如無所興是謂無想以無想立者而不為二都於其中而無度者是不二入師子意菩薩曰一切不受為二當如金剛而無覺知不為愚行亦不解者是不二入勇意菩薩曰漏不漏為二如得正法則其意等已得等者終不為漏不漏想亦不以無想而得不以想受而住者是不二入淨解菩薩曰此有數此無數為二若離一切數則道與空等意都已解無所著者是不二入人乘菩薩曰是世間是世尊為二若世間意空於其中不捨不念不依尊上者是不二入目見菩薩曰盡不盡為二盡者都盡都盡者不可盡是謂無盡無所盡故曰盡曰盡者無有盡如斯入者是不二入普閉菩薩曰我非我為二如我之不得非我何可得於我自然而不作者是不二入明天菩薩曰明不明為二不明滋多是故有明若是不用不計以作等計於其中而平等不以二得要者是不二入愛覲菩薩曰世間空耳作之為二色空不色敗空色之性空如是痛想行識空而作之為二識空不識敗空識之性空彼於五陰知其性者是不二入光造菩薩曰四種異空種異為二空種自然四大亦爾本空自然末空自然知此種者是不二入善意菩薩曰眼色為二其知眼者見色不染不怒不癡是謂清淨如是耳聲鼻香舌味身更心法為二其知心者於法不染不怒不癡是謂清淨如此住者是不二入無盡意菩薩曰布施一切智而分布為二布施而自然一切智亦爾一切智自然布施亦爾如是持戒忍辱精進一心智慧一切智而分布為二智慧而自然一切智亦爾一切智自然智慧亦爾於其中而一入者是不二入深妙菩薩曰空異無相異無願異為二如空則無相無相則無願無願者不意不心不識不行其以一向行眾解門者是不二入寂根菩薩曰佛法眾為二佛性則法法性則眾一切是三寶無有數無數則朴朴則正諸法樂隨此者是不二入不毀根菩薩曰有身與有身盡為二有身則有盡何則從身生見從見有身是故有身有毀滅雜彼以無雜自然如滅而不迷不惑者是不二入善斷菩薩曰身口心為二所以者何是身則無為之相也如身之無為口相亦無為如口之無為心相亦無為如其心之無為一切法亦無為其以無二無三事者是不二入福土菩薩曰福與不福為與不知為為二於福不福如不知為如不有為是則無二其於罪福不以知為如自然相以空知者不是福不非福亦不無知覺如此者是不二入首懷菩薩曰攀緣稱說為二若其不攀緣則無所不善無非善也如無不善無非善者是不二入月盛菩薩曰闇與明為二不闇不明乃無有二何則如滅定者無闇無明如諸法相而等入者是不二入寶印手菩薩曰其樂泥洹不樂生死為二如不樂泥洹不惡生死乃無有二何則在生死縛彼乃求解若都無縛其誰求解如無縛無解無樂無不樂者是不二入心珠立菩薩曰大道小道為二依大道者不樂小道亦不習塵無大道相無小道相如如想之士無以行道者是不二入誠樂仰菩薩曰誠不誠為二誠見者不見誠奚欺偽之能見何則非肉眼所見也以慧見乃而見其以如見無見無不見者是不二入如是諸菩薩各各說已又問文殊師利何謂菩薩不二入法門者文殊師利曰如彼所言皆各建行於一切法如無所取無度無得無思無知無見無聞是謂不二入於是賢者舍利弗心念日時欲過此諸大人當於何食維摩詰知其意而應曰唯然賢者若如來說八解之行豈雜欲食而聞法乎要聞法者當為先食是時維摩詰即如其像正受三昧上方界分去此剎度如四十二江河沙佛土有佛名香積如來至真等正覺世界曰眾香一切弟子及諸菩薩皆見其國香氣普薰十方佛國諸天人民比諸佛土其香最勝而彼世界無有弟子緣一覺名彼如來不為菩薩說法其界一切皆以香作樓閣經行香地苑園皆香菩薩飲食則皆眾香其香周流無量世界時彼佛諸菩薩方坐食有天子學大乘字香淨住而侍焉一切大眾皆見香積如來與諸菩薩坐食維摩詰問眾菩薩言諸族姓子誰能致彼佛飯皆曰不能即復問文殊師利卿此眾中未悉了乎答曰如佛所言未知當學於是維摩詰不起于座居眾會前化作菩薩光像分明而告之曰汝行從此佛土度如四十二江河沙世界到眾香剎香積佛所往必見食則禮佛足如我辭曰維摩詰言願得世尊所食之餘欲於忍界施作佛事令此懈廢之人得弘大意亦使如來名聲普聞即化菩薩居眾會前上昇上方忽然不現舉眾皆見其去而化菩薩到眾香界禮彼佛足言維摩詰菩薩稽首世尊足下敬問無量興居輕利遊步康強少承福慶願得世尊所食之餘欲於忍界施作佛事令此懈廢之人得弘大意亦使如來名聲普聞彼諸菩薩皆愕然曰此人奚來何等世界有懈廢人即以問佛香積報曰下方去此度如四十二江河沙剎得忍世界有佛名釋迦文漢言能仁如來至真等正覺於五濁剎以法解說懈廢之人彼有菩薩名維摩詰說上法語今遣化來稱揚我名彼菩薩曰其人何如乃作是化德力無畏神足若斯佛言甚大一切世界皆遣化往化作佛事以立眾人於是香積如來以滿鉢香飯一切香具與化菩薩時彼九萬菩薩俱發聲言我等欲詣忍土見釋迦文彼佛報言往族姓子齎爾忍香入彼世界無以仁故有放逸意自持汝所樂行勿念彼國菩薩不如無得於彼生廢退意而有勞想所以者何佛土虛空諸佛世尊欲度人故為現其剎耳化菩薩既受飯與諸大人俱承佛聖旨及維摩詰化須臾從彼已來在維摩詰舍維摩詰即化為九萬師子床嚴好如前諸菩薩皆坐訖化菩薩奉佛具足之飯與維摩詰飯香一切薰維耶離及三千大千世界皆有美香時維耶離諸梵志居士尊者月蓋等聞是香氣皆得未曾有自然之法身意快然具足八萬四千人入維摩詰舍觀其室中菩薩甚多覩師子座高大嚴好見皆大喜悉禮菩薩諸大弟子却住一面諸香地天人色行天人皆來詣舍維摩詰謂耆年舍利弗諸大弟子言賢者可食如來之飯惟大悲味無有限行以縛意也有異弟子念此飯少而此大眾人人當食化菩薩曰四海有竭此飯無盡使眾人食摶若須彌猶不能盡是不可盡所以者何無有盡戒至于定慧解度知見如來之飯終不可盡於是鉢飯悉飽眾會飯故不盡諸菩薩大弟子天與人食此飯已氣走安身譬如一切安養國中諸菩薩也其香所薰毛孔皆安亦如眾香之國香徹八難於是維摩詰問眾香菩薩言諸族姓子香積如來云何說法彼菩薩曰我土如來無文字說但以其香而諸菩薩自入律行菩薩各各坐香樹下其香皆薰一切同等悉得一切香德之定堪任得定菩薩一切行無所著彼諸菩薩問維摩詰今世尊釋迦文云何現法維摩詰曰此土人民剛強難化故佛為說剛強之語是趣地獄是趣畜生鬼神之道是為由身由言由意惡行之報至于不善惡行滋多故為之說若干法要以化其麁獷之意譬如象馬𢤱悷不調著之羈絆加諸杖痛然後調良如是難化譸張之人為以一切苦諫之言乃得入律彼菩薩曰未曾有如世尊釋迦文乃忍以聖大之意解貧貪之人及其菩薩亦能勞謙止斯佛土甚可奇也維摩詰曰如卿等言此土菩薩於五罰世以大悲利人民多於彼國百千劫行所以者何諸族姓子此忍世界有十德之法為清淨彼土無有何等十以布施攝貧窮以敬戒攝無禮以忍辱攝強暴以精進攝懈怠以一心攝亂意以智慧攝惡智以悔過度八難以大乘樂遍行以種德本濟無德者以合聚度人民是為十德而以發意取彼彼菩薩曰為以幾法行無瘡痏從此忍界到他佛土維摩詰曰有八法行菩薩為無瘡痏從此忍界到他佛土何等八為眾設恥避亂羞望為一切人任苦忍諍為諸善本以救眾生為不距眾人而愛敬菩薩所未聞經諮聽不亂不嫉彼供不謀自利常省己過不訟彼短自檢第一以學眾經是為八當此維摩詰與眾會及文殊師利說法時滿百千人發無上正真道意十千菩薩逮得法忍是時佛說法於奈氏之園其場忽然廣博嚴事一切眾會皆見金色賢者阿難問佛言世尊是為誰先瑞應而此場地廣博嚴事一切眾會皆見金色佛告阿難是維摩詰文殊師利大眾欲來故先為此瑞應於是維摩詰報文殊師利吾欲詣如來此諸大人可共見佛禮事供養文殊師利言善哉行矣宜知是時是時維摩詰即如其象而為神足使一切眾立其右掌并諸師子座共行詣佛既到諸菩薩皆避坐而下稽首佛足却住一面諸大弟子釋梵四天王稽首佛足皆住一面於是世尊問訊諸菩薩使各復坐即悉受教眾坐已定佛語賢者舍利弗言汝已見菩薩大士之所為乎對曰唯然已見佛言以何等相而知其轉對曰其轉不可念知非意所圖非度所測我覩其為不可思議阿難問佛今所聞香自昔未有是為何香佛言是彼菩薩身毛孔之香也舍利弗告賢者阿難我等一切諸毛孔亦得是香阿難言此所從出曰是維摩詰從香積佛取飯於舍食者一切毛孔皆香若此阿難問曰是香氣轉能久如維摩詰答言至此飯消曰此飯者幾時而消答曰此飯住止至七日七夜後乃消化而隨所語若弟子行者服食此飯不得道終不消其食此飯而中止者則不消也新行大道而服食此飯不得法忍則亦不消若得法忍而食此飯至一生補處其飯乃消譬如阿難阿昏陀藥其香遍一室皆作蜜香氣悉消眾毒藥氣乃歇此飯如是未孚即消至諸垢毒一切除盡飯氣乃消阿難曰彼以佛事作此飯耶佛言如是如是阿難或有佛土以光明作佛事或有佛土以菩薩作佛事有以如來色相名號現作佛事有以衣食苑園棚閣而作佛事有以示現神足變化而作佛事有以虛靜空無寂寞為作佛事而使達士得入律行有以影嚮夢幻水月野馬曉喻文說而作佛事有以清淨無身無得無言無取而為眾人作佛事若此阿難不有是義及諸所有亦不為人作佛事也以此四魔八十四垢百千種人為之疲勞是故諸佛為作佛事故此阿難名為佛法隨所行入之法門菩薩得入此門者若得一切好大佛土不以喜悅得不好土而亦不避其近如來即益起敬妙哉一切佛法以等度人而佛土不同譬如有佛土有地若干道所覆蓋不若干也如是阿難有諸如來為若干像其無礙慧不若干也正等阿難如來身色威相性大戒定慧解度知見事力無所畏及佛法慈悲護安受行壽量說法度人是故名為等正覺名為如來名為佛此三句者其義甚廣使吾以劫之壽未能周竟三千大千申暢其義以知眾生之意上智多聞得念總持為一切人說此三句之義窮劫未能竟此為等正覺為如來為佛者也是故阿難佛道無量如來智辯不可思議阿難白佛願今已後無稱我為上智多聞佛言阿難汝起疲厭之意於弟子中為最多聞比諸菩薩未有見焉菩薩志願所作彌多一切海淵尚可測量菩薩智慧諸持定念種種所得不可稱度阿難汝且觀菩薩行是維摩詰一時所現德善之本彼諸弟子緣一覺者一切變化於百千劫不能現也於是眾香世界菩薩來者皆叉手言如來名等吾甚思念無有遺忘於此佛土終不起想又如世尊諸佛權道不可思議以度人故為隨所欲而現佛土之好願佛贈我以佛之法遺遷於彼土當念如來佛告諸菩薩言有盡不盡門汝等當學何謂為盡謂其有數何謂不盡謂為無數如菩薩者不盡於數不住無數以何於數而不動者謂之大慈不動大悲不捨性以和樂意而不荒見人而悅奉事聖眾惠施軀命以受正法種善無厭分德不住學法不懈說教不忘供事佛勸所生不恐具受不慢不輕未學不為塵埃守真化生欣樂受決安身以力安彼以悅禪定為學行想生死為善權想來求為賢友想悉知為具足想所有為布施想惡戒為依受想不忍為忍默想懈怠為精進想亂意為知念想惡智為行智想度無極為父母想道品法為群從想欲行眾善而無厭足以諸剎好成己佛土生死無數劫意而有勇聞佛無量德志而不倦勞者為作歸貪者為福導為眾重任曉陰入種降魔兵不以謀為法淵慧有餘以少求而知足諸世間已畢竟於眾俗不漸漬得世際感聖賢現諸儀式起神通行博聞能諷慧力持念斷眾人疑知本本根無礙無住為致辯才順化天人十善為淨梵迹為立行四無量致佛音聲為法都講導至善行得佛仙路捐身口意行欲殊勝憙在眾經取菩薩眾以大乘化德行不敗善法不惑如是諸族姓子以應此法者不盡數也何謂菩薩不住無數謂求為空不以空為證求為無相無數無願不以無相無數無願隨至為證觀於無常不厭善本觀世間苦以誠信生觀於非身誨人不倦觀寂然法寂而不轉觀退轉者身意不隨觀無處所為住生死以度斯漏觀無所行為行導人觀於無我以大悲乘而成濟之觀無所生不隨弟子緣一覺律觀于惶荒不荒福德觀夫虛無不虛正智觀於言語不厭智慧觀無有主應自然智觀無適莫義合則行是為諸族姓子菩薩不住無數又復不盡數者為合會福不住無數者為合會慧不盡數者為行大慈不住無數者為有大悲不盡數者為道人民不住無數者為求佛法不盡數者為具佛身相不住無數者為具一切智不盡數者為行善權不住無數者為出智慧不盡數者為淨佛土不住無數者為佛立故不盡數者利誘進人不住無數者現人利故不盡數者計會善本不住無數者施善力故不盡數者為具所願不住無數者為本願故不盡數者為具滿性不住無數者為性淨故不盡數者為五通不邪不住無數者知佛六通故不盡數者行度無極不住無數者無滿時故不盡數者求諸佛寶不住無數者不求無寶處故不盡數者習行眾藥不住無數者知彼眾病故不盡數者生死自然不住無數者泥洹自然故於是彼諸菩薩聞此喜悅皆生善心諸是三千大千世界一切好華積至于膝以供養佛稽首佛足右遶三匝以次合聚於是佛土忽然不現須臾之間已還彼國近香積佛於是世尊問維摩詰汝族姓子欲見如來為以何等觀如來乎維摩詰曰始不以生終不以數今則不住空種是同入無所積眼耳鼻口身心已離三界不疲懈三脫門得三達智為無所至至一切法得無礙立積於誠信如無所住如慧無雜不生因緣不為相不熟相不暫相不一相不非相不無視不為視不熟視不暫視不此岸不度汎不中流不以此不以彼不以異不解慧不住識無晦無明無顯無名無弱無強無教無不教無淨無不淨無數無不數無言無不言不施不受不戒不犯不忍不諍不進不怠不禪不亂不智不愚不誠不欺不出不入不往不反斷諸雜聲非有土非無土非有餘非盡𣩠非模非想非著捨著平等正法非量非稱非過非逝非作非見非聞非意非識度諸所生正至諸慧等諸人物說一切法無所生無所有無罣礙一切受無不樂作無刺無擊無滅無敗無固無畏無憂無喜無聲一切滅說無語如是世尊如來身為若此為如是觀如是觀者名為正觀以他觀者猶為邪觀賢者舍利弗承佛聖旨而問佛言是人何沒來生此土佛言汝自以是問維摩詰舍利弗言族姓子汝於何沒而來生此維摩詰言如卿賢者以法為證沒當何生曰安有斯法沒而生者維摩詰曰若無沒來何有諸法曷云如是汝於何沒而來生此幻士造化為男為女寧有沒來舍利弗言化者無沒生也維摩詰曰如來不云一切法化自然答曰如是曰化自然相非諸法耶曷云如是汝於何沒而來生此沒者舍利弗為行盡𣩠生者為行長善菩薩沒者不盡善本生不長惡佛告舍利弗是族姓子本從阿閦佛阿維羅提世界來阿閦者漢言無怒阿維羅提者妙樂也舍利弗言希有世尊是族姓子乃從清淨佛土而來樂此多怒之處維摩詰言云何賢者夫日一切周行冥中為樂冥耶答曰不然日不休者其明堪任行眾冥故也曰夫日奚故行閻浮利上答曰欲以明照為之除冥曰如是賢者菩薩若生不淨佛土則淨其人不俱為污一切所近輒為除冥是時大眾渴仰欲見妙樂世界阿閦如來及其大人佛知一切眾會所念即請維摩詰言族姓子現此眾中妙樂世界阿閦如來及其菩薩諸弟子眾眾皆欲見於是維摩詰菩薩自念吾當止此師子座不起為現妙樂世界鐵圍山川溪谷江湖河海州域須彌眾山明冥日月星宿龍神天宮梵宮及眾菩薩弟子具足國邑墟聚人民君王阿閦如來及其道樹所坐蓮華其於十方施作佛事及其三重寶階從閻浮利至忉利宮其階忉利諸天所以下閻浮利禮佛拜謁供事聞法閻浮利人亦緣其階上忉利宮天人相見如是無數德好之樂從妙樂世界上至第二十四阿迦膩吒天又斷取來供養入此忍界使一切眾兩得相見維摩詰念欲喜眾會即如其像正受三昧而為神足居諸眾前於師子座以右掌接妙樂世界來入忍土彼得神通菩薩天人弟子見接舉來皆起稱曰唯然世尊哀取我惟世尊安立我阿閦佛以方便受眾人而解之曰非我所為是維摩詰所接也其餘天人不知為誰取我如往而妙樂世界入此忍土不增不減又此土不迫隘而彼土亦不損也於是世尊釋迦文告諸眾曰汝等觀是妙樂世界阿閦如來其土嚴好菩薩行淨弟子清白皆曰唯然已見願受如是淨好佛土諸菩薩皆欲追學阿閦如來菩薩所行其於是見彼阿閦如來佛土者十四姟人起無上正真道意皆願生妙樂世界佛即記說是輩皆當生妙樂土又當來化我此忍世界一切化已當復還彼佛問舍利弗汝已見妙樂世界阿閦如來如是世尊見彼土人一切淨好皆得神足如維摩詰我等世尊快得善利得與是輩從之正士相見與事在在人人聞是法者快得善利誰聞是語而不好信如有手執翫習諷讀是為得佛行念如有諷起是經法者為受正法為捨眾道為如來到其舍若究暢書隨是法說而敬事者是為得佛福施得大法智其以是經四句頌教為同學說是為已得記莂為得法樂已甚解矣於是天帝釋白佛言多福哉世尊得近如來文殊師利者雖百千聞未有若此純法化者也以宿曾聞是法不疑故使其人得此法乘能受持誦況我面值應心與合諸愛此者吾無所違若一切見軌跡不離諸佛者於諸彼轉其已得勝為降眾魔而來體道道意佛念其人必得持是法者吾與官屬當助安之在所墟聚國邑有以是法教勸說者吾與官屬共詣其所其未樂之天人吾當起其樂必以喜樂而營護法佛言善哉善哉天帝吾代汝喜是諸去來現在佛得道者皆說是法若是天帝欲得供養去來現在諸佛世尊當受是法持誦自清宣示同學正使天帝三千世界如來滿中譬如甘蔗竹蘆稻麻叢林甚多無數皆為如來有賢者子賢者女於一劫若百劫敬之事之奉之養之一切施安進諸所樂至諸佛般泥曰一一等意穿地藏骨立七寶塔周於四方彌滿佛界高至梵天施設蓋幡為諸佛別造塔皆於一劫若百劫供養眾華眾香眾蓋幢幡伎樂云何天帝此人殖福能增多不曰多矣世尊彼之福祐不可稱說億百千劫佛告天帝當以知是賢者子賢者女受此不思議門所說法要奉持說者福多於彼所以者何法生佛道法出諸佛其能供養此正法者非思欲施輩當以知此佛告天帝有昔過去無央數劫不可稱計時世有佛名俾沙闍羅耶如來至真等正覺明行成為善逝世間解無上士道法御天人師號佛世尊其世界名太清劫曰淨除彼時天帝藥王如來壽三十劫其弟子眾凡三十六億姟菩薩十二億是時有轉輪聖王名曰寶蓋王有七寶主四天下五劫奉事藥王如來率其官屬施諸所安至五劫中聖王寶蓋召其千子而告之曰汝等已見如來當共奉事施以所安於是千子聞父王命皆以安和復至五劫供養藥王如來并其官屬一切施安第一太子名曰善宿獨坐自念寧有供養殊過此者空中有天承佛聖旨應曰正士法之供養勝諸供養即問何謂法之供養天曰何不行問藥王如來佛當為汝解說法之供養於是太子善宿即起行詣藥王如來稽首佛足而問法之供養為法見者是何謂也藥王佛言法供養者如佛所說眾經奧藏深邃之言諸世所歸非為難受難見之輩以無憍慢微妙無像其義夷易菩薩篋藏修至諸持經印所封非無道理其輪清淨入六度無極可善取學道品法淨入正之事為下大悲建于大慈離諸大見覩大緣起非人非命非女非男如空無相無願無為道地之行法輪之際天人百千所共歎譽法藏多度含受眾人明宣諸佛菩薩道行為入有義法之正要下於無常苦空非身戒無所犯一切彼轉見為怖畏師仰諸佛覩夫生死而不與同現滅度安習如是像眾經微言分別惟觀而以受法是為法之供養又族姓子法供養者為聞法生法法轉成緣起隨順離諸際見為如不生不起法忍非身非人為上因緣無違無受如無所諍以捨我作而依於義不以嚴好以隨聖典而依於慧不為文飾處處入義而依於經不習非義以所懷戢而依於法不用人所見得諸法無受入無處所滅於不明滅於行滅於識名色六入更樂痛愛受有生老死苦一切以滅如是滅如是觀十二因緣起以不可盡而受微妙人所視見而以不視是族姓子名為無上法之供養如是天帝太子善宿從藥王佛聞法供養便得順忍即解寶衣以覆佛上而言曰余以堪任於如來滅後奉受正法作法供養擁護是道惟願如來加哀竪立令我得降魔怨取佛正法彼佛知其內性即說曰末後汝當守護法城於時善宿從見世尊以家之信捨家受道勤修德本精進不久即立善法起五神通得入諸道之持不斷辯才遂於世尊般泥曰後以智慧力至滿十劫藥王如來所轉法施隨而分布於時善宿比丘化十億人使立大道十四姟人解弟子乘餘無量人得生天上如是天帝在昔異時王寶蓋者於今得佛名寶成如來其太子善宿者則吾是也其餘諸子於是賢劫皆得如來至真等正覺此賢劫中千佛興者是也從鳩留先為始作佛至樓由如來為最後得如是天帝當知此要昔者我身於諸如來行法供養得為上化為長化為願化為無上無比之化是故天帝當以知此法之供養供養於佛彼時佛語彌勒菩薩言彌勒是名為無數億劫習佛道品汝隨分布受是像經佛所建立如來滅後廣博此道所以者何後世得者族姓子族姓女天龍神揵沓和當下德本其於前勝已作無上正真道行而未得聞受此法者聞是輩經必甚愛樂當頂受此佛之要道又汝彌勒當利是輩諸族姓子於是當為布現是經文菩薩有二印何謂二有憙雜句嚴飾之印有入深法妙化之印彼若好憙雜句飾者當知是為阿夷恬菩薩輩也若得是深經書受廣行不以數數有畏聞之能傳當知是菩薩為久修梵行復有四事阿夷恬用空耗何謂四所未聞經聞之驚疑不作勸助專增為亂吾未曾聞此從何來若族姓子甚解深法樂說微妙不從受習雖近不敬專於中作毀行是為四阿夷恬為空耗不得至深法忍又彌勒有二行菩薩雖解深法猶以空耗何謂二習在邊方不恒其行檀智蔑人不受不誦亦不追求自有甚解學深法者則以輕慢貪濁懷嫉不能納人亦不法施是為二雖解深法猶以空耗不能疾近不起法忍於是彌勒菩薩白佛言未曾有唯然世尊至於如來之善言吾當遠離如此之惡以護如來無數億劫道品之習若賢者子心入是輩經者當令手得恣所念取若念受持如是輩經傳示同學廣說分明其時世尊得如是經樂憙相傳者當知此輩菩薩為彌勒所建立也佛言善哉善哉彌勒如來代喜善說是言於是一切菩薩等俱共同出聲言如來滅後我等在所佛土當來於此分布佛道示諸同學以其所樂爾時四天王白佛言在所世尊墟聚國邑有行如是深經法者吾當率諸官屬詣講法所為護講法百由延內當令一切聞見講法令無伺求得其便者彼時佛告賢者阿難受是經法奉持誦說以布現人阿難言唯當受是經布現眾人要者世尊當何名斯經亦當以何奉持之佛告阿難是名為維摩詰所說亦名為不可思議法門之稱當奉持之佛說是已莫不勸受尊者維摩詰文殊師利為上首眾菩薩大弟子一切魔眾聞佛所說皆大歡喜
一明菩薩種姓相門二明發心因緣門三顯勝負論門四譬喻讚歎門五勸發勝劣重廣門六立誓發願門七復說發心及哀愍門八雜明修行及退不退門九依觀普賢菩薩經懺悔受戒門菩薩有六波羅蜜多種姓相由此相故令他了知真是菩薩且施種姓相者謂諸菩薩本性樂施於現堪施無間平等喜施無悔雖少能均廣大非小若無物施深懷慚恥於他常好讚勸令施見能愛悅於應供養恭敬奉施於此他世無罪利事若請不請如理為說若有怖於王賊水火施以無畏能於極怖隨力拔濟受他寄物未甞差違若負他債終不抵拒於共財所無欺網心得大財寶尚不貪著何況小利如是等名施種姓相戒種姓相者謂諸菩薩本性成就耎品不善身語意業不極暴惡於諸有情不極損惱雖作惡業速疾能悔常行恥愧不生歡喜不以刀等惱害有情性常慈愛於所應敬現前禮拜修和敬業機捷不愚善順他心常先含咲舒顏平視遠離顰蹙先言問訊知恩報恩來求質直不以謟謝如法求財不以非法不以卒暴喜樂修福尚㢡勸他況不自為聞他種種苦所逼切過於自身少罪深怖何況多罪一切如法悉與同事非法不隨惡心不續隨生隨捨賢善尊重實語不誑於己僕使尚不苦言況於他所如是等類名戒種相忍種姓相者謂諸菩薩性於他所遭不饒益無恚害心亦不反報若他諫謝速能納受終不結恨不久懷惡如是等類名為忍相精進相者謂諸菩薩性自翹勤夙興夜寐不樂睡眠所作勇決樂為不忘所為事業堅固究竟終不間廢大義無怯不自輕蔑有力能證難行事業無畏無憚能引義利大事務中尚無深倦何況小事如是等類名精進相靜慮相者謂諸菩薩性於法義能審思惟無多散亂見聞若山巖林邊具人不狎習離惡眾生隨順宴默便生愛樂性薄煩惱至遠離處思量自義心不極為諸惡尋思之所纏擾於怨尚慈況親中庸見苦生悲隨力拔濟性聰敏於法能受能持思念久事既憶亦令他憶如是等類名靜慮種相慧種姓相者謂諸菩薩成俱生慧能入一切明處境界性不鈍昧於放逸處有力思擇如是等類名慧種姓由諸菩薩所有種姓與如是等功德相應成就賢善諸白淨法是故與難得無上如來果位為證得因乃至未為白法相違四隨煩惱若具不具之所染污白法相應若沒染污如是白法皆不顯現何如白法相違四惑謂放逸者由先串習諸煩惱故性成猛利長時煩惱是名第一又愚癡者不善巧者依附惡友是名第二又為尊長夫主王賊怨歒等拘不得自在心迷亂是名第三又資生具有匱乏者顧戀身命是名第四隨煩惱性雖具種姓由四因緣不能速證無上菩提何等為四謂諸菩薩先未值遇諸佛菩薩真善知識為說菩提無顛倒道是名第一因又諸菩薩雖遇善友為說正道而顛倒執於所正學中顛倒修學名第二因又諸菩薩雖遇善友為說正道能正修學而於加行方便慢緩不能勇猛熾然精進名第三因又諸菩薩雖遇善友為說正道加行勇猛善根未熟資糧未圓未長時修菩提分法名第四因發菩提心者瑜伽發心品云略有五種一自性二行相三所緣四功德五最勝菩薩最初發心於諸菩薩所有正願是初正願普能攝受其餘正願是故發心以初正願為其自性又諸菩薩起正願心求菩提時發如是心說如是言願我決定當證無上正等菩提能作有情一切義利畢竟安處究竟涅槃及以如來廣大智中如是發心定自希求無上菩提及求能作有情義利是故發心以定希求為其行相以大菩提及諸有情一切義利為所緣境最初發心能攝一切菩提分法殊勝善根為上首故是善極善是妙極妙能盡一切有情處所三業功德相應又諸菩薩最初發心所起正願於餘一切希求世間出世間義妙善正願最為第一菩薩發心由四種緣四因四力初四緣者一謂善男子或善女人若見諸佛及諸菩薩有不思議神變威力或從可信聞如是事既見聞已便作是念無上菩提具大功德令安住者及修行者成就如是不思議神變功德威力由此見聞增上力故於大菩提深生信解因斯發起大菩提心是名第一二雖不見聞佛及菩薩神通功德於菩薩藏聞已深信由聞正法及深信力故於如來神變功德深生信解為得如來微妙智故發菩提心三或有一類雖不見聞及以聽說如上正法而見一切菩薩藏法將欲滅沒便作是念菩薩藏法久住於世能拔無量眾生大苦我應住持菩薩藏法發菩提心為滅無量眾生大苦由為護持菩薩藏法增上力故於如來智深生信解為得如來妙智故發菩提心四者或有一類雖不覩見正法欲滅而於末劫末世末時見諸濁惡眾生身心十隨煩惱之所惱亂謂多愚癡多無慚愧多諸慳嫉多諸憂苦多諸麁重多諸煩惱多諸惡行多諸放逸多諸懈怠多諸不信見是事已便作是念大濁惡世於今正起諸隨煩惱所惱亂時能發下劣獨覺菩提心尚難可得況於無上正等菩提能發心者我當應發大菩提心令此惡世無量有情隨學於我起菩提願由見惡世發心難得增上力故於大菩提深生信解因斯發起大菩提心是名四緣云何四因謂諸菩薩種姓具足是名第一賴佛菩薩善友攝受是名第二於諸眾生多起悲心是名第三於極長時生死大苦難行苦行無有怯畏是名第四第一具菩薩種姓二者具四種相當知菩薩善友具足謂諸菩薩所遇善友性不愚鈍聰明黠慧不墮惡見是名第一善友具足所遇善友終不教人行於放逸亦不授與諸放逸具是名第二善友具足所遇善友終不教人行於惡行亦不授與諸惡行具是名第三善友具足所遇善友終不勸捨增上信欲受學精進方便功德而復勸修下劣信欲諸劣功德謂不勸捨大乘修於二乘不勸捨勝福慧修劣福慧是名第四善友具足由四因緣當知菩薩於諸眾生多起悲心謂諸菩薩雖有十方無量無邊無苦世界而生有苦諸世界中於中恒有眾苦可得或時見他隨遭一苦或時見自一苦觸對或見自他隨遭一苦觸對逼切或見二種俱遭多時種種猛利無間大苦觸對逼切然此菩薩依自種姓自仁賢依四境處雖不串習而能發起下中上悲無有間斷由四因緣於諸眾生先起悲心於極長時種種猛利無間無缺生死大苦難行苦行尚無怯畏何況小苦謂諸菩薩性自勇健堪忍有力是第一因性自聰敏能正思惟具思擇力是第二因能於無上正等菩提成就上品清淨信解是第三因於諸眾生成就上品深心悲愍是第四因四力者謂諸菩薩由自功力能於無上正等菩提深生愛樂是名第一由他功力於大菩提深生愛樂是名第二宿習大乘相應善法今得暫見諸佛菩薩或暫得聞稱揚讚歎即能速疾發菩提心況覩神力聞其正法是名第三於現法中親近善士聽聞正法諦思惟等長時修習種種善法由此加行發菩提心名第四力退菩提心門有四因緣能令菩薩退菩提心一種姓不具二惡友所攝三於諸眾生悲心微薄四於極長時生死大苦難行苦行怯畏驚怖也最初發心堅固菩薩略有二種不共世間甚希奇法何等為二一者攝諸眾生皆為眷屬二者攝眷屬過所不能染攝眷屬過有其二種謂於眷屬饒益損減染污違順如是二事菩薩皆無最初發心堅固菩薩於諸眾生發起二種善勝意樂一者利益意樂二安樂意樂利益意樂者謂欲從彼諸不善處拔濟眾生安置善處安樂意樂者謂於貧匱無依無怙諸眾生所離染污心欲與種種饒益樂具發心菩薩求菩提故所攝善法比餘一切所攝善法有二種勝一因二果謂所攝善法皆是無上正等菩提能證因故所證無上是此果故尚勝二乘況餘一切世間因果發心菩薩有二種發心勝利一者初發心已即是眾生尊重福田一切眾生皆應供養亦作一切眾生父母二者初發心已即能攝受無惱害福此菩薩成就如是無惱害福得倍輪王護所守護由得如是護所護故若寢若寤若迷悶等一切魍魎人非人等不能嬈害又此轉受餘生由如是福所護攝持故少病無病不為長時重病所觸常益眾生無勞無損廣說勝事大莊嚴論第二菩薩發心有四種大一勇猛大謂弘誓精進甚深難作長時隨順故二方便大謂被弘誓鎧已恒時方便勤精進故三利益大謂一切時作自他利故四出離大謂為求無上菩提故菩薩發心以何為根乃至何為障難究竟等者以大悲為根本以利物為依止以大乘法為所信以種智為所緣為求彼故以勝欲為所乘欲無上乘故以大護為所住住菩薩戒故以受障為難起異乘心故以增善為功德以福智為自性以習諸度為出離以地滿為究竟由地地勤方便與彼彼相應故從初世俗發心謂從地聞持覺解心而發心者名世俗發心此由四力一者友力發心謂得善知識隨順故二因力或過去世曾發心為性故三者根力或過去曾行善根所滿足故四聞力或處處說法時無量眾生發菩提心故顯揚論第二世俗發心之謂如有一類智者前恭敬而住起增上意發誓願言長老憶念或言聖者憶念或言鄔波陀耶我如是名從今日始發阿耨菩提心為欲饒益諸有情故從今已往願我所修六波羅蜜一切萬行皆為證得無上菩提故我今與諸菩薩摩訶薩和合出家願尊證知我是菩薩第二第三亦復如是第一義發心有三種勝一教授勝親近正遍知故二隨順勝善集福智故三得果勝生無分別智長此發心名歡喜地此勝以何為因有四一法平等由通達法無我故二眾生平等由至得自他平等故三所作平等由令他盡苦如自盡苦故四佛體平等由法界與我無別決定能通達故此第一義發心復有六勝一生位二願位三勇猛四淨依五餘巧六餘出生勝有四一種子勝信大法為種子二生母勝般若波羅蜜為生母故三胎藏勝大禪定樂為胎藏故四乳母勝大悲長養為乳母故願即十大願應依瑜伽四十五如下明一供養恭敬一切諸佛二受持一切三世佛法三隨諸如來轉法輪處皆往供養聽聞正法四明諸菩薩所行勝行五成熟一切有情如般若說六了知器界及有情界七嚴淨一切諸佛國土八不離一切菩薩諸佛九利益眾生猶如藥樹如如意珠生遇皆益十隨所利生常無休息非同二乘速入涅槃如第一供養有三一一切佛無餘二供養無餘有三一利供養謂衣服等二敬供養謂香華等三修行供養謂修信戒等三恭敬無餘有三一給侍恭敬二迎逆恭敬三修行恭敬廣如十地論第三說十地經又以十盡句成諸大願何等為十所謂一眾生界盡謂一切生生故二世界盡謂何處住界三虛空界盡謂一切虛空四法界盡謂說何等法教化法五涅槃界盡隨所化生置何涅槃界故六佛出世界盡七如來智界盡故以何善巧方便如來智盡故八心所緣界盡隨所緣心緣界盡故九佛境界智入界盡復隨何界佛境界智入盡十世間轉法輪智轉界盡發此願勝故勇猛恒不退能行難行永不退故淨依者依二利生一知自近菩提二知利他方便故巧便勝得進上地方便故出離勝者善思惟住諸地中所建立法故發心喻偈云如地如淨金如月如增火如藏如寶篋如海如金剛如山如藥王如友如如意如日如美樂如王如庫倉如道如車乘如泉如喜聲如流亦如雲發心譬如是譬如地者最初發心亦復如是一切佛法能生持故譬如淨金者依相應發心亦如是利益安樂不退壞故譬如新月勤相應發心如是一切善法漸漸增故譬如增火極依相應發心如是益薪火熾積行依極故譬如火藏檀波羅蜜相應發心亦如是以財周給亦無盡故譬如寶篋尸羅相應發心亦如是功德法寶從彼生故譬如大海忍波羅蜜相應發心亦如是諸來違逆心不動故譬如金剛進相應發心亦如是勇猛堅牢不可壞故譬如山王禪波羅蜜相應發心亦如是物無能動以不亂故譬如藥王般若相應發心亦如是惑智二病此能破故譬如善友無量相應發心亦如是一切時中不捨眾生故譬如如意神通相應發心亦如是隨所欲現能成就故譬如盛日攝相應發心亦如是如日熟穀成熟眾生故譬如美樂辨相應發心亦如是說法教化攝眾生故譬如國王量相應發心亦如是能為正道不壞因故譬如倉庫聚相應發心亦如是福智法財之所聚故譬如道路覺分相應發心亦如是大聖先行餘隨行故譬如車乘止觀相應發心亦如是二輪具足安樂去故譬如湧泉總持相應發心亦如是聞者雖多法無盡故譬如喜聲法印相應發心亦如是求解脫者所樂聞故譬如河流自性相應發心亦如是無生忍道自然而流不作意故譬如大雲能成世間方便相應發心亦如是示現八相成道化眾生故如無盡意經有三十二喻菩薩有四樂一思利樂謂思惟於利他時二得方便樂謂至得巧方便時三解義樂謂解了大乘意時四證實樂謂證入法無我時若人棄捨眾生趣向寂滅應知是人不得菩薩如是四樂次說歎發心者若菩薩初發大菩提心爾時依無邊眾生即得善護不作諸惡為此故是人遠離退墮惡道畏復次由有善及增故於樂常喜由有悲及增故於苦常喜為此故是人遠離退失善道畏因此發心得不作護偈云愛他過自愛忘己利眾生不為自憎他豈作不善業菩薩愛他過於自愛由此故忘自身命而利於他不為自利而損於他由此故能於諸眾生絕諸惡業得不退菩薩以自功德而為自嚴以利懷喜而為自食以作意生處而為園地以神通變化而為戲喜如是四事唯菩薩有二乘人無既有如是四事云何當退次遮思苦心菩薩既以大悲為體是故極勤利他雖入阿毘地獄如遊樂處菩薩如是於餘苦中豈生怖畏因此怖故而退心耶諸菩薩以大悲闍梨常在心中若見眾生受苦即自生苦由此道理自然應作若待善友勸發深生極重慚羞偈云荷負眾生擔懈怠醜非勝為欲解他縛精進應百倍菩薩發心以荷負眾生重擔若去賒緩此是醜事非為第一端政眾生菩薩應思若自若他種種急縛謂惑業生為解此縛應須精進百倍過彼聲聞獨覺作所應作次說隨順行自他利行大依者依止大菩提而發心故大行者為利自他而發行故大果者今得無上大菩提故大取者初發心時攝一切眾生故大忍者發行時忍一切大苦故大義者得果時廣利一切眾生業成就故復有四大一勝出大於三有五趣中而勝出故二寂靜大隨向無住處涅槃故三功德大福智二聚增長故四者利物大常依大悲不捨眾生故依發菩提心論初意讚勸發心說諸功德所修勝行能有對治利益讚佛菩薩及以法僧種種功德令其發心云諸佛子若佛弟子受持佛語能為眾生演說法者應先稱揚佛之功德眾生聞已乃能發心求佛智慧以發心故佛種不斷若比丘比丘尼優婆塞優婆夷念佛念法又念如來行菩薩道時為求法故阿僧祇劫受諸勤苦此意應念佛恩勤苦求法為我等故今應如是為報佛恩適為他說令其發心修菩薩行以如是念為菩薩說法乃至一偈菩薩得聞是法示教利喜當種善根修習佛法得無上菩提為斷無量眾生無始生死諸苦惱故欲成無量身心精進深發大願行大方便起大慈悲求大智慧乃至如來無見頂相求如是等諸佛大法當知法無量故福德果報亦無量次說發心勝劣云如來說言如諸菩薩最初發心下劣一念福德果報百千萬劫說不能盡況復一日一月一歲乃至百歲所習諸心福德果報豈可說盡何以故菩薩所行無盡欲令一切眾生皆住無生法忍得無上菩提故次舉喻顯勝云諸佛子菩薩初始發菩提心譬如大海初漸起時當知皆為下中上價乃至無價如意寶珠作所住處此寶皆從大海生故菩薩發心亦復如是為三乘人禪定智慧一切功德之所生處復次又如三千大千世界初漸起時當知便為二十五有其中所有一切眾生悉皆荷負作依止處菩薩亦爾初漸起時普為一切無量眾生所謂六道四生正見邪見修善習惡持戒毀戒尊奉三寶謗毀正法諸魔外道沙門梵志乃至四姓一切荷負作依止處次發心相菩提以大慈悲為本今說菩薩修慈悲等廣說修於慈悲喜捨所緣行相以喻說境界舉大地塵大海水一三千乃至十方難知限量等既所緣生界遐不可盡菩薩發心悉能遍覆如是眾生云何諸佛子是菩提心豈可盡耶若有菩薩聞如是說不驚不怖不退不沒當知是人決定能發菩提之心假令無量諸佛如來於無量劫讚其功德亦不可盡何以故以菩提心無限齊故次說發菩提心因緣云若諸菩薩親近善知識供養諸佛修集善根志求勝法心常柔和遭苦能忍慈悲淳厚深心平等信樂大乘求佛智慧若人能具如是十法乃能發阿耨菩提之心且親近善友有八大莊嚴論第九偈云調靜除德增有勇阿含富覺真善說法悲深離退減此偈明第一依親近善友具足十種功德者應堪親近何謂為十一調伏謂與戒相應由根調故二寂靜謂與定相應由內攝故三惑除謂信念與慧相應煩惱斷故四德增謂戒定慧具不缺減故五有勇謂利益他時不疲倦故六經富謂得多聞故七覺真謂了實義故八善說不顛倒故九悲深絕希望故十離退於一切時恭敬說故二物親近有三一財謂恭敬供養二身謂隨順給侍三心謂給侍時身心相應三緣起親近善友有三一願樂二知時三除慢四迴向親近不為貪著利養但為隨順修行故五因親近如所教授隨順修行為親近因何以故以此隨順令彼善友心生歡喜故六智親近為善解三乘自乘令成故七田親近善友謂嚴淨土云何名田以自所聞法於眾生相續中而建立故隨所住佛土修清淨因故八依止親近者但以法利具足為依止是故親近善友不以財利具足為依止親近善友差別者有六一因果差別謂過去親近為因現在為果現在為因未來為果二隨法差別謂善知識所說法門隨其差別而修行故三內外差別自親近為內令他親近為外四麁細差別自聽為麁內心思惟為細五勝劣差別有慢親近為劣無慢親近為勝六遠近差別現趣為近生報親近為遠生報後報無間隔世近遠如次云何名最勝親近有五一淨信於親近處生淨信故二深心此中有九一味心二隨喜心三希望心四無厭心五廣大心六勝喜心七勝利心八無染心九善淨心三神通謂依虛空藏等三昧而親近故四方便謂依無分別智攝故五和合者謂大菩薩以一果入一切果故復有四緣一思惟諸佛發菩提心復有五種一者思惟十方三世諸佛初始發心具煩惱性亦如我今終成正覺為無上尊以此緣故發菩提心二者思惟三世諸佛發大勇猛各各能得無上菩提若此菩提可得法我亦應得以此緣故三者思惟三世諸佛發大明慧於無明㲉建立勝心積集苦行皆能自拔超出三界我亦如是當自拔濟緣此事故四者思惟三世諸佛為人中雄皆度生死煩惱大海我亦丈夫亦當能度緣此事故五者思惟三世諸佛發大精進捨身命財求一切智我今亦當隨學諸佛緣此事故觀身過患發菩提心復有五種一者自觀我身五陰四大俱能興造無量惡業欲捨離故二者自觀我身九孔常流臭穢不淨生厭離故三者自觀我身有貪瞋癡無量煩惱燒然善心欲滅除故四者自觀我身如泡如沫念念生滅是可捨法欲棄捐故五者自觀我身無明所覆常造惡業輪迴五趣無利益故求最勝果發菩提心復有五事一者見諸如來相好莊嚴光明清徹遇者除惱為修集故二者見諸如來法身常住清淨無染為修集故三者見諸如來有戒定慧解脫解脫知見清淨法聚為修集故四者見諸如來有十力四無畏大悲三念為修集故五者見諸如來有一切智憐愍眾生慈悲普覆能為一切愚迷正道為修集故慈愍眾生發菩提心復有五事一者見諸眾生為無明所纏故二者見諸眾生為眾苦所纏三者見諸眾生集不善業四者見諸眾生造極重惡五者見諸眾生不修正法無明所纏復有四事一者見諸眾生為癡愛所惑受大劇苦二見諸眾生不信因果造作惡業三見諸眾生捨離正法信受邪法四見諸眾生沒煩惱河四流所漂眾苦所纏復有四事一見諸眾生畏生老病死不求解脫而復造業二見諸眾生憂悲苦惱而常造作無有休息三見諸眾生愛別離苦而不覺悟方便染著四者見諸眾生怨憎會苦常起嫌嫉更復造惡集不善業復有四事一見諸眾生為愛欲故造作諸惡二見諸眾生知欲生苦而不捨欲三見眾生雖欲求樂不具戒足四見眾生雖不樂苦造苦不息造極重惡復有四事一者眾生毀犯重戒雖復憂懼而猶放逸二見眾生興造極惡五無間苦凶頑自蔽不生慚愧三見眾生謗毀大乘方等正法專愚自執方起憍慢四見眾生雖懷聰哲而具斷善根反自貢高永無改悔不修正法復有四事一見眾生生於八難不聞正法不知修善二見眾生值佛出世聞說正法不能受持三見眾生染習外道苦身修業永不出離四見眾生修得非想非非想定謂是涅槃善報既盡還墮三塗菩薩見諸眾生無明造業長夜受苦捨離正法迷於出路為是等故發大慈悲志求菩提如救頭然一切眾生有苦惱者我當拔濟令無有餘諸佛子我今略說初行菩薩緣事發心發願立誓菩薩云何發趣菩提以何業行成就菩提發心菩薩住乾慧地先當堅固發於正願攝受一切無量眾生我求無上菩提救護度脫令無有餘皆令究竟無餘涅槃是故初始發心大悲為首以悲心故能發轉勝十大正願何謂為十一願我先世及以今身所種善根施與一切悉共迴向無上菩提令我此願念念增長生生不忘為陀羅尼之所守護二願我迴向大菩提已以此善根於一切生處常得供養一切諸佛恒常不生無佛國土三願我得生諸佛國已常得親近隨侍左右如影隨形無剎那頃遠離諸佛四願我得近佛已隨所應為我說法即得成就菩薩五通五願得通已即達世諦假名流布了第一義得正法智六願我得正法智已以無厭心為生說法示教利喜皆令開解七願我開解諸眾生已以佛神力遍至十方無餘世界供養諸佛聽受正法廣攝眾生八願於諸佛所聞正法已即能隨轉清淨輪十方世界一切眾生聽我法者聞我名者即得捨離一切煩惱發菩提心九願我能令一切眾生發菩提已常隨將護除無利益與無量樂捨身命財攝受眾生荷負正法十者願我能荷負正法已雖行正法心無所行如諸菩薩行於正法而無所行亦無不行為化眾生不捨正願次立決定誓者有五事持一能堅固其心二能制伏煩惱三能遮放逸四破五蓋五能勤修六波羅蜜云何立誓若有人來種種求索我於爾時隨有施與乃至不生一念慳悋若生惡心如彈指頃以施因緣求淨報者我即欺誑十方世界無量諸佛於未來世亦當必定不成無上菩提若我持戒乃至失命建立淨心誓無悔心若我修忍為他侵害乃至割截常生慈心誓不恚礙若修精進逢寒暑王賊水火師子虎狼無水穀處要必堅固誓不退沒若我修禪為外事惱不得攝心要繫念境誓不暫起非法亂想若修智慧觀一切法如真實性隨順受持於善不善有為無為生死涅槃不起二見若我心悔恚礙退沒亂想起於二見如彈指頃而以戒忍精進禪智求淨報者我即欺誑十方世界無量無邊阿僧祇現在諸佛於未來不證菩提菩薩以十大願持正法行以六大誓制放逸心必能精進修集六波羅蜜成無上菩提瑜伽四十五有五大願及十大願五願者一發心願二受生願三所行願四正願五大願若諸菩薩於其無上正等菩提最初發心名發心願若諸菩薩願於當來世往生隨順饒益有情諸善趣中名受生願若諸菩薩願能無倒思擇諸法願於境界修無量等殊勝善法名所行願若諸菩薩願於當來攝受一切菩薩善法攝受一切所有功德名為正願菩薩大願當知即從正願所出十大願者若諸菩薩願於當來以一切種上妙供具供養無量無邊如來名第一願若諸菩薩願於當來攝受防護諸佛正法傳持法眼令無斷壞名第二願願於當來從覩史多宮降下如前乃至入涅槃名第三願願於當來行一切種菩薩正行名第四願願於當來普能成熟一切有情名第五願願於當來一切世界皆能示現名第六願願於當來普能淨修一切佛土名第七願願於當來一切菩薩皆同一種意樂加行趣入大乘名第八願願於當來所有一切無倒加行皆不唐捐名第九願願於當來速證無上正等菩提名第十願四十七云由得清淨勝意樂故為欲供養最勝有情真實福田大師法王是故引發第一大願為欲受持彼所宣說無上正法是故引發第二大願為欲勸請轉未曾有妙正法輪是故引發第三大願為欲隨彼行菩薩行是故引發第四大願為欲成熟彼器有情是故引發第五大願為欲往趣諸佛國土奉見如來承事供養正法是故引發第六大願為淨修治自佛國土是故引發第七大願為於一切在所生處常不遠離諸佛菩薩與諸菩薩常同一味意樂加行是故引發第八大願常為利益一切有情曾無空過是故引發第九大願為證無上正等菩提作諸佛事是故引發第十大願文殊師利問菩提心論云有十種發一者身發欲令眾生身業清淨故二口發欲令眾生口業清淨故三者意發欲令眾生意業清淨故四者內發以不虛妄分別一切諸眾生故五者外發於一切眾生平等行故六者智發以具足佛智清淨故七清淨國土發以示一切諸佛國土功德莊嚴故十無為智滿足心發以不著三界故瑜伽七十二有十發心謂世俗受發心得法性發心不決定發心決定發心不清淨發心清淨發心羸劣發心強盛發心未成果發心已成果發心未入正性離生名世俗發心已入正性離生名得法性發已離遠近名不決定發與此相違名決定發隨他轉或被陵逼或怖或誑或為利養此等發心名不清淨與此相違名為清淨為貪瞋癡纏所蔽伏捨於正法處於邪行名羸劣發與此相違名為強盛謂勝解乃至十地名未成果謂如來地名已成果瑜伽四十七謂諸菩薩有五真實菩薩之相若成就者墮菩薩數何等為五一者哀愍二者愛語三者勇猛四者舒手惠施五者能解甚深義此各有五種一自性二依處三果利四次第五相攝哀愍依處略有五種一有苦有情二惡行有情三放逸有情四邪行有情五煩惱隨眠有情三塗八難為有苦諸不律儀為惡行視樂一切染污境界為放逸依諸妄見修行種種苦解脫行於惡說法毘奈耶中而出家者名為邪行煩惱可知果利者於諸有情最初能斷怨害嫌恨菩薩哀愍普於一切利有情事皆能修作心無怯劣於此加行嘗無厭倦多住哀愍能攝無罪現法樂住及饒益他又如世尊所說修慈所得勝利謂於現身毒藥刀仗不加害名哀愍果利七相憐愍謂諸菩薩於諸有情深心發起七相憐愍以諸菩薩具憐愍故名善意樂何名七相一無畏憐愍二如理憐愍三無倦四無求五無染六廣大七平等謂諸菩薩於有情所非怖畏故而憐愍現行隨順身語意業適可其心利益安樂名無畏憐愍於諸有情終不以非法非律非賢善法及以非處勸授有情名如理於諸有情隨其所宜發起一切饒益事業曾無厭倦名無倦不待求請自起憐愍為作饒益名無求無愛染心而起憐愍謂饒益他不祈恩報亦不希望當來可愛諸果異熟名無染謂於一切諸有情所雖遭一切不饒益事而不棄捨菩薩自身寧受非愛終不以惡欲加於彼名廣大普於一切諸有情類平等平等於有情界無有分限是名平等憐愍菩薩與此七種行相憐愍相應名善意樂極善意樂七十二云復次若於五種有情眾中起邪行時說名無哀無愍無有傷嘆一於乞求者二於危厄者三於有恩者四於樂樂者五於樂法者乞求有五乞四事為四五求救護危厄亦五一艱乏者二住迷亂者三來歸依者四相投委者五來拜覲者其有恩者亦有五種一母二父三妻子四奴婢僕使五朋友兄弟樂樂亦有五一愛樂事業興盛樂二不乖離樂三苦遠樂四解疲倦樂五求勝進樂樂法亦有五一樂說正法二樂受持讀誦三樂論議決擇四樂教授教誡五樂法隨法行此中邪行者謂於是中或作加行或不作加行或不饒益加行故或中庸加行故應知其相四十六菩薩修無上菩提有五希奇一於諸有情非有因緣而生親愛二唯為饒益諸有情故常處生死忍無量苦三於多煩惱難伏有情善能解了調伏方便四於極難解真實義理能隨悟入五具不思議大威神力由五種相普於有情其心平等一者菩薩最初發心願大菩提如是亦為利益一切有情故起平等心二者於諸有情住哀愍俱平等之心三於諸有情深心發起一子愛俱平等之心四知一有情所有法性即是一切有情法性以法性平等俱行之心於諸有情住平等心五於一切有情行利益行亦復如是以利心俱於諸有情住平等心由五種相於其有恩諸有情所現前酬報一者安處有情令學己德二者方便安處令學他德三者無依無怙有苦有貧隨力隨能作依怙等四者勸令供養諸佛如來五者令於如來所說正法受持讀誦書寫供養菩薩於五處常當欣讚一值佛出世常得承事二於諸佛所常聞六種波羅蜜多菩薩藏法三者於一切種成就有情常有勢力四能於無上正等菩提堪任速證五證菩提已諸弟子眾常和無諍又諸菩薩隨順退法當知有五一不敬正法及說法師二放逸懈怠三於諸煩惱親近執著四於諸惡行親近執著五與餘菩薩挍量勝劣起增上慢與上相違名順勝法發菩提心論下云菩薩修習六波羅蜜求無上菩提者應離七法一者離惡知識惡知識者所謂教人捨離上信上欲上精進集眾雜行二者離於女色貪著嗜欲染習世人而專俗事三者離於惡覺自觀形容貪悋愛重染著守護謂可久保四者離瞋恚舉慢嫉忘興起諍訟壞亂善心五者離於放逸憍慢懈怠自恃小善輕蔑於人六離於外道書論及世文頌綺飾文詞非佛所說不應讚誦七者不應親近邪見惡見如是七法所應遠離如來說言不見更有餘法深障佛道如此七法若欲速得無上菩提當修七法大意翻前七所修行文殊問經論云有天子名月淨光德問文殊師利言菩薩初觀於何法故行菩薩行依何法故行菩薩行文殊師利答言天子諸菩薩行以大悲為本為諸眾生又問大悲以何為本答以直心為本又問直心以何為本答以於一切眾生平等心為本又問於一切平等心以何為本答以無異離異行為本又問無異離異行以何為本答以深淨心為本又問深淨心以何為本答以阿耨菩提心為本又問阿耨菩提心以何為本答以六波羅蜜為本又問六波羅蜜以何為本答以方便慧為本又問方便慧以何為本答以不放逸為本又問不放逸心以何為本答以三善行為本又問三善行以何為本答以十善道為本又問十善道以何為本答以持戒為本又問持戒以何為本答以正憶念為本又問正憶念以何為本答以正觀為本又問正觀以何為本答以堅念不忘為本文殊問經論下云菩薩有十種對治即十波羅蜜所對治法對治慳貪布施故治破戒心身口意業清淨故治瞋恚心修行清淨大慈悲故治懈怠心求諸佛法無疲倦故治不善覺觀心得禪定解脫奮迅自在故治愚癡心生助決定慧方便法故治煩惱心生道法故治顛倒心道集實諦道生不顛倒道故治不自在心法時非時得自在故治有我相觀諸法無我故如次十度對治可知彌勒問經云菩薩摩訶薩有八法能成不退轉地何等為八一者大悲二者心安住三者智慧四者方便五者不放逸六者發精進七者善住念八者值善知識初發心菩薩應速修行此八種法如救頭然成就八種法故得名為入不退不轉菩薩之數何等為八一者觀察自過不觀他過二者乃至不為自身命故施惡於人三者若得利養其心不高若失利養心亦不下四者於諸眾生起福田想不生惡心五者所有財物悉與一切眾生共之六者於諸法中不欲獨解令他不知七見他得樂生歡喜心不由自樂生歡喜心八於愛不愛其心平等菩薩具此八法故不退不轉無上菩提有五種法名為菩薩於無上菩提不退轉相何等為五一者於諸眾生起平等心二者於他利養不生嫉心三者乃至自為身命不說法師比丘諸惡過失四者終不貪著供養恭敬讚歎等事五者畢竟得甚深智慧又有五法一者不見自身二者不見他身三者心不分別妄說法界四者不見菩提五者不以相見如來有三十二罣礙塹路發菩提心相違之法一求聲聞乘二求辟支佛乘三者求釋梵處四倚著所生淨修梵行五者專一德本言是我所六若得財寶慳悋貪愛七以偏黨心而施眾生八輕易誡禁九不念道心專精之行十瞋恚之事以為名聞十一其心放逸十二馳騁十三不求博聞十四不察所造十五貢高自大十六不能清淨身口心行十七不護正法十八背捨恩十九棄捨恩二十離堅要法二十一習諸惡友二十二隨諸陰種二十三不勤助道二十四念不善本二十五所發道意無權方便二十六不以慇懃咨嗟三寶二十七憎諸菩薩二十八所未聞法聞之誹謗二十九不覺事三十習持俗典三十一不肯勸化諸眾生類三十二厭於生死發菩提心論下有十法能令不退菩提六根懺悔文依觀普賢菩薩經六根懺悔及自受戒法於無量世眼根因緣貪著諸色以著色故貪愛諸塵以愛塵故受女人身世世生處惑著諸色色壞汝眼為恩愛奴是故使汝經歷三界得見審實爾不眼根不善傷害汝多隨順我語歸向諸佛釋迦牟尼說汝眼根所有罪咎諸佛菩薩慧明法水願以洗除令我清淨作是語已遍禮十方佛向釋迦牟尼佛大乘經典復說是言我今懺悔眼根重罪障蔽穢濁盲無所見願佛大慈哀愍覆護普賢菩薩乘大法船普度一切十方無量諸菩薩伴唯願慈哀聽我悔過眼根不善惡業障法如是三說五體投地次懺悔耳根準經有先勸文次云是時行者聞是語已復更合掌五體投地而作是言正遍知世尊現為我證方等經典為慈悲主唯願觀我聽我所說我從多劫乃至今身耳根因緣聞聲惑著如膠著草聞諸惡時起煩惱毒處處惑著無暫停時出此弊聲勞我識神墮落墜三塗今始覺知向諸世尊發露懺悔次懺鼻根罪經文先說過患次說無相理次禮釋迦多寶釋迦分身次禮東方善德佛及分身諸佛如眼所見一一心禮香華供養次供養畢已胡跪合掌以種種偈讚歎諸佛既歎佛已次懺十惡業次云既懺悔已而作是言我於先世無量劫時貪香味觸造作眾惡以是因緣無量世來恒受地獄餓鬼畜生邊地邪見諸不善身如此惡業今悉發露歸向諸佛正法之王說罪懺悔次懺語四即舌根罪先想於諸佛前自說己過諸佛如來是汝慈父汝當自說舌根所作即說四業所有過患五體投地禮十方佛合掌長跪當作是語此舌過患無量無邊諸惡業刺從舌根出斷正法輪從此舌起如此惡舌斷功德種於非義中多端強說讚歎邪見如火益薪猶如猛火傷害眾生如飲毒者無瘡疣死如此罪報惡邪不善當墮惡道百劫千劫以妄語故墮大地獄我今歸向十方諸佛大悲世尊發露黑惡誠心懺悔說是語已五體投地復禮諸佛次說諸佛大悲說四無量及六和敬令行者修次身心懺悔云身者殺盜婬心者念諸不善造十惡業及五無間猶如猿猴亦如𤡢膠處處貪著遍至一切六情根中此六根業枝條華葉悉滿三界二十五有一切生處亦能增上無明老死十二苦事八邪八難無不逕中汝今應當懺悔如是惡不善業次云爾時行者聞此語已聞空中聲我今何處行懺悔法時空中聲即說是語釋迦牟尼名毘盧舍那遍一切處其佛住處常寂光常波羅蜜所攝成處我波羅蜜所安住處淨波羅蜜滅有相處樂波羅蜜不住身心相處不見有無諸法相處如寂解脫乃至般若波羅蜜是色常住法故如是應當觀十方佛時十方佛各申右手摩行者頂作如是語善哉善哉善男子汝讀誦大乘故十方諸佛說懺悔法菩薩所行不斷結使不住使海觀心無心從顛倒想起如此相心從妄想起如空中風無依止處如是法相不生不沒何者是罪何者是福我心自空罪福無主一切法如是無住無壞如是懺悔觀身無法不住法中諸法解脫滅諦寂靜如是相者名大懺悔名大莊嚴懺悔名無罪相懺悔名破壞心識行此懺悔者身心清淨不住法中猶如流水念念之中得見普賢菩薩及十方佛次云作此懺悔得滅百萬億劫阿僧祇生死重罪爾時行者若欲具足菩薩戒者應當合掌在空閑處遍禮十方佛懺悔諸罪自說己過然後靜處向十方佛而作是言諸佛世尊常住在世我業障故雖信方等見佛不了今歸依佛唯願釋迦牟尼正遍知世尊為我和上文殊師利具大悲者願以智慧授我清淨諸菩薩法彌勒菩薩勝大慈行憐愍我故亦應聽我受菩薩法十方諸佛現為我證諸大菩薩各稱其名是勝大士覆護眾生助護我等今受持方等經典乃至捨命設墮地獄受無量苦終不毀謗諸佛正法以是因緣功德力故今釋迦牟尼佛為我和上文殊師利為我阿闍梨當來彌勒願授我法十方諸佛願證知我大德諸菩薩願為我伴我今依大乘經典甚深妙義歸依佛歸依法歸依僧如是三說歸依三寶已次當自誓受六重法受六重法已次當勤修無礙梵行發廣濟心受八重法立此誓已於空閑處燒眾名香散華供養一切諸佛及諸菩薩大乘方等而作是言我於今日發菩提心以此功德普度一切作是語已復更頂禮一切諸佛及諸菩薩思方等義復剎利居士有五懺悔法如前鈔說一讚受戒門二顯過勸持戒門三明護戒門四受意門五說受益門六正受門七受戒得益門八受十善戒門九讚忍護戒門十白衣五戒門十一供養門十二供養見利門十三障治門十四勝劣門十五善友門十六雜行門十七婦德門智度論十三云若慈愍眾生故為度眾生故亦知戒實相故心不倚著如此持戒將來令人得至佛道如是名為得無上佛道戒若人求大善利當堅持戒如惜重寶如護身命何以故譬如大地一切萬物有形之類皆依地而住戒亦如是戒為一切善法住處譬如無足欲行無翅欲飛無船欲度是不可得若不持戒欲得好果亦復如是若人棄捨此戒雖山居苦行食果服藥與禽獸無異人雖貧窮而能持戒勝於富貴而破戒者華香木香不能遠聞持戒之香周遍十方持戒之人具足安樂名聲遠聞天人愛敬現世常得種種快樂若欲天上人中富貴長壽取之不難持戒清淨所願皆得復次持戒之人常得今世人所敬養心樂不悔衣食無乏死得生天後得佛道持戒之人無事不得破戒之人一切皆失譬如有人常供養天其人貧窮一心供養滿十二歲求索富貴天愍此人自現其身復次持戒之人人所樂施不惜財物不修世利而無所乏得得生天上十方佛前入三乘道而得解脫唯種種邪見而持戒者後無所獲復次持戒之人雖無兵杖眾苦不加持戒之財無能奪者持戒親親雖死不離持戒莊嚴勝於七寶以是之故當護於戒如護身命如愛重寶破戒之人受苦萬端如向貧人破瓶失物以是之故應持淨戒復次持戒之人觀破戒人罪應自挽勵一心持戒云何名為破戒人罪破戒之人人所不敬其家如塚人所不到破戒之人失諸功德譬如枯樹人不愛樂破戒之人如霜蓮華人不喜見破戒之人惡心如惡羅剎破戒之人人不歸向譬如渴人不向枯井破戒之人心常疑悔如犯罪人常畏罪至破戒之人如田被雹不可依仰破戒之人譬如苦瓜雖形似甘種而不可食如賊聚落不可依止如大病人人不欲近譬如惡賊難可親近譬如火坑行者避之如毒蛇不可觸如大海如破船如吐食譬如惡馬在善馬中與善人異如驢在牛群中破戒之人在精進眾中譬如儜人在健兒中破戒之人雖似比丘譬如死屍在眠人中是故行者應當一心堅持禁戒智度論問云人能以力勝人竝國殺怨或田獵皮肉所濟處大今不殺生得何利益答得無所畏安樂無怖我以無害於彼故彼亦無害於我以是故無怖無畏好殺之人設位極人王亦不自安持戒之人單行獨遊無所畏難復次好殺之人有命之屬皆不喜見若不好殺一切眾生皆樂依附復次行者思惟我自惜命愛身彼亦如是與我何異以是之故不應殺生若殺生者為善人所呵怨家所嫉負他命故常有怖畏為彼所憎死時心悔當墮惡道若出為人常當短命假令後世無罪不為善人所呵怨家所嫉尚自不應故奪他命何以故善人之相所不應行何況兩世有罪弊惡果報復次殺生為罪中之重何以故人有死急不惜重寶但以活命為先譬如價客入海採寶垂出大海船破寶失而自慶喜眾人怪言汝失財物裸形得脫云何喜言幾失大寶答一切寶中人命第一人為命故求寶不為財故求命以是故佛十不善道等中殺最在初若人種種修諸福德而無不殺生戒則無所益何以故雖在富貴處生勢力豪強而無壽命誰受此樂故諸罪殺罪重諸功德不殺勝又世間中惜命為第一何以知之一切世人甘受形種種考掠以護壽命又佛說有五大施者即是五戒復次行慈三昧其福無量水火不害刀杖不傷一切惡毒所不能中以五大施故所得如是又復次殺生有十種罪如佛語難提迦優婆塞殺生有十罪何等為十一者心常懷毒世世不絕二眾生憎惡眼不喜見三常懷惡念思惟惡事四眾生畏之如見蛇五睡時心怖覺亦不安六常有惡夢七者命終之時狂怖惡死八者種短命因九者身壞命終墮泥犁中十者若出為人常當短命問若不侵我殺心可息若為侵害是當云何答曰應量輕重若人殺己先自思惟全戒利重全身利重破戒為失喪身為失如是思惟已知持戒為重全身為輕若苟免全身身何所得是身名為老死藪必當壞敗若為持戒失身其利甚重又復思惟我前後失身世世無數但為財利諸不善事今乃得為持淨戒故不惜此身捨命持戒勝於捨戒全身百千萬倍不可為喻如是定心應當捨身以護淨戒全如一須陀洹人生屠殺家年向成人應當修其家業而不背殺父母與刀并一口羊閉著屋中而語之言若不殺羊不令汝出得見日月生活飲食兒自思惟言我若殺此一羊便當終為此業豈以身故為此大罪便以刀自殺父母開門見羊在一面立兒已命終當自殺時即生天上若如此者是為不惜壽命而護淨戒如佛說不與取者有十罪何等為十一者物生當嗔二者重疑三者非時行不籌度四者朋黨惡人遠離賢善五者破善相六者得罪於官七者財物沒入八者種貧窮業九者死入地獄十者若出為人勤苦求財五家苦共有邪婬者問曰若夫主不知不見不惱他有何罪答曰夫妻之情異身同體奪所愛敬破他本心是名為賊又復惡名醜聲為人所憎少樂多畏或畏刑戮又畏夫主傍人所知多懷妄語聖人所呵又復思惟我婦他妻同為女人骨肉情態彼此無異而我何為橫生惑心隨逐邪意邪婬之人破失今世後世之樂迴己易處以自制心若彼侵我妻我則忿恚我若侵彼彼亦無異恕己自制如佛所說邪婬之人後墮劍樹地獄眾苦備受得出為人家道不穆常值婬婦邪僻殘賊邪婬為患譬如蝮蛇亦如大火不急避之禍害將至如佛所說邪婬有十罪一者常為所婬夫主欲遮害之二者夫婦不穆常共鬪諍三者諸不善法日日增長於諸善法日日損減四者不守護身妻子孤寡五者財產日耗六者有諸惡事常為人疑七者親屬知識所不喜愛八者種怨家業九者身壞命終死生地獄十者若出為女多人共夫若為男子婦不貞潔妄語之人先自誑身然後誑人以實為虛以虛為實虛實顛倒不受善法譬如覆瓶水不得入妄語之人心無慚愧閉塞天道涅槃之門觀知此罪故不應作復次觀知實語其利甚廣實語之利自從己出甚為易得是為一切出家人力如是功德若在家人共有此利善人之相實語之人其心端直易得免苦譬如稠林曳木直者易出世人愚癡少智遭事苦厄妄語求脫不知事發今世得罪不知後世有大罪報復有人雖知妄語罪慳貪瞋恚愚癡多故而作妄語復有人雖不貪瞋而妄證人罪心謂實爾死墮地獄況貪嗔癡惡心妄證如提婆達多弟子俱迦離常求舍利弗目犍連過失是時二人夏安居竟遊行諸國值天大雨到陶作家宿盛陶器舍此舍中先有一女人在闇中宿二人不知此女人其夜夢失不淨晨朝趣水澡浴是時俱迦離偶行見之俱迦離能相知人交會情狀而不知夢與不夢是俱迦離顧語弟子此女昨夜與人情通即問女人汝出在何處答言我在陶師屋寄宿又問共誰答二比丘是時二人從屋中出俱迦離見已又以相驗之意謂二人必為不淨先懷嫉妬既見此事遍諸城邑聚落告之次到祇洹唱此惡聲於是中間梵天王來欲見世尊佛入靜室寂然三昧諸比丘眾亦有閉房三昧皆不可覺即自思惟我故來見佛佛入三昧且欲還去即復念言佛從定起亦將不久於是小住俱迦離房前扣戶而言俱迦離俱迦離舍利目連清淨汝莫謗之而長夜受苦俱迦離問汝是何人答言我是梵王問言佛說汝得阿那含道何以故來梵王心念而說偈言無量法欲量不應以相取無量法欲量是野人覆沒說此偈已到佛所具說其事佛言善哉善哉快說此偈爾時世尊復說此偈梵天王聽佛說已忽然不現即還天上爾時俱迦離到佛所頭面禮佛足却住一面佛告俱迦離舍利目連清淨人汝莫謗之而長夜受苦俱迦離白佛言我於佛語不敢不信但自目見了了定知二人實行不淨佛如是三呵俱迦離亦不受即從座起去還其房中舉身生瘡如芥子漸大如豆如棗如㮈轉大如瓜翕然爛壞如大火燒叫呼嘷哭其夜即死入大蓮華地獄有一梵天夜來白佛俱迦離已死復有一梵天言墮地獄其夜過已佛命僧集而告之言汝等欲知俱迦離所墮地獄壽長短不諸比丘言願樂欲聞佛言六十斛胡麻有人過百歲取一胡麻而去如是盡阿浮陀地獄中壽故未盡二十阿浮陀地獄中壽為一尼羅浮陀地獄中壽如是餘者皆二十數俱迦離墮是摩訶波頭摩地獄中出其大舌以五百釘釘之五百犁耕之爾時世尊說此偈云大士之生斧在口中所以斬身由其惡言應呵而讚應讚而呵口集諸惡終不見樂心依邪見破賢聖語如竹生實自毀其形受罪如是不應妄語佛說妄語有十罪何等為十一口氣臭二者善神遠之非人得便三者雖有實語人不信受四者智人謀議常不參預五者常被誹謗醜惡之聲周聞天下六者人所不敬雖有教勅人不承用七者常多憂愁八者種誹謗業九者死墮地獄十出得為人常被誹謗如是種種故不應妄語酒有三種謂穀果菜各有多種但能令人心動放逸是名為酒一切不應飲是名不飲酒問曰酒能破冷益身歡喜何以不飲答曰益身甚少所損甚多是故不應飲如佛語難提迦優婆塞酒有三十五失何者三十五失一者現在財物空竭何以故人飲酒醉心無節限費用無度故二者眾病之門三鬪訟之本四裸露無恥五醜名惡聲人所不敬六覆沒智慧七應所得物而不得已所得物而散失八伏匿之事盡向人說九種種事業廢不成辦十醉為愁本何以故醉中多失醒已慚愧憂愁十一身力轉少十二身色壞十三不知敬父十四不知敬母十五不知敬沙門十六不知敬婆羅門十七不知敬伯叔及尊長何以故醉沒怳惚無所別故十八不敬佛十九不敬法二十不敬僧二十一朋黨惡人二十二疎遠賢善二十三作破戒人二十四無慚無愧二十五不守六情二十六縱色放逸二十七人所憎惡不喜見之二十八貴重親屬及諸知識所共擯棄二十九行不善法三十棄捨善法三十一明人智士所不信用何以故酒放逸故三十二遠離涅槃三十三種愚癡因三十四身壞命終墮惡道中三十五若得為人所生之處常當狂騃是三十五罪種種過失是故不應飲復次白衣處世當官理務家業作使是故難持不惡口法等五戒有五種受名五種優婆塞一者一分行二者小分行三者多分行四者滿分行五者斷婬受一名一分二三名少分受四名多分受五名滿分受五戒已師前更作自誓言我今自婦不復行婬是五戒然受八戒法如常儀問五戒八戒何者為勝答有因緣故二戒皆等但五戒終身持八戒一日持又五戒常持時多而戒少一日戒時少戒多復次若無大心雖復終身持戒不如有大心人一日戒也譬如軟夫為將雖將終身智勇不足卒無功名若英雄奮發禍亂立定一日之勳功蓋天下復次雖破戒墮罪罪畢得解脫如優鉢羅華比丘尼本生經中說佛在世時諸比丘尼得六神通阿羅漢入貴人舍常讚出家法語諸貴人婦女云姊妹可出家諸貴婦女言我等少壯容色盛美持戒為難或當破戒比丘尼言破戒便破但出家問言破戒當墮地獄云何可破答言墮亦便墮諸貴婦女咲之言地獄受罪云何可墮比丘尼言我自憶念本宿因緣作戲女作種種衣服而說應語或時著比丘尼衣以為戲咲以是因緣故迦葉佛時作比丘尼自恃貴姓端正心生憍慢而破禁戒破禁戒故墮地獄中受種種罪受罪畢竟值釋迦牟尼佛出家得六神通阿羅漢道以是故知出家受戒雖復破戒以戒緣故得羅漢道若但作惡無戒因緣不得道也我以昔時世世墮地獄地獄出為惡人惡人死還墮地獄都無所得今以此證知出家受戒雖破以是因緣可得道果又說因醉出家佛便聽許醉已還俗餘問佛由佛言此婆羅門無量劫來無出家心今因醉故發此微心故許出家為當來因故引蘇陀摩王經中說不惜身命以全禁戒如菩薩本身曾作大力毒龍若眾生在前身力弱者眼視便死身力強者氣往而死是龍受一日戒出家出家求靜入林樹間思惟坐久疲懈而睡時形狀如蛇身有文章七寶雜色獵者見之驚喜言曰以此希有難得之皮獻上國王以為服飾不亦宜乎便以杖按其頭以刀剝皮龍自念言我力如意傾覆此國其如反掌此人小物豈能困我我今以持戒故不計此身當從佛語於是自忍眠目不視閉氣不息憐愍此人為持戒故一心受剝不生悔意既以失皮赤肉在地時日大熱宛轉土中欲趣大水見諸小蟲來食其身為持戒故不復敢動自思惟言今我此身以施諸蟲為佛道故今以肉施以充其身後成佛時當以法施以益其心如是誓已身乾命終即生第二忉利天上爾時毒龍釋迦牟尼佛是是時獵師者提婆達多等六師是也諸小蟲輩初轉法輪八萬諸天得道者是菩薩護戒不惜身命決定不悔其事如是菩薩持戒為佛道故作大誓願必度眾生不求今世後世之樂不為名聞稱譽法故亦不自為早求涅槃但為眾生沒在長流恩愛所欺愚惑所誤我當度之令到彼岸一心持戒為生善處生善處故見善人見善人故生智慧生智慧故得行六度得行六度故得佛道如是持戒名為尸羅波羅蜜又復持戒心樂善清淨不為畏惡道亦不為生天但求善淨以戒熏心令心樂善是為尸羅波羅蜜復次菩薩持戒能生六波羅蜜云何持戒能生於檀檀有三種一者財施二者法施三無畏施持戒自撿不侵一切眾生財物是名財施眾生見者慕其所行又為說法令其開語又自思惟我當持戒與一切生作供養福田令諸眾生得無量福如是種種名法施一切眾生皆畏於死持戒不害是則無畏施復次菩薩自念我當持戒以此戒報為諸眾生作轉輪王或作閻浮王若作天王令諸眾生滿足於財無所乏短然後坐佛樹下降伏魔王成無上道為諸眾生說清淨法令無量眾生度老病死海是為持戒因緣生檀波羅蜜餘准理說然戒喻老人忍喻於杖無杖則蹶忍為戒杖扶人至道戒生勤者持戒之人疲厭世苦老病死患心生精進必求自脫亦以度人譬如野干在林樹間依隨師子及諸虎狗求其殘肉以自存活有時空乏夜半踰城入人舍求肉不得屏處睡息不覺夜曉惶怖無計走則慮不自免住則懼畏死痛便自定心詐死在地眾人來見有一人言我須野干耳即便截取野干自念截耳雖痛但令身在次有一人言我須野干尾便復截去野干復念截尾雖痛猶是小事次有一人言我須野干牙野干心念取者轉多儻取我頭則無活路即從地起奮其智力絕踊間關逕得自濟行者之心求脫苦難亦復如是若老至時猶故自寬不能勤苦決斷精進病亦如是以有瘥期未能決計死欲至時自知無冀便自勉勵果敢殷勤大修精進從死地中得至涅槃說忍度中言利養創深特宜便忍如提婆達多雖得出家佛及五百大阿羅漢不教修通阿難未得他心以敬兄故依佛所說教令修通得通現變求門徒等廣說思之菩薩纓絡本業經云佛子受戒有三種一者諸佛菩薩現在前受得真實上品戒二者諸佛菩薩滅度後千里內有先受戒菩薩者請為法師教授我戒我先禮足應如是語請大尊者為師授我戒其弟子得正法戒是中品戒三佛滅度後千里內無法師之時應在諸佛形像前胡跪合掌自誓受戒應如是言我某甲白十方佛及大地菩薩等我學一切菩薩戒者是下品戒第二第三亦如是說佛子是三種攝受三種受戒過去佛已說未來佛當說現在佛今說過去諸菩薩已學未來諸菩薩當學現在諸菩薩今學是諸佛正法戒若一切菩薩不入此正法戒門得無上道果者無有是處將欲受戒先教禮三寶云弟子某甲等敬禮過去世盡過去際一切諸佛未來現在各准此禮法云弟子某甲等敬禮過去世盡過去際十二分教清淨真法未來現在亦爾禮僧云弟子某甲等敬禮過去世盡過去際三乘聖眾未來現在亦爾次教受四不壞信云弟子某甲等願從今時盡未來際歸依佛歸依法歸依賢聖僧歸依正法戒次教懺悔十重惡業既悔過已即與受十無盡戒云汝等善聽佛子從今身至佛身盡未來際於其中間不得故殺生若有犯者非菩薩行失四十二賢聖法不得犯能持不二不得故盜三不得故婬四不得故妄語五不得沽酒六不得故說在家出家菩薩罪過七不得故慳八不得故嗔九不得故自讚毀他十不得故謗三寶藏次云佛子受十無盡戒已其受者常過度四魔越三界苦從生至死不失此戒常隨行人乃至成佛佛子若過去未來現在一切眾生不受其菩薩戒者不名有情識者畜生無異不名為人常離三寶海非菩薩等故菩薩有受法而無捨法有犯不失盡未來際若有人來欲受戒者菩薩法師先為解說讀誦使其人心開意解生樂著心然後為受又復法師能於一切國土中教化一人出家受菩薩戒者是法師其福勝造八萬四千塔況復二三乃至百千福不可稱其師者夫婦六親得互為師授其受戒者入諸佛界菩薩數中超過三劫生死之罪是故應受受有十分隨受於一乃至具十又是菩薩十重八萬威儀戒中十重有犯無悔得使重受戒八萬威儀戒盡名輕有犯得使悔過對手悔滅一切菩薩凡聖戒盡心為體是故心亦盡戒亦盡心無盡故戒亦無盡六道眾生受得依文殊問經世間戒品受十戒法云爾時文殊師利白佛言世尊云何歸依佛告文殊師利歸依者應如是言大德我某甲乃至菩提歸依佛乃至菩提歸依法乃至菩提歸依僧第二第三亦如是說復言我某甲已歸依佛已歸依法已歸依僧已如是三說次言大德我持菩薩戒我某甲乃至菩提不殺眾生離殺生想乃至菩提不盜亦離盜想乃至菩提不非梵行離非梵行想乃至菩提不妄語離妄語想乃至菩提不飲酒離飲酒想乃至菩提不著香華亦不生想乃至菩提不歌舞作樂離歌舞想乃至菩提不坐臥高大床離大床想乃至菩提不過中食離過中食想乃至菩提不捉金銀生像離抳金銀想乃至當具足六波羅蜜大慈大悲佛說此祇夜發誓至菩提歸依於三寶受持十種戒亦誓至菩提六度及四等皆當令具足如是修行者與大乘相應將欲受戒應先發誓願菩薩受戒品云爾時文殊師利白佛言世尊若善男子善女人受菩薩所受戒法當云何佛告文殊師利應於佛前至誠禮拜作如是言我某甲願諸佛憶念我如諸佛世尊正遍知以佛智慧無所著我當發菩提心為利益一切眾生令得安樂發無上道心如過去未來現在諸佛菩薩發無上菩提心於一切眾生如父母兄弟妹姊男子女人親友等為彼解脫得出生死乃至令發三菩提心勤起精進隨諸眾生所須財法一切施與以此財法攝受一切眾生漸漸隨宜為解脫眾生出生死故乃至令安住無上菩提我當起精進我當不放逸如是再三是名菩薩摩訶薩初發菩提心若依梵網經說十重戒與瓔珞經同然彼具說自作教他隨喜殺因殺緣殺業等廣略別爾淨行優婆塞戒經受十無盡同瓔珞本業經又受六波羅蜜戒禮拜歸依懺悔法盡同十無盡然先勸勉經云佛放無量相光上過三頂下照地獄及黑闇處悉皆大明有緣來集佛告大眾一心善聽欲求無上真法菩提應淨三業守戒謹行百法並修十善化物慈悲眾生如愛己子愍念闡提救苦地獄百法具已願諸眾生受大安樂未能身分往救恒發此願此願滿已進入法智修習種姓名真菩薩大優婆塞佛子有六大船能度大海運載行人到七寶藏入法流水洗除垢濁身體清淨三業明朗除滅老病無明障蔽自得濟度更能度人是故佛子應受應持若有持者從初發心乃至妙覺隨緣施化若有眾生感真法者現菩薩形而往度之若感應者現優婆塞形而往度之已下請受爾時東方有世界名光淨有八千大梵天王其第一者淨業為名各有百千眷屬其一一方亦如此數於此世界淨居天王名曰淨志亦與眷屬百千人俱各詣佛前為佛作禮遶三匝已却住如立白佛言世尊我等今日居煩惱海住生死河雖欲越渡無牢船栰沒命中流還來此岸如是展轉永無出期世尊大慈拯救一切願賜六船過度險難我等度已亦教一切眾生令得出離於後惡世流布不絕次佛教立願云佛子當發大願願一切眾生普成正覺若有一人隨苦惱者我當代之令彼得樂至心頭面著地又願一切眾生普慈相向如父如子身體清淨如淨瑠璃若有一人不如此者我當代之又願眾生自識宿命智慧具足明達三世若有一人不適意者我當代之次教懺悔懺悔訖歸依三寶次云佛子已發大願懺悔復訖三寶歸已三業清淨真是如來法身之子一切眾生法橋之主至心頭面著地攝持身心隨語稱字次正說相云佛子從今身至佛身於其中間常行檀波羅蜜悉令具足不得懈怠有所犯若犯非菩薩能持不能持尸羅波羅蜜羼提波羅蜜毘梨耶波羅蜜禪波羅蜜般若波羅蜜次說云佛子此六波羅蜜戒常當護持勤行修習勿令懈怠若退失四十二賢聖法堅固其心不得故犯能持不若准第十具有受法持衣結界安居自恣等廣如彼辨然約出家優婆塞法還有沙彌大戒等第三卷云若優婆塞持戒已謹慎上重上重者何第一癡婬第二殺菩提心人第三偷三寶物第四不孝父母第五慢師第六殺人第七嗔嫉第八慳貧若犯如此波羅夷罪具足一大劫入大地獄劫盡更生如是展轉至無數劫謗毀三寶亦復如是優婆塞戒經云往昔有一菩薩大優婆塞受持五戒威儀具足將諸徒眾遊行國邑到諸離城上息林下見一雌鳥將二鶵子林上鳴叫聲甚悲感此優婆塞名曰淨髮顧觀鳥鳴目即落淚顧語徒眾今此鳥者是我因時眷屬我本修行出家受戒有其二子年始三四我妻爾時愛色著我顧語兒言捉汝父衣生死莫放慈鳥養子乳哺三年父今何忽捨我而去緣此之故墮烏鳥中以慈戒力即便喚言來至我所母及二子鳴叫嘷咷不能自止絕而復蘇一別已來十六萬歲我本敬愛非是惡心何期一旦受此罪報作是言已飛來懷愁悲感懊惱今日一別永無見期我於此身何時脫捨淨髮爾時知其悔心善根已至為說六度十善因緣復為懺悔除所障罪咎即授齋法五分法身解脫分戒既受戒已頭禮致敬辭別如去母子思量經七日夜俱時命終生南天竺大婆羅門家還為眷屬戒力因緣自然具足聰明叡智三業清淨得不退心當知此戒一受不失乃至畜生此名優婆塞戒不可思議又復往昔有一婦人隱避其夫獨食無度以偷食故墮餓狗中貧賤家生薄福德故形容醜陋身體疥癩叨哭之力反耳嘷吠災怪數作人所憎嫉門打推擲腰脊橑戾蹄脚蹇跛但言唱殺無與食者五百世中三頓飽食第一飽者值二醉人俱時嘔吐及他未往絕走食之未得去頃大狗來嚙死如復活屋裏呻嘷不能得出其主嗔恚設計欲殺心畏死故自力私去平復差已飢餓甚困值遇押酒偷食其糟食飽訖已不敢近屋恐畏醉後或能打殺即移在無人行處恣意熟眠三日醒已飢虛甚困顧盱食飲無可得者徘徊之頃主人女郎擔米一斗盛著坩中蓋口而去看人去已以鼻推之就中食米食米訖竟拔頭不得畏人來見盡力東西去不得脫在中無聲住須臾之頃便至終於死此還狗身傾有菩薩名曰無言即與說法五分戒因教令修持捨此身已生長生王家聰明智慧得不退菩提優婆塞戒乃有如是不思議力善男子汝等修道忍辱為先何以故昔有一人名曰高王出家受戒輕賤其師常懷慢心於諸同道亦復如是鬪諍嗔忿口縱四過命終之後墮大地獄以經七佛猶不得出却盡賢劫始可免難餘報劫數說不可盡是故修道先當忍辱又有一人作大國王名曰󱏖盧伽為大臻王之所討殄王有一子名曰信住其父滅已藏身隱伏年既長大貧無資產被遣事王王時遊觀身力疲極失其眾侶共王二人到一水邊共王入洗王時沈沒信住接出手捉王髮擬之深淵信住語王我是大臻子王殺我父是我大怨蓋聞父讎不同天如蓋兄讐不同國而行我乘󱏲危事不可忍王當就死其王報言百死無恨信住答言我不殺王使王知耳夫報怨者譬如車輪無有已不報和順怨乃得止即便扶王上馬共還國既還國已召集諸臣問曰今得大臻王子為賞為斬諸臣皆言亡國之子不可賞也宜當殺之王即具論前事以女妻之還其本國王自歸國如治善男子菩薩之心廣如山海其中容處無量善惡又讐猶忍況餘嗔忿現前中華報受樂後生天中乃至大果故持戒者忍力為大初起思惟應修十善十地經云菩薩作是思惟一切眾生墮諸惡道皆由不離十不善業道集因緣故是故我當先住善法亦令他人住於善法何以故若人自不行善不具善行為他說法令住善者無有是處次思惟十不善果云是菩薩復作是思惟此十不善業道上者地獄因緣中者畜生因緣下者餓鬼因緣於中殺生之罪能令眾生墮於地獄畜生餓鬼若生人中得二種果報一者短命二者多病劫盜之罪亦令眾生墮於地獄畜生餓鬼若生人中得二種果報一者貧窮二者共財不得自在邪婬之罪若生人中得二種果報一者婦不貞良二者二妻相諍不隨己心妄語之罪若生人中得二種果報一者多被誹謗二者恒為多人所誑兩舌之罪若生人中得二種果報一者得破壞眷屬二者得弊惡眷屬惡口之罪若生人中得二種果報一者常聞惡聲二者所有言說恒有諍訟綺語之罪若生人中得二種果報一者所說正語人不信受二者所有言說不能辨了貪欲之罪若生人中得二種果報一者貪財無有厭足二者多求恒不從意嗔恚之罪若生人中得二種果報一者常為他人求其長短二者常為他人所惱害邪見之罪若生人中得二種果報一者常生邪見家二者心恒諂曲既知惡果次思遠離云我當遠離十不善業道樂行善法作利益眾生故當住十善業道亦令他人住於十善業道以自住善法遠離彼障修行對治亦令眾生住善法故既欲令眾生修行十善住十善法故依增上悲應於八種眾生生八種心一者於惡行眾生欲令住善行故生安穩心二於苦眾生令樂具不盡故生樂心三於怨憎眾生不念加報故生慈心四於貧窮眾生欲令遠離彼苦故生悲心五於樂眾生欲令不放逸故生憐愍心六於外道眾生欲令現信佛法故生利益心七於因行眾生欲令不退轉故生守護心八於一切攝菩提願眾生願如己身是諸眾生即是我身故生我心復作此念是諸眾生墮於邪見惡意惡心行惡道稠林我應令彼眾生行真實道住正見道如實法中又念是諸眾生共相破壞分別彼我常共鬪諍日夜嗔恨熾然不息我應令彼眾生住於無上大道之中又念是諸眾生心無厭足常求他財邪命自活我應令彼住於清淨身口意業正命法中又作是念是諸眾生因隨貪欲嗔恚愚癡常為種種煩惱熾火之所燒然不能志求出惡方便我應令彼滅除一切煩惱大火安置清淨無畏之處又作是念是諸眾生為於生死此大瀑水波浪所沒隨順欲流有流見流無明流隨順世間漂流沒大愛河在大駛流不能正觀常有欲覺恚覺惱覺惡行廣故愛見水中羅剎所執順入欲林深愛著故我慢陸地之所燋枯無能救者六入聚落不能動發自離善行無正度者我應於彼生大悲心以善根力而拔濟之令得無畏不染寂靜離諸恐怖住於一切智慧寶洲又作是念是諸眾生閉在世間牢獄之處眾多患苦多惱妄想愛憎繫縛憂悲共行愛瑣所繫入於三界無明稠林我應令彼遠離一切三界牢獄所愛著處令住離相無礙涅槃發是念已次為受戒法如常儀又彌勒問經云菩薩修行十善業道有五希奇何等為五一者起勇猛心二者精進三者堅固四者智慧五者果又諸菩薩以願堅固故依大慈悲起利益眾生行於諸世間心不疲倦何者名為菩薩堅固之願答曰有五種法名為菩薩堅固之願一者聲聞乘不能動轉二者辟支佛乘不能動轉三者諸外道論不能動轉四者一切諸魔不能動轉五者不以無因無緣自然動轉復有五法知菩薩有大慈悲心一者為與眾生安穩樂故不惜一切資生之物二者不惜自身三者不護惜命四者修一切行不待多時五者怨親等悲是故菩薩於諸世間心不疲倦既為眾生發菩提心受此菩薩十善者亦應修行堅固等心優婆塞戒經第四云善男子若優婆塞受持戒已忍辱為先嗔來喜報觸惱不變此是菩薩持戒之體菩薩施他從怨為始善男子昔有國王號長生正法治國不枉人民天下太平國土安靜隣國王摩盧羅那貪其國土興兵伐之殺長生王止其宮闕長生王唯有一子始能語言未有所識長生王臨終之時勅語左右我子摩納若全身命莫報國讐真是我子欲止怨者不生報想怨乃得止若報怨者如車輪轉無有已摩納年至十二改名易姓名為無字被遣事王無字年雖幼少才智過人形貌端正顏色殊特禮節俯仰事之可觀王甚愛敬恒在室內經歷三年其年十五王於爾時夫妻二人通有無字更無餘人王於屋中失瓔珞珠衣一具王即推撿衣無所出王自思惟更無餘人唯有無字偷我珠衣即收無字如治問之偷我珠衣去速持出來無字答王是我偷珠當知今日珠不可得王即問言汝偷我云何如言珠不可得無字答本非我意太子遣偷珠在太子邊云何可得王即問言若太子偷更復共誰無字答言王所愛臣復共價客主又共婬女王於爾時依引收之問太子言如何偷珠太子答王我不偷珠王問無字太子不偷無字白王太子偷珠今言不偷得免偷珠無字亦不偷珠王禁太子著在非所次問大臣無字引汝偷珠速出珠來大臣答王實不偷珠王問無字臣不偷珠云何引之無字白王口言不偷得作不偷無字亦不偷珠次問商人乃至婬女亦復如是王即引此五人各在一處爾時婬女先往來者問無字言王之屋內頗有異人不無字答言唯王夫妻及有我更無異人若無異人頗鸚鵡等鳥獼猴等獸不無字答言有一獼猴恒在屋內自餘獼猴悉不能入語無字言獼猴偷去審實不疑汝當白王出諸伎女多著好衣自餘獼猴亦著好衣屋內獼猴但令露身羅列庭前種種舞戲獼猴喜効必持珠衣共他舞戲無字即以此事具白王知王用其言如是作計歌舞合已獼猴即便持此珠衣來至庭所始知五人不偷珠衣獼猴是賊王問無字獼猴是賊太子不偷云何證之無字白王太子王之正嫡王所愛重如其無罪無字亦應無罪若不引太子自下不免失命是故引太子云何引大臣無字白王大臣者王所敬重諸臣所尊傾國貴賤念意佐助得無罪我亦無罪云何引商人無字白王商主多有金銀異寶脫得贖命我亦應免云何引婬女無字白王婬女貌美殊特多有人與共來往脫有思智度外人之計脫能得賊我即無罪王知之有智愛重如之恒令自近王後山獵見群鹿獸走馬逐之失大眾侶唯共無字二人相隨王時疲極止息樹下無字二坐懷杭王頭王時眠熟不自覺悟無字爾時嗔心內發拔劒擬王親我父怨今得其便甚難可恕復更思惟我父臨終遺言勅我若不報怨真是我子今若報怨違父意非孝子也拍劒內之王便驚悟語無字言我於夢中見長生王子長摩納身以劒臨我無字白王長生子久為灰土今在深山唯我二人何處有長生王子王還安眠無字復以利劒擬王王驚寤如前王復眠已無字以手王頭髮問王言長摩納者我是也王殺父親是我怨今得王便分死以不王言本殺父今死無恨摩納白王我父臨終勅我今若殺王違我父願非孝子也我不殺王令王知也扶王上馬共歸王宮既到宮已召集諸臣王曰今得長生王子為當殺之為當到賞諸臣皆言亡國之子不可賞也聽當殺王白不然具說前事即以女妻之到為本國之主王自歸還本土二國通好不相征討菩薩之人怨親平等父怨猶赦況餘怨也菩薩之心廣如山海如能容受無量諸惡沒習之徒應如是觀菩薩和光作此一國王及臣民普行十善極救幽苦慈悲相向如父如子如兄如弟柔和忍辱悉發菩提心善戒自居其行清淨此名菩薩發意施為無不利益忍辱大力能摧煩惱優婆塞戒經云善男子我本往墮邪見家或綱自我善我於爾時名曰廣利妻名女精進勇猛度脫無量十善化導我於爾時心生殺獵貪嗜酒肉懶墮懈怠不能精進妻時語我止其獵殺戒斷酒肉勤加精進得脫地獄苦惱之患上生天宮與一處我於爾時殺心不止酒肉美味不能割捨精進之心懶墮不前天宮息意地獄分受我於爾時居聚落內近僧伽藍數聞犍鐘妻語我言事事不能聞犍鐘聲三彈指一稱佛歛身自恭莫生憍慢如其夜半此法莫廢我即用之無復捨失經十二年其妻命終生忉利天却後三年我亦壽盡經至斷事判我入罪向地獄門當入門時聲鐘三聲我即住立心生歡喜愛樂不厭如法三彈指長聲唱佛聲皆慈悲梵音朗徹主事聞已心甚愧感此真菩薩云何錯判即遣追還送往天上既往到已五體投地禮敬我妻白言大師幸承大恩如見濟拔乃至菩提不違教勅以是之故互相為師各獲大果汝等諦聽信受伏行准四十四菩薩有十種供養一設利羅供養二制多供養三現前供養四不現前供養五自作供養六教他供養七財敬供養八廣大供養九無染供養十正行供養於如來所發起六種增上意樂一者無上大功德田增上意樂二無上有大恩德三者一切有情中尊四者如鄔曇妙華極難值遇五獨一出現六者一切世出世間功德圓滿一切義依增上意樂依大莊嚴論有八種供養如來一依供養二物三緣起四迴向五因六智七田八依止頌云現前不現前衣服飲食等深起善淨心為滿於二聚常願生佛世三輪不分別成熟諸眾生最後十一種現前不現者謂依供養依於現在及過未世諸佛而供養故衣服飲食等者謂物供養以衣服等而供養故深起善淨心者謂緣起供養以深淨心而供養故為滿於二聚者謂迴向供養為滿福智二種而供養故常願生佛世者謂因供養由有宿願願生佛世令我有益不虛供養故三輪不分別者謂智供養設供受供供具三事不可得故成熟諸眾生者謂田供養眾生為田教彼供養令種善根故最後十一種者謂依止供養此有十一種一者依止物由依財物而供養故二者依止思惟由依味思惟隨喜思惟悕望思惟故三者依止信由信大乘發菩提心故四者願由發弘誓願故五者依止悲由憐愍眾生故六者依止忍由難行能行故七者依止行由諸波羅蜜故八者依止正念由如法不倒故九者依止正見由如實覺了故十者依止解脫由聲聞煩惱滅故十一者依止真實由得大菩提故五種自意供養如來應知此供養為最上供養何謂為五一者淨信二者深心三者神通四者方便五者和合淨信者於大乘法說供養處生淨信故深心者此心有九種一味心二隨喜心三悕望心四無厭心五廣大心六勝喜心七勝利心八無染心九善淨心神通者謂依虛空藏等諸三摩提故方便者謂無分別智方便攝故和合者謂一切諸大菩薩和合一果入一切果故文殊問經上卷云有三十五大供養是菩薩摩訶薩應知然燈燒香塗身塗地香末香袈裟及繖若龍子幡并諸餘幡螺鼓大鼓鈴盤舞歌以臥具或三節鼓腰鼓節鼓并及截鼓曼陀羅華掃地灑地貫華懸繒飯水漿飲可食可噉及以可味香和檳榔楊枝浴香并及澡豆此謂大供養文殊問經下卷云爾時文殊師利白佛言世尊諸供養餘華用治眾病或消惡毒其法云何若供養佛餘華般若波羅蜜華佛足下華菩提樹華轉法輪處華塔華菩薩華眾僧華佛像華其法云何世尊用此華有幾種呪世尊一切諸華云何入佛華中世尊用此華法為有一種為有多種此呪為有一種為有多種佛告文殊師利各各華各各呪一一華呪一百八遍誦佛華呪曰南無佛闥寫冶莎訶般若波羅蜜華呪曰那末阿盧履波若波羅蜜多裔莎訶佛足華呪曰那莫波陀制點耽鹽莎訶菩提樹華呪曰南無菩提逼力龕嵐莎訶轉法輪處華呪曰南無達摩斫柯羅夜莎訶塔華呪曰那莫鍮跋耶莎訶菩薩華呪曰南無菩提薩埵冶莎訶眾僧華呪曰那莫僧伽冶莎訶佛像華呪曰那莫波羅底耶莎訶文殊師利呪經如是汝當受持復告文殊師利用此華法若比丘比丘尼優婆塞優婆夷若能信修行應當早起清淨澡瀨念佛功德恭敬此華不以足蹈及跨華上如法執取安置淨器若人寒熱冷水摩華以用塗身若頭額痛亦皆用塗若吐利出血或腹內煩痛以漿飲摩華當服此華飲若口患瘡以暖水摩華含此華汁若人多嗔或以冷水或以沙糖以摩此華飲服華汁若多貪染以灰汁摩華塗其隱處復以冷水摩華塗其頂上貪結漸消常為一切所愛敬若天雨不止於空閑處以火燒華令雨即止若天亢旱在空閑處以華置水中復呪冷水更麗華上天即降雨若牛馬象等本性不調以華飲之即便調伏若諸果樹華實不茂以冷水牛糞摩取華汁以塗其根不得踐蹈華實即多若田中多水苗稼損減搗華為抹以散田中即得滋長若高原陸地無有水處請四比丘於其處布華一日之中百八遍誦呪次復一日更以新華布先華上又誦呪一百八遍如是乃至七日掘便得水若國土多疾病以冷水磨華塗螺鼓等吹擊出聲聞者即愈若敵國怨家欲來侵境以水摩華在於彼處用灑散之即得退散若於高山有盤石處眾多比丘於石上摩華摩華既竟相與禮拜久後石上自生珍寶若人愚癡取所供養華數有百種下至七種搗以為抹以𤚩牛蘇先誦呪一百八遍和以為丸如彈丸大日服一丸服丸之時亦誦呪百八遍漸得聰明利根一日之中能誦百偈若人有所作取優鉢羅華拘物頭華分陀利華欝波羅華等若水陸生華華有百種先以供養後以水摩華隨其所須或塗或散悉皆有果若得百種華抹以為散水和為丸若惡腫病摩其瘡上其病即愈若癕若癤若諸毒或服此丸或以塗膚病即得除若人常患氣味身體消滅以大小麥汁摩於華塗其身上即便充悅復以未利華汁和華散為丸塗其額上一切怨家見生愛念文殊師利此華呪法南無佛闥寫冶莎訶那末柯盧履般若波羅蜜多󰥂莎訶那莫波陀制點耽鹽莎訶南無菩提逼力龕嵐莎訶南無達摩斫柯羅夜莎訶那莫鍮跋耶莎訶南無菩提薩埵野莎訶那莫僧伽野莎訶那莫波羅底耶莎訶一一呪誦百八遍此呪章句汝於處處當說如佛華法餘華亦如是瑜伽七十九云菩薩略有四上品障若不淨除終不堪能入菩薩地及地漸次何等為四一者於諸菩薩毘奈耶中起染污犯二者毀謗大乘相應妙法三者未積集善根四者有染愛心為治此四一者遍於十方諸佛如來所深心懇責發露悔過二者遍為利益一切十方諸有情類勸請一切如來說法三者遍於十方一切有情所有功德皆生隨喜四者凡所生起一切善根皆悉迴向阿耨菩提彌勒問經論第二云菩薩摩訶薩有五種法勝於聲聞十善業道一專心修行以畢竟不離一味心故二常修行不斷不絕不休息故三為安穩自身為自身取人天身取人天安穩及大菩提故四為安穩他身為與一切眾生安穩畢竟迴向大菩提故五善清淨復有七種一不破故少分修治名之為破具足修治名為不破二不點不自修行教他修行故名為點菩薩自行教他修行故名不點三不污自不修行不教他修見他修行而心隨喜故名為污是故菩薩具足修行名為不污四無所屬要依他智而能修行故名為屬是故菩薩不依他智而能修行名無所屬五善究竟專念畢竟欲心等名善究竟六不食迴向於有取有資生故名為食是故菩薩不取於有名為不食七智者讚歎捨二乘迴向世間捨大乘迴向小乘名智者不讚歎是故菩薩於二乘中不迴向世間於大乘中不迴向二乘名智者所讚應知菩薩有五種法修行十善業道能過世間一者願菩薩從初發心乃至道場常為一切世間天人而作福田勝諸二乘故二者安穩菩薩修行雖為世間極苦所迫不捨菩提專心修行故三深心以最勝心修行故以諸菩薩最深愛心修行十善故四善清淨以菩薩有三種清淨行十善道故五方便者菩薩於何等法中以何等方便修行十善故復有五種法故修行無量十善業道何等為五一無量世以無量時修行故二無量善法以彼善法無量故菩薩起無量善業道集一切功德令生受用故三無量觀以為無量眾生觀非為有量眾生故四無量盡者譬如長者財富無量是大捨者是大慈者行大悲者大商主者憐愍一切諸眾生故修行者不退心者起如是心我能與彼一切眾生無量無邊安穩之樂菩薩亦行以住深心為諸眾生住安穩心起大精進心作是思惟我當教化無量無邊苦惱眾生皆悉安置涅槃樂中是故菩薩修行無盡五無量迴向以十無盡無量修行善業道亦復無量以依先迴向無量故菩薩修行一切善業道果亦復無量名無量迴向一善友相四十四菩薩地云當知菩薩成就八支能為善友眾相圓滿一者住戒於諸律儀無穿無缺二者多聞覺慧成就三者具證得修所成隨一勝善逮於止觀四者哀愍內具慈悲能捨自己現法樂住精勤無怠饒益於他五者無畏為他宣說正法教時非由恐怖忘失念辯六者堪忍於他輕笑調弄鄙言違拒等事非愛言路種種惡行皆悉能忍七者無倦其力充強能多思擇處眾說法言無蹇澁心不疲厭八者善詞語具圓滿不壞法性言詞辨了善友所作菩薩地云若諸菩薩具五種相眾德相應能為善友所作不虛一者於他先欲求作利益安樂二者於彼利益安樂如實了知無顛倒覺三者於彼善權方便順儀說法隨眾堪受調伏事中有能有力四者饒益心無厭倦五者具足平等大悲於諸有情劣中勝品心不偏黨若諸菩薩成就五相令善友性作信依處令他遠聞極生淨信何況親覩一者勝妙威儀圓滿寂靜具足一切支分皆無躁動二者敦肅三業現行無掉無擾三者無矯不為誑他故思詐現嚴整威儀四者無嫉終不於他所得利養恭敬生不堪忍而常請說後勸於彼廣施恭敬無諂偽心見彼說法及利恭敬深生隨喜如自所得五者儉約尠儲隨捨善友菩薩由五種相於所化生為善友事一能諫舉二能令憶三能教授四能教誡五能說法當知菩薩由四種相方得圓滿親近善友一於善友有病無病隨時供侍恒常發起愛敬淨信二於善友隨時敬問禮拜奉迎合掌慇勤修和敬業而為供養三於善友如法衣服飲食臥具病緣醫藥資身什物隨時供養四於善友若正依止於如法義若合若離隨自在轉無有傾動如實顯發作奉教心隨時往詣恭敬承事請問聽受准法句經云爾時寶明菩薩白佛言世尊云何是善知識佛言善知識者善解深法空無相無作無生無滅了達諸法從本以來究竟平等無業無報無因無果性相如如住於實際於畢竟空中熾然建立是善知識舉喻顯能法句經云善男子善知識者是汝父母養育汝等菩提身故善知識者是汝眼目示導汝等菩提路故是汝脚足荷負汝等離生死故是汝梯蹬扶持汝等至彼岸故是汝飲食能使汝等增長法身故是汝寶衣覆蓋汝等功德身故是汝橋梁運載汝等度有海故是汝財寶究攝汝等離貧苦故是汝日月照曜汝等離黑闇故是汝身命護惜汝等無有怖時故是汝鎧杖降伏諸魔得無畏故是汝絙繩挽拔汝等離地獄故是汝妙藥療治汝等煩惱病故是汝利刀割斷汝等諸愛網故是汝雨閏漬汝等菩提牙故是汝燈明能破汝等五蓋闇故是汝善標教示汝等趣正道故是汝薪火成熟汝等涅槃食故是汝弓箭射殺汝等煩惱賊故是汝勇將能破汝等生死軍故是汝如來破汝煩惱至涅槃故善男子善知識者有如是等無量功德是故我今教汝親近於是寶明與諸大眾聞佛說此妙法及善知識要句舉聲號哭淚下如雨悲啼懊惱不能自裁自念我身從曠劫來為善知識之所守護是故今日值於如來得聞深法如是遇者善知識力非我力能自念我等從本已來未曾報恩方便親近說此語已重復舉聲知識大文與瑜伽同尸迦羅越六向拜經云惡知識有四輩一者內有怨心外強為知識二者於人前好言語背後說人惡三者有急時於人前愁憂背後歡喜四者外如親厚內興怨謀善知識亦有四輩一者外如怨家內有厚意二者於人前直諫於外說人善三者病瘦縣官為其征伀憂解之四者見人貧賤不棄捐常念求方便喜富之惡知識復有四輩一者難諫曉教之作善故與惡者相隨二者教之莫與喜酒者為伴故與嗜酒人相隨三教之自守益更多事四者教之與賢者為友故與博掩子為厚善知識復有四輩一者見人貧窮本之令治生二者不與人諍挍計三者日往消息之四者坐起常相念善知識復有四輩一者為吏所捕將歸藏匿之於後解決之二者有病瘦將歸養視之三者知識死亡棺歛視之四者知識已死後念其家善知識復有四輩一者欲鬪止之二者欲隨惡知識諫止之三者不欲治生勸令治生四者不喜經道教令信喜之惡知識復有四輩一者人小侵之便大怒二者有急之日請使不肯行三者見人有急時避人走四者見人死亡棄不視佛言擇其善者從之惡者遠之我與善知識相隨故自致得佛謂子事父母當有五事一者當念治生二者早起勅令奴婢時作飯食三者不益父母憂四者當念父母恩五者父母病瘦當恐懼求醫師治之父母視子亦有五事一者當教去惡就善二者當教計算書疏三當教持經戒四者當為早娶婦五者家中所有當與之弟子事師當有五事一者當敬歎二者當念其恩三者所教隨之四者思念不厭五者於後當稱譽之師教弟子亦有五事一當令疾知二當令勝他弟子三欲令知不忘四諸疑難悉為解之五欲令弟子智勝師婦事夫有五事一夫從外來當起迎之二夫出不在當炊蒸掃除待之三不得有婬心於外夫罵詈之不得還言作怒四當用夫教誡所有財物不得藏隱五夫休息蓋藏乃得臥夫視婦亦有五事一者出入當敬於婦二飲食衣被當用與三用給金銀珠璣四家中所有少多悉付之五不得於外有邪心畜侍御人親屬朋友當有五事一見作非惡私於屏處諫曉呵止二有小急當奔赴救護三有私語不得為他說四當相敬歎五所有好物當多少分與之大夫視奴客婢使亦有五事一當以時與飲食衣被二病瘦當為呼醫治之三不妄撾打之四有私財不得奪之五分物當平等奴客婢使事大夫亦有五事一當自早起勿令大夫呼二所當作自用心為之三當惜大夫物不得棄捐乞丐人四大夫出入當送迎五當於後稱譽大夫善不得說其惡人事沙門道人當用五事一以善心向之二擇好言與語三以身敬之四當慈慕之五沙門道人人中雄師當敬事之問度世事沙門道人當以六意視凡夫教布施乃至智慧為六沙門道人教去惡為善開示正道恩大於父母也玉耶經云佛告玉耶女人不當自恃端政輕慢夫婿何者端正去邪態八十四垢定意一心是為端正不以顏色面白髮綵為端政也女人身中有十惡事何等為十一者女人初生墮地父母不喜二者育養視無滋味三者女人心常畏人四者父母恒憂嫁娶五者與父母生相離別六者常畏夫聟視其顏色歡悅輒喜嗔恚則懼七者懷姙產生甚難八者女人少為父母所撿錄九者中為婿禁制十者年老為兒孫所呵從生至終不得自在是為十惡佛告玉耶婦事公姑夫婿有五善三惡何為五善一者為婦當晚臥早起櫛梳髮綵整頓衣服洗拭面目勿有垢穢執於事作先啟所尊心常恭順設有甘美不得先食二者夫婿呵罵不得嗔恨三者一心守夫婿不得念邪婬四者常願夫婿長壽五者夫婿出行婦當整頓家中常念夫善不念夫惡是為五善何等三惡一者不以婦禮承事公姑夫婿但欲美食先取噉之未瞑早臥日出不起夫若呵教嗔目視夫應拒獨罵二者不一心向夫婿但念他男子三者欲令夫死早得更嫁是為三惡佛告玉耶世間復七輩婦一婦如母二如妹三如善知識四如婦五如婢六如怨家七如奪命母婦者愛念夫婿猶若慈母侍其晨夜不離左右供養盡心不失時宜夫若行來恐入輕易見則憐念心無疲厭憐夫如子如妹婦者承事夫婿盡其敬誠若如兄弟同氣分形骨肉至親無有二情尊奉敬之如妹事兄善知識婦者侍其夫婿愛念懇至依依戀戀不能相棄私密之事常相告示見過依呵令行無失善事相教使益明智相親愛欲令度世如善知識也婦婦者供養大人竭誠盡敬承事夫婿謙遜順命夙興夜寐恭諾言令口無逸言身無逸行有善推讓過則稱己誨訓仁施勸進為道心端意一無有邪瞻靖修婦節終無𨷂廢進不犯儀退不失禮唯和為貴婢婦者常懷畏慎不敢自慢競競趣事無所避彈心常謙恭忠孝盡節言以柔濡性常和穆口不犯亂邪之語身不入放逸之行貞良純一質朴直信恒自嚴整以禮自將夫婿納幸不以憍慢設不接遇不以為怨或得捶杖分受不恚及見罵辱默而不恨甘心樂受無有二意勸進所好不妬聲色遇己曲薄不訴求直務修婦節不擇衣飡專精恭敬唯恐不及敬奉夫婿如婢事大家是為婢婦也怨家婦者見夫不歡喜恒懷嗔恚晝夜思念欲得解離為夫婦心常如寄客偘偘鬪諍無所畏避亂頭勤不肯作使不念治家養活兒子或行婬蕩不知羞恥狀如犬畜毀辱親里譬如怨家奪命婦者晝夜不寢毒心相向當何方便得相遠離欲與毒藥恐人覺知或至親里遠近寄之作便嗔恚詳共賊之若持寶物雇人害之或使傍夫伺而殺之怨枉夫命是奪命婦佛告玉耶五善婦者常有顯名言行有法眾人愛敬宗親九族并蒙其榮天龍鬼神皆來擁護使不枉橫萬分之後得生天上七寶宮殿在所自然天上壽盡下生世間當為富貴王侯子孫端正聖智人所奉敬其二婦者常得惡名今現在身不得安寧數為惡鬼眾毒所病臥起不安惡夢驚怖所願不得多逢災橫萬分之後魂魄受形當入地獄餓鬼畜生展轉三塗累劫不竟受菩薩三聚淨戒門得捨門自受菩薩戒門八勝五想門聽法門說法門攝生方便門求法門入法門應護正法門六度依莊嚴論十種分別門七似饒益門菩薩五悕望門六決定應作門六度瑜伽九種分別門五相名波羅蜜門七相施等清淨門七非田不應施與門四攝如度九種門各九得果門十業得短命報門十業長壽報門十業多病不病門十業醜好報門十業生下上族門禮塔十功德門施蓋十功德門施旛十功德門施飲十功德門施衣十功德門施器及飲食得十功德門施香十功德門施燈十功德門恭敬合掌十功德門將欲受菩薩戒先教發殷淨心或復一年下至七日持齋禮拜捨諸惡業習諸善事長養淨心然可為受若有事緣不得先教發殷淨心欲受戒時發深重心方與受之深重心者斷一切惡修一切善度脫一切眾生心是若先未曾歸依三寶者教令歸依若已曾歸依者不須教之歸依云弟子某甲等願從今身盡未來際歸依佛兩足尊歸依法離欲尊歸依僧眾中尊弟子某甲等願從今身盡未來際歸依佛竟歸依法竟歸依僧竟從今已往稱佛為師不敢歸餘邪魔外道唯願三寶慈悲攝受次教請己為受菩薩戒師云弟子某甲等今於師所求受菩薩戒大德於我不憚勞者慈愍故戒師答云好次教請釋迦如來為受戒和上云弟子某甲等奉請本師釋迦牟尼如來應正等覺為受菩薩戒和上我依和上故得受菩薩戒慈愍故次教請曼殊室利為阿闍梨云弟子某甲等奉請曼殊室利菩薩摩訶薩為受菩薩戒阿闍梨我依阿闍梨故得受菩薩戒慈愍故次教請彌勒菩薩為教授師云弟子某甲等奉請彌勒菩薩摩訶薩為受菩薩戒教授師我依教授師故得受菩薩戒慈愍故次教請十方諸佛為證戒師云弟子某甲等奉請十方諸佛如來應正等覺為受菩薩戒證戒師我依證戒師故得受菩薩戒慈愍故次教請十方菩薩為同法侶云弟子某甲等奉請十方一切菩薩摩訶薩為受菩薩戒同法侶我依同法侶故得受菩薩戒慈愍故次教發菩提心云菩提心者廣則無邊略有三種一者厭離有為心二者欣求菩提心三者深念眾生心厭離有為心者即是廣說生死過患令深生厭離五法相似生死大海得大海名一處所無邊相似故二甚深相似故三難度相似故四不可飲相似故五大寶所依相似故求菩提心者即是廣說三身菩提所有功德令起忻求深念眾生心者即是廣說怨親等想令俱生慈愍發心度脫次言善男子善女人等諦聽我今問汝隨汝意答汝發菩提心未次教懺悔云弟子某甲等仰啟盡虛空遍法界一切諸佛兩足中尊一切諸法離欲中尊一切僧寶諸眾中尊弟子某甲等自從無始生死已來至于今日貪瞋癡等無量煩惱惱亂身心廣造眾罪所謂破塔壞寺焚燒經像用盜三寶財物謗三乘法言非聖教障礙留難隱弊覆藏於一切出家人所若有戒若無戒持戒破戒打罵呵責說其過惡禁閉牢獄或奪袈裟逼令還俗策役驅使責其發調斷其命根或殺父害母出佛身血殺阿羅漢破和合僧起大邪見謗無因果長夜常行十不善業所謂身業不善行殺盜婬語業不善妄言綺語兩舌惡口意業不善貪瞋邪見污父污母污比丘比丘尼污僧伽藍所破齋破戒飲酒食肉輕毀三寶惱亂眾生自作教他見作隨喜如是等罪無量無邊不可數知今日誠心發露懺悔一懺已後斷相續心盡未來際永不敢作唯願三寶慈悲證明令弟子等罪障消滅次說菩薩三聚戒相一者律儀戒誓斷一切惡盡二者攝善法戒誓修一切善盡三者饒益有情戒誓度一切眾生盡次言善男子善女人等諦聽我今問汝隨汝意答汝是菩薩非言菩薩者信是身中實有菩薩種姓堪受菩薩淨戒名為菩薩非已有證名為菩薩次為受令諦聽發深重心云善男子善女人等諦聽汝等今於我所求受一切菩薩學處求受一切菩薩淨戒所謂律儀戒攝善法戒饒益有情戒此諸學處此諸淨戒過去一切菩薩已學未來一切菩薩當學現在一切菩薩今學汝等從今時盡未來際不得犯能持不教答言能次受戒師自稱己名請佛證明起立手執香爐若在高座不須起立云弟子某甲等仰啟盡虛空遍法界一切諸佛今於此索訶世界一四天下南贍部洲人主地某聚落某伽藍此道場中有眾多菩薩來於我所三說求受菩薩戒我已為作證唯願慈悲亦為作證次當為說三品心受戒於十方諸佛所有三品相現或涼風或妙香或異聲或光明等種種相現彼諸菩薩各各問佛何因緣故有此相現彼佛各答云於某方處索訶世界在某處所有某甲眾多菩薩於某甲師所說受菩薩戒今證明所以有此三品相現彼彼菩薩咸生歡喜各各皆言於如是等極惡處所如此具足雜染煩惱惡業有情能發如是極勝之心受菩薩戒甚為希有深生憐愍於汝等所起同梵行心是故汝等宜應至心護持淨戒不惜身命而勿毀犯次為說持犯之相乃至持一草繫亦有持犯菩薩戒相不能廣說今略說重者謂四波羅夷波羅夷者此云他勝處善法益己名之為自惡法損己名之為他若犯此四惡法增長損害於自名他勝處善男子善女人等諦聽一者若有菩薩於戒師所三說求受菩薩戒竟為名聞利養自讚毀他非真菩薩假名菩薩無慚無愧犯波羅夷汝等從今身盡未來際不得犯能持不善男子善女人等諦聽二者若有菩薩於戒師所三說求受菩薩戒竟有財有法有來求者慳不施與非真菩薩假名菩薩無慚無愧犯波羅夷汝等從今身盡未來際不得犯能持不善男子善女人等諦聽三者若有菩薩於戒師所三說求受菩薩戒竟先時共他鬪諍違競他來求悔以瞋恨心不隨彼請已不於他速求懺悔非真菩薩假名菩薩無慚無愧犯波羅夷汝等從今身盡未來際不得犯能持不善男子善女人等諦聽四者若有菩薩於戒師所三說求受菩薩戒竟起邪見心毀訾三寶誹謗大乘言非佛說非真菩薩假名菩薩無慚無愧犯波羅夷汝等從今身盡未來際不得犯能持不上所受戒正是起行起行既訖次教發願云弟子某甲等願以如是懺悔受戒所生功德迴施一切眾生未離苦者願皆離苦未得樂者願令得樂未發菩提心斷惡修善者願發菩提心斷惡修善未成佛者願早成佛又以如是所生功德願共一切眾生捨此身竟得生覩史多天奉見彌勒龍華三會願登初首聞法悟道證無生忍獲大神通遊歷十方歷事諸佛恒聞無上大乘正法又以如是所生功德願共一切眾生生生世世永離地獄身永離畜生身永離餓鬼身永離邊地下賤身永離不自在身永離女人身常於佛法中清淨修行與一切眾生作大善知識願一切眾生聞我名者發菩提心見我身者斷惡修善聞我說法者得大智慧知我心者早得成佛菩薩地四十云菩薩於四他勝處法隨犯一種況犯一切不復堪能於現法中增長攝受菩薩廣大菩提資糧不復堪能於現法中意樂清淨是即名為相似菩薩非真菩薩菩薩若用軟中品纏毀犯四種他勝處法不捨菩薩淨戒律儀上品纏犯即名為捨若諸菩薩毀犯四種他勝處法數數現行都無慚愧深生愛樂見是功德當知說名上品纏犯非諸菩薩暫一現行他勝處法便捨菩薩淨戒律儀如諸苾芻犯他勝處法即便棄捨別解脫戒若諸菩薩由此毀犯棄捨菩薩淨戒律儀於現法中堪任更受非不堪任如苾芻住別解脫戒犯他勝處法於現法中不任更受略由二緣捨諸菩薩淨戒律儀一者棄捨無上正等大菩提願二者現行上品纏犯他勝處法若諸菩薩雖復轉身遍十方界在在生處不捨菩薩淨戒律儀由是菩薩不捨無上菩提大願亦不現行上品纏犯他勝處法若諸菩薩轉受餘生忘失本念值遇善友為欲覺寤菩薩戒念雖數重受而非新受亦不新得準七十五有四緣捨一決定發起受心不同分心二於有識別大丈夫前故意發起棄捨語言三總別毀犯四他勝法四以增上品纏總別毀犯隨順四種他勝處法又此菩薩一切違犯當知皆是惡作所攝應向有力於語表義能覺能受小乘大乘補特伽羅發露悔滅若諸菩薩以上品纏違犯如上他勝處法失戒律儀應當更受若中品纏違犯如上他勝處法應對於三補特伽羅或過是數應如發露除惡作法先當稱述所犯事名應作是說長老尊念或言大德我如是名違犯菩薩毘奈耶法如所稱事犯惡作罪餘如苾芻發露悔滅惡作罪法應如是說若下品纏違犯如上他勝處法及餘違犯應對於一補特伽羅發露悔法當知如前若無隨順補特伽羅可對發露悔除所犯爾時菩薩以深重意樂起自誓心我當決定防護當來終不重犯如是於犯還出還淨又諸菩薩欲受菩薩淨戒律儀若不會遇具足功德補特伽羅爾時應對如來像前自受菩薩淨戒律儀應如是受偏袒右肩右膝著地或蹲跪坐作如是言我如是名仰啟十方一切如來已入大地諸菩薩眾我今欲於十方世界佛菩薩所誓受一切菩薩學處誓受一切菩薩淨戒謂律儀戒攝善法戒饒益有情戒如是學處如是淨戒過去一切菩薩已具未來一切菩薩當具普於十方現在一切菩薩今具於是學處於是淨戒過去一切菩薩已學未來一切菩薩當學普於十方現在一切菩薩今學第二第三亦如是說說已應起所餘一切如前應知準應受法初說行殊勝相一趣道勝二發心三福田四功德五受罪輕微六處胎七神通八果報勝發五觀心第一觀一切眾生猶如聖人想第二猶如父母想第三猶如師長想第四猶如國王想第五猶如家想又發四願第一所有功德與十方一切眾生同有第二願十方一切眾生度生死煩惱海第三願十方一切眾生共通十二部經文義了了第四願十方一切眾生俱至無上正等菩提若諸菩薩欲聽法時作五種想應從善友聽聞正法一作寶想難得義故二作眼想能得廣大俱生妙慧因性義故三作明想已得廣大俱生慧眼於一切種如實所知等照義故四作大果勝功德想能得涅槃及三菩提無上妙迹因性義故五作無罪大適悅想於現法中未得涅槃及三菩提於法如實簡擇止觀無罪大樂因性義故若諸菩薩欲從善友聽聞法時於說法師由五種處不作異意以純淨心屬耳聽法一於壞戒不作異意謂不作心此是破戒不住律儀我今不應從彼聽法二於壞族不作異意謂不作心此是卑姓我今不應從彼聽法三於壞色不作異意不作心此是醜陋我今不應從彼聽法四於壞文不作異意謂不作心此於言詞不善藻飾我今不應從彼聽法但依於義不依於文五於壞語不作異意謂不作心此語麁惡多懷忿恚不以美言宣說諸法我今不應從彼聽法瑜伽三十八云何求聞正法謂諸菩薩於善說法應當安住猛利愛重求聞正法略說猛利愛重之相謂諸菩薩為欲聽聞一善說法假使路由猛焰熾然大熱鐵地無餘方便可得聞是善說法者即便發起猛利愛重歡喜而入何況欲聞多善言義又諸菩薩於自身分及於一切資身眾具飲食等事所有愛重方後愛重於百分中不及其一乃至鄔波尼殺曇分亦不及一菩薩如是於善說法生敬重心常樂聽聞諸善說法無有勞倦亦無厭足淨信深厚其性柔和心直見直愛敬德故愛敬法故住法師所無詰難心有敬重心無高慢心專為求善非顯己德為欲安立自他善根不為利養恭敬因緣菩薩具足如是功德往法師所無雜染心無散亂心聽聞正法云何無染心謂聽聞時其心遠離貢高雜染遠離輕慢雜染遠離怯弱雜染由六相故離高雜染謂聽法時應時而聽殷重而聽恭敬而聽不為損害不為隨順不求過失由其四相離輕雜染於聽法時恭敬正法恭敬說法補特伽羅不輕正法不輕說者又聽法時不自輕蔑由此一相遠離怯弱雜染云何無散亂心聽聞正法謂由五相一者求悟解心聽聞正法二者專一趣心三聆音屬耳四掃滌其心五者攝一切心聽聞正法何故求法謂諸菩薩求內明時為正修行法隨法行為廣開示利悟於他若求因明時為欲如實了知外道所造因明論是惡言說為欲降伏他諸異論為欲於此真實聖教未淨信者令其淨信已淨信者倍令增廣求聲明時為令信樂典語眾生於菩薩身深生敬信為欲悟入詁訓言音文句差別於一義中種種品類殊音隨說若求醫明時為息眾生種種疾病為欲饒益一切大眾若諸菩薩求工巧明為少功力多集殄財為欲利益諸眾生故為發眾生甚希奇想為以巧智平等分布饒益攝受無量眾生求此五明為令無上正等菩提大智資糧速得圓滿菩薩為他說法有二一隨順說二清淨說隨順說如別解脫戒經中說清淨說於己有怨諸有情類應住慈心為說正法於惡行者住利益心應說正法於諸有情無樂有苦放逸下劣有情應當安住利益安樂哀愍之心為說正法不以嫉纏增上力故自讚毀他以無染心不希利養恭敬讚歎為他說法四種方便於諸有情普攝調伏成熟何等為四一隨攝方便二能攝方便三令入方便四隨轉方便是行布施名隨攝方便何以故先以種種財物布施饒益有情為欲令彼聽受所說奉教行故若諸菩薩次行愛語於彼彼處有愚癡者為欲除彼所有愚癡令無餘故令其攝受瞻察正理如是愛語名能攝方便若諸菩薩知彼有情攝受瞻察正道理已次行利行拔彼有情出不善處於其善處勸導調伏安處建立名令入方便若諸菩薩如是方便令趣入已最後與其於正事業同共修行令彼隨轉由是因緣令所化者不作是說汝自無有淨信尸羅慧捨智慧何賴於善勸導於他諫誨呵擯與作憶念是故同事名隨轉方便大乘莊嚴經論求法有四因緣一為色二為非色三為神通四為正法為色者相好因故為非色者滅煩惱病因故為神通者自在因故為正法者無盡因故如梵天王問經說菩薩求法具足四相一者如妙寶想難得義故二如良藥想除病義故三如財物想不散義故四如涅槃想苦滅義故由法是相好莊嚴因故如妙寶想由法是滅煩惱病因故如良藥想由法是神通自在因故如財物想由法是正法無盡因故如涅槃想求法有三種大一者方便大由最上精進求世諦第一諦實不倒故二他利大由法作世間依怙以第一義安置故三自利大由一切功德如海滿足故十住毘婆沙入寺品云菩薩若入寺應行諸威儀恭敬而禮拜供養諸比丘在家菩薩若入佛寺初欲入時於寺門外五體投地應作是念此是善人住處是空行者住處無想行者住處無願行者住處行慈悲喜捨者住處正行正念者住處若見諸比丘隨所見業見已恭肅敬心禮拜親近問訊應作是念若我恒沙劫常於天祀中大施不休廢不如一出家又念在家多諸過患出家皆無隨應廣說念出家者所行法事所得功德我何時得廣說三乘所有行相是在家菩薩已慕尚出家若入塔寺敬禮佛時應生三心一我當何時得於八部受諸供養二何時當得神力舍利流布世間利益眾生三我今深心行大精進得大菩提我作佛已入無餘涅槃次隨所作詣諸比丘請諸法性相詣論師所問戒持犯詣律師所坐禪習定詣禪師所等菩薩五因緣故應受護正法一知報諸佛恩故二令法久住故三以最上供養供養諸佛故四利益無量眾生故五正法第一難得故瑜伽七十云由三過故不能無倒聽聞正法一散亂故二愚癡故三不恭敬故有五種相為聞修器一謙下心二奉行心三攝受義心四善攝受義心五恭敬心文殊問般若經云六時不聲禮佛時聽法時眾和合時吃食時正食時大小便時何故如是天清淨心為聞法故以彼聲故心不得定故諸天還以天去故惡鬼來作不饒益事大乘莊嚴論第七度攝品云此中六波羅蜜有十種義一制數二顯相三次第四釋名五修習六差別七攝行八治障九功德十互顯初數六復次釋第一云為攝自利三事故唯有六一增進二不染三不倒初四如次令四事進一資生成就由布施故二自身成就由持戒故三眷屬成就由於忍辱四發起成就由於精進一切事業由此成故第五禪定能令煩惱不染折伏煩惱故由此力故第六般若令業不顛倒一切所作如實知故第二復次為攝二利六事故數唯六初為攝利他三事故在前三度令起正勤一者施彼二不惱彼三忍彼惱後為攝自利三事故在後三一者有因由依精進故二者心住由心不定故三者解脫由心已定令解脫故第三復次為攝利他六事故如其次第於彼受用令不乏故不惱彼故忍彼惱故助彼所作令不退故以神通力令歸向故以善說法斷彼疑故如是利他即成自利第四復次為攝大乘四種因故度唯有六一不染二極敬三不退四無分別修行施時於財不染無顧戀故受持戒時於諸學處起極敬故行忍進時二不退忍於眾生非眾生所作苦得不退故進於行善時得不退故行禪定般若時此二無分別止觀平等攝故第五復次為攝大乘六道故道者何義答有方便者為道由施故於資財不著為道由戒故於境不亂為道由忍故於生不捨為道由進故於彼諸善增長為道由定故令煩惱清淨為道由般若故於智障清淨為道第六復次同唯識等攝三學釋第二顯相者皆有四相一治障二合智三滿願四成生治障者檀等如次治慳等六合智者與無分別智共行由通達法無我故滿願者施於求財隨欲給與戒於求戒以身口意護而教授之忍於悔過與之歡喜進於作業隨欲助之定於學定隨欲授法智於有疑隨欲決斷成生者先以施攝後以三乘法隨其所應而成熟之先安立於戒等中後以三乘成熟亦爾第三次第者有三因緣一前後二下上三麁細以施為先引後戒等故以施為下戒等上故以施為麁戒等細故皆以次知第四釋名者能除貧窮故名為施能令清涼故名戒能破瞋恚故名忍能建立善故名進能持心故名定解真法故名慧第五修習者同雜集唯識論等第六差別者各有六義一自性一因三果四業五相應六品類自性者由以己物施諸受者故施因者由無貪善根與思俱生故施果者由財及身成就故身成就故者即攝命等五謂得命得色得力得樂得辨施業者自他二攝滿足及大菩提滿足施相應者由具足住不慳人心中故品類者法財無畏故自性者由住具戒乃至受學諸學足故因者滅是涅槃為求涅槃度諸有邊受行戒故果者善道及不悔等次第至心住因戒得故業者有三一能持任持一切功德如大地故二能靜息一切煩惱故三者無畏由不能起一切怖憎等諸罪緣起相應者由一切時身口意業皆行善行故品類者謂二得一受得即波羅提木叉二法得即定道戒八對治者檀離七著故一資財著二慢緩著三偏執著四報恩著五果報著六障礙著七散亂著此中障礙著者謂檀所治貪隨眠不斷故散亂著者有二一下意散亂求小乘故二分別散亂分別三輪故餘六障治初五翻前謂戒離破戒著等戒等離障礙著者彼障礙隨眠皆斷故戒等離分別著者隨其三輪不分別故九功德者一恒時捨謂諸菩薩一切時施自身命與一切求者故二離求不求報恩及以愛果由大悲為因故三建菩提由施建立一切眾生三乘菩提四無盡由無分別智所攝乃至涅槃其福無盡無窮利益一切眾生復次六度有清淨功德且施彼求乞者於菩薩所生三種喜一得見時喜二遂願時喜三求見求遂時喜由不見不遂時不生喜故菩薩一切於乞求者翻彼三喜亦生三喜故一得見時生喜二遂彼願時生喜三求見求遂彼時生喜此中應知彼求者三喜不如菩薩何以故菩薩大悲具足故六度有八無上一者依二類三緣四迴向五因六智七田八依止檀依者以依菩薩故類者有三一物施以捨自身命故二無畏施以救濟惡眾生故三法施以說大乘法故緣者以大悲為緣起故迴向者以求大菩提故因者以先世施業熏習種子為因故智者以無分別智觀察三輪故田者有五人一求人一苦人三無依人四惡行人五具德人依止者由三種依止故一依止信向二依止思惟三依止三昧莊嚴第十二菩薩有七似饒益一似母二似父三似善友四似同侶五似健奴六似闍梨七似和上似母者譬如慈母於子作五饒益業一懷胎二出生三長養四防害五教語菩薩饒益眾生五業亦爾一等心向眾生二生之於聖地三長養諸善根四防護諸惡作五教習以多聞譬如慈父於子作五種饒益業一下種子二教工巧三為娉室四付善友五為絕債不令後償菩薩五業亦爾一令起信以為聖體種子二令學增上戒定以為工巧三令得解脫喜樂以為娉室四令勸請諸佛以為善友五為遮諸障礙以為絕債譬如善友於己作五饒益業一密語為覆二惡行令斷三善行稱譽四所造佐助五遮習惡事惡事四種一射獵二奸非三耽酒四博戲菩薩五業亦爾一非器者祕其深說二犯戒者如法呵責三具戒者以善稱譽四修行者教令速證五魔事者即令覺知譬如有智同侶於己作五饒益業一與樂二與利三恒與樂四恒與利五不乖離菩薩五業亦然一與不顛倒樂世間成就者名樂由此得樂受故二與不顛倒利出世成就者名利由此對治煩惱病故餘三可解譬如健奴為主作五饒益業一極諸所作二得不欺誑三忍諸打罵四作事精好五解巧於便菩薩亦爾一成熟眾生二開示出要三忍諸惡事四與世間樂五與出世利譬如闍梨於弟子作五饒益業一教其諸法二示其速要三身知舒顏四口知愛語五心無悕望譬如和上於弟子所作五饒益業一度令出家二與其受戒三禁斷諸過四攝持以財五教授以法菩薩亦然一令滿二聚二令得解脫三令斷諸障四與世間樂五與出世利菩薩五處常起悕望一怖望六度增長二六蔽損減三成就眾生四勝進諸地五悕望無上菩提菩薩由六度增上得六種決定一者財成決定由施常得大財成就故二生勝決定由戒常得隨意受生故三不退決定由忍諸苦常不退故四修習決定由進恒時習善無間息故五者定業決定由禪成就眾生業永不退故六者無功用決定由智得無生忍無分別智自然住故菩薩為成就六度故於諸地中決定應作六事一必應供養二必應學戒三必應修悲四必應勤善五必應離諠六必應樂法如次能滿六波羅蜜菩薩必應常作六事一厭五欲不著施果報故二自省過謂晝夜六時常自省察所作三業知過則改三者耐苦四者修善五者不味謂不噉禪味恒欲界受生故六者不分別如次能令六度圓滿瑜伽三十九施波羅蜜九門乃至智波羅蜜亦爾頌云自性一切難一切門善士一切種遂求二世樂清淨如是九種相是名略說施一自性者能施一切所應施物無貪俱生思及因所發能施一切無罪施物身語二業定有果見隨所希求即以此物而行惠施名施自性二一切施者略有二種一內所施物二外所施物但施己身名內所施若慜食吐活命眾生數數食已吐所飯食施名內外雜施除上所說施餘一切所應施物名唯外施知內外施於彼眾生唯令安樂不作利益或不利益亦不安樂即不施與翻此即施廣有無量應施不施思準可知三難行施者財物尠少自忍貧苦惠施於他第一難行所可愛物極生耽著能自開意惠施於他第二難行極大艱辛所獲財物惠施於他第三難行四一切門者一自財物二他所得三施親養愛僕四施他來求五善士施者略有五相淨信而施恭敬而施自身而施應時而施不損惱他而行惠施六一切種施者有十三相一無依二廣大三歡喜四數數五田器六非田器七一切物八一切處九一切時十無罪十一有情物十二方土物十三財穀物施一遂求施者有八相一匱飲食二匱車乘三匱衣服四匱嚴具五匱資什六匱塗飾香鬘七匱舍宅八匱乏光明而求乞者施以光明上七準此八此世他世樂施者略有九相財有三一妙淨如法物而行惠施二調伏慳悋垢而行惠施三調伏積藏垢而行惠施無畏有三一拔濟師子虎狼等畏二拔濟王賊畏三拔濟水火等畏法施有三一無倒說法二稱理說法三勸修學處如是九相能令眾生此他世樂財無畏此世法施他世九清淨施者有十相一不留滯施二不執取施三不積聚四不高舉五無所依六不退轉七不下劣八無向背九不望報恩十不希異熟速施不留故不妄執著故不積聚頓施故謙下非競勝故不依名譽故不悔廣大不自輕故勝妙物施故於怨親中悲心等施故悲愍施不希報故不希當果故戒九門者一自性門有四種一從他正受二善淨意樂三犯已還淨四深敬專念無有違犯由從他受外觀愧故善淨意樂違犯內慚故還淨專念初無違犯二因緣故離諸惡作初二為依生慚愧故由慚愧故能護尸羅由能護故離諸惡作又初二是法後二是前二法所引又初二第四能令不毀犯已還淨令犯還出具四功德能利自他利益安樂無量眾生哀愍世間諸人天等故二一切戒者有二種謂在家分戒出家分戒此二略三即三聚戒三難行戒者略有三種一謂諸菩薩現具大財族姓增上能棄受持菩薩淨戒名第一難若遭急難乃至失命於所受戒尚無少缺何況全犯名第二難遍於一切行住作意恒住正念常無放逸乃至命終無誤犯輕何況犯重名第三難四一切門戒者略有四種一者正受戒二本性戒三串習戒四方便相應戒正受者受先所受三聚淨戒本性者住種姓位本性仁賢身語二業恒清淨轉串習者多生修習三種淨戒一切惡法不樂現行惡法深厭善法樂修深生忻慕相應戒者依四攝事於諸有情善業恒轉故五善士戒者略有五種謂諸菩薩自具尸羅勸他受戒讚戒功德見同法者深生歡喜設有毀犯如法悔除六一切種戒者以要言之六種七種言六種者一迴向戒迴向大菩提故二廣博戒廣攝一切所學處故三無罪歡喜處戒遠離耽著欲樂自苦二邊行故四恒常戒雖盡壽命不棄捨故五堅固戒利養恭敬本隨煩惱不伏不奪故六尸羅莊嚴具相應戒具足一切戒莊嚴故如聲聞地說言七種者一止息戒遠離一切殺生等故二轉作戒攝一切善故饒益有情故三防護戒隨護止息轉作戒故四大士相異熟戒五增上心異熟戒六可愛趣異熟戒七利有情異熟戒七遂求戒者略有八種謂諸菩薩自諦思惟如我悕求勿彼於我現行斷命不與而取穢邪虛妄離間麁惡綺語手塊杖等諸非愛觸加害於我於他亦然不遂求俱不悅故如是審思惟己命難因緣亦不於他現行八種所求不遂不悅意事八此世他世樂戒者略有九種謂諸菩薩為諸有情應遮而遮應開而開應攝正攝應調正調菩薩於中身語二業常清淨轉名為四種復有所餘五度俱行淨戒即為五種說名為九能令自他現後安樂名二世樂戒九清淨戒者略有十種一初善受戒為三菩提不為命故二不太沈戒於違犯時生悔愧故及不太舉戒達離非處生悔愧故三離懈怠戒於睡臥等樂不耽著故四離諸放逸所攝受戒修習如前五支不放逸故五正願戒遠離利養不願生天自要修行故六軌則具足所攝受戒於諸威儀如法身語正現行故七淨命所攝具足戒離矯詐等一切邪命過故八離二邊戒遠離受用苦樂邊故九永出離戒遠離一切外道見故十於先所受無損失戒於受無缺故能如是習得五勝利一十方佛護念二將終生歡喜三持戒為善友四大功德藏滿五現後戒成性忍九門者一自性者或思擇力或由自性堪忍怨害由無染心純悲愍故能有堪忍此名自性二一切忍者在家出家各具三忍耐怨害忍起念五想略如能斷疏云何名忍自無憤勃不報他怨亦不隨眠流注恒續故名為忍安受苦忍者事有八一依止處苦二世法處苦三威儀處苦四攝法處苦五乞行處苦六勤勞處苦七利他處苦八所作處苦依止處苦有四即飲食等四事世法苦有九謂衰毀譏苦壞盡老病死威儀處苦有四即四威儀攝法苦有七一供養三寶二供事尊長三諮受正法四諮受已廣為他說五以大音聲吟詠讚誦六獨處思察七修瑜伽所攝止觀乞行處苦有七一毀形捨俗二壞色衣服三進止不縱住自兢攝四依他活命五盡壽乞求非久積用六盡壽離婬七盡壽離觀舞倡打歌同齡携從等法思勝解忍者能於八種生勝解故一三寶功德處二真實義處三佛菩薩大神力處四因處五果處六應得義處七自於彼義得方便處八一切所知所應行處由二因緣於彼諸處善能安立一長時串習故二證善淨智故三難行忍者有三於劣有情所忍彼所作不饒益名第一難居尊位於自臣隷不饒益事堪能忍受名第二難於其種姓婢賤有情所作增上不饒益事堪能忍受名第三難四一切門者略有四種一於親所作不饒益事二於怨所作三於中所作四及於彼三劣等勝品不饒益事皆能忍受五善士忍者略有五種謂諸菩薩先於其忍見諸勝利謂能堪忍補特伽羅於當來世無多怨敵無多乖離有多喜樂臨終無悔於身壞後當生善趣天世界中見勝利已自能堪忍勸他行忍讚忍功德見能行忍慰意慶喜六一切種忍有六七種六者了知不忍受非愛異熟由怖故忍於生哀憐心悲愍親愛心親善故忍無上菩提為忍圓滿故修行忍夫出家者具忍辱力非不行忍由法受故修行於忍種姓串習住自性故修行於忍一切有情唯見諸法故修行忍七種謂於一切不饒益忍從一切所忍一切處忍一切時忍一切身忍不捶打故語忍不出非愛故意忍不憤發故七遂求忍者略有八種於諸有苦來求索者要逼能忍於極凶暴上品惡業諸有情類悲不惱忍於諸犯戒悲不惱忍復有五種耐勤苦忍堪耐除有情苦勤苦耐求法勤苦耐法隨法行勤苦耐為他說法勤苦耐為有情所作正所有勤苦八此世他世樂忍者略有九種謂諸菩薩住不放逸於諸善法悉能堪忍於寒熱能忍於飢渴能忍於蚊虻能忍於風日能忍於蛇蝎能忍於劬勞憂惱能忍於墮生老病死苦有情哀愍而行能忍如是能令自身於現法中得安樂住不為一切惡不善法之所陵雜能引後世安樂因緣亦能令他修行二世安樂行名二世樂清淨忍者略有十種謂諸菩薩遇他所作不饒益事損惱違越終不返報亦不意憤亦無怨嫌意樂相續恒常現前欲作饒益先後無異非一益已捨而不益於有怨者自往悔謝終不令他生疲厭已然後受謝恐其疾厭纔謝便受等精進九門者一自性謂諸菩薩其心勇悍堪能攝受無量善法利益安樂一切有情熾然無間無有顛倒及此所起身語意勤名進自性一切者在家出家各有三種一擐甲二攝善三饒益擐甲者謂諸菩薩於發加行精進之前其心勇悍先擐誓甲若我為脫一切有情苦以千大劫等日夜處那落迦不在餘趣證得菩提假使過此百千俱胝倍數時劫方證菩提我之勇悍亦無退屈於求菩提非不進趣既進趣已勤勇無懈何況所經時短苦薄名擐甲精進攝善精進者能為六加行能成辨六度此復有七一無動精進一切分別本隨惑異論苦觸不傾動故二堅固進殷重加行故三無量進能現證一切明處故四方便相應進所應得義無倒順行等通達故五無倒進為欲證得義願所引故六恒常進無間加行故七離慢進由勸精進離高舉故由此疾證無上菩提一切善法最勝因緣云何饒益有情進此有十一如戒品說彼戒此進彼此差別難行進者略有三種一無間遠離衣想食想臥想身想於善無間修無懈廢名第一難如是精進盡眾同分於一切時曾無懈廢名第二難平等通達功德相應不緩不急無倒能引義利精進名第三難一切門者略有四種一離染法進二引自法進三淨除業四增長智進善士進者略有五種一無所棄捨進不捨一切欲加行故二無退減進如先所受隨長養故三無下劣進勇猛熾然長時策勵無怯無退故四無倒進能引義利方便善巧所攝持故五勤勇加行進能於無上正等菩提速進趣故一切種進者六種七種總有十三種六者一無間進謂一切時修加行故二殷重進謂能周備修加行故三等流進謂先因力所任持故四加行進數數思擇善品加行故五無動進一切苦觸不能動故六無喜足進少劣證中不喜足故即經所說有勢等五云何七種一與欲俱行進數於菩提猛利欲願隨長養故二平等相應進本隨煩惱不染纏心能於善法等習而住故三勝進進若本隨惑染心纏心為顯精進如救頭然故四勤求進勤求明處無厭倦故五修學進於所修學法隨法行能成辦故六利他進於前說十一種相應知其相故七善護進所有精進起正加行善自防守犯如法悔故二世樂如忍應知清淨者略有十種一相稱進二串習三無緩四善攝五應時修習六通達眾相七不退弱轉八不捨軛九平等十迴向大菩提相稱者為斷彼彼諸隨煩惱修彼相稱對治法門如為斷貪修不淨故等餘準應知靜慮九門者自性謂諸菩薩於菩薩藏聞思為先所有妙善世出世間心一境性心正安住或奢摩他品或毘鉢舍那品或雙運道靜慮自性一切靜慮者略有二種即世出世此各有現法樂住能引菩薩等持功德饒益有情所有靜慮身心輕安離過泯相名現法樂能引十方解脫願智等名為能引饒益靜慮有十一種如前應知謂諸菩薩依止靜慮於諸有情能引義利彼彼事業與作助伴有苦為除於諸有情依如理說於有恩者知恩報恩於怖為救於喪失處能解愁憂於匱乏者施於眾善匡御於諸有情善隨心轉於實有德讚美令喜於諸有過能正調伏為物現通恐怖引攝名一切靜慮難行者略有三種已能安住廣大殊勝極善靜慮為利有情還生欲界名第一難依止靜慮能發無量超過二種所行境菩薩等持名第二難依止靜慮速證無上正等菩提名第三難一切門有四一有尋有伺靜慮二喜俱行靜慮三樂俱行靜慮四捨俱行靜慮善士有五一者無愛味靜慮二慈俱行三悲俱行四喜俱行五捨俱行靜慮一切種者六種七種言六種者一善靜慮二無記變化三奢摩他品四毘鉢舍那品五自他利正審思惟六能引神通威力功德靜慮言七種者一者名緣靜慮二義緣三止相緣四舉相緣五捨相緣六現法樂住七能饒益他遂求有八一於諸毒藥霜雹災患能息能成呪術所依靜慮二於界違所生眾患能除靜慮三於諸飢饉火災旱等現前在時興致甘雨靜慮四於怖畏能拔濟五於乏食墮在曠野諸有情類能施飲食六於乏財位所化有情能施財位七於十方界放逸有情能正諫誨八於諸有情隨所生起應作正作靜慮此世他世樂有九一神通變現調伏有情靜慮二記說變現調伏有情三教誡變現調伏有情四於造惡者示現惡趣五於失辨才能施辨才六於失念能施憶念七制造建立無顛倒論微妙讚頌摩咀理迦能令正法久住八於諸世間工巧業處能引義利資生眾具能隨造靜慮九於生惡趣所化有情為欲暫時息彼眾苦放大光明照觸靜慮清淨略有十一由世間淨離諸愛味清淨靜慮二由出世淨無有染污三由加行淨四由得根本淨五由根本勝進淨六由入住自在淨七捨淨慮已還復證入自在淨八神通變化自在淨九離一切見趣淨十一切煩惱所知障清淨靜慮慧九門者一自性謂能悟入一切所知及已悟入一切所知簡擇諸法普緣一切五明處轉即慧自性二一切有二謂世出世此各有三一能於所知真實隨覺通達慧二能於如所說五明處及三聚中決定善巧慧三能作一切有情義利慧難行慧者有三種能知甚深法無我智名第一難能了有情調伏方便智名第二難了知一切所知境界無障礙智名第三難一切門者略有四種於二藏中勝妙聞思二慧及所應作隨轉所不應作止息慧及修習力所攝三摩呬多地無量慧善士慧者有五一聽聞正法所集成慧二內正作意俱行慧三自他利行方便俱行慧四於諸法中善決定慧五捨煩惱慧復有異門一微細慧悟入所知如所有性故二周備慧悟入所知盡所有性故三俱生慧宿智資糧所集成故四具教慧能於諸佛已入大地諸菩薩眾所聞法義具受持故五具證慧從淨意樂地乃至到究竟地所攝受故一切種六七六謂四諦盡無生智是名六慧七謂法智類智世俗智神通智相智十力前行智四道理中正道理智遂求慧有八一依法異門智謂法無礙慧二依法相智三依法釋詞智四依法品類句差別智即三無礙解五菩薩一切摧伏他論慧六菩薩一切成立自論慧七菩薩一切正訓營為宗屬家產慧八菩薩一切善解種種王正世務慧二世樂有九謂諸菩薩於內明處能善明淨善安住慧餘四明處能善明淨非安住慧一切菩薩即用如是於五明處善明淨慧以為依止於他愚癡放逸怯弱勤修正行所化有情如其次第示現教導讚勵慶慰慧清淨有十於真實義有二慧謂由盡所有性及如所有性於流轉有二慧謂取正因果故於執受義有二慧謂倒不倒如實了知故於方便義有二慧謂應作不應作如實知故於究竟義有二種慧謂染淨如實了知故七十五云謂諸菩薩所有布施略有五種功德相應得入布施到彼岸數一者無著二無戀三無罪四無分別五迴向如施戒等當知亦爾無著者謂於一切種施等障法中無有罣礙無戀者謂於有染及彼果中心無繫著無罪者謂遠離一切種施等隨煩惱無分別者謂於施等不觀遍計所執自性迴向者謂以一切施等諸行願得菩提果於前九門皆隨決了七十四云菩薩所行惠施由七種相乃得清淨謂施淨戒淨見淨心淨語淨智淨垢淨皆有十相初清淨十相者一廣大施謂眾多差別故二平等施無僧減故三應時施當彼所樂故四上妙施色等具足故五清淨施非不淨物所雜穢故六如法施無罪相應故七隨樂施謂隨求者所愛樂故八利益施隨彼所宜故九或頓或漸施觀彼求者故十無間施無斷絕故戒淨十相者一發勤精進所獲財物而用惠施二自手臂力所致物施三離垢污物而用惠施四如法施五如法所得施六息除諸惡施七諸伏調根施八殷重恭敬施九自手而施十於己僕從先行恩養然後惠施來求者見清淨十相者一不計度我能行施二不將己量他施三不觀他當反報施四不觀當來有富樂施五不觀令無果施六不觀施不相似果施七不觀施有顛倒果施八不觀殺害為伴侶施九不觀奇變吉祥相施十不為聲譽稱讚施心清淨十相者一憐愍心施二珍寶心謂於施所三平等心施四調伏垢心施五欣樂心施謂由七相一於未來求者發歡喜心故二於已來求者初見便淨信故三於正施時生悅豫心故四生靜定心故五生無足心故六生不惱心故七施已不追悔心故六忍辱心施無厭倦故七以慈心施惱害者八以悲心於有苦者九以喜心施於有功德者十以捨心施於親友所語清淨十相者一先於施物恣彼乞者二彼若至時稱善來進三遠離嚬蹙平面而視含笑先言四以耎言共申安慰五從此無間言當施汝可愛財物六正發施言七彼若遮障縱容分布不出麁言八於乞者不毀不呰九若無施物正言詞謝許得隨與十於乞者終不對面呵責笑弄令改容愧智清淨十相者一由惠施智清淨二由求者智清淨三由施物智四由施加行智五由以施成熟有情智六由方便善巧智七由諸欲過患智八由除垢智九由友遠離攝受智十由隱覆六方智清淨惠施智淨者了施名言體相故求者智淨者住福田想故施物智者於工巧業善巧速能集物而惠施等加行者勿令求者生疲倦等故方便善巧智者教導令行施等除十四垢業由友遠離攝受智者離四惡友近四善友而行施故隱覆六方智者謂隱覆六方而行惠施垢清淨十相者一遠離懈怠垢二遠離貪垢三遠離瞋垢四遠離癡垢五遠離障垢有四障一不串習二匱乏三耽湎四觀果此離非道理垢六善分布七由圓滿施此離減少垢有二一事圓滿二意樂圓滿事圓滿有七一施資產二施國土三施有情四施莊嚴五施舍宅六施居處七施內身八由清淨施離不清淨垢由十種清淨即無著無取等九善觀察施離惡慧垢謂觀察施物觀察意樂觀察其田觀物者觀用勝積觀施勝用以饒他故觀意樂四於因無倒意樂果中無著意樂於生悲愍意樂於智圓滿意樂觀田五相一於是處乞求可得二於是處已有乞求復加貧匱三於是處已有貧匱復無依怙四於是處有無依怙復行惡行五於是處雖無此等而有修行十具方便德而行惠施離無方便過垢謂串習施不顧身命悲愍有情真實義智無上菩提勝解教導強力逼迫處任恩報生及神力非田不應施有七一乞求者極大暴惡曾為怨害歸依怨害而有所求二勸為善事終不能得三心壞染污為染污事而有乞求四為損惱而有乞求五乞求者或自是魔或魔所魅非處乞求六乞求父母或復隨一非所施物七能為無義四攝九門頌如前度自性愛語於諸有情常樂宣說悅可意語諦語法語引攝義語為愛語自性一切愛語者略有三種一設慰喻語恒對有情遠離嚬蹙先發善言舒顏平視含笑為先或問安隱吉祥或問諸界調適或問晝夜怡樂或命前進善來以是等相慰問有情二者設慶悅語由此語故若見有情妻子財穀其所昌盛而不自知如應覺悟以申慶悅或知信戒聞捨慧增亦復慶悅三設勝益語宣說一切種德圓滿法教相應之語利益安樂一切有情恒常現前以勝益言而為饒益難行愛語者略有三種於能殺害怨家惡友以善淨心無穢濁心思擇為說如前三語名第一難於其上品愚癡鈍根諸有情所心無疑慮思擇為說種種法教誓受疲勞如理如法如善攝取名第二難於其諂詐欺誑親教軌範尊者長老真實福田行邪惡行諸有情所無嫌恨心無恚惱心思擇為說如前三語名第三難一切門語有四一欲斷諸蓋趣向善者為說先時作法二遠離諸蓋心調善者為說增進四聖諦等相應正法三在家出家多放逸者無倒諫誨方便令其出離放逸行住不放逸行四於諸法中多疑惑者為令當來離疑惑故為說正法論議決擇善士愛語略有五種為所化生能說如來及諸菩薩有因緣法有出離法有所依法有勇決法有神變法若所說法得處有因制立學處名有因緣若所說法於所受學有毀犯者施設還淨名有出離若所說法四依所攝施設無倒法律正行名有所依若所說法能正顯示出一切苦不退還行名有勇決若所說法作三神變一切所說終不唐捐名有神變一切種愛語六種七種言六種者一於應聽法開聽愛語二應制法遮制三開示諸法法門四開示無倒法相五開示無倒訓釋諸法言詞六開示無倒法句品類差別七種者一慰喻愛語二慶悅三於他有情一切資具少希欲中一切所作及以正至少希欲中廣恣愛語四安愍種種驚怖五如理宣說所攝六為欲令他出不善處安住善處正見聞疑舉呵七請他有力饒益愛語遂求有八謂依四淨語起八聖語四淨語謂四善語業八聖語謂見言見等二世樂有九一說正法斷親屬難愁憂愛語二說正法斷財位難愁憂三說正法斷無病難愁憂四說正法斷淨戒難眾苦五說正法斷正見難眾苦六說正法讚美淨戒圓滿七說正法讚美正見圓滿八說正法讚美軌則圓滿九說正法讚美正命圓滿愛語清淨愛語有二十種如前力品自性利行由彼愛語為諸有情示現正理隨其所應於諸所學隨義利行法隨法行如是行中安住悲心無愛染心勸導調伏安處建立略名自性一切利行略有二種一未成熟有情能成熟利行二已成熟有情令解脫利行復由三門一於現法利勸導利行二於後法利勸導利行三於現後利勸導利行於現法利勸導利行者謂勸導以法業德招集守護增長財位由此能令獲大名稱及現法樂由資具樂攝受安住於後法利勸導利行者正勸導棄捨財位清淨出家受乞求行以自存活由此能令決定獲得後法安樂不必獲得現法安樂於現後利勸導利行者正勸導在家或出家者漸次修行趣向離欲由此能令現得輕安後生淨天或無餘依界般涅槃難行利行者略有三種於先未行勝善根因諸有情所能行利行名第一難難勸導故於有善因現前耽著廣大財位眾具圓滿有情利行名第二難廣大放逸耽著轉故於諸外道著本異道邪見邪行有情利行名第三難彼於自宗愚癡執故於正法律憎背執故一切門利行有四不信有情於信勸導犯戒有情於戒勸導惡慧有情於慧勸導慳悋有情於捨勸導善士利行略有五種於真實義勸導有情於應時宜勸導於攝妙義勸導於諸有情柔濡勸導於諸有情慈心勸導一切種利行有六七種六謂若諸有情應正攝受正攝受之應正調伏正調伏之憎背聖教除其恚惱處中住者令入聖教已入聖教令其成熟已成熟者令得解脫七謂隨所化生於善資糧守護長養隨小大乘或於遠離或於心一境性或於清淨諸障或於修習作意正安處之若有二乘種即於二乘而正安處若大乘種即於大乘安處遂求利行者有八謂見有情於應慚處為無慚纏之所纏繞方便開解令離彼纏於餘七纏亦爾二世樂有九謂於他有情依淨身業勸離殺生離不與取離欲邪行離一切窣羅若迷麗耶及以末陀放逸處酒依淨語業勸離一切妄語離離語離麁語離穢語依淨意業勸離貪瞋癡清淨利行有十依外清淨有五一無罪利行二不轉三漸次四遍行五如應諸惡行者於諸善中能正安處名無罪行於非解脫非定清淨處求為真解脫求為定清淨即於其中能正勸導名不轉行知劣中妙隨次為說下中上法教誡教授令漸次修行一切有情隨力隨能行義利行求樂者即於其中隨類勸導名遍行利於諸有情若於自義善法三品功能差別可勸導者及由方便功能差別可勸導者於彼如彼方便勸導名如應利行依內清淨有五利行於諸有情起廣大悲意樂現前而行利行於諸有情所作義利雖受一切大苦劬勞而心無倦深生歡喜而行利行雖現安處最勝第一圓滿財位而自謙下如奴如僕亦如孝子旃荼羅子其心卑屈離憍慢我執而行利行於諸有情心無愛染無有虛偽真實哀憐而行利行於諸有情生起畢竟無復退轉慈愍之心而行利行故總成十同事者若聽是義於是善根勸化受學或等或增自現受學與他同事所化有情知同己事受學決定堅固不退以作是思定能為我利益安樂彼自現行無有知無利益安樂自現行者非諸菩薩如是同事得詰難言汝不受學云何勸導教授於他汝應從他諮受教誡有諸菩薩是他同事而不自顯與他同事謂與等力而不自顯有非他同事而自顯現與他同事謂現生下劣而導他故有是他同事亦自顯現與他同事謂見可化善根搖動為令堅住現與同事或增或等非他同事亦不自顯與他同事謂自行放逸棄捨他事前施乃至同事九門所得果者一切施等若多修習若善清淨若具圓滿能感無上正等菩提金剛之身正法久住果難行能感如來希奇法果一切門得最勝有情天人所供養果善士門得一切有情門最尊勝果一切種得無量殊勝福德所攝相好莊嚴身果遂求門能感如來座菩提座魔不能惱不傾動果二世門得如來最勝靜慮解脫等持等至樂果清淨門能感如來四一切種清淨果謂所依淨所緣淨心淨智淨無邊可愛無罪勝果業報差別經云有十種業能令眾生得短命報一自行殺生二勸他令殺三讚歎殺四見殺隨喜五於怨憎所欲令喪滅六見怨滅已心生歡喜七者壞他胎藏八者教人毀壞九者建立天祀屠殺眾生十者教人鬪戰互相殘害十業能令眾生得長命報一自不殺生二勸他不殺三讚歎不殺四見他不殺心生歡喜五者見彼殺者心方便救免六死怖者安慰其心七見恐怖者施與無畏八見諸患者起慈悲心九見諸急難起大悲心十以諸飲食惠施眾生十業能令眾生得多病報一好喜打拍一切眾生二勸他令打三讚打四見打歡喜五惱亂父母令心憂惱六惱亂賢聖七見怨病苦心大歡喜八見怨病愈心生不樂九於怨病所與非對治十宿食不消而復更食復有十業能令眾生得無病報初四翻前四五供養父母及諸病人六見賢聖病瞻視供養七見怨病愈心生歡喜八見病苦者施與良藥亦勸他施九於病苦起慈悲心十於飲食自能節量十業令眾生得醜陋報一好行忿怒二好懷嫌恨三惑誑於他四惱亂眾生五於父母所無愛敬心六於賢聖所不生恭敬七侵奪賢聖資生田業八於佛塔廟斷滅燈明九見醜陋毀呰輕賤十習諸惡行十業令眾生得端政報一不瞋二施衣三愛敬父母四尊重賢聖五塗飾佛塔六掃灑堂宇七掃灑僧地八掃灑佛塔九見醜陋者不生輕賤起恭敬心十見端政者悟曉宿因十業令得下族姓報一不敬父二不敬母三不敬沙門四不敬婆羅門五於尊長不敬護六於師長不奉迎供養七見尊者不奉迎請坐八於父母所不尊教誨九於賢聖所不受教誨十輕蔑下族十業得上族報翻前即是十業令生得少資財報一自行盜二教他行三讚他盜四見盜歡喜五於父母所減損生業六於賢聖侵奪資財七見他得利心不歡喜八障他得利為作留難九見他行施無隨喜心十見飢饉心不憐愍而生歡喜十業令生得多資財翻前可知次文廣辨雜業差別之報禮佛塔廟得十種功德一者得妙色好聲二有所發言人皆信伏三處眾無畏四天人愛護五具足威勢六威勢眾生皆來依附七常得親近諸佛菩薩八具大福報九命終生天十速證涅槃奉施寶蓋得十功德一者處世如蓋覆護眾生二身心安穩離諸熱惱三一切敬重無敢輕慢四者有大威勢五常得親近諸佛菩薩大威德者以為眷屬六者恒作轉輪聖王七者恒為上首修習善業八九十報如禮佛後三奉施繒旛得十功德一者處世如幢國王大臣親友知識恭敬供養二者豪富自在具大財寶三者善名流布遍至諸方四者形貌端嚴壽命長遠五者常於生處施行堅固六者有大名稱七有大威德八生在上族九命終生天十速得涅槃以鐘鈴施得十功德一得梵音聲二有大名聞三識宿命四所出言人皆敬愛五常有寶蓋以自莊嚴六有妙瓔珞以為服飾七者面貌端嚴見者歡喜餘三如禮佛後三奉施衣服得十功德一者面目端嚴二肌膚細滑三塵垢不著四生便具足微妙衣服五微妙臥具覆蓋其身六具慚愧服七見者敬愛餘三準前器皿飲食各得十功德如盂蘭盆經贊述說不能繁敘也奉施香華得十功德一者處世如華二身無臭穢三福香戒香遍諸方所四隨所生處鼻根不壞五超勝世間為物歸依六身常香潔七愛樂正法受轉正法受持讚誦餘三如前以燈明施得十功德一照世如燈二隨所生處肉眼不壞三得於天眼四於善惡法得善智慧五除滅大闇六得智慧明七流轉世間常不在於黑闇之處餘三如前恭敬合掌得十功德一者得勝福報二生於上族三得勝妙色四得勝妙聲五得勝妙蓋六得勝妙辨七得勝妙信八得勝妙戒九得勝妙多聞十得勝妙智也
此文之作本乎石壁石壁慈甚蔓於章句凡伸一義皆先問發次舉疏答後方委釋雖不忘本母之體而有太過大不及焉講者用之未至穩暢今就其文取要當者筆而存之其繁緩者削以去之仍加添改取其得中俾後學者不虛勞神智照無昧也故曰筆則筆削則削因以筆削命題云爾中印度境有噳羅尾儞者此方翻為馬鳴於佛滅後六百年內破邪見幢樹正法寶宗諸實教造茲一論名曰大乘起信說有五分大判為三初因緣分即序分也明論發起由八因緣非同率爾無利益故後之一分勸修利益即流通也勸於論生信思惟修習得大利樂流至後代益眾生故中間三分即是正宗謂立義一分略標綱要立一心法列二種門舉三大義因果俱運略為下文而張本故解釋一分由前略標義理未暢是宜廣釋令義昭然以生解故信心一分說四種信五種修行令諸眾生信根成熟入不退故此上三分是前因緣所起是後一分所勸由是俱號正宗已知論文三分大節應知能解疏文若何以疏前有序為序分開章已下為正宗分後文既無批述迴向乃闕流通既而三分不具即分為二初論疏題目二初標題目者以題是一部大綱不得不預知悉故須略解題中五字可對天台五重玄義天台凡解經題皆約五義今言大者體也乘者宗也起信用也論者教也一論所詮唯體宗用五字合故是即名也大謂體者此有總別總以一心為體論之主質無出於斯謂信所緣故解所了故行所趣故證所入故因所感故果所顯故故論初標以為法體文云摩訶衍者一法二義所言法者謂眾生心是心即攝一切世間出世間法依於此心顯示摩訶衍義等此是直目其法名之為大謂竪窮橫遍無礙圓融當體受名不因待小故涅槃云不因小空名為大空涅槃亦爾不因小相名大涅槃別者約義所論即有三種謂體相用即開前一心以為三義即大涅槃三德是也如下文云所言義者則有三種一者體大謂一切法真如平等不增減故二者相大謂如來藏具足無漏性功德故三者用大能生一切世間出世間善因果故故大之一字通於三也乘謂宗者即從因至果以取體故乘者就喻彰名運載為義如世舟車可以運重致遠也即喻菩薩乘此大法越生死野度煩惱河到菩提鄉登涅槃岸故下文云一切諸佛本所乘故一切菩薩皆乘此法到如來地故此中能乘是始覺所乘是本覺能所冥符始本不二名究竟覺即是所至之處一相一味究竟平等更無三異於一體中義分能所爾亦名一乘亦名無上乘也起信謂用者以此論中能破疑執生正信故起即顯發信謂忍樂謂於前大乘一心三義境上顯發忍樂之心名為起信故論云為欲令眾生除疑捨邪執起大乘正信佛種不斷故此信起時必內由本覺為因外由師教為緣因緣和合內外相資故能顯發下論云因緣具足者所謂自有熏習之力又為諸佛菩薩等慈悲願護故能起厭苦之心信有涅槃修習善根等然信之一法為眾善之源萬行之始解行修證皆悉由之證極之處名得涅槃苟非其信焉辦斯事故華嚴云信為道源功德母長養一切諸善法斷除疑網出愛河開示涅槃無上道然此論中不唯起信亦兼解行謂五分論文二三是解四五是行既含多義普協輿情欲令自淺之深是故但標起信論謂教者即聖人被下之言教愚成智教凡為聖故論者議論也謂假立賓主自問自答循環研覈究暢真宗商議論量如上法義教誡學徒也然論有宗釋之異此宗論也謂馬鳴大士宗法華涅槃楞伽思益等百餘部實教大乘之所造故實謂義豐文約無法不收故下文云如是此論為欲總攝如來廣大深法無邊義故應說此論又云如是摩訶衍諸佛祕藏我已總說又云諸佛甚深廣大義我今隨順總持說等然此論文是證真大士後得智中宗經所造後人不思綆短却謂泉枯往往謗之言非圓實下文勸信非不殷勤聞思修益備彰功利不信毀謗受苦彌劫豈不勉哉如上五字即法喻因果解行理智能化所化能詮所詮無不具足括盡一論以立此名也疏者疎也決也謂疎理法義旨趣決擇文言章句令悉通暢也然上大等六字約六釋分別總成五對一能乘所乘對謂人為能乘大為所乘所乘即大能乘之大大之乘故持業依士依主三釋兼通二能起所起對謂大乘為能起信為所起即大乘之起信依主釋三能信所信對謂信為能信大乘為所信所信即大乘大乘之能信持業依主二釋四所詮能詮對謂大乘起信為所詮論為能詮五能釋所釋對謂疏為能釋上五為所釋二皆依主并者兼共及也序者敘也謂敘述一論之大意故又訓緒也此文即製疏入作之端緒故二述注人名西太原寺者即長安崇福寺也以天下有五寺俱名太原為揀餘四故言西也東即揚州南即荊南府西即長安北即太原中即東都俱稱太原者以則天生于太原此既皆彼捨宅所置為敬生處故以為名沙門者釋眾之通號此云勤息謂勤修戒定慧息滅惑業苦故受斯稱法藏者俗姓康氏華嚴第三祖勅諡賢首大師德業恢隆廣如傳錄述者明非造作也如仲尼云述而不作信而好古明己勞謙故云述也草堂寺名在終南山宗密者姓何氏諡為定慧禪師是乃學窮內外道映古今盛德大業備所聞見先以論疏二本別行致其學者不能周覽既成互闕功進難前今列疏文以就於論既論下有疏論上有科文義昭然章段備矣學者披釋得不荷其優賜乎序文二初總敘宗旨二初序論之大意文四段所以列此四者蓋敘一論之意論之大意莫越於斯從始至末攝無不盡今初四句明一心法立義文云所言法者謂眾生心是心則攝一切世間出世間法依於此心顯示摩訶衍義解釋文云顯示正義者依一心法有二種門乃至二門不相捨離等今此敘之也言夫者發語之詞也如云夫孝德之本教之所由生又云夫易廣矣大矣或句中句下皆語詞也真心二字正指法體真謂真實揀非偽妄心謂靈鑒要妙中實凡言於心然有其四一者梵語訖利馱耶此云肉團心則人之心藏也其色赤形如蓮華上有七葉色法所攝二者質多此云集起即第八阿賴耶識以能集諸種子起現行故三者緣慮心此通八識心王以各能緣慮自分境故四者乾栗馱此云堅實心謂如來藏自性清淨不生不滅心也今所明者正是此爾所言真者揀餘心故若稱實言之但是一心貫於真妄以論標立為大乘法體即總相心也於一心中方開二門今雖云真乃是以別顯總此心若在初門但名真如若在後門但名本覺應知真心是總真如是別寥謂空寂廓謂曠大空即中無妄染寂乃其性湛然曠謂德用無邊大則體周法界故下文云從本已來一切染法不相應故此心之空義也又經云妙覺湛然周遍法界斯寂義也又經云覺性遍滿圓無際故當知六根遍滿法界乃至八萬四千陀羅尼門遍滿法界斯曠義也又下論云是一法界大總相法門體等則大義也既而清淨本然周遍法界湛然常住妙德無邊由是乃云真心寥廓故華嚴疏云寂寥虛曠冲深包博總該萬有即是一心也問太虛空界亦空寂亦曠大與心何異答太虛則以無為體故云空一向凝然故云寂闕其德用曠義不成為心所包大義無準豈同真心彌滿清淨中不容他德用無邊性起為相冲虛妙粹炳煥靈明越彼太虛方之海印也此上則顯心之德相也絕言下明心之離過絕謂斷絕於辭也言謂語言即聞慧境象謂似像屬於義也即思慧境故繫辭云聖人有以見天下之賾而擬諸形容象其物宜是故謂之象筌是捕魚之器罤即網兔之具此二即言象喻也今顯真心不可思議言語道斷心行處滅故云絕也謂心體離言非可以言語取心體離念不可以識情求口談詞喪心緣慮亡故下文云從本已來離言說相離心緣相又云非色非心非智非識非有非無畢竟不可說相等皆明心離過也筌罤喻言象者罤能網兔喻言能取象筌能捕魚喻象能取意今法喻雙舉者為成文故然筌罤之語是周易略例正文故彼文云言生於象故可尋言以觀象象生於意故可尋象以觀意意以象盡象以言著故得意忘象得象忘言猶罤者所以在兔得兔而忘罤筌者所以在魚得魚而忘筌然則言者象之罤也象者意之筌也存言者非得象存象者非得意象生於意而存象焉則所存者乃非其象也言生於象而存言焉則所存者乃非其言也然易中舉此明尋言得象尋象得意得意須忘象得象須忘言苟不能忘皆非得旨此乃約人以明勸人捨筌今文但約本性直就法體說離言象非約勸修雖借彼文不同彼意苟欲強說於字來由恐乖文旨冲漠下別約橫竪以顯心之德相冲謂深也此明心之體性竪窮三際而洞然無底故經云甚深法性諸佛行處又云幽邃深遠等漠謂沙漠此顯心之德相橫遍十方而曠然無邊故經云覺遍十方界本性圓滿故此乃窮三際而三際不遷遍十方而十方無外又冲謂剛柔得所漠謂名目難及以此心性雖體離相而隨緣成事雖隨緣起而本性不變此隨緣不變之體不可以智知識識名言名目故云漠也經云不染而染難可了知染而不染難可了知希謂無聲夷謂無色老子云聽之不聞曰希視之不見曰夷此乃重顯深廣之相深故聽之不聞廣故視之不見謂此心體唯證相應非是見聞之所及故忘境等者此亦顯心離過忘謂於法不記斯亦絕無之義境謂所證之理智謂能證之心凡言境智能所者蓋約反迷從悟對染說淨皆屬生滅今此顯示非染淨之一心絕迷悟之極致尚不可立真妄之名豈存乎能所境智故楞伽云無有佛涅槃亦無涅槃佛遠離覺所覺又圓覺云覺所覺者不離塵故以一心之體絕凡聖亡因果離性離相不有不無焉可更言境智能所故云忘也楞嚴云性真常中求於去來迷悟生死了無所得斯之謂歟非生滅下二顯真如門前門但約絕待亡詮旨離性相故云寥廓冲漠等今門約對生滅顯不生滅待妄立真故云真如門即下立義文云是心真如相即示摩訶衍體故解釋文云心真如者即一法界大總相法門體所謂心性不生不滅乃至云以離念境界唯證相應故今疏敘彼故云非生滅等非無也不也然生滅與不生滅須約三性分別且約三性自相說者謂遍計妄法一向生滅圓成實性一向不生滅依他假法相同遍計似生似滅性是圓成不生不滅若稱實言之則三性皆無生滅雖然且無義不同何則謂遍計即無法可生無法可滅如繩上蛇依他乃即生無生即滅無滅如麻上繩圓成即中無前二生滅之法如麻上無繩無蛇唯識頌云初即相無性次無自然性後由遠離前所執我法性圓成實性即是真如故云非生滅也然此但明圓成當體不生不滅亦不和會泯於生滅之法故圓覺云如來寂滅性未曾有始終故下文云所謂心性不生不滅又云非前際生非後際滅畢竟恒常等此即顯真心不變也四相等者四相有三種一微細四相謂一剎那有九百生滅但是有為皆為所遷即生住異滅也二果報四相即生老病死涅槃經中名為四山如彼經云有四大山從四方來欲害人民當有何計而能免彼波斯匿言設有此來無逃避處唯當專念持戒布施佛讚善哉我說四山即是眾生生老病死常來切人等三一期四相謂始從迷真終至造業八相生滅通束為四謂生相有一住相有四異相有二滅相有一若反迷斷時始從初信止滅相終至十地斷生相如下具明今言不遷者即微細四相兼於餘二以四相但遷有為之法心是無為非所作性故不能遷文中略舉初後以攝中間故云非生滅也無去來者謂此真心不向前際去不從後際來亦不現在住現在住者即是諸有為法故成唯識云住表此法暫有用今不同彼故云無也三際等者際時限也莫無也易謂變改三際雖是能易之法但能遷變有為令其改易心非有為故不能易淨名云但以文字數故說有三世非謂菩提有去來今但以下三敘生滅門即下立義文云是心生滅因緣相能示摩訶衍自體相用故解釋文云心生滅者依如來藏有生滅心所謂不生不滅與生滅和合乃至此非心識分別能知以真如自在用義故今敘之也文有四句於中上句標生滅所以餘句釋生滅相初句言但者詞也以由也此性雖寂寥虛曠冲深包博非生非滅不垢不淨然不住此一向寂滅非染淨中而隨彼能熏成一切法隨染即九相生滅隨淨即三乘聖道皆由真如以無住為其種性亦由性是無住故能然也淨名云從無住本立一切法楞嚴云本此無住以立世界及諸眾生非同他宗明真如體一向堅密猶如玉石不受熏習不能隨緣但說賴耶為染淨本受熏持種也隨派下喻明也水分流謂之派路分徑謂之岐今取岐派共為一喻謂如一源之水隨何岐路分流成派真心亦爾隨何因緣作凡聖等如下即明逐迷下正辨生滅之相逐隨也任從也迷則背覺合塵悟則背塵合覺然其迷悟各具因緣迷中以無明為因境界為緣悟中以本覺內熏為因師教外熏為緣若隨從迷中因緣即沈於生死則一切有漏染法起一切無漏淨法滅若隨從悟中因緣即升於覺路則一切無漏淨法起一切有漏染法滅如下文說無明為因生三細境界為緣生六麁即沈淪五道是為逐迷也本覺內熏為因師教外熏為緣發解起行即超升佛果是為從悟也迷之與悟皆是性為迷悟雖殊不思議一故經云無始時來性一切法依止由此有諸趣及證涅槃果華嚴經中性起法門即斯義也又涅槃云佛性隨流成眾味等楞嚴云譬如虛空體非群相而不拒彼諸相發揮日照則明雲屯則闇等皆顯真如不住自性隨緣成法也雖復下四明二門不二也上說真如生滅其義迢然雖行相不同然理歸一揆二而不二故有此門即下解釋文云復次顯示從生滅門即入真如門所謂推求五陰色之與心六塵境界畢竟無念乃至若能觀察知心無念即得隨順入真如門今此敘之也文二初法二初正明不二文中四句前二句明生滅不礙真如後二句明真如不礙生滅既互不相礙即不二之義也今初雖復者詞含縱奪貫下二句繁多興起鼓動躍跳也繁則染淨多途興則新新生起鼓則體非常住躍則相不久停以染淨因緣繁多興起鼓動跳躍念念生滅未曾暫住雖不暫住而其體不變不變之性即是心源心源即未甞有動故下文云覺心初起心無初相圓覺云覺者如虛空平等不動轉又下文云雖念因緣善惡果報而亦即念性不可得故云未始等靜謐下二句明真如不礙生滅謐亦靜也靜中之靜故名為謐靜則相非生滅謐則體絕有無虛乃無礙圓通凝則寂而常照又無惑之喧煩曰靜無業之遷流曰謐離色之質礙曰虛非心之生滅曰凝雖真體若是而用常隨緣隨緣之用為業為果善惡樂苦形影不差故云未甞乖等甞曾也乖違也業因果報皆通善惡漏與無漏即不動真際而建立諸法故淨名云無我無造無受者所作之業亦不忘下文云雖念諸法自性不生而復即念善惡苦樂等報不失不壞故使下二釋成無礙前二句釋真如不礙生滅後二句釋生滅不礙真如言故使者即因前起後之詞亦通下二句故者所以義使令也由前真如不礙生滅所以令其不變之真體任運隨緣起成染淨染淨二字無法不攝從來不同非適今也故云恒殊然此染淨全性所起故下文云譬如種種瓦器皆同微塵性相如是無漏無明皆同真如性相不捨下二句釋生滅不礙真如由無礙故所以令其不捨差別妄緣即是一真實性妄緣差別凡聖收盡凡聖相異而體是一一體之內本無凡聖故云致一致理也遂也故下文云一切凡夫聲聞緣覺菩薩諸佛非前際生非後際滅畢竟常恒等故圓覺云於實相中實無菩薩及諸眾生又云眾生國土同一法性其猶下二喻也此中四句前二句喻真如不礙生滅後二句喻生滅不礙真如其者指法之詞猶如也波動喻生滅染淨不同水濕喻真如一體無異波以動為相水以濕為性初句反顯以喻生滅門中無有異真如之染淨也故云波無等故即下順喻由不異故遂能即於一心而辨生滅故云即水等即喻前文不變性而緣起染淨恒殊也水無下二句喻生滅不礙真如初句反顯以喻真如門中無有異染淨之一心也故云水無等次句順喻由不異故遂能即彼生滅而顯真如故云即波等此喻前文不捨緣而即真凡聖致一也是以下結成不二也是以二字結指之詞動靜等三對說有通別通則不出真如生滅兩義謂動俗生死即生滅餘皆真如別則動靜約喻真俗約諦生死涅槃約染淨此諸二法本不相是法相迢然今以一性通之令動靜無別真俗不殊染淨同體一無所異良以性起為相境智歷然相得性融身心廓爾故下文云如大海水因風波動風相水相不相捨離又經云二諦並非雙恒乖未曾各又大集云生死涅槃二界平等即是佛界此中交徹雙融夷齊一貫等正顯二法不二之語徹通融和夷平齊等貫通也對文可見然上四門旨趣微妙初則標本以彰末使萬有星羅於義天後則攝末以歸本俾群象泯同於性海乍舒乍卷或存或亡法乃同時義無前後由是阿鼻依正全處極聖之自心毘盧身土不逾下凡之一念圓實之旨其在茲焉問初敘一心後辨二門不二亦即一心初後何別答初之一心心當能起後之一心心當所歸雖前後體同且始終義異但以本是一心離名絕相由其迷悟萬法隨生生法本空一切唯識識如幻夢但是一心由是論依法說疏約論明次第四門故無所越一論之旨其在茲焉但以下明造論因由二今初反顯者欲顯菩薩造論先明不假論時如來在世即時勝緣勝根熟易調即根勝行勝謂牟尼釋尊成道已來未涅槃時法化流行聖賢輔贊人根成熟性行調柔非一佛所種諸善根於無量劫久植德本一稟下明根行勝相不須再聞故言一承順聖旨故云稟尊言者八音四辯金口親宣聞而獲益逮無生忍故云懸契又懸者遠也不必親從金口但展轉傳聞如身子聞馬勝因緣目犍連承舍利轉教此之根性尚不藉結集之經豈假菩薩造論故下論云若如來在世眾生利根能說之人色心業勝圓音一演異類等解則不須論大師下正明二初敘謬述迷二初總敘也大師者德業高勝可軌可範即十號中天人師一號也緣終息化佛日韜光故云沒後即時緣俱劣也爾時則昏衢失照世皆闇冥正法陵遲故名為劣異執下明根行俱劣顛倒計著名為異執亂於正理故曰紛綸紛亂綸理也此有三類執計不同故名為異一凡夫依於鈍惑執五蘊色心計為常樂我淨二外道依於分別於五蘊上計其有我或即蘊離蘊著斷著常起六十二見等三小乘雖破我執而起法見不知真常而計無常等四隨自見解各立己宗分為二十餘部互相是非此即俱名異執或趣下明其劣相或者不定之詞此等根性既劣或隨利鈍使成凡外或聞權淺教為小乘也凡夫外道非佛正法故名邪途宗習歸向名之為趣小徑者已離我執不名為邪未得法空不名大道趣理偏僻厭心勤勞切募化城不求寶所唯貪自利豈能運他既匪大途故云小徑遂使下別顯二初迷理遂使者躡前起後之詞由前根緣既劣異執仍繁遂令迷本真心逐妄流轉功德法寶本有而無用圓解神珠垢覆而不現孤窮生死之路傭賃涅槃之門動經塵劫飄然浪迹三德祕藏莫之能入也此中二喻各出一經一貧家寶藏喻即如來藏經九喻中之第五也彼文云譬如貧家有珍寶藏寶不能言我在此中既不自知又無語者不能開發此珍寶藏一切眾生亦復如是如來知見大法寶藏在其身內不聞不知耽惑五欲輪轉生死受苦無量等匿隱濟救乏闕也少而無父曰孤無財之極曰窮合法可知二衣內明珠喻即法華五百弟子受記之文廣說如彼賃力曰傭給使曰作餘文可解加以下二迷教也言加以者以如來滅度之後雖不親承金口然有結集教文可以尋言見象尋象得意眾生根性雖劣多起異見苟能聞於大法自然改正今又否能尋繹廢置敷宣圓理既而蔑聞邪見於焉難革聖人既滅根行仍微圓實之教抑又不行故云加以文中四句前二句明大教頹綱後二句明迷者難改教非小道運至無上故曰大乘終極圓實揀異權淺故名深旨貝葉者即多羅樹葉也猶此方竹帛簡牘之類載能詮文可以披取見所詮理如說而行反迷歸悟今隱廢不行故云沈也下二句明迷者難改群有者即前凡夫外道小乘類各眾多故云群有無正法眼不見佛性故曰盲徒馳謂奔趣異路即邪途小徑也既不能就之於有道正之以圓乘迷謬日深習以成性服藥不瞑眩厥疾何瘳還復無因故云莫反爰有下二興悲造論三今初悲歎人法也初二句能歎爰曰也謂如來滅度已六百年人根雖劣正法尚存聖人示生興我真教故云爰有大士謂馬鳴論主本成正覺號大光明迹居八地為法身菩薩發大心信大法解大義修大行證大道趣大果非其小流故云大士也馬鳴者謂此菩薩生時及說法時感眾馬悲鳴故受斯稱如下廣釋慨此下二句所歎初句歎教無聲之歎曰慨頹綱者喻也圓實之教尋繹既罕沈廢不行如大綱既頹綱目何整人天魚無其澇漉佛彼岸何由得致游泳苦海無能出期道之不行職由斯也悼斯下傷迷悼傷淪沈溺沒也大士見教綱沈綱頹而不舉迷徒溺喪淪而不升歎之傷之寧不思救故經云我以佛眼觀見六道眾生貧窮無福慧入生死險道相續苦不斷乃至不求大勢佛及以斷苦法為是眾生故而起大悲心等將欲下二述造論意文有六句初二句明教顯理次二句破邪歸正後二句令獲頓益今初將者當也且也欲謂希願啟謂開發了義大乘名為深經終實圓理故曰妙旨佛親說時利根者得入如人有目日光明照見種種色滅度之後昏鈍性障諸阿顛迦其猶昏衢昏衢之體是謂二障大士思欲發揮圓實旨趣令彼迷者失無明闇佛昔曾破今更重明故云再曜次二句破邪歸正斥謂指破心行理外總名邪見非但不信因果而已此乃凡夫外道二乘俱名為邪故迦葉言我等自此已前皆名邪見人也顛頂也以頭向下故名顛倒或顛者病也眸即目瞳此舉喻也如人眼之有病妄見空華毛輪二月等又顛即心狂由心狂故目覩諸物皆悉不正謂非親見親等彼邪見者亦復如是於性空處見生死涅槃於妙明中成分別見妄正趣者真菩提路也往而却還曰歸眾生迷見不依正道旁行五趣縱出三界亦落無為坑中今欲令彼不循異轍還向直道無諸委曲也後二句結成頓益初喻次法水初出可以濫觴曰源者即人也如人泝洄窮其水本名為還源以喻行者反生死流歸於本際也得本際者名覺心源故下文云覺心源者名究竟覺若準他說三無數劫修習廣大行願方成正覺如挹流討源也今言可即非遙者謂只於生滅之處示彼因緣無性四相本自不生死即真實如下論云四相本來平等唯一覺故又云一切法悉皆真故皆同如故圓覺云知幻即離不作方便離幻即覺亦無漸次又南嶽云道源不遠性海非遙肇公亦云道遠乎哉觸事而真聖遠乎哉體之即神斯皆可即非遙之義也如示萬派之水即是本源之水無二別也如是則一念契真即名為佛豈待多劫而遠求耶頓益之義昭然可見造廣下三正造諸論二初廣論謂甘蔗論釋中本楞伽經義味豐美故立斯稱又造一心遍滿論融俗歸真論真如三昧論等一百餘部如來滅度方六百載人根稍利堪受廣說故云當時遐遠群眾品類也即普該眾類遠及未來凡是當機皆獲斯利故云遐益群品既文下二略論三今初出所以也既者已也即印前之詞文多謂甘蔗論六百卷或云一百卷此方無本難定是非邈遠也文句既多義又深遠後代雖有圓頓根性心力劣者於此文義廣博之論不能備覽非謂一向權小之機名為淺識以此略論正為大乘頓根令悟入故故下文云自有眾生復以廣論文多為煩心樂總持少文而攝多義能取解者又云為欲解釋如來根本之義令諸眾生正解不謬故為令善根成熟眾生於摩訶衍法堪任不退信故等斯則正為大乘信解位人而作因緣反知於此廣中但無心力名為淺識悲末下二正造論悲謂菩薩造論之心菩薩發心體於三種謂大悲大智大願悲則度生智則求證願則總攝今為拔眾生苦與究竟樂而造斯論故須悲也下論云所謂為令眾生離一切苦得究竟樂非求世間名利恭敬故末葉約時迷倫約類以佛滅後二千五百年去解脫智慧多聞禪定俱不牢固但隨迷見唯起諍論如斯類也誠堪慜之故造此論令其悟入葉世也倫類也可謂下三彰功益二今初略能含廣可謂者印歎之詞論唯一軸二十四紙故云文約約略也所詮之法義備河沙故云義豐豐多也斯則攝盡十方三世諸佛法藏故下文云諸佛甚深廣大義我今隨順總持說又云如是摩訶衍諸佛祕藏我已總說解行等者解即立義解釋二分所詮令生解故行即修行信心及勸修利益所詮令起行故又云於真如法中深解現前所修離相又云知心妄動無前境界修遠離法等俱即是兼義意無別解行兩足故曰俱兼亦可俱則具於解行兼則解中有行行中有解目足更資方到清涼池爾中下下二巧被根緣謂中根已下之類皆由此論開示而得悟入佛之知見若約位說悟當信解入當行證若依天台兼於開示總對圓教四十位人即住行向地如次以配開示悟入也今以深該淺故云悟入者矣辭也然此中下之言非謂對大指小名為中下以大乘圓頓之根自有上中下別今是圓根之中下也如圓覺經三根之義正同於此今言中下悟入以讓上根廣論被故將解下別釋義門二初開章懸敘中六者蓋於綸緒何者夫聖人所作必不徒然茲論發興有何所以故受之以教起因緣也名教既興已知由漸釋氏之學三藏統收約法約人如何攝屬故受之以明藏所攝也論藏通乎大小菩薩有其權實不以義求罔知旨趣此論詮法分齊至何故受之以顯教義分齊也教所詮義以知至極未委何等機宜於此悟入故受之以教所被機也所詮所被既已昭然未審能詮以何為體故受之以能詮教體也教體既明教下所詮宗於何事宗之畢竟趣向於何故受之以所詮宗趣也凡是教興悉須具此故今懸敘止斯六門謂論所因故論所攝故論所詮故論所被故論所依故論宗歸故然本疏開章具例十門前六同此但於此後更列四門謂釋論題目造論時代翻譯年月隨文解釋如次至十也今疏不依彼列者以是懸敘義門不欲雜於別解文義故將後四合在隨文注解之中由是懸敘但有六段一辨教下二釋文二初總標也十徵釋者十段之中皆初一句是徵餘皆釋也一依下別列十段今初依何智者起論之體莫先於智無智不能起論故佛法中智為根本也斯則六因之中智生因也以有智故有義有義故立言故此十中先責其智謂依下釋也然菩薩之智有權有實實智詣理虛通往來符會真體名洞契心源心源即無相真理也契此理故名無生忍即根本智也權智幹事建立佛法成就眾生隨其根性授與法藥令得服行名隨機巧妙之辯謂順其根欲上中下品故曰隨機言無疎拙曲成萬物而不遺故名之為巧巧無巧相不可以言議思度故名妙也此智騰之於口故名為辯此辯有四有七四謂四無礙辯即法義詞樂說也亦名四無礙智但在心在口用處不同故得智辯之名其體一也七辯者一捷辯卒答不思須即言故二無斷辯相續連環而無竭故三迅辯明於理事心無癡闇言音迅疾如懸河故四隨應辯應於時機無差異故五無疎謬辯所說契理無差失故六豐義味辯名數理事皆無量故七一切世間最上妙辯此辯有五德一甚深如雷二清徹遠聞三其聲哀雅如迦陵頻伽四能令眾生入心愛敬五若有聞者歡喜無厭具此五者名最上也此上四七之辯皆因本智證理而後得故名後得智巧妙之相在次兩門然聖智圓通必須理事雙照隨闕一種則非圓智今論主迹居八地正證無生入真如門即根本實智照生滅門隨彼事量一一觀察知機設化應根巧說即後得權智權實二智隨用雖殊然體無二依此一體圓智而建立論文故十地論稱歎說者有三辯才智謂真實智體性智果智前二即根本後得後一即後得之用謂依體性起言巧說故言果也今此所明通前三智也示何法者已知論主所依非是下凡有漏之識但依二智無漏建立凡所有言盡合真理契會時機必無過矣如其所示是何法門令彼信解修斷入證耶故此徵之謂一心下釋也然大乘法體是眾生諸佛無二真源不分染淨真妄差別而能具攝一切諸法寂焉不動靈鑒無昧故名一心而此心體非真非妄能真能妄故開二門門者無壅虛通往來出入自生開闔無妨之謂也依心無相立真如門依心具法立生滅門二門互通開闔自在俱以一心為源故云心真如心生滅也三大者即二門下所示之義謂真如門唯示體大生滅門具示三大故下論云是心真如相即示摩訶衍體故是心生滅因緣相能示摩訶衍自體相用故四信者謂信真如及三寶也信心是一信境有四故成四信故下論云一者信根本所謂樂念真如法故乃至常念親近修習如實行故五行謂行布施持戒忍辱精進止觀之法成就前來四種信心令成根不退入正道故如下廣明所言等者法相至多今疏從一至五增數略列不及多云故言等也若具言之即二覺四位四相四鏡三細六麁等不能廣引然疏列雖少無法不該以生滅一門具明世出世間一切法故此等皆是所示之法雖通云示然示義有別謂於上諸法示令信解行斷證等配文可見由是疏中通云示也云何示者上之所列但是所示之法未知作何方便而顯示之巧謂權巧便謂方便此屬論主能示之智一味大乘即一心真理不分染淨因果凡聖空有等異故云一味揀對二乘故名大乘此之法體以智冥符離諸分別乃云一味若依言說示即開為二謂法義也故論云摩訶衍者總說有二種一者法二者義仍開法為二門演義為三大故論云依一心法有二種門一者心真如門二者心生滅門又云所言義者則有三種等備如前引由此下結指善權謂論主以一實智證無分別一味真理以方便力為眾生故善用巧便而開一味成多法門多無多相不違一味故名善巧開即演一為多示即顯令生解也以何顯者意責前之善巧乃是展彼義門令一成多今欲令此義理皎然可見由何方便而得顯明以由顯明也音即音聲字即文字聲無聲相字無字相故云妙善謂論主於權實無礙智上流演聲名句文是無漏善性所攝不同凡夫屬於無記故淨名云夫說法者無說無示斯則唯為開導利益眾生不依文字也華嚴十地品中喻空中風畫等皆顯聲名句文非有非無也斯皆謂之妙音善字譬比也喻曉也即以近事比類令於深法得曉了故無著云喻者見邊義謂以所見邊與未所見邊和合正說名之為喻師子覺云所見邊者謂已顯了分未所見邊者謂未顯了分以顯了分顯未顯了分令義平等所有正說名為立喻然有二種一者同法二者異法同法者若於是處顯因同品決定有性謂若所作見彼無常譬如瓶等異法者若於是處說所立無因遍非有謂若是常見非所作如虛空等然離十過方為正喻同喻五過謂能立法不成所立法不成俱不成無合倒合異喻五過謂所立法不遣能立法不遣俱不遣不離倒離宗謂所成立法因即宗家因由所以與前譬喻皆為能立故因明論云由宗因喻多言開示諸有問者未了義故然宗者有體有依依有能別所別依體之上共離九過方為正宗謂現量相違比量相違世間相違自教相違自語相違能別不極成所別不極成俱不極成相符極成因有三相謂遍是宗法性同品定有性異品遍無性然因有二種謂生因了因生因如種生芽了因如燈照物然此二因各有三種生因三者一言生因二智生因三義生因了因三者一智了因二言了因三義了因廣如彼疏然此因支離十四過方為正因謂兩俱不成隨一不成所依不成猶豫不成共不定不共不定同品一分轉異品遍轉異品一分轉同品遍轉俱品一分轉決定相違法自相相違法差別相違有法自相相違有法差別相違然此三支共離三十三過并諸闕減等今非正意不能具陳然今論中雖說宗因譬喻不同因明三事合集成於比量但今文中或單舉宗義或舉宗因或舉宗喻或舉因喻如下論云一者法二者義此之法義但是因明前陳後說有法及法如立量云一心是有法定具三大故為宗因云以有真如生滅二相故此但舉其宗因而不引喻或云真如是有法定不可立不可遣故為宗因云以一切法悉皆真故皆同如故此亦但舉宗因也餘皆例知若以此論對五性宗應立量云一真如性是有法定能隨緣故為宗因云是有為法平等所依故同喻如虛空能令下結指謂前妙音等為能顯法義理趣為所顯由前巧便遂令義理明顯可見也此上二段即前巧妙之相依何本者此徵菩薩造論必有所憑若無依據便同虛誕佛聖言即至教量正道理即比量定量即現量至教者謂一切智人無所不鑒具足五語言必誠諦依此立論決定可信無有虛妄故取為本聖言之語通於三乘餘人有所不知由是揀之故言佛也先標比量者以論宗經故比量者謂藉眾相而觀於義眾相者謂因三相由彼為因於所比宗義有正智生了知有火或無常等今言正道理者為簡一切邪謬因故若因不正宗義亦邪由是故言正道理也現量者謂無分別若有正智於色等義離名種等所有分別現現別轉故名現量此有四類一五識身二五俱意三諸自證四一切定心此上四種皆現量也今言定量者以此四義緣色等境是決定故亦可前正道理中具含二量謂比度生解及自證知俱無謬妄咸正道理定量一句總指三量俱是決定取此為本可信從故藉何力者此責論主依經造論上欲契聖下欲利凡流至後代破邪立正俾世世不絕燈燈無盡為用自力為假他威耶歸三寶者謂三寶吉祥一切眾生最勝良田有歸依者能辦大事生諸福智能離生死得涅槃樂故佛滅度凡諸弟子所有著述皆歸三寶示學有宗不自專已離過失故今乞威加承力而作必至後代人無不信然加有二種一顯加謂現身說法二冥加但闇增智慧今通此二也能歸所歸如下廣釋為何義者此責既假三寶威加造立茲論有何義意切慕如此耶助揚化者助謂贊輔揚謂發揮化謂教導是則贊輔如來發揮法門教導群品以十方諸佛迭為師資互相贊弼令法道流行眾生受化今論主示居因位師我牟尼宗經造論故云助化摧邪顯正者謂如來在日邪見者佛自調伏佛滅度後苟有斯類人無制止今論主為摧彼邪徒令邪教不興立我正法令生正見故下論中顯示正義對治邪執是也護持遺法者謂佛所說法門至滅度後總名遺法今造論發揚令無墜地者名為護持展轉弘傳燈燈不絕以至來劫名久住世報如來恩者佛留教法意在傳弘展轉度人令至大果若不傳演逆佛本懷是謂辜恩苟能顯發妙門光昭大教勞生獲益不絕大猷斯則順合佛心雅稱宗祖名為報恩也故智論云假使頂戴經塵劫身為床座遍三千若不傳法利眾生畢竟無能報恩者若有傳持正法藏宣揚教理度群生修習一念契真如此是真報如來者然上五句說有二意一則各自別說一句是一意謂助佛揚化故摧邪故顯正故等二則躡迹通論從一至五展轉相由即助佛揚化者為摧邪故摧邪為顯正故乃至報如來恩故以何緣者此責如上所為本緣何事耶令眾生者三聚五性一切眾生也離一切苦者離三苦八苦分段變易二生死苦也得究竟樂者謂得無上菩提覺法樂無上涅槃寂靜樂一得永得更無過者揀異人天二乘故云究竟由何起者此責菩薩造論之心因何而起大悲者即同體無緣揀非愛見故云大也愍謂哀愍即能悲之心物謂眾生即所悲之境凡夫戀生死執常樂我淨故云迷二乘愛涅槃著無常等四非其正趣認以為正故名為謬造論為彼令反迷為悟捨偏入圓也機何益者既為眾生造論其有被此化者得何利益謂令下有四益信謂十信聞思修慧即三賢證入即十地因滿即究竟位此則未信者令信未解者令解未行者令行未證者令證未涅槃者令得涅槃始從凡夫終至等覺受斯化者咸得利益本疏則云六益謂信及三慧證入因滿大同小異開合兩通然上十因意義相續若不料簡寧免混然今近取譬令無所惑如構大廈先要有解次列所造三明其相四能造器五有所憑準六旁藉陰功七上安所尊八下廕來裔九念情深厚十各得所安如上配合顯然不同由是十文無相濫矣又此十中有因有緣有通有別通則因緣不分謂此十段總是造論因由緣起故別則第九為因第八為緣前六則因緣所資七十則因緣之果又此十中不出悲智謂第一是智第九是悲二三四五六七是智之相八十二門是悲之相也然論文之中自有八種因緣與此有同有異同則疏論兩文不出悲智二種異則論中但直述自己所懷為法利物疏則具敘論主化智巧便妙權開示承力護法上報下化問論中何故不具敘耶答疏敘他意故可具陳論主述已但明所為若同疏中便成自伐故不具敘二諸藏所攝者三二不一故云諸皆能含攝故名藏謂明此論於三二中攝屬何藏三藏者經律論也此約所詮戒定慧學增勝而立謂詮定增勝名為經藏詮戒增勝名為律藏詮慧增勝名為論藏言增勝者以一一藏通餘二故第一經藏者梵云欲底修多羅或云修妬路素呾纜此云契經謂契當所詮法義契合所化機心經謂貫穿所說義理令無散失攝持所化物機使無顛墜故佛地論云貫穿持攝所應說義及所被樹故契經即藏持業釋也第二律藏者梵語毘奈耶或云毘尼或毘那耶義翻為律以明持犯法則軌度有如此方條法之制取此類也律法也古翻為調伏謂調鍊三業制伏過非調鍊則通於止作制伏則唯明止惡或翻為滅謂身語意惡焚燒行人義同火然戒能止滅故或云清涼以能息惡炎熾相故此則俱就所詮之行彰名調伏之藏等依主釋也第三論藏者梵語阿毘達磨此云對法法則所對之境謂無為涅槃及四真諦對即能對之心謂理量二智此二對彼妙盡理源揀擇法相分明指掌如對目前名為對法即對法之藏依主釋也此論屬彼定非經律故云對法藏攝同瑜伽論說謂諸一切了義經典循環研覈摩呾哩迦據此則對法藏攝亦是佛說此論既是佛滅度後菩薩所造何得亦入對法藏耶答佛所說法有其三種一佛自說二加他說三懸記說今則後說也故摩耶經云佛記馬鳴然正法炬滅邪見幢善說法要既蒙懸記即同佛言故得此攝問若言懸記故得入論藏者豈佛滅後一切造論菩薩盡是懸記耶由斯難故今助一解以佛所說雖有論議並屬經藏以十二部俱名經故菩薩造者但名為論或宗彼經或隨解釋故此所攝亦不相違二藏者此則約人所立也謂於三藏之中詮示大乘理行果故名菩薩藏詮示小乘理行果故名聲聞藏故莊嚴論及攝大乘說由上下乘差別故有聲聞及菩薩藏然約人說人有三乘合分三藏以緣覺人多不藉教出無佛世或出佛世即攝屬聲聞以四法之中理果同故由是但立二種藏也若據教行有別亦可開為三藏故普超三昧經及入大乘論說以約別義開為三藏今依莊嚴等論約於同義合為二藏開之與合各隨一意耳然三藏之中各具二藏二藏之內各有三藏伹約人約法分此二三廣如圓覺疏所辨菩薩藏攝者以是大乘非詮小故故此所攝三教義分齊二初總標別列也教是能詮義即所詮以所詮義顯能詮教即知此教分齊所至也詮法通局者通則大乘終頓圓以被機廣故詮義深故局即小乘及大乘始教以詮法淺故被機狹故又深必該淺故云通淺不至深故云局又一經能含多教故云通一經唯詮一教故云局以義分教者由諸家多約時分教有所未允遂招諍論敘彼如別所明今以義分故無舛謬此則義為能分教為所分得知教之淺深者由所詮義有近遠故二隨列別釋二初總敘諸教五今初小乘者運小根至小果故如羊鹿車伹能引輕不能致遠故名小也但說下釋相也即正辨所詮之理但猶獨也唯也我空者此教所明凡有所為皆因緣力中無主宰故為我空縱少說者阿含經云無是老死無誰老死既言無是老死即是法空之義雖有此說以百無一分故云少說但標而已更不解釋故不明顯以非教之正意故今望大乘分明顯了義邊故名為但如河少水亦名無水故但依下所依根本六識者即前六識彼教三宗所說有異謂經部無別心所有部有別心所覺天所說唯一意識隨六根轉無別六異三毒建立者貪瞋癡使害物最深能損法身慧命故受毒稱若以此三為能熏現在色心為所熏造業受生輪轉三界此為染根本若以無貪等三為能熏現在色心為所熏斷煩惱出三界此為淨根本染之與淨由三有無除此更無所依故云但也未盡下結成不了不達如來藏心本具無漏功德故未盡淨法之源不了根本不覺是有漏因故未盡染法之源此教尚不詮七八二識豈況無明法性耶故云未盡等多諍論者二十部分宗各不相與如群盲摸象紛然是非故云諍論苟盡其源安見如此大乘者運大根至大果故如牛車引重可以致遠故名大乘下四雖權實有異以通對小乘故總名大乘也始分二教者且標兩名此中二教各詮一義是謂空相非謂一教而有二名但說下明所詮理即諸部般若明心境染淨等並空始自色心終乎種智無不如幻故云皆空般若云無色無受想行識乃至無智亦無得等又經云若有一法勝過涅槃我亦說為如夢幻等未盡下判為不了大乘法理不空不有而空而有既但說空當知未盡故法鼓經云一切空經是有餘說中論云空是大乘初門故言始也又云以有空義故一切法得成但說下即分教也一切法相者明所詮法然一切不出五位一百法謂一者心法有八二者心所有法有五十一三者色法有十一四者不相應行法有二十四五者無為法有六縱說真如無為是諸法性亦墮法相之數故云但說有不成佛下判為不了謂五性之中定性二乘無性闡提及不定性中三分之二必不成佛既不皆成即名為分終實二教者標名也此只一教以對前二故立二名非同於前二教異也說如來下順明緣起即生滅門故下論云心生滅者依如來藏故有生滅心所謂不生不滅與生滅和合非一非異名阿梨耶識等即前云不變性而緣起緣起下逆明緣性即真如門故論云心真如者即是一法界大總相法門體所謂心性不生不滅乃至一切法不可說不可念故名真如即前云不捨緣而即真也斯則從本起末故云隨緣末即同本故云無性如範金為器器即是金定性等者三聚五性一切眾生皆有如來藏心總皆成佛故涅槃經云凡有心者定當作佛圓覺云有性無性齊成佛道上皆明所詮之法方盡下判為了義詮法窮源故云至極也對前未盡終於始故名為終教非同法相故云實理分教不了乃屬於權此中了義故云實教頓教者標名也一直而談更無委曲不歷階漸唯指本源故稱為頓總不下釋相也不說法相者謂遍計依他色心假實法相雖廣不出於斯此既不說故名為總即揀分教但說法相唯辨真性者此揀始教但說諸法皆空今說不空妙有即圓成實性也此性圓滿成就凡聖因果平等所依只談此法故云唯辨此二句且略標揀也下即廣示亦無等者釋不說法相也八識是法相之源一切最勝以勝攝劣故唯舉此然識如幻夢唯是一心故云亦無此中舉識以影所緣也訶教者斥其無實肇公云名無得物之功故圓覺云修多羅者如標月指若復見月了知所標畢竟非月下文亦云一切言說假名無實但隨妄念不可得故勸離者令不執教使其捨詮也故下文云從本已來離言說相離名字相淨名云乃至無有文字語言是真入不二法門又云至於智者不著文字文字性離即是解脫達磨云我法以心傳心不立文字等能詮教既亡所詮義亦遣故但訶教也毀相者凡所有相皆虛妄故此則亡所證境也泯心者心生則種種法生故此即亡能證智也經云幻塵滅故幻滅亦滅又云亦無能證者此乃妄識妄緣能詮所詮能證所證一切都泯故下文云一切法從本已來非色非心非智非識非有非無畢竟不可說相但一念等者念生既是凡夫相現性隱不生宜名為佛性顯相亡是故剎那登妙覺等佛於一朝故觀師云一念不生前後際斷照體獨立物我皆如更不假餘方便故云但也此則釋前唯辨真性不依下結成頓義既一念成佛豈立位焉位既不存不亦頓乎故思益經云得諸法正性不從一地至於一地圓覺云知幻即離不作方便離幻即覺亦無漸次圓教者謂此教中該收前四圓滿具足性相俱融剎海塵毛交遍互入即華嚴宗也所說下一真法界也謂所說理事心境人法聖凡染淨等法以要言之未有一法離於法界故云所說唯是法界或可此句是總標下皆別列性海圓融者理法界謂理性深廣故如海也理體周遍無有一法而不融攝故云圓融緣起者事法界謂眾緣所造心境染淨情器因果大小一多各不同故無礙者理事無礙法界也謂緣起事法皆是理之所成緣起無性不礙於理理能隨緣不礙於事故得理事二無障礙相即相入下事事無礙法界也謂諸事法各全攝理即理之事互不相礙故得一一事法相即相入一即一切一切即一一入一切一切入一互為主伴重重無盡如天網珠光影互入無礙無盡也然上五教所詮不出性相性相相望料揀應成六句一唯相非性小乘教也但說法相不言性故二唯性非相即頓教也唯辨真性毀相泯心故三相多性少即分教多說法相少說性故四性多相少即終教多說法性少說法相縱說法相亦不離性故五非相非性即始教但說諸法皆空未顯真如性故六全相全性圓教也謂說一真法界全體而起成染淨法即全相也染淨起時性體不隱全是真如即全性也又此五教與天台化法四教相望但開合有異而大況是同彼則開前合後此則開後合前四教者謂藏通別圓也且如此中初小乘教即彼藏教第二始教此有二類一始教但說諸法皆空即彼通教也二分教但說一切法相即別教也第三終教明如來藏隨緣成諸染淨緣起無性一切皆如即彼圓中雙照義也第四頓教唯辨真性即彼圓中雙遮義也第五圓教明性相俱融即彼圓中遮照同時義以此三教所詮唯是一心具一切法即彼圓教不思議中道也故此三教皆屬圓收此即合彼通別為一始教開彼圓教為終頓圓三彼即開此始教為通別二合此終等為一圓教雖開合有異而法無異也然彼更約化儀論四約時論五廣說如彼若於下二與論相攝二初定分齊正唯終教者以有生滅門說如來藏隨緣作阿賴耶成諸染淨義故兼於頓者以有真如門顯體離言依言辨德故然雖說兩門以真如門中但略顯法體而已如其說迷悟辨聖凡論染則二礙三細五意六麁論淨則二身三大四信五行具辨染淨熏習廣明四位階降說斷證明解行但是一切世出世法皆在生滅門中所明既而廣略不同故於二教以判兼正也若將下二明相攝也五唯下以五教為能攝此論為所攝後三攝此者終頓圓也謂此論中說如來藏緣起是終教說真如門是頓教又真如門是理法界生滅門是事法界二門不二理事無礙法界一心是一真法界此即圓教故後三教攝得此論然頓教攝此亦且一往若以理推頓教義狹唯辨真性如何攝此若言以有真如義故得彼攝者此論亦有前二教義亦應前二攝得此論此唯下以此論為能攝五教為所攝也攝前四者此論備有前四義故不攝圓者以四法界中唯有三種而不明事事無礙以圓教宗於事事無礙義既不全故非攝彼然以義推亦合攝彼彼文四種統唯一真法界今論一心之體正是一真法界是彼圓教之宗耳又彼事事得無礙者皆由真如隨緣故也故知真如隨緣是彼事事無礙之由故得攝也若以前科望於此義前文合云正唯終教兼於頓圓也約法生起下二初標科總示依詮染者以淨法是攝末歸本義今明從本起末故唯取染略五重者廣即十四今於十四之中類束為五故云略也對諸宗者即前五教也前以能詮為門故云約教此以所詮為門故云約法也二隨文別釋二初正明五段五中二三以略分真妄故云開云明後二唯約妄論具顯次第生起故言生也一心為本源者為是也謂此一心是一切染淨法之根本其猶水源為萬流之本更無有法為心之本故云唯一心本即源也經云諸法所生唯心所現一切因果世界微塵因心成體法喻雙顯故云本源華嚴下配教此是圓教之所宗故四法界者如前所列然四種皆稱法界而界義不同謂理法名界界是性義謂與一切染淨諸法為體性故事法名界界是分義一一事法分限別故後二法界具性分義可知義雖有四而體是一故混四為一一外無四故云統唯一真也謂寂寥下總萬有以出體彼曰法界此曰一心謂此一心是法之性故曰法界隨義立名體元無異故以一心為法界體初二句顯德相寂謂無聲寥謂無色虛則中無妄染曠謂寬遍十方沖即是深竪通三際包即容受一切無餘博則能入一切咸遍總該下明該收萬有者一切法也萬有不出一心是故一切全為心性心性無外攝無不周也此但意在出體不在收於萬法恐存心外之見故云總該等也然諸教中皆說萬法一心而淺深有異今約五教略為辨之一愚法聲聞教假說一心謂世出世間染淨等法皆由心造業之所感推徵則一心之義不成故云假說二大乘權教明異熟賴耶以為一心三界萬法唯識變故三終教說如來藏以為一心識境諸法皆如夢故四頓教泯絕染淨以說一心顯體離言絕諸相故為破諸數假名一也五圓教總該萬有以為一心事理本末無別異故如上所說前二教淺後三教深於三教中義有淺深體唯真性今之所辨即第五也注正當此門者此論所詮理極於是故上指陳即華嚴經一真法界但彼以性相俱融名為法界此約克指法體故曰一心圓實之旨以此為異也體絕有無者肇公云欲言其有無狀無名欲言其無聖以之靈故下文云非有非無等相非生滅者非不也相謂無相之相相即性也論云非前際生非後際滅般若亦云不生不滅莫窮其始者莫無窮鞠始初也既非生滅有為之法則無能尋鞠盡其初際然不唯無始抑亦無終此但影略故云無始此則覆釋前來相非生滅以非生故無始非滅故無終寧見中邊者邊謂二邊中即中道二邊既泯中道不存故云寧見寧何也此則覆釋前來體絕有無也有無即是二邊前則略舉但言有無今則具顯故云中邊注真如門者彼疏所說即是此中真如門義然但因以指配未是正開次下即明迷之下即序中逐迷悟而升沈之義解即初悟悟即證入也故經云無始時來界一切法等依由此有諸趣及涅槃證得即斯義也注文可知依心開門者以論云依一心法有二種門也真如門者於中有離言依言依言之中復有空不空二具如下說頓教分者以此門中說心性不生不滅乃至離言絕慮等義故當此教密說者如心經云是諸法空相不生不滅不垢不淨不增不減等即是真如之相雖明其相而不克顯真如體性故云密說理實無異故今配之依如來藏下全引論文顯生滅相也終教者詮法窮極非同始教是衍初門故名終教今起信論正明此義以始教下揀顯以始教中亦說賴耶而不說是藏性所成今說性成故非彼分故密嚴云佛說如來藏以為阿賴耶惡慧不能知藏即賴耶識後門謂生滅門也二義者論曰此識有二種義能攝一切法生一切法云何為二一者覺義二者不覺等義故依此明也覺義者論云所言覺者謂心體離念離念相者等虛空界即是如來法身等於中有始覺本覺本覺復有隨染性淨之異具如論說注前真如等者通前後妨難或曰前真如門及此覺義為何不明開義生法唯於後門後義明生起耶故此釋之不變非隨緣淨相是本覺反流即始覺也此上三義並不可說生起染法之理以義不順故唯此生滅及不覺義即可言其生染次也故前標云依染法從本起末而不言淨法從末向本由是前門前義不言生起也不覺義者論云所言不覺者謂不如實知真如法一故不覺心起而有其念等於中有根本枝末之異枝末復有三細六麁如次所引注文可知後義者即不覺也依此不覺起業等相此三屬本識位對後事識六麁名之為細故論云復次依不覺故生三種相與彼不覺相應不離等業相者約動作為因二義得名故論云一者無明業相以依不覺故心動說名為業覺則不動動則有苦果不離因故轉相者前之業相轉至此位為能見故故論云二者能見相以依動故能見不動則無見現相者以依能緣之心帶起所緣之境故論云三者境界相以依能見故境界妄現離見則無境界注自體等者以唯識說有漏識自體生時轉似二分似能緣相名為見分似所緣相名為相分雖文異而義同故今注配自體即自證分也即唯識下配教齊業相者彼說諸法生起但依賴耶以為其本故名此識為總報主一切種子根身器界皆此識變仍獨說此以為所熏熏成種已後起現行皆依此識故云生起本也以彼下出所以緣以彼宗未說一心是真如生滅二門之源以留之於終教說故若盡說已何分權實耶故說等者以不知真如即心故說無知無覺凝然不變者說此無知覺體堅如玉石不可受熏以不是可熏性故既不受熏焉能隨緣由是但執真如不變不許隨緣也但說等者既不許真如隨緣成諸染淨故說賴耶為生滅本由是明法生起但齊業相也縱轉等者以彼所說轉第八為大圓鏡智第七為平等性智第六為妙觀察智前五為成所作智根本既唯生滅成智亦是有為理是無為不得相即如鎔金範土各成其器豈得相即耶故詮法下結成可知最後者即現相也六麁是事識位涉於外塵其相顯著總名為麁故論云以有境界緣故復生六種相智分別境界者智相也以有外境牽起內心令其分別是好是惡等故論云一者智相依於境界心起分別愛與不愛故生苦樂者因前分別遂起苦樂覺心故論云二者相續相依於智故生其苦樂覺心起念相應不斷故著苦樂者執前苦樂取之為實故論云三者執取相依於相續緣念境界住持苦樂心起著故計名字者以執取實故聞名總相便生瞋喜等故論云四者計名字相依於妄執分別假名言相故造業者以貪瞋盛故發動身口造諸善惡不動等業故論云五者起業相依於名字尋名取著造種種業故受報者謂業累既成牽至苦果如繩所繫不自在故故論云六者業繫苦相以依業受果不自在故二乘下對教淺深第三者是我執俱生二乘教中說斷此者名為我空故人天等者以彼教中但明善惡業緣受報好醜故當造業而不知業從何生故詮法分齊不到第四若取下二別示也血脈相承者但約迷本一心邐迆生起不斷絕義更不旁說真如本覺故云一向等略八重者廣則十四故以真如門及覺義非是生起倫次故生滅門不覺義全體是業相故智相相續皆法執故執取計名皆我執故由是相從略成八也四中文三一總明所被一切下此約畢竟兼正合論故皆被也故涅槃經云凡是有心定當作佛圓覺云有性無性齊成佛道又云譬如大海不讓小流乃至蚊虻及阿修羅飲其水者咸得充足金剛經說發菩提心人令度四生九類皆入無餘涅槃若其定有不成佛者何勞發此心耶以一切眾生皆本有佛性但得聞之無不獲益謂宿機深者悟入淺者信解都無宿種者亦皆熏成圓頓種子如華嚴經食金剛喻不同下揀權教彼說定性二乘性定無改況至無餘位中身智俱盡誰為修行無性之人無其善種善種既無憑何修進以此判之俱非所被然彼但約即今長時而論故不統收亦是留在實教中說也然一切下二約三聚辨然有三說如小乘即以五無間業眾生為邪定以學無學人為正定以餘漏無漏人為不定權教以無種性人為邪以菩薩為正以不定性人為不定終教以一切異生為邪三賢為正十信為不定今依後說此論下正為可知兼為邪定者但得見聞自然成種他時顯發必至解脫故法華繫殊涅槃毒鼓華嚴有八難頓超之說又云設有不生信樂亦成善根無空過者乃至究竟入於涅槃此明雖謗墮惡由聞歷耳終醒悟故下論云為令眾生離一切苦得究竟樂皆此類也兼正定者論云為欲解釋如來根本之義令諸眾生至解不謬故疏配三賢故當正定也準此下據五性說然五性之說權實共出前教義中判為未了者約彼定執三無二有故名為權今說被教故須約性性雖說五俱為所被非同權宗定執有無也正被下可知兼餘性者二乘及無種性也以二乘人實無定性雖亡分段然有變易之身但得聞斯教決定迴心涅槃說四果及緣覺極遲經八六四二萬十千劫如次迴心猶如醉人醒有遲速三昧酒醒亦復如是故楞伽云三昧酒所醉乃至劫不覺酒消然後覺得佛無上身無性之人但無善性若聞斯教善種自成遇緣發起必當成佛楞伽經說二種闡提一大悲菩薩二斷善根者佛說二中永不入者唯大悲菩薩應知斷善根者聞經獲悟後必得入涅槃經中具有此說今此論云謂示修習止觀對治凡夫二乘心過故其中義含定性無性故下文云對治二乘不起大悲狹劣心過遠離凡夫不修善根且不起大悲豈非定性耶不修善根豈非無性耶當知實教雖說五性然非定五俱為所被又因下三別指下文別明所被者一論所被不出三根說有通別通則不分論文但上中下根依之總入別則立義解釋兩分被上根悟入修行信心分被中根勸修利益分被下根然上根不必聞中下之法下根必兼聞中上之法中根可知此說猶是別中之通若更細論兼約地位所配則立義分及解釋分中顯示正義對治邪執被三賢菩薩為上根悟入分別發趣道相被十信滿心為中根修行信心分已下論文被十信住心入心為下根又就十信位中自有三根之異謂以十信滿心為上根此則如上所配以十信住心為中根此依第四分中四種信心及四種修行悟入以十信初心為下根就此下根復有三種謂以四行之後止觀之前一段論文被下根悟入以止觀一門被中根以勸生淨土一門被上根其勸修利益一分總策前三因緣一分但明論起由致故於此分不別明被如下疏配五中初總標能詮教體者通明諸佛教法乃至此論以何為體而能詮顯無量事理今且略以四門解釋二別釋有四初隨相者謂約六塵境相以出體故名句文者即聲上屈曲詮表是假非實屬不相應行所攝故論云一名二名多名是曰名身一句二句多句名曰句身一字二字多字名曰文身能詮諸法自性者名也名是能詮諸法自性是所詮如言色言心言水火等各各詮表法自性故差別者句也句是能詮諸法差別是所詮如言形色顯色真心妄心等諸法例然一一法中揀令別故二所依者文也二即名句文即是字以此通為名句二法所依止故由是名則次第行列句則次第安布文則次第連合此等親能詮表義理由是取之以為教體或唯下二唯音聲以聲是教主言音謂佛唱詞評論語音語路語業語表故云音聲離聲下釋以名句文三雖親能詮表義理但是聲上屈曲之相從假建立無有自體聲是色法色法是實名等是不相應行非色非心但約色心分位假立由是實外無假所以攝假從實但取聲為教體故云離聲無別名等婆沙論云佛教以語業為體假實下三通四法也如上兩說各有理教為定量故不可偏取今悉收之以唯音聲則不能詮義唯名句文則別無自體四法皆取始成教體如水與動方能運舟於此二中不可趣一如人汎然發聲不吐詞句何所詮表若無聲者名等何依故今雙取也故俱舍云牟尼說法蘊數有八十千彼體語或名此色行蘊攝又遍於下四遍一切也一切雖多不出六塵境界但能生於物解即為教體豈獨在於聲名句文故淨名云有以光明而作佛事有以菩提樹衣服臥具乃至八萬四千諸塵勞門眾生謂之疲勞諸佛即以此法而作佛事楞伽云大慧非一切佛土言語說法有佛國土直視不瞬口無言說乃至有佛國土動身名說法等且香積世界餐香飯而三昧顯極樂國土聽風柯而正念成絲竹可以傳心目擊以之存道既語默視瞬皆說則見聞覺知盡聽苟能得法契神何必要因言說如楞嚴經二十五聖於十八界七大性各從一門而得圓通此中六塵猶且約境餘者例知天台云手不執卷常是讀經口無言聲遍誦眾典佛不說法常聞梵音心不思惟遍照法界皆此義也唯識門者約妄心以出體今先約本影相對對於諸教總成四句一唯本無影即小乘教以不知諸法唯識所現皆影像故二唯影無本即終教也以佛果無別色聲功德唯有如如及如如智獨存但以大悲大智為增上緣令彼根熟眾生心中現佛色聲說法是故佛教但是眾生心中影像故華嚴云諸佛無有法佛於何有說但隨其自心為說如是法三亦本亦影即大乘權教謂以佛自宣說若文若義皆是妙觀察智相應淨識之所顯現名本質教若聞者識上所變文義為影像教諸佛眾生互為增上緣方有所起教故唯識云展轉增上力二識成決定四非本非影即頓教也非唯心外無佛色聲眾生心中影像亦空以性本離故相本絕故即無教之教耳故淨名云其說法者無說無示其聽法者無聞無得今此所明即第二句唯影非本也說者淨識等者此中語勢似於本影具足一句然意明唯影非本雖云淨識所現意顯大悲大智為增上緣又此但言佛為眾生增上緣而不言眾生為佛增上緣者意在唯影也又佛淨識即是眾生真心佛現即眾生現二俱影也引證文則明矣豈可見云淨識所現為增上緣便作本影雙取同於權教須以意通不以文局學者思之故下文下具云一切諸法唯依妄念而有差別若離心念則無一切境界之相是故下結意言自心者即是妄識非謂真心下文云三界虛偽唯心所作離心即無六塵境界歸性門者約真心以出體也此識等者則前門中已收差別之境但唯能變識心今又攝前識心但是一心一心即真如性也名為歸性故云此識無體也其猶人睡作夢見種種物物不離夢夢不離人即展轉推尋教法真實之體極至於此古人云心即是經即斯義也言一切者即色心等法非今方爾故云從本已來超過離名字相離心緣相故云乃至然離言說則非前音聲離名字則非前名句文離心緣則非前唯識一心真如則成此歸性門也亦同圓覺疏云生法本無一切唯識識如幻夢但是一心楞嚴云見與見緣似現前境元我覺明也無礙門者約三門無礙以出體也謂於下正釋心即唯識門境即隨相門理即歸性門事即一二門以對理成句故重牒之同一緣起者上之三門同為一大法界緣起謂境不自境由心故境心不自心由境故心未有依真之妄不從真生未有隨妄之真不依妄顯如是則境是心境心是境心真即妄真妄即真妄互相依倚互相資假隨有所闕則皆不成故云同一緣起也混融等者即無障礙法界也謂若心若境若理若事一多即入俱無礙故斯則動止縱橫無非教體也以一下出所以如上心境理事得無障礙者以一切法不離二門二門唯一心故以歸性即當真如門前二即當生滅門二門不二即是一心以此一心融之故得同一緣起無礙自在也六中二初標章釋名前辨能詮文體此明所詮義趣義中可尊可重可崇尚者故名為宗歸向往詣故名為趣當部等者如法華宗一乘涅槃宗佛性華嚴宗法界維摩宗不思議解脫等然宗有多種若約立敵相對以明宗者即語之所表曰宗此則但取一期所論之義如言聲是有法定無常為宗等若約修習行人以明宗者即心之所尚曰宗如各隨所習經律論等今明一部所崇尚者為尊為主目之為宗宗於此者終歸何義謂令信解行此法故必至證入也故曰宗之所歸開章如文正辨中今初隨相法執者標名也宗於事法故云隨相計法定實語云法執小乘諸師者宗主也根本即上座大眾展轉分成二十部阿含等者所依經也等於正法念佛本行等經以造下所造論也即婆沙俱舍等論下諸門中例有此四真空無相者即色即空空病亦空故言真空離一切相故云無相般若等等於八部及諸空經中觀等等於百論十二門論之類唯識法相者唯遮境有識揀心無一切諸法唯識所變宗相法故名法相宗唯識等等於對法百法之類如來藏緣起者即如來藏心隨染淨緣起成諸法也楞伽等等於勝鬘密嚴等經起信等等於佛性寶性等論圓融具德者圓謂圓滿性相周遍融謂融和理事無礙具德者重重無盡一塵一毛無不稱性無不包遍如前圓教中明今此下二指此論也第四者即如來藏緣起宗以論所詮明如來藏不生不滅與生滅和合名阿梨耶等廣辨染淨諸法緣起故然此下三會五教也然但佛說成教人尚曰宗宗教不異由是本疏隨教而辨今則以經料揀故有寬狹不同也一經容多教者如華嚴中具說十惡十善即人天教也說四諦十二因緣即小乘教具列地位即分教三天偈云法性本空寂無取亦無捨性空即是佛不可得思量即始教如心佛亦爾如佛眾生然心佛及眾生是三無差別即終教初發心時便成正覺即頓教一切無礙即圓教也餘經之中或五四三二多少不定宗具多經者如此一論宗百餘本大乘經也隨何等者但是諸經了義皆此所宗又如一切經中空義皆是三論所宗餘皆倣此此上所明但約宗教俱寬義說若約狹義如前五教各詮一義互不相通如一經只詮一義此名教狹宗隨教說亦復如是此名宗狹也二唯明此論二初總一心法義者以此論中所詮義理雖則廣多然所宗尚者皆為顯示一心法三大義也故為其宗宗此法義者意在何也為令生信正解不謬依解修行行成入證證極得果歸此一心故名為趣然若信一味空理則厭欣都絕若信一向法相則聖凡懸隔斯皆不能起行趣證今令信一心是凡聖之源但由迷悟使之有異則必能起修庶幾果證矣別者下二別二初列釋教說等者以言詮義義顯言亡如乘筏渡河至岸捨筏如下文者具云當知如來善巧方便假以言說引導眾生其旨趣者皆為離念歸於真如理事者先宗後趣合云事理下有倣此舉事等者廣說生滅染淨者皆為歸於真如理故如從等者文云復次顯示從生滅門即入真如門所謂推求五陰色之與心六塵境界畢竟無念乃至若能觀察知心無念即得隨順入真如門以真俗等者真理一味向即心絕俗境萬差觀則智起因此以成止觀二門故下文云所言止者謂止一切境界相隨順奢摩他觀義故所言觀者謂分別因緣生滅相隨順毘鉢舍那觀義故成信即十信位緣不退即三賢已上地前比觀未造真如意在登地親證聖性以因等者地上所行十波羅蜜意在剋證佛果菩提此五下二結示相由者初由教故得義二由義中事故顯理三由事理為境故以成止觀行四由止觀故入證地位五由入證故得果斯則展轉相因從淺至深傳論宗趣也懸敘義門竟二隨文注解初論題中二初釋前四字四今初總釋四字言當體者不同權教解大者揀小為義大外有小可揀豈成至大今以心性體無際畔絕諸分量心行處滅言語道斷無以名之彊名為大然大有二義一是常義謂竪通三世無始無終無有一法先之唯此先於諸法故名大也涅槃云所言大者名之為常二者遍義謂橫該十方十方窮之無有邊涯涅槃又云所言大者其性廣博猶如虛空包含者以論云是心則攝一切世間出世間法又經云心精遍圓含裹十方等體若不遍寧曰包含若不包含豈名為大由是包含是大之義也運載等者然乘有五種謂人天聲聞緣覺菩薩雖則皆有運載之功總名為乘且義有大小而載有近遠人乘者謂三歸五戒運載眾生越於三塗生於人間其猶小船纔過谿㵎天乘者謂上品十善及四禪八定運載眾生越於四洲達於上界如以次船渡小江河聲聞乘者謂四諦法門緣覺乘者謂十二因緣法門皆能運載眾生越於三界到有餘無餘涅槃成阿羅漢及辟支佛皆如大船越大江河菩薩乘者謂悲智六度法門運載眾生總越三界二乘之境到無上菩提大般涅槃之彼岸也如乘大舶過於大海法華云若有眾生從佛世尊聞法信受勤修精進求一切智佛智自然智無師智如來知見力無所畏愍念安樂無量眾生利益天人度脫一切是名大乘菩薩求此乘故名為摩訶薩此乃由能乘有利鈍故所乘有勝劣令所越有廣狹俾所至有近遠今言乘者則第五菩薩乘也然上所說但約常塗以六度萬行為所乘體今此論中明所乘者直約體相二大故下文云一切諸佛本所乘故一切菩薩皆乘此法到如來地故等由是亦名佛乘一乘最上乘今就通稱但言大也言雖不異其義不同由是此文迥異常說常塗又說須待能所相契方得名乘今論直目眾生心以為大乘法豈得須具能所耶故涅槃云佛性者名為一乘大乘下舉所信以明能信謂由有此一心三大為勝境故緣此勝境而發忍樂之心名為起信若不然者信何法是何信耶信憑何起耶是故心境合為目也大乘之起信者謂由大乘為所緣境故而發得能緣信心此則緣大乘以起信心非起餘心也所緣勝而能緣劣大乘之起信依主得名此約境以顯心也又亦下對宗以別行謂信通大小理宜揀之今起大乘之信非起餘信即以別揀通亦依主釋又大下二別釋大乘也就義等者論云所言義者則有三種云何為三一者體大謂一切法真如平等不增減故二者相大謂如來藏具足無量性功德故三者用大能生一切世間出世間善因果故就人等者論云一切諸佛本所乘故一切菩薩皆乘此法到如來地故準本疏說於三大之中體相是所乘用大為能乘三大之中唯一心轉是故亦大亦乘持業釋也又依下三別釋大字也七種相應者此皆約人而說境大性者以諸佛所說廣大教法為所緣故行者自利利他二利行故智者我空法空二無分別智故精進者三祇修行無疲厭故方便者不住生死及涅槃故證得者佛地功德悉圓滿故業者應現十方化眾生故上六如初皆言大性然於七中前五是因後二是果果中之二前體後用體即智淨相用則不思議業相亦即四鏡之後二也莊嚴瑜伽顯揚等論並同此說起謂下四別釋起信二初正明以有本覺等者約因緣以明發起也夫有為法起必因緣力因緣互闕皆不成立今信所起須具因緣故論云自有熏習之力又為佛菩薩等慈悲願護故能起厭苦之心乃能進趣向涅槃道勝境者如下所說信真如及佛法僧以信真如是萬法本佛是報身法是六度萬行僧是地上菩薩並餘三寶四諦最為勝故希有信者以所信之境勝故令能信之心則為希有也若信釋迦彌勒是佛等則為易有今信眾生心中真如是凡聖通依迷之則六趣無窮悟之則三寶不斷此為難有如信皇后王胎貧女聖孕難易可知此上五句解起字也能令下釋信字水清珠者清水珠也謂眾生心如水疑如濁信如珠珠投濁水水必澄徹信起疑心心必清淨故唯識云於實德能深忍樂欲心淨為性如水清珠能清濁水金剛亦云信心清淨則生實相信即清淨心也何故下二通妨問意云從因至果有無量行門何故此中獨明於信又信是最淺之法望於解行證果未足為奇如何題中唯明此耶行本者答前問也信之一法為入道之弄引河沙善品因之而起苟無其信安能起行而至證果為初機者答第二問初機即十信菩薩位居外凡未入劫數今論正被此輩故下文云是中依未入正定聚眾生故說修行信心然是初機之上根也根若稍下則先入小乘漸次之大自信己性等及華嚴文並證行本之義此義前未說故故偏引證初機之義懸談已明故此不說餘文可見論者下二釋論字然論有二類謂宗釋也釋論即隨解佛經猶如章疏即智度金剛法華論等皆此類也宗論即宗經建立如瑜伽唯識婆沙俱舍等建立下此約宗經解論字謂建立決定顯了可為軌則文句言辭判斷宣說佛經之中深妙法義行相理趣也依決下結謂論者是決判義也又論下約立理解論字謂纂集教法商議論量自問自答往復徵詰開析道理發揮真趣令正理成立邪宗摧破也此上二解前釋後宗或可俱約宗論非釋論也然此五字之中有法有喻約理約行體用心境因果教義總為題目也如前開題處說又此一論五分之文亦不出題中五字謂解釋分中顯示正義對治邪執是大分別發趣道相是乘修行信心分是起信初後二分義當於論立義分中即通大等四字造論主疏三初釋馬鳴初生等者一義又善等者二義中印等者三義咸皆也躬身也餘並如文二釋菩薩具云等者以此方時俗不貴秦音故存梵語厭繁好簡又削提埵二字由是但云菩薩亦者例前義也例前馬鳴之三義故所求是佛佛即是覺所度是生生即有情也此即全取所求所度之境以彰能求能度之人即有財釋覺悟智者即始覺之智情慮識者即六染等識此亦全取所有覺智情識以立能有者名亦有財釋所求是佛智佛智即是覺能求是自身自身即有情此即求菩提之薩埵以勝顯劣依主釋也此三義中初唯約境次唯約心後雙約心境又初約悲智二約真妄三約人法由是約心境悲智真妄人法以明菩薩理無不盡也又智度論云菩提為無上智慧亦名為覺亦名為道薩埵云眾生或云大心或云勇猛心小品云是為覺一切法無障礙故名為菩薩當為大眾作上首故名摩訶薩道行云是人於一切法悉了知故名菩薩天上天下最尊勝故名摩訶薩三釋造字製作者揀非撰述也佛滅等者明造論時二五百初解脫者少故造此論以被入證也摩耶等者準摩訶衍論說有六馬鳴前後異出一者勝頂王經說佛成道十七日有一外道問難於佛名曰馬鳴二者摩尼清淨經說佛滅後一百年有一菩薩出世名曰馬鳴三者變化功德經說佛滅度後三百年有一菩薩出世名曰馬鳴四者如疏所引五者常德三昧經說佛滅後八百年有一菩薩出世名曰馬鳴六者莊嚴三昧經說過去有一菩薩名曰馬鳴具說有六今當第四矣然準大論所說此菩薩道成先劫號大光明佛今乃助化示居八地父名盧伽母名瞿那又名功德日菩薩如別處明輩流類也真諦等者亦名拘那羅陀此云親依梁元帝等者以此三藏是梁武帝太清二年戊辰歲見帝於寶雲殿帝勅譯經自太清二年迄元帝承聖三年歲次甲戌於正觀等寺譯金光明彌勒下生等經起信論等一十一部合二十卷此論乃是其年九月十日與京邑英賢惠顯智愷等於衡州建興寺譯并翻論旨玄文二十卷屬侯景作亂遂欲汎舶西歸遇風飄還廣州刺史留住制止寺請譯經論自陳永定元年至太建元年己丑更譯佛阿毘曇論及俱舍論等總梁陳二代共譯經論三十四部一百四十一卷博解者群藏廣部罔不措懷藝術異解󱎆素諳練神異者或敷座以憑河或當暑而無汗餘如疏文大周者以則天初載二年九月九日改國號為大周改元為天授元年故曰大周則天也解前譯者以後譯之本是疏主證義恐涉情黨故解他本歸依三寶者然諸論具闕不同有具歸者如智論等有唯歸佛者如地持論等有唯歸人者如十地論等有並不歸者如十二門論等此乃各隨作者之意今所歸者具也疏文二初敘意荷恩者佛大慈悲故垂之以教教不自闡傳之以僧使我於苦不至於樂有得即知三寶於我大有恩德為感荷故而歸命之加護者將欲造論摧邪顯正先歸三寶請以冥資助增智慧使其通曉故云加也恐其魔嬈有成難事假以威力防外緣障故云護也生信者論主示居因位種智未圓所述論文恐鮮有信承力而作必信無疑儀式者夫臣子之道欲有所作必先告於君父今遺法弟子將造論文必先歸命三寶為後代儀式也尊勝者三寶尊重首出眾物為世良田論初歸之表殊勝也益物者然佛法僧能益庶品其利博哉凡愚迷倒莫有知者故伸歸命以顯於物有大利益也論歸命下二釋文三初能歸至誠文二初釋文二今初事相釋依投等四字共成歸義謂歸依歸投歸趣歸向故御根下約能連持色心種子不斷功能名之為命由命御之使根不壞即不相應行法所攝一身下命在身存命終身壞人之所重無以加焉舉此下約所歸以明能歸也命可重者由無二故佛可尊者由無上故今以可重之命歸於可尊之境是所宜也疏又歸下二觀行釋也眾生下且明迷源也雖言六根兼取六識俱從一心分湛所起以本是純元之一心背之遂成六種根識識不自起由塵所發念念奔逸莫能自反即背覺合塵之義故佛頂經云元依一精明分成六和合今舉下正顯還源義總攝六情者情即根也以命能總御諸根故今舉總攝別但言歸命以命還於一心之時餘皆隨合故經云一根既返元六根成解脫又云一處成休復六用皆不成然上所說但派一為多即是背義攝多為一即是歸義實無能背所背能歸所歸也一心下謂有覺照為佛可軌持為法具萬德和合無違為僧一心之上而辨三義故云一體疏然能下二通出體二一通約三業也能歸體即馬鳴身口意也業即三用欲顯下釋具三業所以疏有三意一顯佛勝德二圓自善根三為彼來果以身業歸顯有天眼見以口業歸顯有天耳聞以意業歸顯有他心知圓滿下昔以三業悉皆不善謂殺等十支今既歸佛即三業皆善以身禮口讚心緣即殺盜婬等自然不生三輪因者三輪是果謂神通正教記心也因即三業善三輪之因依主釋以因中身業歸果獲神通輪謂如意天眼天耳通也此能引邪歸正故因中口業歸果獲正教輪謂宿命漏盡通也此能觀根說法令解脫故因中意業歸果獲記心輪謂他心通也此令未信者信未修證者修證或與記莂等俱名輪者以能摧輾眾生惑障故或見下明歸之儀式此乃不論三業前後但隨見聞等處則用三業對而歸之此有四句如疏列配然上二句且約一期句數配屬則可若細推之就佛就機恐無此理如佛得自在豈有見而不聞等處耶若就機者如見佛身不聞說法豈只以身作禮而不意敬口讚耶如聞說法不見形相豈只口讚而不運意作禮耶又雖不見聞如專意念佛之人豈無身口耶況身口由心所使意業不行身口不動若如此所配且約一期疏今云下二結屬意業以身口皆由意使故意為根本餘二為末況三界唯心萬法唯識誠為可重故但意業論盡十方者二所歸分齊也疏二今初明處所分齊非直者不但也謂不但於一方三寶而展歸命此解十方也每方下釋盡字然有兩意謂每方不但一剎兩剎每剎不唯一佛二佛顯三寶下釋所以也普遍者經云毘盧遮那遍一切處此法身遍也法身是理報身是智理智不二報身亦遍法報是體應身是用即體之用應身亦遍餘二例知此約所歸廣大者約能歸由所歸普遍故能歸廣大能所相稱如函與蓋也簡小者約教釋也亦是通約能所以小乘中不信有他方佛今言盡十方故揀異彼也然三下二明三寶分齊也住持者彫鑄塑畫等像佛也經律論三藏教文法也比丘等五眾和合僧也依如是法而住持故別相者五教淺深不同佛即三身十身法即教理行果僧即三賢十聖八輩上人以五教不同三寶各異故同體者雖有本性觀行融通之異並以覺照為佛軌持為法和合為僧皆約一法體上說故為福下通釋寶義蓋能生福利故喻之以田咸可尊重故褒之以寶由是三皆可寶故云三寶帶數釋也然汎論田有三種一敬田即三寶恭敬生福故二恩田即父母報恩生福故三悲田即貧病悲愍生福故此約一期別義而說然亦非可局定如三寶豈無恩耶智度論說令傳法修行報佛恩故疏中六意之初以荷恩德故又父母豈不敬耶如論語子游問孝子曰今之孝者是謂能養至於犬馬皆能有養不敬何以別乎貧病豈無恩耶佛因眾生方得成道故佛化身名為恩德故華嚴云因於眾生而起大悲因於大悲生菩提心因菩提心成等正覺又云若無眾生一切菩薩終不能成無上正覺是故菩提由於眾生又此悲境豈得不敬乎故禮記曰母不敬孝經云敬其父即子悅敬其君即臣悅敬一人而千萬人悅所敬者寡而悅者眾又佛法中一切恭敬又於父母豈無悲耶且悲能與樂孝經云養則致其樂又於三寶豈無與樂之義苟能供養即斯義矣故知三田各通三義今約別說故以三寶獨稱福田今所歸下結簡該同體者以今法寶中體相二大正是同體三寶故云該也別相是正同體是兼在文可見疏中不配住持者以住持佛法二俱色收全用此中體大為性故下云謂一切法真如平等不增減故又彼僧寶不離五眾此亦體大所攝故下文云真如自體相者一切凡夫聲聞緣覺菩薩諸佛無有增減等此中同體便攝住持故不言也論最勝下所歸三寶文三初佛中疏二初略配過小有兩意一佛果過於小乘之果故二菩薩所歸之佛過於小乘所歸之佛超因亦二意一佛果超於菩薩之因故二真應無礙超於菩薩所見他受用身故然若據馬鳴所見合是他受用身今以意業歸之不取眼見眼見則隨其功力意歸則極至真身故當自受用爾上各二義中前義為正業者下標謂意下釋也意明業之一字通身口意如疏所配然最勝之言亦通三業謂遍知是意業最勝等亦可救世利他餘當自利即自利利他悉圓滿也若配三德即如次為智斷恩也疏遍知下別釋中四初明佛意業真智下亦名實智根本正體智等此智證理之時盡真如際無不圓極故名遍知即如理智證真義俗智下亦名權智後得等此智分別緣生染淨等法無不明了亦名遍知即如量智達俗義理量下雙結也謂此二智緣二境時不前不後亦不一時智體無二境亦無二智無二者其體不異其用有殊約知真處名為真智約知俗處名為俗智境無二者謂色即是空為真境空即是色為俗境由是證真時必達俗達俗時必證真證真達俗竟無前後況無心外之境何有境外之心心境渾融為一法界強分能所故曰智境了無能所方曰無倒遍知無倒即正也如理如事故疏色無下二明佛身業也華嚴等者即不思議品中一一根遍即大也不壞根性即小也性即體性不壞見聞之體故謂眼見耳聞對境不錯不雜等者正遍之時根相宛然各有區別不相渾雜所謂度量則不見邊涯覩對則未嘗移易是以極至梵天不見丈六之頂遍滿法界不起寂滅道場大小無礙為若是也相作者謂一一根皆能見聞覺知非同凡夫眼唯見色等炳然者謂分明無亂之義斯即事也性空即理也謂所見之色全性而起色正起時即是性起也斯則事不礙理本疏復云妙理常湛而不礙業用廣大此句即理不礙事此乃性起為相一多緣起而無邊相得性融千差涉入而無礙其猶鏡像水月思之可知華嚴云佛身無去亦無來所有國土皆明見又金剛云三十二相即是非相又下論云色性即智智性即色遍一切處等皆斯義也圓迴下然通兩意一約一會之中各見佛面二約他處遍應同時十方下約處顯遍無有一處而不有佛故多機下約機釋疑聞說十方齊現將謂分身赴感今云多機頓感應雖一時而其佛身寂焉不動如一月影千萬人見各隨其人東西而去影且不分佛亦如是故華嚴云佛身充滿於法界普現一切眾生前隨緣赴感靡不周而常處此菩提座疏世者下三明佛口業中三今初所救三世間者智正覺世間眾生世間器世間正覺為能化眾生為所化器界為化處以器界是無情正覺是佛故唯眾生為所救也疏大悲下二能救也三緣者謂四無量心皆具三緣一眾生緣緣於眾生如父母眷屬等二法緣緣於眾生俱是眾法合成三無緣不見眾生及與法相今雖言悲必具四心無緣下釋大字於三緣中此最勝者謂與法性同體故名為大也佛性下引證暫救等者反顯也謂暫起緣心好行小惠見貧苦者或施以金帛濟以衣食見危難者或施以無畏致之安樂不忘我人眾生之見有厚薄親疎之心此則必不長久不唯不久抑亦不普以見眾生及以我相生疲勞故由是佛法訶為愛見也永救等者順明也謂見眾生本成佛道如我無異傷此迷倒妄處輪迴若返其源定當作佛是故為化一眾生於微塵處經無量劫難行苦行於一既爾於多亦然此乃不唯久永兼能普救方曰大悲故下文云所謂發願盡於未來化度一切眾生使無有餘皆令究竟無餘涅槃以隨順法性無斷絕故法性廣大遍一切眾生平等無二不念彼此究竟寂滅故疏然萬下三通妨也或曰佛具無量功德何以唯舉大悲故此通之萬德者謂三明八解五眼六通十力四無所畏十八不共法等佛德無量今言萬者舉大數爾以本性功德無量故果顯之德亦無量也大悲為力等者準阿含說凡力有其六種謂孩子以啼女人以瞋國王以憍傲沙門以忍辱羅漢以精進佛以大慈悲如佛垂登正覺魔兵大至佛入慈定魔即退敗況大慈悲是佛心體故經云佛心者大慈悲是今請加護理合稱之疏者者下四結德屬人也疏牒論文故重言者德即上說三業功德謂遍知者色無礙者救世者者謂人也論及彼下二法寶也疏二初出體四種即教理行果教淺者能詮麁顯是假名故理深者所詮真實智所證故行分者因位功力未究竟故果圓者智斷二德悉成就故今取下去取初二句標故約下正配論文約佛明法即當果法顯身等者身是用大依體相起由佛證得體相二大然後起用既為所證即當理法疏標下二釋文二初解標文即論之初句中二今初單解及字簡前者明法不是佛如言彼子及父即知子父不同也合集者明佛法皆歸如言請子及父即知非獨一人而已疏此中下通釋此文二初正釋文非一義者彼佛及法二不同故非異義者此法離佛非別有體即是彼身之體相故當知佛法不即不離也以是一心義說佛法也以用下二通伏難初正通也難曰既云彼身體相合配屬佛其義則順何以却云法寶耶故此釋之以佛有三身用大之中已攝報化即屬佛寶體相二大正是法身配歸法寶於理甚宜疏以彼下二轉釋或曰此句既屬法寶何故復言彼身彼身豈非佛耶故此釋之謂依體起用用不離體故今約用以標體相會用歸體故云彼身非謂都屬佛寶疏次二下解釋文三初正釋體相二初體中三初釋法性上句釋體大者即法性真如海一句釋上標中體之一字法性下略標意謂顯真性平等頓周情與非情共一體故染淨因果皆此性故故云普遍非直下釋也若言佛性即但局於果不通諸法若言法性則無所不該不唯於佛也一切法則色心染淨等性謂真性即體大也即顯下結也染謂世間法淨謂出世法情通凡夫聖人非情通淨土穢土深則竪窮三際廣即橫該十方故華嚴云法性遍在一切處一切眾生及國土三世悉在無有餘亦無形相而可得智論下引證今則一往隨名定義故有斯文若知三名一體情與非情俱佛性也只是真如一法隨相異名既名隨相異則法性語通佛性語局也以佛亦即是法以法未即是佛由此佛性法性同而不同故金錍云然雖體同不無小異凡有性名者多在凡在理無性名者多通凡聖等應知名雖有異其體元同故圓覺云與一切法同體平等論下文云一者體大謂一切法真如平等不增減故言真下二釋真如此明下標意也以無變異故名真如真者下釋義偽謂詐偽鍮如真金妄謂虛妄影如本質今明法性悉無此事故名為真無改異者過去如現在色中如受中染處如淨處等故經云不生不滅不垢不淨不增不減無有變異故名為如又真者不可遣如者不可立故下文云無有可遣以一切法悉皆真故亦無可立以一切法皆同如故法性若此故曰真如三釋海字疑意釋意如疏可知法準思之者應云真如隨緣成於染淨染淨雖成真如不變無變之性不礙染淨染淨萬差不礙一性是故性相無二也由是海之一字以喻真如隨緣不變下句下二釋相大即無量功德藏一句釋上標中相之一字法身者約果如來藏者據因以體不二故雙舉也藏約含攝身名積聚所攝所積皆性功德如下文云二者相大謂如來藏具足無量性功德故所謂自體有大智慧光明義遍照法界義真實識知義乃至云無有所少義故名為如來藏亦名如來法身疏或此下二却收教行初兩句標即是前來所揀淺分者今約義却收表無所遺謂教及行俱有含攝悉名為藏教含下釋也教為藏者以能含藏斯詮無量事理之勝德故此乃所詮名德能詮名藏德之藏也教義二法不相捨離故華嚴云文隨於義義隨於文是以能詮之教名為藏者即德藏也行攝等者釋行名藏也以行能攝藏所成功故此則所成名功能成名藏功之藏也然功行二法亦不相離但修習名行成就曰功是以能成之行名為藏者即功藏也下文云如來功德皆因諸波羅蜜等無漏行熏之所成就當知下結也然理中含藏唯是性德果中含藏兼修生德教含義德行攝功德由是四種皆名藏也雖通四法但教行是兼理果是正宜善分別疏又海下三重釋海喻此有四義體相相半前二喻體後二喻相體則竪深而橫廣相則具德而現法亦可體相皆具四義以此二法不相離故只是一體而有二名也故皆具四百非者此於一異有無等四字上明之謂一非一亦一亦非一非一非非一為一四句異等例此共成十六又過現未來各有十六成四十八又已起未起各四十八共成九十六并根本之四都成百非然過雖無量總而言之不出一異等四是故約此以明百非此等俱無仍非暫爾故名永絕故下文云當知真如自性非一相非異相非非一相非非異相非一異俱相非有相非無相非非有相非非無相非有無俱相等若以此十句一一能生十使煩惱亦成百非也是則言語路絕心行處滅不可識識不可智知深中更深故云甚深故智論云智度大海唯佛窮底包含物者如下文云是心則攝一切世間出世間法諸法雖多不踰世與出世今皆攝盡此即大中又大故云廣大如楞嚴云外洎山河虛空大地咸是妙明真心中物無德不備者如前所引相大中文結云乃至無有所少義故無不備者蓋言備也無像不現者隨染緣即現三細六麁等染像隨淨緣即顯十力四無畏等淨像故下文云謂如實不空一切世間境界悉於中現不出不入不失不壞等楞嚴云色心諸緣及心所使諸所緣法唯心所現汝身汝心皆是妙明真精妙心中所現物華嚴云譬如深大海珍寶不可盡於中悉顯現眾生之形影甚深因緣海功德悉無盡清淨法身中無像而不現更有八奇特十勝相皆喻真性也論如實下三僧寶也疏三初總相簡辨凡聖者凡謂內凡三賢外凡十信及未入位者但方袍圓頂亦名凡僧聖謂小乘四果大乘十地寶唯聖位者以能發無漏智斷障染證真理故菩薩為勝者以行二利除二執斷二障證二空比對小聖此為勝也是故下結揀大揀地前菩薩揀小若據馬鳴所歸合是九地已上今約地上同是如實行故所以歸之疏謂證下二正釋當句二今初依本論證理起行者謂地上菩薩發無漏智證真如理所起之行一一契真無不如實實即實相也行如於實名如實行下文即隨染本覺智淨相文彼文但云依法力熏習如實修行滿足方便今疏隨文配位故有是地前等言也地滿位者以地滿行絕故言位而不言行今舉如實以等地滿故云舉中等後二又依下依寶性也前約地位竪論故以地上等取地滿今約智行橫說故以正體等取後得了如理者此依真如門修其止行亦是離相行亦即證真義故名如實備知等者此約生滅門修其觀行亦是隨相行亦即達俗義故名遍修如下文云謂觀一切法自性無生離於妄見不住生死觀一切法因緣和合業果不失起於大悲修諸福德攝化眾生不住涅槃等此同淨名經云能善分別諸法相於第一義而不動然此二說約位約智雖即有殊俱就地上而論故皆取之然據論主示迹因地合歸一切聖賢若以此而言等字通於下位即以聖等賢以大等小自然合前歸心廣大理該同體之言也疏又解下三兼取上文三初正釋舉德取人者如名人為三藏等隨修一行等者謂此菩薩修一行時具一切行以此一行如理起故理體具足無不攝故故云集成等法界者此之萬行既依理起故一一行皆契於理理遍行遍故云等也是謂非真流之行無以契真即斯義也積功所得者德者訓得也即地上菩薩所修等法界之行名之為德由地前久積功力至於地上而獲得故此乃功力為因是能得實行屬果是所得今因果合論故言功德人能攝德者功德多少屬於一人若無其人約何言德人有此德則人是功德之藏也正歎行德者是前積功所得之行即如實等法界行也據後下引證可知疏然菩薩下二通妨或曰此句既屬於僧何以前文指云法寶故有此釋如前教理行果俱名為法今此是行故屬法寶也亦如下三引例此則前於佛中取體相後於僧中取功德共成法寶若使體相歸佛功德還僧則何有法寶而歸敬之通上下者在上為法在下為僧如前體相之文在上為佛在下為法故引為例也述意中二初顯意疏出兩意上正下兼爾疏初句下二釋文中二初總釋此偈三初釋初句所為機者唯眾生二字餘皆能為屬菩薩也眾生通於三聚五性於中為有兼正如懸談所辨故云如前疏次二下釋中二句也文二初釋上句明離過二初正解此句言離過者過即疑執也由疑下釋疑執之相迷真者雖有如無謂之迷也故下文云所言不覺義者謂不如實知真如法一故不覺心起而有其念等既迷一真即菩提涅槃二無上樂棄之如遺故云失樂起妄者妄即五蘊色心認虛為實謂之執此則因迷起似執似為實從微至著展轉發生故圓覺經云妄認四大為自身相六塵緣影為自心相等既起於妄則三苦八苦自此而生故云種苦故下文云動則有苦果不離因故十地論即天親所造解華嚴十地品也遠離等即前迷真失樂義具足等即前起妄種苦義彼二即失真樂具妄苦於此不知不覺故名顛倒失不知者如法華說窮子於己庫藏以為他物雖付主執而無希取一餐之意斯則日用而不知也得不覺者亦如法華說火宅諸子戀著嬉戲了無出心亦復不知何者是火云何為失但東西馳走視父而已然此三種不出於二以顛倒無體只就前二約不知覺便成顛倒合為三也故令下結歸聖意以菩薩觀彼眾生有如是過是故造論疏故解下二通對下文一者正義既顯疑情自除真常二樂因茲永悟二者邪執雖多治之則捨無涯妄苦由此永離三者諸佛菩薩所證道相分別令知使發心趣向即成信行也然此後段因配論文未是正釋疏既於下二解後句明成行二初釋大乘既於等三句躡前成問引起論文謂於下一句正以論答以一下釋所以此中二句初句是出大乘體大乘之體只是一心為萬法本德相具足應用無盡故論三義也次句正明於彼起行之由究竟者是決定無上義謂若說若解約行約證皆以此為究竟決定之法根本者揀非枝末法也此是所說法門之根本故又一切染淨等法皆從生故故下文云一者信根本所謂樂念真如法故等又云謂欲解釋如來根本之義令諸眾生正解不謬故此即皆以一心等為根本也若於此起行方名正行疏未知下二釋正信也初亦躡前問起也以信下釋所以眾行雖多皆以信為根本故十一善內五位之中皆信居首華嚴云功德母者即斯義也即翻下結配前句謂以正翻邪以信除疑是正敵對也疏後一下三釋後句也必使眾生離疑執之過求正信之行者意欲令其信滿入住趣證大果即是佛種不斷也信滿即十信位極也入住即三賢之初十住位也不退者通說則既入十住正定聚中信已成根根深難拔故云不退別則十住中第七名不退住也堪求佛果者信既不退決定成佛不同十信位中毛心未定故既入十住行願漸成功德增長唯進無退堪能紹繼的趣菩提佛種豈斷耶引文可知疏又解下二別釋除疑也此是海東疏義此義稍切故引用之多塗者謂疑佛疑法疑因疑果一多空有等疑有無量故曰多塗求大乘者是決定求趣大乘之人故無率爾之疑但有茲二疑法等者疑云大乘法體為一為多法體若一彼此無異我即是佛何用更求眾生本成何須復度悲智既息願約亦止發心三種由是不為故云障於發心也法體若多彼此成異彼自成道我自沈淪如何發心求彼佛道我既如此眾生皆然何須發心度令成佛又若多者如經所說十方世界唯有一乘心佛眾生三無差別一心一智無畏亦然如何會通由此猶豫不能發心上求下化疑門等者疑云進趣之門合有無量未知於此依何等門若使總依如何頓入若取一二何是何非由是遲迴不能修行立一心等者謂大乘之法唯是一心一心之外更無別法但由無明迷自心海起成六道波浪波浪雖起不出一心之海約相即不妨上求下化約性則不礙彼此體同大悲大智由此發起故無疑也開二門等者謂行雖無量不出二門依真如門修於止行依生滅門起於觀行若止觀雙運萬行斯備入此二門諸門皆達由是解之疑心自息必修行也故圓覺云方便隨順其數無量圓攝所歸循性差別當有三種即是依此二門修止觀及俱行也論本為此故立一心法開二種門矣標益起說疏一心等者論中所說道理雖多正宗法義不逾於此故立義分中特立此等以為根本也論能起等者大乘法是能起信根是所起也大乘之體是一心等法若依此法而起信者名大乘信如前開題處說題目等者題云大乘起信此云起大乘信但左右之語無別異也信理決定者以真如門中但唯顯理理體真實故云決定決定即不生不滅非有非無畢竟平等無有變異不可破壞為一切法平等之性不增減故信業果者業果通於染淨若無明為因生三細境界為緣生六麁即是世間染因果不亡始覺反流翻九相成四位即是出世淨因果不亡隨流反流定有此事如影隨形必然之理故云不亡亡無也三寶等者以有體相二大故信法寶不壞以有用大故信佛僧不壞不壞亦即決定不亡之義然疏不說信一心者以二門三大即是心之行相但信於此即是信心故不言爾信滿入住者謂自外凡之內凡既離毛道信則決定不失不壞故云成根不退能持等者謂能任持前之信力自分不退故譬植草木根成必活生後等者信既成就即能生長後位功德漸勝漸進行向地果故如草木成根漸生華果然大乘中信之為要具有六喻一如手華嚴云如人有手入寶山中自在取寶有信亦爾入佛法中自在取於無漏法財二如師子筋絃其聲一發一切諸絃皆悉斷絕若人發一信心一切惑障悉皆消滅三如師子乳或以一滴投餘乳中悉成清水若人發一信心一切惡魔悉皆變成清淨法流四如世財能養色身壽命信財能養法身慧命故七財之首名曰信財五如其根如前所辨六如力有力能伏剛硬強盛信力能摧惡不善法故五力之中有信力也今言根者即當第五須要說者謂聖人利見理宜說法若不說者違本誓願如何名為大慈悲人求正覺者法門既塞苦趣道開茫茫群生飄流何息論標列疏有由等者表異常人多率爾故由即因緣也分義皆同故下不釋綱要者網上大繩曰綱能持一網故云要也宗本者凡有所為必須據本若其無本末從何生將欲廣陳故略標本宗要既略者欲張其本故攬廣以成略欲生其解故展略以為廣謂於真如門明離言依言空義不空義於生滅門說染說淨辨因辨果隨流反流是本是末令不迷真妄正解無謬也依解起行者分別諸法令解不謬者所謂要起修行故也由行成於前解由解導於所行令解不成乾慧令行不成邪倒解行相濟有所至焉故須行也如貧數寶者是華嚴經喻餘文云自無半錢分於法不修行多聞亦如是意云本所解者意在修行既不修行解將何用如人有目無足豈至前所行儀者四信五行等即修行之儀軌也舉益勸修者佛所說經尚多激勸菩薩造論得不然乎然五下合五為三若據大疏有其三說一約論主謂歸敬述意是行起所依為序分中間五分是所起行法為正宗後迴向一偈是所起大願為流通此即約一論前後始終而對三分二約法說即不取前後二偈但約中間五分以判初是法起因緣為序分中間三分是正顯所說為正宗末分是歎法功能為流通三約法所益機說初舉所為機心為序分中間三分正受解行為正宗後之一分舉益勸修為流通後之二說但就中間五分約能被所被人法之異今疏所用是後二說也假問者一自作問起假為他故二實非有疑假作疑故以自問自答意令法義明了顯現故如此問也疏此門等者一部論文發起之意只為眾生離苦得樂此即總相明因緣也又凡諸菩薩有所為作皆為眾生離苦得樂此則非但就此一論為發起因由乃與一切論作發起因故云總相總通兼正者此即約所為機說兼被正定邪定正被不定聚者今既合論故云通也別為當機者一則向下七段為機各別如七中第二第三為正定餘為不定聚者故云別為二則但為二聚之機不被邪定之者故云別為不同此段總為一切皆令離苦得究竟樂也斯則約法即發起一切論文約機則利樂一切群品由是故名因緣總相疏苦苦者上是總報苦身下是別別苦事受有漏身已名為苦於上更加種種逼迫故名苦苦即生老等八是所加也壞即樂事已謝行即念念遷流故皆苦也準寶性論觀三界為三苦謂欲界苦苦色界壞苦無色行苦然於中欲界具三色界兼二無色唯行分段者謂三界四生身有形段命有分限時極必終也變易者謂二乘菩薩斷煩惱障者雖離分段麁苦猶有梨耶變易行苦以四相所遷轉變改易故名變易又因移果易故名變易無上等者謂轉滅煩惱生死得此菩提涅槃一得永得故論云究竟更無過者故疏云無上既其大患永滅超度四流業惑並亡適然自得不亦樂乎然上令離苦是菩薩大悲此令得樂是菩薩大慈至覺之心於焉備矣論恭敬下疏約所化能化之兩說在文可見論根本之義下疏文二初釋如來根本二今初總配下文與立義分者盡此一分論文皆為所起然此分中若克的配文止可齊於三大之處從一切諸佛下明其乘義合是第三因緣所起疏不指者蓋略故爾顯示等者從此分初文云顯示正義者依一心法有二種門去至若能觀察知心無念即得隨順入真如門對治等者文云對治邪執者一切邪執皆依我見若離於我則無邪執乃至以念一切法令心生滅不入實智故此則第二因緣為能發起如適所引三段論文為所發起為欲解釋如來根本之義令諸眾生正解不謬故有此文能所之說下皆例此疏以彼下二別釋今義二初約教法釋如來根本以二門是諸法之根本又一心是二門之根本彼文之中正明此義佛說法門雖則無量若其根本無出於斯此乃馬鳴菩薩解釋化身釋迦如來所說法門之中深奧根本之義也疏又生下二約證法釋如來根本二初釋如來二初正釋迷時背覺合塵是如去雖名為去而體性不動故受如稱即本覺也悟時背塵合覺名如來以如體上有淨用起反染歸淨名之為來即始覺義真如體一來去隨緣故取本覺名如始覺名來始本不二者即究竟覺也究竟覺者即如與來合無始本異名曰如來如下文云若得無念者則知心相生住異滅乃至無有始覺之異以四相俱時而有皆無自立本來平等同一覺故此即下結判故轉法輪論云真諦名如正覺名來正覺真諦名曰如來此即約自受用報身名如來也非同前文約化身說此二解中前約教則如來之根本依主釋也以能說者勝故此約證即依士釋心為根本能生如來故思之可解疏諸眾生下二反顯以雖有本覺而無始覺故不得名如來斯則如義寬通來義局狹故淨名云一切眾生皆如也眾聖賢亦如也至於彌勒亦如也而不言來又地前雖有始覺以比觀修行未造真理未得智無分別不名如來地上雖有此智以障累未盡觀心有間始本二覺未得究竟冥合亦無斯稱以此推之唯妙覺一人餘皆不可然若約性德則無此揀故圓覺云眾生本來成佛又云一切障礙即究竟覺今約修論故有此說二結根本即指前之一心為如來所證法之根本也良以如來依此一心而成就故是則信解行證皆依此心從微至著未甞離此若離於心得成佛者無有是處故華嚴云若人欲了知三世一切佛應觀法界性一切唯心造故名等者然則如來即一心一心即根本三義一體方為至說但以據法名心對末稱本約人所說即號如來究體則一列義成三非三而三不一而一三一一體乃會玄文具釋下二釋正解不謬也具釋者謂於中明真如生滅二門始本二覺本末二不覺二身三大乃至二門不二等義此義盡是一心根本上之行相也三賢者謂隣真故前異凡夫後異聖人賢者善也順也此三十人皆積善所成順於真理故受斯稱比觀等者既未親證真如但能依教比擬觀察由是隨順不相違反故云相應即此比觀便名正解以地前屬解行位故為生正解故有顯示正義之文也離倒者以正解相應順真如理無諸邪僻也以離倒故即名不謬不即對治謬即邪執也三令入不退分別等者文云分別發趣道相者謂一切諸佛所證之道一切菩薩發心修行趣向義故乃至心若有垢法身不現故此正指配也以彼下釋所以下皆例之彼文云如是信心成就得發心者入正定聚畢竟不退名住如來種中正因相應故終心者十信一位有三種心謂入住終入謂始離異生入初信位終謂信心成滿即第十信也住心即中間八信十信既爾餘住行向等例皆如此成熟約現在十信終心說不退望未來十住入心言今為信成熟者稟於分別道相之文入不退故四修習信心四種信心者下文云略說信心有四種云何為四一者信根本所謂樂念真如法故二者信佛有無量功德常念親近供養恭敬發起善根願求一切智故三者信法有大利益常念修行諸波羅蜜故四者信僧能正修行自利利他常樂親近諸菩薩眾求學如實行故四修行者下文具明五行謂布施持戒忍辱精進止觀故文云修行有五門能成此信等以止觀一門別是第六因緣所發故言四種以彼下釋所以彼文云是中依未入正定聚眾生故說修行信心等十信住心者雖有八種不同更不分析通為住心也微少者即信心未熟也令稟此文習前信行進向滿故五離障出邪疏文兩段初都科四段文三今初總判也言四種者即指此下四段論文初心即入心也疏以前下二通疑也或曰前之三根各攝論文一段何以信心初位獨用四文故此通之前位漸深望於初位故名根勝信根欲成縱遇惡緣亦少退屈故云難退然亦未必一向不退故云難也如鶖子入住猶自退轉況十信耶根劣者謂始自異生初登信位善根微薄不異輕毛遭善難進遇惡易退故假多方以助道力由是具四也疏四中下三別判也只此一類劣機復有上中下異今以第五為下根第六為中根第七為上根第八總策勸也問據前次第皆自勝之劣何以此後却從劣向勝耶答勝根菩薩據尊卑以列之退位有情念劣者而先救故為此次由是前顯菩薩之智後彰菩薩之悲也疏今初下別釋此文修行末文者彼文云復次若人雖修行信心以從先世來多有重罪惡業障故為邪魔諸鬼之所惱亂或為世間事務種種牽纏或為病苦所惱有如是等眾多障礙是故應當勇猛精進晝夜六時禮拜諸佛誠心懺悔勸請隨喜迴向菩提常不休廢得免諸障善根增長故業重者文云重罪業障惑多者文云眾多障礙善根難發即三障既重善不易生如鑽濕木豈即有火宜應曝以風日出以浸潤假以繩鑽引以茅艾則其火可庶幾矣故云禮懺等也內離等由禮懺故業輕業輕故內無惑惱內既離惑外魔自消外魔即報障也故知外有障惱皆由內有惑業今之行人作善多阻為道不迭蓋內心之所感也莫嫌影曲但責形凹如論修治必能出離左傳云心不則德義之經為頑口不談忠信之言為嚚今但通取一向癡闇慧解不生為頑嚚也止觀者文云云可修行止觀門所言止者謂止一切境界相隨順奢摩他觀義故所言觀者謂分別因緣生滅相隨順毘鉢舍那觀義故乃至若止觀不具則無能入菩提之道雙明等者彼文云若修止者對治凡夫住著世間能捨二乘怯弱之見若修觀者對治二乘不起大悲狹劣心過遠離凡夫不修善等勸生等者文云復次眾生初學是法欲求正信其心怯弱以住於此娑婆世界自畏不能常值諸佛親承供養懼謂信心難可成就意欲退者乃至常勤修習畢竟得生住正定故勝方便者文云當知如來有勝方便攝護其心謂以專意念佛因緣隨願得生他方佛土常見諸佛永離惡道等觀解等者文云若觀彼佛真如法身畢竟得生住正定故既觀法身即是作真如觀觀佛純熟分得相應也後報等者以眾生夙業無量今雖發心修行其力微劣難敵強惡恐此報盡仍逐故業隨生諸趣如人負債強者先牽此報命終未知所往或經多劫遍歷三塗縱得人身尤拘緣障或蠻貊受質貧窮處身或諸病所纏六根不具或王事迫己塵󰊋在躬或少小無知強壯兇勇方知樂善已是衰年雖悟非常難任進向況真法罔值善友莫逢縱遇此緣根性多昧儻是上智易悟法門縱辯宣揚巧開人意熾然惡習任運繁興積善既微強惡難免脫然墮落又是輪迴如螘循環何當斷絕菩薩觀此深動悲懷若非方便無能垂救故論云有勝方便攝護其心故云恐後報遷遇緣成退也往生等者文云如修多羅說若人專念西方極樂世界阿彌陀佛所修善根迴向願生彼世界者即得往生常見佛故終無有退等此意欲令眾生專意念佛欣求樂欲生彼國土凡所修善盡將迴向乃至有人無惡不為但能臨終至心十念乃至一念成就即得往生生彼國已見佛聞法任運修進直成菩提無諸惡緣令其退轉故云使不退也勸修等者文云已說修行信心分次說勸修利益分如是摩訶衍諸佛祕藏我已總說乃至云未來菩薩當依此法得成正信是故眾生應勤修學舉彼損益者文云若有眾生欲於如來甚深境界得生正信遠離誹謗入大乘道當持此論思惟修習畢竟能至無上之道乃至云此人功德無有邊際斯舉益也又云其有眾生於此論中毀謗不信所獲罪報經無量劫受大苦惱斯舉損也修則但應仰信如說而行捨則不應誹謗免招大苦總策等者據前疏所判即但策信位初心三根之行若更以理詳之無妨兼前三賢已下總而勸策則於八因緣中第一第八皆總相第一總利群品第八總策勸修中間六段各別所為如前所配總結可知初難論具有等者如勝鬘經云自性清淨心染而不染難可了知不染而染難可了知此豈不是一心二門之義乎況二門即是真俗二諦二諦何經不說豈假論主第二因緣而發起耶如圓覺經中說信等四位豈非分別道相之義乎況其從因至果入道行位諸經多說何須第三因緣所起如華嚴云菩薩發心求菩提非是無因無有緣於佛法僧生淨信以是而生廣大心此豈不是信三寶耶況復令信三寶何經不說又如華嚴具說十地菩薩行十波羅蜜行豈唯施等行耶況施戒等是經皆說豈用第四因緣發耶如是等經中具明道場禮懺等事及普賢行願中說十種行願此豈不是消障方便耶亦不須假第五因緣又如華嚴云譬如有力王率土咸戴仰定慧亦如是菩薩所依賴定慧即是止觀又淨名經中說佛法身從止觀生何用第六發起緣耶如阿彌陀無量壽等經具說往生淨土之事況諸經中亦多引說亦不假其第七所起如勸讚修進勉勵慵墮是經則說何假第八如是則佛經已具菩薩更明豈非繁重耶菩薩見義則行無益且止重說佛經有何義利為若此耶初略標疏或利或鈍者即根不等根謂根機有利鈍故樂廣樂略即行不等行謂意行所欲不同故假經即利根尋經便解不待解釋故假論即鈍根於經未曉須待論說故若其樂廣樂略之言通於經論有樂廣經而得解者有樂略經而得解者於論亦爾此乃於利鈍中各有所好不同然根不等則局於經論中各附一事故行不等則通於經論中各樂廣略故然此但約解佛意不解佛意以明利鈍不須更約文持義持細作利鈍解釋智者應思受解緣別者受謂信領教法解謂開悟佛旨遇佛者謂與佛有緣則從佛受化生解與教有緣則遇教受化生解也此則但約於彼生解不生解說有緣無緣亦不約有見佛等細論如佛世諸羅漢等親從佛聞而證道果此是遇佛有緣者如天親等但遇其教而得開悟此則遇教有緣者故云緣別然若據論意但約於經於論明受解緣別不須更約遇佛等說以前論中所問佛經已說何須更論今文已是總答前問下方別釋也論意云經中雖已具說其如眾生根性利鈍不同意行好樂有異信受教法開悟聖旨因緣別故若是根利又於佛語有因緣者則樂於經而便信受得悟聖旨不須更論若是鈍根又於經無緣但於菩薩語有緣者即樂造論解釋方曉佛意故云別也根行緣三既而有異何妨經外別造論耶豈非此文已是總答訖初遇佛悟無紙墨者佛在世時但說而已滅後結集方始有經當時尚不假經豈要造論論如來即釋迦也亦兼餘佛時勝者時無定體但約佛在彼時故言時勝根勝者但取一類當在佛世隨順言教有所證解者不取遇佛不悟之徒然佛世時證悟者多今就此說故云勝也緣勝者勝餘二乘菩薩故然說根之悟解不取教起因緣故指佛為勝緣也論異類者但三乘五乘根性不同故名異類或可通於餘趣然非正意論等解者等謂齊等彼諸異類齊生解故此則生解義等非謂所解是同然此根勝與前時勝相望料揀以成四句謂時勝根不勝如佛在世六群等根勝時不勝如後五百歲持戒修福者俱勝如舍利弗等俱不勝即佛滅後不生解者論不須論者據此兼不要經也然準論所問但責經中已說造論為重殊不干於佛在之事今之答意欲顯佛滅度後根行不同於經於論取解各異故今先明佛在世時根緣皆勝尚不假經何須造論以顯滅後根緣皆劣故須假經於經不了復須假論以勝顯劣也由是經論各被一根不同圓音普逗多類此下疏文兩段初略配三業如文一音下別釋圓音二初釋義又二初約教義正明二初約說法差別顯圓義如來等者謂佛音無別故云一音說法成異故云圓音引證可知二約隨類言音顯圓義如來等者合云如來一音同一切音文無者略謂佛音是一故名一音同彼異語故名圓音引證可知然疏中前後兩段引證甚自分明今更引文以證後義如普賢行願經云天龍夜叉鳩槃茶乃至人與非人等所有一切眾生語悉以諸音而說法疏中不引此文為證者以此文中無一音之言故斯乃如來一音隨類同時差別非如前段說法差別以一下二結得名所以以一切音即一音謂差別即無差別也一音即一切音謂無差別即差別也大意取無差即一差即為圓差即無差無差即差二義同時竟無前後兩段之中俱有此義圓融無礙方是如來之口密也但以文不累書故成前後爾一一下二顯圓音相四今初正顯遍窮生界是圓義恒不雜亂是音義又遍窮者六趣咸聞不雜者五音逈異又遍窮者三乘同聽不雜者領解各殊若音下二反明不遍等者有不聞處何成圓義圓者遍也失曲等者無所詮表何成音義且如鐘鼓之響普遍邇遐絲竹之音唯聞咫尺斯則圓音互非之義也今不下三結成不壞曲而等遍者即音以成圓不動遍而差韻者即圓以為音也是乃正遍而差即差而遍由是無不聞聲無不正解此是下四指歎非識等者佛無漏智所現圓音有漏凡夫焉能測度但可仰信不須推窮以非心識之境故非識境者不可以識識非心境者不可以智知思量即識識之相也然華嚴中具有十喻以顯如來圓音之相不能繁引二聞經悟疏自力者但取不假論疏解釋只於經文披而自解也廣經者有二意一則於大部經中或廣尋諸部見佛始終廣說義路方始解故斯則根行劣於少聞而多解者二則如疏具文義二持隨一一文皆能解故此乃根強勝下少聞也略經者此亦二意一則於略經文或一句一偈等便解如來甚深法理不假多說此則根行俱勝二則無多心力不能廣覽但於少分而得解了如疏中無文持有義持者今斯論意廣略之中各取前說為正以論略中言多解廣中不言多字是以樂廣者為鈍樂略者為利智者應思三廣論悟因於廣論者此有二意一則於經不解於論方解仍須假於廣部或尋諸論方解佛意此即劣於後段少文而攝多義得解者此如疏釋二則隨彼一一解釋悉能了故此則根勝強於次文也初機論心樂總持者亦二意一則聞少解多不假繁說故二則神根劣弱不能承受廣所說故具如疏文論文之意於廣略中亦各取前意為正也斯則於經論得解中各有利鈍但因略說者為利須廣說者為鈍若以文義二持四句說者別是一意也二結疏文句雖少等者文雖一軸義備河沙所宗之經並是實教所詮之旨豈容麁淺以至諸論圓實關要義理不出斯焉故云總攝等如理智境即真如門以離言說心緣等相故言深也如量智境即生滅門以染淨萬差多所該博故云廣也無際者謂理智境即沖深無際量智境即廣多無際也無際之相已見論文然此兩門攝盡一切經論之義但是說染說淨凡聖迷悟因果善惡一切名相差別等法即生滅門攝盡若說無染淨絕凡聖遣迷悟離性相等義即真如門攝盡故海東疏云開二門於一心總括摩羅百八之廣詰示性淨於相染普綜逾闍十五之幽致至如鶴林一味之宗鷲山無二之趣金鼓同性三身之極果華嚴纓絡四階之深因大品大集曠蕩之至道日藏月藏祕密之玄門凡此等輩中眾典之肝心一以貫之者其唯此論乎既而宗旨深奧義理無邊有智之流請習無怠二立義分二寄問中疏文二初釋法大乘法體者大乘之體即是於心名心為法也此中且說法為大乘體次下一文方說心為法體此乃展轉釋出其體也今言出大乘法體者恐多法字有智詳焉謂自下以三義釋名法之由夫言法者有其二義一任持自體義二軌生物解義今初一句即初義也謂本有自體真實不變非同依他從緣假立無有自性以從無始來任持不失故故下論云如實不空以有自體具足無量性功德故後二即軌生物解義又法者對智得名以此一心是法界理能軌於智令成無漏無分別也斯則以無相境相無緣智故云對智下論云唯證相應故復能顯於三大之義未有一義不從法顯故下文云依於此心顯示摩訶衍義義理既彰物則生解故此二句皆後義也宗本法者謂一論所宗染淨根本故或可宗即是本謂約義所依曰宗能立萬法曰本故下疏云依宗所顯差別義理又淨名云依無住本立一切法也又起論云為欲解釋如來根本之義即斯法也大位在因者謂此論中所明法體大都所判屬於因位以文云所言法者謂眾生心既標眾生之言故知大概合當因位不同佛性圓覺究竟覺不思議解脫等大位在果今約因中性德所標故云眾生心也通染淨者若隨名取義則位在於因若克論體性則通於因果因果即染淨也斯則心實通於因果以帶眾生之言故判在因也然亦有在果名心在因名覺之處如圓覺經云是諸眾生清淨覺地又云一切如來妙圓覺心故云通染淨也所以下文云是心則攝一切世間出世間法攝世間法是通染攝出世間法是通淨也疏義者下二釋義文三初釋文也大乘名義者謂大乘是名名約義立故須辨義未有無義而有名者何故等者雙徵名義謂約於何義得名大乘未審大乘有於何義以雙徵故不言何故名而言何故是是之一字雙含兩勢蓋文之巧也謂此下釋三大可知二運者有兩意一則自運運他二則已運當運今此論中正唯後意故下文云一切諸佛本所乘故一切菩薩皆乘此法到如來地故於此二中皆具自運運他也以約此義名為大乘是故下二結意也如文云所言法者謂眾生心是先顯法體次云所言義者則有三種等是後顯義理大乘之中唯茲法義今既法義並陳無所遺矣故云義足疏依宗下三彰位所依之法染淨雖通所顯之義唯局於淨體相用三各不相是故名差別離障所顯翻染得名故云唯淨故下相大文云心性無動則有過河沙等諸淨功德相義示現用大云除滅無明見本法身自然而有不思議業種種之用據此所說正唯屬乘而言大位者以體大通染淨故今約多分判在果也又體大雖通於染以彼之名亦從顯得若在因時則無體大之名至相用顯時方對此二以彰體名由是三義皆屬淨也起下法體等者即起下顯正義中總之一段文云顯示正義者依一心法有二種門乃至以是二門不相離故論眾生心者眾生即能依心即所依所依之體從能依以彰名前劣後勝眾生之心依士釋也故下文云眾生依心意意識轉故疏三初正釋出法體者前出大乘體名之為法此出法體名之為心從寬之狹此為至也如來藏心者謂在纏自性清淨心具足含攝如來功德名如來藏如下自釋具和合下明心之行相也和合即生滅門以彼隨緣成染淨故不和合即真如門以約體絕相顯不變故以其下釋所以此心具上二種義者以在眾生位中辨故是故論云眾生心也若在下二反顯謂此心隨染之時則云與生滅和合今在佛位純淨無垢唯不生滅故無和合義也以始下出所以顯無生滅之相故云唯是真如既無彼相但是一真約何說合故中論云一法云何合下文顯佛地云破和合識相滅相續心相顯現法身智純淨故所顯義者三大之義自此方彰生滅相無則唯局淨故無和合今就下順結却成前義眾生即染相以真體隨緣起為眾生相不離體故名和合雖全體起相而體未嘗改變故名不和合由是在纏具二門也論出世間法下疏文二初總敘意初一句標指餘皆正敘體即真如門相即生滅門二門相攝不相捨離故云無礙染淨同依者二門之中各攝染淨真如門是染淨通相生滅門別顯染淨通別雖殊不出一心故云同依隨流謂不覺迷真乃至造業受報反流謂始覺翻染暨乎菩提涅槃迷悟雖殊唯此心轉故經云無始時來性一切法依止由此有諸趣及證涅槃果是故萬法唯心心即是主故其迷悟皆心所為疏是故下二別釋相二今初約生滅門釋不覺攝世間法者以不覺是世間法根本一切染法皆此所成由是所成之染皆不覺攝則三細六麁五意六染等是所攝之法也故下文云當知無明能生一切染法以一切染法皆是不覺相故攝出世法者以本始二覺是出世法本一切淨法皆覺所成由是所成之淨皆屬覺之所攝也本覺所攝即大智慧光明義遍照法界義真實識知義等始覺所攝即三明八解力無畏等然此且就相用有異分其二殊若約體同所攝無別此猶下結示可知疏若約下二約真如門釋也鎔融含攝者謂消和包納令彼染淨差別之相無有障礙也染淨不殊者出鎔融之相也謂以一真如理融之使染即非染淨即非淨即染即淨渾為一味故云不殊故下文云一切諸法唯依妄念而有差別若離心念即無一切境界之相乃至唯是一心故名真如斯則生滅門中名為該攝真如門中名為融攝該攝則染淨俱存融攝則染淨俱泯俱泯故一味不分俱存故歷然差別是故二門雖皆言攝而攝義不同也下文顯者相次即辨釋其法名者標指此文也法即是名今此文中正釋此心得名法之所以也謂依下於前三義中約第三顯義故名為法也其餘二義論各有文已如前引責總立難疏二意中初意云心既通染不合顯得唯淨之義其猶雜鑛之金豈能鑄得純金之像二意云心既是一一則體狹大乘義多多故成廣豈能以狹而示於廣開別中疏二初總敘釋意大乘雖淨者牒縱所問也相用下分別正答對染者謂相大則翻染成淨如云心性不動即有大智慧光明義等用大則隨緣而起如云隨諸眾生見聞得益故說為用等此上二義皆對染成故下文云當知染法淨法皆悉相待也今生滅下正明能顯既有覺不覺二義故云具含染淨以有染故方能顯淨淨既不自淨待染以成淨何怪通染之心能顯唯淨之義耶此即結答也以廢下出對染所以或問曰何故須對於染方立淨耶故此釋也故下文云若離不覺之心則無真覺自相可說又真如門中無染亦不立淨又云若離業識則無見相以諸佛法身無有彼此色相遞相見故心法雖一者牒縱所問也而有下分別正答示大乘體者真如是泯相顯實門故以泯相而相不存故唯示體也具示三大者生滅是攬理成事門故以攬理而理不失故具三也大乘義下結成具示謂此三大義中具攝如來真應二身過河沙數德相妙用以要言之一切所有無漏功德盡不出於三大之義三大之體唯此一心是故一心能顯多義也總舉等者盡此一門之義也一法界等者具云心真如者即是一法界大總相法門體所謂心性不生不滅乃至若離於念名為得入共有一十三行論文是此所起也真如相者相即義相如下文云復次真如者依言說分別有二種義義即相也不同生滅可狀之相復次下乃至終於此門共有一十二行論文是此所起也據此所配若言真如門則通言心真如真如相則別也論是心下疏二初釋前二句二初別釋當文也隨熏變動者謂隨染淨因緣所熏令心變改動轉成生滅故總舉等者撮下一門之義在此生滅二字之中故云總舉依如來藏等者具云心生滅者依如來藏故有生滅心所謂不生不滅與生滅和合乃至性染幻差別故都有七十五行論文是此所起也緣由者所以義起下等者具云復次生滅因緣者所謂眾生依心意意識轉故此義云何以依阿梨耶識說有無明乃至不能得隨順世間一切境界種種知故共有四十九行論文是此所起也狀謂形狀妄識所知境也揀異真如相是義相相即性也非識境界唯智所證故起下等者具云復次分別生滅相者有二種云何為二一者麁與心相應故二者細與心不相應故乃至唯癡滅故心相隨滅非心智滅共有一十四行是此起也然此立義分中所立義本即有八字謂真如相生滅因緣相下解釋分中度有一百六十三行逐段而釋如前所配從四熏習下即通明染淨生滅起之由致也若更束八字不出心之一字更展一百六十三行論文以成百餘部大乘經此顯論主證悟心中自在之用何故下二通前料揀先牃外難何故兩門一能一即耶故牒云者以真下釋不起者以真如有二義一不變義二隨緣義今此門中但約不變以顯其體不約隨緣故云不起所顯謂體大能顯即此門能顯為詮所顯為旨真如與體蓋是一義故云即也以是下因顯唯示體大也起動者即隨緣義以隨緣故成生滅門染淨即生滅相也即此染淨為能示之詮三大是所示之旨二義各別故云又分也能所下揀異前門也若喻顯者一心如水真如如濕生滅如波是水濕相即示水體是水波相能示水之自體相用故疏體謂下二釋後一句文二初釋本文二初別解當文本覺者即是前之真如至此門中轉名本覺以對治故名本對不覺故名覺也即此本覺是生滅家之自體也此顯生滅別無其體全攬本覺為自體故生滅因者或問若此本覺是生滅體者本覺即是真如何故說為生滅自體耶故此釋之謂生滅之相起時實賴真如為因以真如不守自性為無明熏成諸染相雖成染相其體不變以不變故熏彼無明令厭生死樂求涅槃漸起始覺成其淨法也如是染淨皆由真如是故真如是生滅體故下文云依如來藏有生滅心又云所謂以有真如法故能熏習無明乃至名得涅槃成自然業亦辨體者謂前真如門當體是體此生滅門以真如為體若無真如之體生滅終不能成故此門中須辨體也翻染下明示相用也淨相即相大謂大智慧光明義等業用即用大謂報化二身等是以下指文結示也以生滅門中文科兩段初釋能示生滅心法即生滅因緣相等後辨所示三大之義即體相用等下文具顯疏何故下二通前料揀牃外難可見以所下釋也前云能示顯詮旨不一今云自體顯詮旨不異此門雖即能所有殊非謂所詮在能詮外今顯非外故云自體等斯則生滅是真如家相真如是生滅家體體相雖異而不相離也其猶波水雖異豈得水在波外耶故知其水是波之自體也疏問真下二釋妨難也問意以兩門敵對而難詳之可了答中真如下二句牒門立理不必由起者真如本自立不藉於生滅也自性本常豈因他有由無下正釋謂有起必有相用無起但唯存體故前門中但只言一也生滅下二句牒前立理起必賴不起者異於前門也若無不起之真如何有起動之生滅如無其水豈有於波故須藉之起含不起下正釋真如舉體成生滅故今生滅含於真體也猶水起成波波含於水由是此門不唯示於相用亦示體也故云具示疏起下等者如論云復次真如自體相者一切凡夫聲聞緣覺菩薩諸佛無有增減乃至真如自在用義故即有六十四行論文正是此所起也體大疏言真性者真謂揀非偽妄獨顯圓成性謂自體常住不變不異即揀諸法空性也深謂竪窮三際無去無來廣謂橫遍十方非中非外凡即六趣差別聖即三乘不同染即穢土極於三界淨即淨土盡於十方然凡聖染淨各通二報今約別論故凡聖屬正染淨對依也以諸法雖廣不出依正二報正中不出凡夫聖人依中不出淨土穢土故舉此四以攝一切無不盡也皆以為依者上之四法並用真如之體為所依故故華嚴云未曾有一法得離於法性下文云如是無漏無明種種業幻皆同真如性相楞嚴云一切世界因果微塵因心成體既為一切所依體大之名由此而立論真如平等者謂真性於一切法中為平等體故如像中鏡非同諸法本空空故平等如鏡中像疏隨流等者約染淨二義顯不增減在文可見以性非染淨故染淨皆空故良以下結成上義染淨約法始終約時謂隨流為始反流為終下疏所說以眾生為前以佛為後前後即始終也或即此段別約橫竪以顯平等之義染淨不虧者橫說也以見在生佛位中無虧缺故始終不易者竪說也以過去未來無改易故前約多人同時說此約一人異時說雖一多同異橫竪別論皆顯真如平等之義二種等者謂如實空如實不空之二也空謂不與妄染相應不空謂具性功德今如後義故下文云所言不空者以顯法體空無妄故即是真心常恒不變淨法滿足則名不空不異等者謂一一德相即是體性故不異也非謂藏為能具德為所具故有性言故下文云具足如是過於河沙不離不斷不異不思議佛法不同生滅之相定差別故性相異故可知見故如水八德者即阿耨池水具八功德一甘二冷二軟四輕五清六不臭七飲不傷喉八不傷腹不異之義合法可知三用大疏二初釋文隨染業行者謂隨彼彼染幻眾生起利他行即是如來不思議業故云業行若將隨染門中反染之業行為此用大者恐非文意以彼但是能顯之淨法未可便將為所顯故學者詳之報身即三賢已上之所見者化身即二乘十信已下之所見者麁即化身隨類各應各見不同非受樂相故細者報體平等佛身身有無量色色有無量相好所住依果亦復無量種種莊嚴具足樂相故世善者謂有漏熏習善根力故起十善等此但有漏不逾人天故名世也出也者令厭生死樂求涅槃此皆無漏超過三界故言出世也於中雖通三乘究竟唯以一乘而得滅度下文用大廣顯其相疏何故下二通妨牃難可知以不下正釋若善因果內順真如外治諸惡此法若起從因至果能感勝處故得名為真如淨用以從真如內熏所起報化二用所發今茲用大宜發此法若不善因果內違真理外被善治此法若起從因至果能感苦處何名淨用以從不覺所生塵勞發現故故此文中不言不善也若爾下轉難可知釋云下重釋雖是惡法以是不覺迷真所成所成之法不離真體如水起波不離濕性故下文云以依真如法故有於無明又云依覺故迷若離覺性則無不覺以違下結成前義可知然此用大正是果上二身如下具說今疏以善為用者乃是旁義亦即以所生顯能生也然論不言滅惡者以善起必惡滅故標果望因者諸佛即果本即是因以諸如來本所修行因地之時無別所乘之法唯以此心為其所乘而至究竟舉因望果在文可見此中如來并前諸佛皆約自受用報身所辨非謂應化知之以成運者運即是乘二義無別但文變耳或可二義不同謂乘以運載為義今前段約佛本乘方有載義故疏云以解乘今文約從因至果運義始彰故論云到如來地疏云以成運也然佛是已乘菩薩是當乘今乘於中皆含自運運他之義即始下出能所乘體也始覺為能乘者即前佛與菩薩也雖滿分不同俱屬始覺能乘智也本覺為所乘者若約今文即前一心法為所乘以對始故言本覺也若約三大言之則用大為能乘體相二大為所乘然用即始覺體相即大覺大即是乘持業釋也乘大性者但證本覺是乘之大性或雙證本始也由是前來標宗但言法義不別言乘今但次於三大言之亦不別舉題目解釋分中意亦如是解釋分者前雖義宗略立理趣未詳若不解以廣文幽旨如何開釋此令生解已見前文故有此分微列中疏所立等者即前分中所立一心法二門三大之義彰顯開示令生正解由是正義解此即成正解也遣異計者非正道理妄生計著為患頗深固宜除滌趣正等者發心趣道行相差別升降不同今當分別令其修證無惑混濫也斯乃正義顯示令解邪執對治令遣道相分別令行又正義為能治邪執為所治正義為所趣道相為能趣皆為正義有後二文也釋上等者謂釋前分之中所言法者謂眾生心是心即攝一切世間出世間法開門中論二門者謂一心上有其二義義具能通出入故目之為門能通者謂真如生滅互相通故又此二門通一心故通一心者正是此段以一一門皆言心故互相通者以真如門有隨緣故通於生滅生滅門有體空故通至真如也出入義者謂眾生迷惑流轉即出真如門入生滅門若覺悟修證即出生滅門入真如門既成道已即却出真如門入生滅門開悟眾生能事既畢息化歸真即却出生滅門入真如門安住祕藏也疏二初釋一心具二門又二初標也一如來藏者以二義不分故云一也若例言之即染淨凡聖空有理事等皆一也此之一義為顯不二強名為一非是數法故經云一亦不為一為離諸數故疏一約下二釋中二初真如門又二今初正釋約體等標立也非染下釋上絕相以顯一體謂染淨生滅動轉等皆屬於相表此俱無故言非也平等下約體以結平等約竪結以無高下故如經云是法平等無有高下一味約喻結猶如大海同一鹹味性無差別約橫結淨名經云一切眾生皆如也一切法亦如也眾聖賢亦如也至於彌勒亦如也又平等一味絕相也性無差別約體也故云約體絕義相眾生下二引證此正引前段淨名經文彼文之後乃云諸佛知一切眾生畢竟寂滅即涅槃相不復更滅等今疏取意故文少異下皆如此疏二隨下生滅門中三今初正解隨緣等標立也謂隨下釋謂以無明熏真如起妄心妄境成一切染法真如熏無明滅妄心妄境成諸淨法廣如下釋染淨雖成下釋妨或曰既隨熏動云何復說眾生如耶故此釋之正於動時動處元來不動明非相不動故言性顯非暫不動故言恒也或曰性既不動如何能成染淨故云正由不動能成染淨斯則反成上義謂若性自動同生滅相即當時滅不能自立尚不自立將何成於染淨實由不動故能成也是故不動下二結指謂以隨熏動時性未嘗變故得生滅門中有真如也故云不動亦在動門若真如門中則未必有生滅生滅門中則必有真如以生滅藉真如真如不藉生滅故略如前釋廣在下文是故下指文本覺者即生滅門初云此識有二種義能攝一切法生一切法云何為二一者覺義二者不覺義等即彼覺義便是生滅門中真如名為不動但以至此門中別約形待義邊易名為覺上文等者即立義分中云是心生滅因緣相能示摩訶衍自體相用故彼之自體亦即生滅門中真如也此上兩段正是動中有不動義勝鬘下三引證通證隨熏動轉動中有不動義不染而染即真如成生滅染而不染即動中有不動如來藏即真如無明七識即生滅阿梨耶識即上二和合也謂真如隨緣成梨耶識以成識故與無明共俱亦可如來藏即是梨耶但以通相別相而異故云如來藏名阿梨耶識故經云佛說如來藏以為阿賴耶惡慧不能知藏即賴耶識亦云如金與指環展轉無差別大海如梨耶波如無明七識水即如來藏以從無始時來真妄和合未曾捨離故云常無斷絕如來藏者即所熏之淨性虛偽惡習即能熏之染幻識藏即所成梨耶也為善不善因者謂此性隨善緣起諸善法性即為善因隨不善緣起諸不善法性即為不善因隨善受樂性在其中隨惡受苦性亦在中故云與因俱若生等者循環諸趣生死無窮藏性於中隨而遍受而其體性未嘗去來故經云生滅去來本如來藏如技等者如人作戲變改服章體是一人初未曾易故彼文云心如工技兒意如和技者五識如音樂受想觀技眾如人弄師子人入師子活人出師子死淨因無明時當知亦如是圭山云樂人本是一形軀乍作官人乍作奴名目服章雖改異始終奴主了無殊此等下結指如上所引並說真如隨緣作生滅動中有不動也疏然此下二攝二門歸一心也舉體等者謂真如舉體成生滅生滅無性即真如是故生滅現時全真體現真如顯時全生滅顯舉一全收故云融通以融通故真無真相妄無妄相真妄相即一體無異故云際限不分既而不分際限豈更存於體相故云莫二波水之喻可以比知無二處者即此真妄融通之處實性存焉此之實性為諸法主即是諸法中之實性也又表非二邊故名中離諸差別虛相故名實此上二句是約中實以解心也故經有中實理心之言不同下約靈鑒以解心謂虛空體亦無二邊亦非差別虛相然但昏鈍而無靈鑒今此實性自在靈通覺了不昧故云不同等故祖師云空寂體上自有本智能知知之一字眾妙之門大抵意云於一切染淨融通法中有真實之體了然鑒覺目之為心斯則體相不二故云一中實神解故云心立中疏二初正釋二初對前牃文可見二以一下釋今文意三初總標意含通別者釋前文意也前文以二門未啟但約一心通總包含而說故云攝不言各也今分下標今意謂今文中二門既開每門之中皆各自攝一切法也若無標揀將謂二門共攝一切則有攝法不盡之過故言皆各也以真下二別釋相二初約二門各攝解二初正釋通相者以真如門不分染淨雖攝染淨皆同性故所言相者謂義相也以此門中顯示染淨融通之義故云通相以染淨等法入此門中□為一昧真如之理更無差別故云無別染淨等故得下結可知別顯等者隨流反流各不相是功德塵勞歷然有異眾生諸佛凡聖宛然淨土穢土優劣不等無所不該者謂一切雖多不出染淨既攝染淨是故論云攝一切也通別下二結成謂通相別相二門雖殊所攝之法更無差異故云齊無所遺又以下約二門互攝解前約二門各攝通別不同齊門而說攝義有異初門通相但明融攝融則染淨無別故名為通後門別相乃是該攝該則染淨不同故名為別今此文中不分通別只就一義左右說之便成二門各攝之義今文所說生滅攝一切時即是真如攝一切也以生滅無體全即理故故云還攝等又真如攝一切時即是生滅攝一切也以全事之理非別外故今此疏文猶闕後義應合更云真如既是諸法真性離真性外無別諸法還攝生滅門也若有此文於義方足成互攝也斯則生滅門攝法時真如門法亦在生滅中真如門攝法時生滅門法亦在真如中如是則真如中所攝染淨即是生滅門所攝染淨無二無別舉一全收故云二門互攝故下結云齊攝不二也問疏主何故不說真如攝生滅門耶答前文通相已含此意故不復言也以此下結成一心良以二門相攝理齊鎔融不二以不二故得名一心斯則二門一心體無別異若約義別說則一心是總二門是別又於別中真如約體生滅約相若克體圓融則性相無二即是一心今既二門互攝全奪兩亡唯是一心更無別法故今結成為一心也疏問二門下二通難二今初二門示義通局難初句指定前義何故下引文正難意云真如既攝生滅門何不同彼示三大生滅既攝真如門何不同彼示一大示義既差攝法須別攝法若等示義應同如何攝法即同示義却別耶答中初句標定其門不壞下正明行相謂染淨之相全攬理成理非可壞全理之相亦不可壞以不壞故攝生滅盡成今相攝義以泯下為即理故令染淨相亡泯不存以不存故唯真體在故成前文唯示體也生滅下標定其門不壞下明理在事中以全理而成事故事起而理不壞成今相攝義斯則事為能攝理為所攝以成下明事理俱存成前具示義成事故示相用二大體不失故示於體大疏問前下□性相存泯不齊難問意可知但躡前門相不存義前難後門理不失也答中前四句顯二門存泯之由各初一句所以後一句定義生滅等者事依理顯故理為事本故如波必賴於水故下文云依如來藏有生滅心理不失者理若已失則無生滅也如水失則無波故論云若無空義者則無道無果未必等者真理本有不假緣成如水不藉於波故真如門中直云真如者即是一法界大總相等不言依生滅有泯相相不存者不泯則已泯則不存入理自亡何存生滅如水澄靜豈存波在下文云以一切法皆同如故相不存下四句躡前正答相不存者相存則可示於三不存但合示於體理不失等者生滅相起理又不亡不具示三於理如何是故下結答雙示可知疏不可相從者從順也事理別故其猶水火敵體相違豈能互攝未容等者若分二別可言影互相攝今唯一心影攝何法斯則二別亦無攝義一心亦無攝義也論不相離者意明不一不二不一故二門各存不二故唯是一心以是一心故不相離以不相離故能影攝即反前責意也疏以體下體即真如相即生滅真如隨緣成生滅生滅無體即真如由是反覆言之故不相離也金具者金喻真如具喻生滅相收之義在文可見良以下結喻例法良者實也以者由也實由金具二門未曾有異故云一揆揆謂端揆即齊等也由不異故舉金時遍收具盡具全體是金舉具時遍收金盡金全體是具此義下例法也此義者即此不相離義也舉真如時遍收生滅盡生滅全體是真如舉生滅時遍收真如盡真如全體是生滅法喻正等故云亦然然猶如是也疏釋上等者立義文云何以故是心真如相即示摩訶衍體等今此正釋也科動靜不一不異如次是前二門與不相離義頓說實難故成前後觀智境者以體非名相之法故言念之所不及言念尚所不及豈落見聞唯久修觀智方得相應所以說者意令如此用心也故下文云離言說相離名字相離心緣相乃至若離於念名為得入亦如楞伽云真實離文字修行示真實次後科云生信境者以有空不空二種義相既容言說故得聞者生於信心所以說者亦意令生信也故下文云依言說分別有二種義等亦如楞伽云言說別施行分別應初業疏釋上真如義者彼云是心真如相今且釋真如兩字論即是下二示法也疏二初釋上句二初釋一字二初約當體釋無二真心者竪窮橫遍為一切法平等所依依正凡聖唯此為體離實相外更無別法故云無二揀非偽妄靈鑒不昧故名真心此非下揀濫夫言一者見數之首今非此等也謂如下明一之相謂真如之理虛通圓融於一切法平等平等體非別異故云一也又對下二對二釋斯但對下空不空二以稱一也下但約相今唯顯體亦非算數依生下二釋法界諸有聖法依此生故即菩提涅槃十力四無所畏等是聖人所證所得之法故名聖法故圓覺云無上法王有大陀羅尼門名為圓覺流出一切清淨真如菩提涅槃及波羅蜜教授菩薩因義者法即聖法界即是因能生聖法故云法界問據前所說真性是凡聖染淨通依何故此文獨言聖法因義答此中乃是以勝顯劣也非謂揀於凡法聖法尚依豈況凡耶此約終教故作此釋若就圓教事理無礙相即相入渾融含攝為一真法界也疏二門之中下二釋下句三初釋大總相別相者生滅門總相者真如門然亦下釋成大義謂別相之中所有染淨諸法此門收盡竟無所遺故稱大也故次文云一切法離言說相等斯則揀非別故言總收別盡故言大然論總相有於四種謂下中上上上下者謂一切有漏皆苦理通苦樂名為總相不通無漏乃名為下中者謂一切行無常理該三諦名為總相雖通無漏不兼無為故名為中上者謂一切法無我理通四諦名為總相猶是真詮未窮實性但名為上也上上者謂真如是一切法之實性遍通凡聖情與非情無所不該故云上上論所明者當於第四超勝前三故云大總相也此一下二釋體字全作生滅即事法界全作真如即理法界既是一體所為則令二無障礙即是理事無礙法界也二皆言作者生滅即隨緣變作真如即轉改其名曰作二義俱無能所義言作也軌生下三釋法門軌謂軌則物謂眾生解即智解謂諸眾生內有熏習之力於此法界體上生始覺智智起反照常依法界軌則而修即不空不有無我無人等是法界軌則始覺之智依而行之故下文云順本性故修檀波羅蜜等圓覺亦云流出波羅蜜等教授菩薩然法更有任持之義今以順文唯取斯義聖智等者謂法體虛通以能容彼聖智出入故受門稱遊即出入也謂入則自證出則利他佛及菩薩皆有二義然唯局登地已上乃至究竟不通凡位故云聖智以地前未發無漏未能親證故前科云觀智境也論所謂下三釋成釋法體者論云心性性即體也反顯心相不妨生滅即屬後門隨妄不生者隨無明九相之妄妄生而心性不生約治不滅者約始覺反流四位治染妄滅而心性不滅此約妄生妄滅顯心性不生滅也修起不生者修行顯起大智慧光明等及十力等功德生而心性不生處染不滅者處於生滅垢染十力等功德滅而心性不滅此約淨生淨滅顯心性不生滅也世間不破者明真如流轉世間世間有破而真如不破不破即不變義故下疏云在染不破出世間不盡者謂修行故真如顯出世間世間盡而真如不盡故下疏云治道不壞也會妄顯真者意令體妄即是不須待滅也如經云色即是空非色滅空論二初會妄疏妄執等者謂聞前段真如是總相法門體即真如舉體作諸法若爾應知諸法生滅即是真如生滅何故乃言心性不生不滅釋意云諸法本無說何生滅如見空華本自無體說誰生滅論若離下二顯真疏疑者下徵其所以可知釋云下正顯文意又若下反以釋成皆可解誰是病眼者須知見空華者是病眼若眼明淨必不見華楞嚴云若無翳目而能見華云何晴空號清明眼應知見諸法者是曰凡夫不見法者斯曰聖人聖人稱實既不見於諸法當知諸法凡夫妄見實無生滅也諸法既無生滅真性何曾動搖是故前云不生滅也論是故下三初標舉能離疏是所執下二句解是故二字是故者指前二段為所以也所執空即指前無一切境相真心不動即指前心性不生滅也由斯之故遂得一切諸法即真如也然此二句又迭互相成乃由所執本空所以真心不動又由真心不動故得所執本空其猶萬像本空明鏡不動由此下正結真實由此二字指前所以一切下正顯真如即釋論中一切法下文也此中顯真而舉一切法者以其性不離相故一切諸相性所成故人皆執相以迷性故今約相而顯性令知相即無相唯一真如觸境對緣任運合道動靜施作無非妙門然此論中從本之言與下畢竟之言相望互成影說謂從本二字約望過去以顯真義謂非是先來不離言等諸相而今方離以從本已來便自離相影取未來畢竟如是下畢竟二字約望未來以明如義謂非是只於今日平等不變不破以盡未來際畢竟平等不變不破亦影取過去從本以來便自如此又此二義各通下三句而轉又一切法言亦通下畢竟而轉思之可見論離言下正顯所離二初離妄相以顯真疏言語路絕者上句即音聲不及下句即名句文不及既聲名句文不及即當言語路絕也非聞慧境者聲名句文是所聞故意言分別者意言即是分別也以形口曰言在意曰分別今以所分別與所言同故云意言也夫人發言皆意中之事故詩序云情動於中而形於言也心行處滅者以相是心之行處行猶緣也既離於相心無所緣所緣既無能緣亦絕無相真理何思慧之所及乎離偽等者偽則鍮似真金妄謂影如本質凡是有名相法悉皆偽妄故金剛云凡所有相皆是虛妄又楞嚴云幻妄稱相以偽妄故則非是真今既離於名相即非偽妄故名為真離異等者謂有差別有變異可破壞也今既皆離故名如也又若約的訓如者似也夫法異則不似不似即非如今既不異不異即相似似即如義也故圭山云謂此實體於未來常如過去於色中常如受中真實相如非為妄似展轉釋者為何畢竟平等為無有變異故因何無有變異為不可破壞故又不可破壞者為無有變異故無有變異者為畢竟平等故離世間者世謂遷流間謂墮在其中以差別變異破壞是世間法今皆反此故云離也非脩慧境者脩即是定非定境也夫苦空無常不淨等皆是定所緣故正智相應者即如之智證即智之如除此之外莫能及焉故下文云以離念境界唯證相應故從上來下乃是通斷前後二文仍辨下段之意以對非三慧境也論畢竟下二離異相以顯如疏雖遍等者在染時與在淨時同謂凡夫真性的同諸佛真性如淨室空與穢室空等此約同時橫說也在緣者謂在染淨緣中過去如現在現在如未來猶昨日空與今日空等染淨雖自改變真如於此無遷異也又染緣即以生相為始業繫苦相為終淨緣即以覺滅相為始覺生相為終真如於中竟無改變此約異時竪說不同有為者是無作法故體若虛空欲何破壞在染不破等者隨流則妄染起而真體無損反流則妄染壞而真體如舊故圓覺疏云處生死流驪珠獨耀於滄海踞涅槃岸桂輪孤朗於碧天論唯是下三結體立名法體者一心即是法體故前文云所言法者謂眾生心諸法既無故唯心在如萬像本空唯是一鏡圓覺云諸幻盡滅覺心不動依義立名者於一心上依離偽妄變易之義以立真如之名疏言教非實等者以權設故因緣有故意令假其有言以契無言無言之理可以證悟有言之教不可取著取之即成認指亡月也十地論說隨聲取義有五過失一不正信聽既逐聲不會深意二退勇猛由不正信則無勝解不能決定三誑他由不會故或以深為淺以淺為深四謗佛執權為實或執事迷理便謂如來言成虛妄五輕法以謬解成性聞深不重釋無實所以者以一切境界皆從妄念所生念尚無體況所生法而是實耶故前文云一切境界唯依妄念而有差別若離心念則無一切境界之相由是一切言說皆是假名無有實體性不可得也疏恐諸下敘外疑可見故今下以釋論也若據疏意從一切言說下盡是釋前故名真如四字也在文可見然此釋疑之文合在次前文下注釋方得文便學者應知不相違者假名與離名雖言異而義同良以等者凡是有名皆依相立真如無相所立即空以遍計所緣不入真實故故楞伽下引證名相俱遍計也相從想生名依相立不離相故故曰相隨緣此相名又生妄想即遍計心也然此段論以愚詳之從以一切下四句合是前科所離相中釋所以也疏文節釋科解俱不穩暢今於疏外略助一解或問曰何以真如體上離前言說等相耶故論釋云以一切言說假名無實故也此之二句乃是釋前離言說名字二相所以也謂心性真實不與虛妄相應言說名字但是虛妄假有無其實體不與真合是故離也但隨下二句文通兩勢一則釋前離心緣相所以也以心緣之相但是隨彼妄念而生念無自性緣相何有故云但隨妄念不可得故故字通於前段以真體無念念則違真是故離也二則釋前假名無實所以此如疏解譯者務簡兩段一釋此文之巧略也從言真如者下方是釋疑疑曰前云離言說等相以顯真如無相今復結云故名真如豈非言說等相耶故此牒而標云言真如者亦無有相疑者復云顯言真如正是名相何謂無相故論釋云謂言說之極因言遣言也意云非謂立此真如一名便滯於相以寄此假立之極名以遣於言相也有智至此希為詳焉餘文如疏立名分齊下敘疑答釋文並可知諸名邊際者如極微是色邊際等今真如是名之邊際故此名後更無名也十種名者一法名謂蘊處界三科二人名謂信等五十二位三教名謂修多羅等十二分四義名謂蘊處界等所顯義理五性名謂無義文字無所詮表不生義解六略名謂眾生等七廣名謂眾生等各有差別義名八不淨名謂凡夫等九淨名謂生滅即真十究竟名謂真如也故偈云人法及教義性略及廣名不淨淨究竟十名差別境遣於名者遣於諸名也若不立此極名不能遣於諸名例如扣犍息喧若無此聲不能止於諸聲也若存等者若存真如名亦同不遣名雖是極名體畢竟假存而不亡豈稱法體須知雖立真如之名名即無名無名之名故曰假名即是離名也故淨名云文字性離即是解脫學者至此雖因名而生解必亡名而證耳疏一云下克就真如自體釋可知妙智等者既無名相則非心識所緣但唯微妙真智觀行所及謂遍計所緣是假假故可遣妙智所證是實實故不可遣圓覺云諸幻滅盡覺心不動前則能所皆妄此則能所皆真也二云下會顯生滅無相釋意明非謂以真如體遣生滅法也何以下徵起下文以法下釋有二意初約唯真無法解即約真如門釋但有真如更無餘法性何可遣又以下二約有法無性解即約生滅門釋雖有染淨自性本空何用更遣前如鏡體無像後如影像即空也外人下約真如門釋離妄情者名相俱絕情有理無若使可立焉能離妄故下文云以離念境界唯證相應故又生滅下約生滅門釋生滅無性無性故即真真本自立故云不待斯則真如本立更不須待立生滅法以為真也其猶於波本自是水何須待立以為水耶何以下躡前徵起下文真故下約真如門釋夫真者非偽非妄如者不變不易今若可遣即成偽妄可立即成變改以先不立今方立故又生滅下約生滅門釋以真如從本以來舉體成生滅生滅無性常即真如如是性相曾不捨離以生滅顯時即如體顯也斯則本自顯然何須更立離言者不可說故絕慮者不可念故以前文云離名字相離心緣相故此結也然一切眾生從無始來執相迷性不能即妄會真雖終日行而不自覺故今示真而約生滅也學大乘者須終日不食終夜不寐以思此事何曾是無聖凡依正空色等時何處真體不常顯現何有一法不是性為何有一法體不空寂又空法何嘗得離真性苟或不同此說則墮斷常無有是處是故論中每節顯真皆言一切法也論若如是義者指上不可說不可念之義論諸眾生等者既發言違理動念乖真諸眾生等念念相續未曾離念欲得不乖如何隨順欲得契證如何造入論可說者即所說也念亦如是疏念即無念等者謂知念諸法時本無能念所念非謂滅此令無以念體本絕即無念也故圓覺云於諸妄心亦不息滅非滅下雙釋即念無念以離二邊若滅念令絕即墮斷見若不知念即空即墮常見也今既不滅復知即無故免斯過此則即言忘言非都不語即念無念非都不思故經云無離文字而說解脫文字性離即是解脫下文云眾生迷故謂心為念心實不動若能觀察知心無念即得隨順入真如門於一下結益只於一念無念已離二過二過既無乃順中道法性即不乖真如也又亦等者前則直就法體說念即無念此即起念之時用觀觀察能念所念已起未起了不可得說亦如是故云等也雖未離念者如是觀時麁念不起細念猶存故云未離如但得火滅火杖猶存而順無念者常觀無能所故如是觀時即是順無念也如下文云若有眾生能觀無念者則為向佛智故如上等者以前來所說但是入理之方便故前疏云答方便觀即能等者由前觀察純熟便能離此能所之念契於無念真理以真無能所念想今既離此則能契真正觀者此觀正與真如相當如匣與蓋也又正者聖也位當登地已去名為入理聖人前之方便即當地前契入即證義也以離能所念故得證真如名為契入故唯識云若時於所緣智都無所得爾時住唯識離二取相故然上所說且約一分得無漏正智名離念得入若約究竟離者唯妙覺一人而已智行處者真如是正智所遊履處明非倒惑所行之處故華嚴云甚深真法性妙智隨順入又亦等者前解約所觀念無今解約能觀亦無也觀念之心此心名為知無能所之念苟存斯念然亦不入擬心即差故故圓覺云離遠離幻亦復遠離得無所離即除諸幻荷澤云妄起即覺妄滅覺滅覺妄俱滅即是真如然則如體離念動即乖真苟能知念無念觀察不息如是隨順還有入期冀諸行人勤修妙智然據前之問答雙明說念後答正觀中不論於說者以細況麁故心念微細尚須遠離言語麁淺豈得存焉釋真如相者前云是心真如相自此之前已釋真如兩字從此向後方釋相之一字初總標論復次真如者問此既說真如之相何不牒云相耶答以從無相中辨相相即無相不異離言之法故又相即義也今於真體之中開說二義故云有二種義義即相也一味者前云一心一法界故然且約理離諸相故強名為一而此一相即不可得法句經云森羅及萬像一法之所印一亦不為一為欲破諸數淺智之所聞見一謂為一幸諸深智者忘懷而體之有二者既容言說分別故有一二之相也不可隨言者前雖顯體離言不可執為無說以有二義故今雖分別二義不可取為有相以相即無相不異離言故故不得隨言執取也但為下必若無言憑何信解必若有二法體全乖證入絕分引文可知二略辨疏無妄染者以如實體中本不與九相六染相應故名為空不是真體是空如實之空者如實是真性空是無妄染如實之空依主釋如言瓶空蓋為瓶中無物非謂瓶體是空涅槃經中具有此喻也論究竟者至極義意明立空之言至極只為顯於真實也遂能等者以妄空為能顯真實為所顯不因彼妄空焉知此真實異妄無體者妄攬真有真元自有故云異也有流者有謂三有二十五有流即四流九流以彼諸有煩惱能漂溺群物故總名流即根隨等共有二十六使此論即三細四麁如是煩惱多不可計故曰恒沙若準此論所說即過河沙數理實無量豈止河沙若有定數恐非了義所言異者彼曰煩惱此名功德彼染此淨彼空此有故相離者妄體本空無可相隨故下文云一切煩惱染法皆是妄有性自本無未曾與如來藏相應故無上法者即大智慧光明義等是佛所證之法故云無上此皆即性之德德皆是性不相捨離故曰相隨初略明疏能所分別者即心境也染法雖多統唯此攝故論云一切而疏云能所下即心境別明所取相者即境界相於中有色香味觸等不同故云差別能取見者即智相相續等於中分見聞覺知不同總名能取即下分離識也此即約雙遣心境釋又以下約唯遣境界釋前二句但說境無此則出境無所以謂凡是境界皆從心念所生心念既無境從何有故前文云一切境界唯依妄念而有差別若離於念則無一切境界據此是本識中能見相也以與智相生境取境功能別故良以下通釋文意情有理無者妄情中有真理中無猶如空華翳病故見理有已下反前可見故不相應者結前妄法理中既無說何相應斯則却與情為相應以從妄念生故離念則無一切法故論當知下二四句初有無四句疏離妄有者謂人執有故言非有若無所執約何言非妄有之言攝一切相惑者下為不了非有之言是遣情執之有却認法體是無今此釋云上但以非非汝執有不道此法便是於無故云非無雙非是真法者將謂真如是非有是非無故破云非非有相非非無相此皆上非字是能治之藥下三字是所治之病釋云下細詳可解此中前後四箇謂字前二箇中上是計謂之謂下是言謂之謂後二例之還立等者執第一第二句同時有無相並為真如也非許雙是等者我若單言非非則從汝雙執有相無相我以兩非和非有相非無相一時非却何以迷倒雙執有無故今論云非有無俱相俱相者即有無同時也今皆非却論非一下二一異四句疏準前等者但前約有無此約一異二執不同餘皆無別但如前疏配釋可知然執下結總攝別謂眾生執取無量無邊根本從此二四句起所以百非只約此說義見前文故廣下引例皆非真實者是妄計著不稱實理同此有無一異二四句也所執不同者四人各執一句有即有句是此初句所遣也非有即無句是此次句所遣也俱即亦有亦無句是此第四句所遣非即非有非無句是此第三句所遣一等例此配之隨次配者如上配為四句然但一向就彼所配非與此論相配皆是妄執故云非真四宗外道者一數論外道執有等性與諸法一即當有句故彼破云此執非真所以者何若青等色與色性一應如色性其體皆同五樂等聲與聲性一應如聲性其體皆同眼等諸根與根性一應如根性其體皆同應一一根取一切境應一一境對一切根又一切法與有性一應如有性其體皆同二勝論外道說有等性與法非一當非有句此亦非真所以者何若青等色與色性異應如聲等非眼所行聲等亦爾又一切法異有性者應如兔角其體本無乃至廣破三無慚外道執有等性與彼諸法亦一亦異當於亦有亦非有句此亦非真所以者何若有性等與色等一同數論過與色等異同勝論矣一異二種性相相違而言體同理不成立一應非一以即異故如異異應非異以即一故如一乃至廣破四邪命外道執有等性與彼諸法非一非異當非有非非有句此亦非真所以者何汝此所說非一非異者為但是遮為偏有表若偏有表應不雙非若但是遮應無所執有遮有表理互相違無遮無表言成戲論乃至廣破如是世間起四種謗謂有非有雙許雙非如次是增益損減相違戲論是故世間所執非實今此下揀異此是一人展轉彼乃四宗各殊又此則為顯真如彼則一向治執故不同也後段等者今但取皆非真實已上文不取及顯外道已下也二總結疏妄計塵沙者顯妄執多也既從念生豈順無念真理故不相應然此文中但約心結而不約境者以一切境界皆從心生但說無心則知無境故略不言以對下謂如實之體約無妄故說名為空非謂真體是無名為空也亦可下通指此段總結之文皆是釋疑恐聞前真如自性非有相等便謂全無自體及功德法成斷滅見故今釋之云乃至等聞空謂真無妄相不空謂自性功德清淨本然初正釋疏牒前者牒前體空無妄顯下不空之法舉體者體是所依下常等諸義皆依此說故常者三際四相不能遷故樂者三苦八苦不能害故疏以恒為樂者以無生老病死故名恒此生老等正是苦法故今配此前約惑業故配四相今約果報故配老死等我者是自在義為對所繫不自在故以離業行繫縛故論云不變不變是離行也行即是業既非業繫則得自在故云我也淨者染而不染故然此注合在淨字之下以滿足之言蓋是都結謂除此四德之外所有過河沙數功德悉在其中故云滿足即如下所說大智慧光明遍照法界等故本疏以淨法為淨德不該滿足之言然法一字猶通上下又詳常恒不變之文但成一義縱此各配自是一塗今助一解則與疏異常恒不變者竪顯真體三際無窮斯則釋前以有自體也淨法滿足者橫顯淨德十方無盡斯則顯前具足無漏等自體既常不變復具無漏功德法體若然豈是空耶故結不空二釋疑疏情執有者謂遍計所執色等諸法是妄情中有故是則等者真實法體自性功德雖無缺少然無一相可得故不異空釋無相等者夫有相者是妄念所緣今既唯以證智相應故知無相故唯識偈云若時於所緣智都無所得爾時住唯識離二取相故科釋生滅心法者以立義分中云是心生滅因緣相能示摩訶衍自體相用故今此一文正解生滅因緣相也染淨生滅者以染法淨法各有生滅染以順流為生反流為滅淨以反流為生順流為滅又染法生時是淨法滅時淨法生時是染法滅時又染法生是妄生滅是盡滅淨法生是顯生滅是隱滅雖通云生滅而義有此異也初標體論如來藏者具三種義謂隱覆含攝出生義隱覆之中復有二義一者藏如來故名如來藏即煩惱為能藏如來為所藏藏於如來如來之藏依主釋也如櫃中有金名為金櫃櫃不是金故理趣般若云一切眾生皆如來藏勝鬘及如來藏經具有此說二者如來自隱不現名如來藏法身無相不可以智知識識況眼見耶斯如來即藏持業釋也如佛性論說含攝之中復有三義一體含用謂法身中有身土相用等二聖含凡謂一切眾生皆在如來智內亦如佛性論說三因含果謂因位已攝果位功德此則以因為藏藏果佛故前二持業釋後一依主釋出生者謂十地證真名藏能成佛果名如來亦持業釋今論於六義中除於四六餘者皆通疏二今初正釋標體者說有通別別則唯取所依即如來藏是體通則兼取能依即如來藏與生滅心俱為體以生滅法皆依此故今通兩說然此下顯生滅與不生滅義說能依所依實無二體也但有相依之義理而無相依之法體如不動下喻顯當知下法合並如文言思之者意令細合使法如喻皆無二體也楞伽下引證經云大慧如來藏者輪轉苦樂因也亂意慧愚癡凡夫所不能覺勝鬘云世尊依如來藏故有生滅依如來藏故證涅槃世尊若無如來藏者不能厭生死苦求涅槃樂此顯下二揀濫如說依水有波意顯所依之水全起成能依之波不同依母有子非全母成子能所別故斯則舉一法以竪論非約兩法橫說以此下出所以以是所依之真起成能依之妄故得有覺不覺二義以有二義故遂以不覺妄法顯示覺義之中三大也如水起成波已而動濕兩全以有動濕故遂能以動顯於濕也若言依母有子母不在子中以不在中故不能以子顯母是故下結成上義所依即如來藏二辨相中疏二初釋和合義三今初略指非謂等者意云真如家所起生滅還與生滅家真如和合非謂別有一段生滅自外而來與真如合生滅之心者謂全妄之真也心之生滅者全真之妄也此則本末更互相攝非謂結成六釋無二相者心即是體生滅是相反覆皆一故無有二心之下二備釋二初正釋心之不正滅即真如門生滅之心即生滅門從本覺起者窮妄源也然是本覺起成生滅非謂別有生滅從覺而起如水起波斯義無別本覺即如來藏也無二體者前云無二相此云無二體意明只有一相一體以心是生滅體生滅是心相覺成不覺不覺與覺不相捨離故下文下二引證三初引文即隨染本覺中文此中下二釋意可知心亦下三法合神解者本覺不昧鑒照靈通也餘文可知疏此是下揀濫不生滅與生滅合者謂真隨妄轉流轉門也即背覺合塵義非是等者謂息妄歸真還滅門也即滅塵合覺義然此二中隨合則體隱相現反合則相泯體彰故前門云一切法悉皆真故皆同如故此反合也此門即云依如來藏故有生滅心又云依覺故迷等此隨合也由是疏中前義即生滅門後義即真如門論非一異中三初約法略明疏真如者即前不生滅也非少分動故云全體既全體動成生滅法何異之有雖成生滅而性不變從本便爾非適今也故云而恒生滅是變與不變義別故云非一楞伽下二按經出體七識是見聞嗅嘗覺知末那餘文可知非異門下三據義廣釋三初離釋二初釋非異三然三段中皆以真如為本生滅為末初則以不生滅望生滅說次則以生滅望不生滅說後即兩門同時同處說其不異者義在能成即唯同俱六字之中隨文詳會問論云非一非異疏合順論以明何故先釋非異後解非一耶答論順依真起妄義便故先舉非一後言非異文云依如來藏有生滅心不生不滅與生滅合此非一義也然此生滅既依心體不相離性故後方可言非異也疏文約法廣釋令人生解要先知體無二由無二故方不成一此則順法備明令悟本無真妄之異悟此法已任辨義異則不迷本也故下疏云此中非直不乖不異以明不一亦乃由不異故成於不一也今初以本從末釋經云即楞伽經善不善因者殺等十惡為不善不殺等十為善一切趣生者六趣四生其中兼有善與不善生滅者捨陰取陰之義斯則如來藏是真如善不善等為生滅既言如來藏為因能造即不異也又經涅槃也文云譬如雪山有一味藥名曰樂味其味極甜在深叢下人無見者有人聞香知其地中當有是藥過去往世有轉輪王於雪山中為此藥故在在處處造作木筩以接是藥是藥熟時從地流出集木筩中其味正真其王歿後是藥或醋或鹹甜苦辛酸六味成別如是一味隨其流處有種種味喻如佛性以煩惱故出種種味所謂六道等此則佛性是真如六道為生滅既言佛性隨成即是無異之義二攝末下二初正釋今義眾生即如者淨名經也如前所引然眾生是生滅如是真如既言其即當知不異涅槃等者文云善男子我於諸經說若人見十二因緣者即是見法見法者即是見佛見佛者即見佛性何以故一切諸佛以此為性善男子觀十二因緣有四種之智得四種菩提乃至云以是義故十二因緣名為佛性斯則佛性是真如十二因緣為生滅既說十二因緣為佛性豈曰異乎十地等者此是華嚴經意彼經文云佛子菩薩復作是念三界所有唯是一心如來於此分別演說十二有支皆於一心如是而立今疏所引是彼論牒經也第一義諦者是論釋也心是中道實相故云第一義諦斯乃三界是生滅一心是真如唯之一字顯不異也又此下即始覺中文四相是生滅一覺即真如既云平等而同欲何為異然此非異之義深而且隱難有信解故此廣引經論證之又前下二對前重辨即重對前科以明非異也即末之本者重釋前科也此則以末收本無本而非末如以波攝水無水而非波更有何水與波為異故云非異後即等者重辨此科攝末歸本義也此則以本收末無末而非本如以水攝波無波而非水更有何波與水為異前則唯末後則唯本既無二相故云非異三本末平等中經云即楞伽經文云大慧如來藏藏識本性清淨為客塵所染而為不淨我為勝鬘夫人及餘深妙淨智菩薩說如來藏名為藏識與七識俱起令諸聲聞見法無我我為勝鬘說佛境界非外道境界此言如來藏即是真如真如是本七識是生滅生滅是末既云其俱即平等義又經亦彼經也與前文小異而意大同詳之可會又論即十地論唯真不生者果佛無生故單妄不成者無所依故然唯真之法則容有單妄之法則全無今以相對且作斯說此則下都結亦通結三門詳之不一下釋非一文四今初躡前正釋四初正釋攝末之本即生滅之真如攝本之末即真如之生滅既一生滅一不生滅豈為一義是則於心不異中明不一義依是下二引證可知解云下三釋上引文意不在中者無中可在也不同二人同在一室中即如兩木成林兩木既分乃得云一木不在林中此約下四通妨或問曰義既不一應不和合故此釋之謂於二義之中偏舉此義而說非謂壞彼和合以成不一即知正說此不一義時彼法元自和合何以故者徵意云何以不壞和合又能不一耶此中下釋也如來藏等者謂不生滅既是即生滅之不生滅當知此不生滅與自七識生滅未曾不和合於和合中而論不一也七識等者謂生滅既是即不生滅之生滅當知此生滅與自如來藏不生滅未曾不和合而於此中以論不一也所言自者顯非別外本不相離不相離者即和合也斯則只於非異處說非一義誰言破此和合耶此中下二反藉非異二初標可見二釋何以故者徵意云不乖非異其義已明有何所以能成非一若如等者釋意云若如來藏隨緣時失自不生滅體即兼無生滅相以無所依故此文且顯二法若異有如此失是則不成不異義也彼義既不成兼此不一義亦不成以二義既失約於何法以明不一耶是故下明不異義今由不異故生滅起時不失不生滅由不失故生滅得存二義既存故得不一義成立豈非由不異故成得不一耶又亦由此非一義故得成彼非異義以真起成妄故得說有妄不異真妄若不起說何不異前段所不言者以未說後義故又此下三舉體相攝二初正辨真妄下各出其體如文可知此以無明為非生滅者非麁相之生滅故非不生滅者以有細相流注之生滅故例如非想非非想處耳此四下正辨舉體相收且舉如來藏者必收諸法以是在纏名故又舉梨耶由無明動真妄合故若舉七識亦由無明與藏俱在梨耶中故若舉無明無明無體依覺有故亦在梨耶故下文說依梨耶有無明又說無明滅時和合識破由是舉一即蔽諸也緣起等者眾法和合方成一大緣起之相此中下二釋疑或問曰若然者云何前引經言如來藏不在梨耶中故此釋通以義說如此非事異也餘義準此者今文舉喻且約濕性對浪而說以喻藏性唯不生滅對七識唯生滅一義以論即離對餘二義理亦準知故云思之故前文云隨舉一義即融攝自體也問既下四問答通妨有二問答初問中怪前所引經文云如來藏者不在阿梨耶中答意云真與妄合方曰梨耶其如梨耶都無自體且約義說則真妄二法悉在其中由是梨耶為總真妄為別只合言在總中不合言在別中今既分動靜則使梨耶總義不成無中可在故云不在梨耶中後問意云今梨耶既通動靜應合亦在真如門何故獨在生滅門耶答中且說唯在生滅門意自然例知不在真如門也以梨耶是起靜以成動體不相離故靜隨動在此門中也非直等者意云謂不動尚在動門何況動靜兼者何以下徵釋可知應思準之者意令準知不在真如門也以梨耶雖有靜義然不在真如門者以此靜是隨動之靜非同真如門是不起之靜靜體雖同靜義且異梨耶既動靜相帶故不在真如門也以此門是唯靜故疏略不說此義乃云應思準之又若下二合釋二義二初遮一異然則相無相宗學人有失意者於此二中各負一過離此等者故前云依如來藏有生滅心後云無明滅故智性不壞又若下二顯和合三初正釋無和合等者例如中論偈云染法染者一一法云何合染法染者異異法云何合此則由非一異義成和合義也如經下二引證三初雙標二喻即楞伽經也如文二若泥下單釋塵泥非彼所成者非彼微塵成泥團也應無差者塵未和水應名泥團既成泥團應曰微塵如是下三總以法合藏識非因者非無也因真相也既若成異則藏識不因真相所成如前泥團不因微塵又如何云依如來藏有生滅心藏識亦應滅者以無和合義故故下云破和合識相今言滅者但無一分生滅是故非真相滅者下文云妄心則滅法身顯現又云心相隨滅非心智滅業相滅者舉細攝麁也解云下三釋其所引文易可知今此下三總結成可知立名中疏二初正釋論意此生等者再牒前文之義目此下合彼二義以結此名或云下二廣辨名相二初對二師以辨名楚夏者謂如此方吳楚華夏言音訛轉西域五天亦爾故指彼同此又云阿梨耶阿陀那等此但輕重有異也無沒者即正與梵文敵對藏識即取名下義翻藏是下會二名也由彼我見所攝藏故遂令無始相續不斷故云不失是以義上之名雖少不同名下之義故無異也如佛性為覺為知了了分明等所攝下二約三藏以釋義於中有執藏所藏能藏之義如次辨釋謂諸下標所以下釋似一者業相初起未分王數及與外境實非一而似一也似常者生滅微細似常而非常也楞嚴云又汝精明湛不搖處名恒常者於身不出見聞覺知若實精真不容習妄故云似常諸愚者一切異生無二空智者以似為實即法執智相執之確然不改即六七二識是能執心也內我即我執於自身內而生執故以執他身及諸法各有自性亦名為我故此揀云自內也我見下結為藏義也攝即執也既為我見所執故名為藏執即藏也由是下出所以二種我見即人法也永不起位即第八地準唯識說此識有三位一我愛執藏位通一切異生二乘有學及七地已前菩薩皆起我執執第八見分為我故第八識名阿賴耶此云執藏也二善惡業果位即通一切異生至十地滿心二乘無學等位由善惡因感無記果果異於因名異熟識三相續執持位即通因果一切位以第八識執持諸法種子等今不散失故名阿陀那阿陀那義翻執持今云不起位者即第八地已上也以離我見所執不名賴耶故失斯名仍揀下位入觀之時有暫不起故云永也然不亡識體故言失名又能藏下所藏義謂此識體藏在根身種子器世間中以根身等是此識之相分故如珠在像中不同身在室中若覓梨耶識只在色心中欲覓摩尼珠只在青黃內又能藏諸法下能藏義也謂根身等法皆藏在識體之中如像在珠內欲覓一切法總在梨耶中欲覓一切像總在摩尼內然但以前義互為能所也論云下引唯識證成可知科云釋上生滅心者以立義分中云是心生滅因緣相今則且釋心生滅也論二種義下疏二初釋開數二初標舉釋意稍難者以此一識二義之中含有多法外則包羅萬像內則能所俱成存之則生死無涯破之則涅槃有得若不分別何以了知行相幽隱故名為難然其深智於此可了故復言稍稍少也括檢也謂總檢括論之前後以釋此意然亦但齊生滅一門何者下二依義具釋中三初約真妄開合以釋義文有七一開真妄成四義然真之與妄皆依一法界心所說蓋以此心本來有體有用即用之體則蕩然空寂即體之用則了然覺知以無始迷之故於空寂之處則確然根身塵境於覺知之處則紛然分別緣慮故肇公云法身隱於形㲉之中真智隱於緣慮之內然其形㲉緣慮本來體空空寂覺知元來不變不變之真本自隨緣體空之妄元來成事非因造作法爾如斯眾生身心見今若此即約此義以明染淨緣起之義也今不別標一心者含在真字中以無二體故不變者未嘗不空寂未嘗不覺知故故論云所謂心性不生不滅又云一切染法不相應故又云所言覺者心體離念等虛空界隨緣者隨染順流而成九相故文云依如來藏故有生滅心等隨淨反末而成四位故下文云覺知前念起惡能止後念令其不起等體空者遍計之法情有理無故故論云一切諸法唯依妄念而有差別等又依他之法相有性無故故論云是故一切法如鏡中像無體可得成事者成染事則三界依正成淨事則三乘因果如下所說九相二身是也此則隨緣如作夢成事如夢物體空如夢物元虛不變如內身宛爾此真下二束四義成二門初義即真中不變妄中體空由此二義成真如門此門攝妄則妄體空攝真則真不變染淨平等一相無相故有此門後義即真中隨緣妄中成事由此二義成生滅門此門攝真則真隨緣攝妄則妄成事即成染淨諸法差別等相故有此門此隨下三開生滅成四義此約生滅門中真妄相對互論自他便成四義然真中違他順自即是妄中違自順他真中違自順他即是妄中違他順自但為門不同而義一也違順行相即見下文無明下四開四義成八義三初正示八義無明下且明妄中四義示性等者謂反流對染詮顯示現真性功德如下云不覺念起見諸境界故說無明心性不起即是大智慧光明義乃至若心有動具有過恒沙等妄染之義心性不動則有過恒沙等諸佛功德相義示現又說性本無慳順修檀度等知名義等者謂分別妄心順生滅時屬於無明名為染用若順真如故名淨用故下文云以有不覺妄想心故能知名義為說真覺若離不覺之心則無真覺自相可說又云無明染法實無淨用但以真如而熏習故則有淨用覆真者真理平等妄心差別差別之妄現時平等之真即隱故下云染心義者名煩惱礙能障真如根本智故無明義者名為智礙能障世間自然業智故成妄心者以無明熏習之所起故故論云以有無明染法因故則熏習真如以熏習故則有妄心等又云無明熏習義有二種一者根本熏習以能成就業識義故二者所起見愛熏習以能成就分別事識義故真如下明真中四義顯真德者反流翻染形對妄法顯此真德即下隨染本覺中智淨相文云謂依法力熏習如實修行滿足方便故破和合識相滅相續心相顯現法身智淳淨故起淨用者無明是妄恒起染用以真熏有力令彼反流順真如性故名淨用下云自體相熏習者從無始世來具無漏法備有不思議業作境界之性依此二義恒常熏習能令眾生厭生死苦樂求涅槃又云以有真如法故能熏習無明乃至得涅槃成自然業等隱真者即前說真如隨緣成梨耶識既成識已隱在識中以其隱故名如來藏已見上文現妄者真體既隱妄相即現謂境界相是也下云不了真如法故不覺念起現妄境界此上下二合對四覺然此覺與不覺但以真妄相對為門不同各有四義故開成八今於真妄各分體用故兩兩相從但唯有四如疏四段前二段約淨分其體用初段合二順體成本覺次又由下合二順用成始覺後又由下二段約染分其體用初段合二順體成根本不覺次又由下合二順用成枝末不覺是以二二合論乃成染淨各分體用故合前八成四義也此生下三結指廣略然八門之廣則已極四門之略則未極以次更有為二為一故言四義者即上違順等四非取今四覺為四以此是結指上文也若約下五束八義成四門言分相者謂分齊法相也以一切淨緣分齊法相屬於二覺一切染緣分齊法相屬二不覺又於中淨法之體屬於本覺淨法之用屬於始覺染法之體屬根本不覺染法之相屬枝末不覺故合前八以成四也若本下六束四門成二義謂始覺是末不離本覺之本故下文云以始覺者即同本覺又云而實無有始覺之異乃至平等同一覺故枝末不覺不離根本不覺故下文云當知無明能生一切染法以一切染法皆是不覺相故然本始二覺但是體用之異本末二不覺但是麁細之異豈得離體有用離細有麁故唯二也若鎔融下七合二義成一門以本從一生滅門展轉開成八門之義乃是據本以彰末今却收束以成生滅門則是攝末以歸本也又若下二約諸識分齊以結成諸識等者即本事二識也然此二識分齊行相各不相是以本識是體事識屬用今以二本是體宜在體分以梨耶無始相續具覺不覺行相相順是故二本皆在其中故下文云以如來藏無前際故無明之相亦無有始餘二等者始覺悟時方有六麁託境而生行相麁浮宜在麁分是故此二在生起識中此則攝四覺歸二識也若約本下攝事識歸本識以體用不二如波與水是故四義俱不離本識也此即同前一生滅門耳但前約門說今約識論也故云下結由是廣之成八攝之成二二義皆從一識中出故今論云此識有二義問此下三約問答通妨以辨異二初辨異二義問意可知答中先分別正答初辨一心二義即依一心法有二種門義隨緣即生滅門不變即真如門今此下辨一識二義即唯約生滅門不該真如門此中理淨即覺義染事即不覺義即前生滅不生滅和合之義廣如前釋無二相即前和合非異義染淨等即非一義是則下判成寬狹可知問此下二辨異二真問意云若言同者應合俱名真如不然俱名本覺何以前後立名別耶若言異者約何論別答中約體絕相者如前云心真如者即是一法界大總相法門體乃至離言說名字心緣等相本覺等者是所示相大中文本者下釋所以謂本性功德即是覺也今就略以立名謂之本覺約廣以顯相號性功德也以此下結揀所異謂本覺之名不於真如門中說而於生滅門中說者以約翻妄而立故是故下引所示之法證成前義論生一切法中疏三今初對前門以通各義上二下牒外難以此下通釋狹義如前已見由含下正明攝一切也一切雖多不出染淨今有覺義故攝淨有不覺義故攝染故云一切法不言下明不同二門也以染淨相兼方成一切今覺義攝淨不攝染不覺義攝染不攝淨斯則二義共攝一切則可各攝一切則不可若一心二門之中則每門已自攝染攝淨由是不同故不言各也又上下二揀前文以釋生義先牒難以真下通釋無能生義者文云所謂心性不生不滅等故以不覺下約順流生諸染法即三細六麁等以本覺下約反流生諸淨法即四位二身等依此下通結下四下引說處問此門既有生義何不於二門之初便言耶答前文以生滅與真如同處標示無便言之今此獨明故得言生也非直下三躡下句以辨攝義其猶金能成像像不離金水能生波波不離水即三藏之中能藏之義約淨等者覺是淨法於中有始有本則隨流時體隱用廢為滅反流時體顯用起為生論所言下二初正顯覺體謂心下標也疏離於等者心體真實本自靈鑒念相虛妄從來闇昧若心有念是謂闇昧名為不覺心既離念則無闇昧唯一靈知名之為覺復言體離者當知本無以本無故名為本覺論離念相下釋也相謂義相即下二義是也此之二義正是本覺相即相大也等謂齊等本覺之義與空齊等故也疏非唯等者即正釋相之一字即大智慧光明等義以一一義稱體而周不異不二皆等虛空故云與虛空等此文乃是海東疏義故今引用二義如下所配橫遍三際者若言遍則合云凡聖若言通則合云三際今所異者以三際凡聖互有相通舉三際時一一際中必具凡聖凡聖皆如故云橫遍三際舉凡聖時一一凡聖必具三際始終皆爾故云竪通凡聖蓋欲異於常說橫不該竪故有此言顯無不遍也在纏等者此雖約時竪說語似未盡然理亦該收謂在纏必具情器出障必收身土二俱無二也論即是下二會體立名如來者是應身法身是真身如來之法身依士釋意明心體與法身無二故云即是又離真無應應即是真故云即是又如來法身並同真身但以約人標法故曰如來法身亦是即義上二皆持業釋由是即字通茲三用然初一是正餘二是兼也學者應知言平等者聖凡情器無二圓滿故疏欲明等者欲顯在纏之本覺遂舉出纏之法身此則約果以顯因也名雖因果有殊而真實之體無二故論云即是也論依此等者依體立名也謂心體寂滅無有變改從本已來可軌則故名之為法是體依聚故名之為身今依此體而立覺名者以顯法身非是一向凝然寂滅無知無覺也又顯此覺非是有為生滅之法故約法身以立是則一體之上寂故名法身照故名本覺所言依者但是依約之義不同草木依根有苗分能所也亦不同依如來藏有生滅心有真妄也此乃一體真實但約此體上靈照之義便名本覺也疏既是等者法身之理三乘教中同許不生不滅是本有之法既目此法為覺是可為本無性下引證本覺即法身義也以此宗中理智無別謂即理之智名為本覺即智之理名為法身如珠即明無二無別不同權宗為無為異二釋本覺名疏二初隨文別釋責意云二者但反覆成難而實無二故本疏云進退成難以對等者下云當知染法淨法皆悉相待今此且約對於新生立為本有以始覺從修新生本覺性自元有由是對始以立於本又以下約別義釋前約對始名本今約生始名本原其始覺是本所生內因熏習外假緣力創然而有故名為始生於始故名為本也苟無所生亦不名本如女生子方得母稱以至下此辨但名覺之所以以始本既合則無二相無二相故但是一覺故下文云亦無始覺之異以四相本來平等同一覺故又此下約別義釋前段是辨一覺所以此即辨始覺所以意明此段論文是明始覺以依本起始始還同本故名始覺以始得無念之覺名真始覺也已前雖亦名始覺以未離念猶名不覺或立相似隨分等名至此念盡已覺初相故名始覺是知直待合同本覺心源故名究竟覺智淨相等並同是始覺也問若下二問答違妨異不成始者以前文云是本所成故融同本體方名始覺故同不成始者以前云至心源時始本無二平等一相無所待故既而同異二俱不立如何說言對始立本耶此問因次前疏文中來答意昔日不覺而今始覺若窮其體與本不殊就生滅門相待義邊得名始本也形本不覺者形本覺故立為始形不覺故立為覺也若至心源已屬真如門攝不同前難而實始覺等者無不覺之染緣可形待故無覺名與本平等不殊故無始名但名真如不名始本覺也由是真如門中但顯於體不顯相用二始覺疏明起等者正明始覺文雖在後轉推其源元因本覺由迷本覺方有妄念妄念即不覺也則前依如來藏有生滅心後依覺故迷等如依不睡人有睡人也論依不覺有始覺者如依睡人方有覺人疏三初別解文本覺等者下云以有真如法故能熏習無明以熏習故則令妄心厭生死苦樂求涅槃等究竟同本者下云而實無有始覺之異本來平等同一覺故下文引證者即隨染本覺中文斯則本覺離染初淨便名始覺此文下二通辨論意此如好人成睡人睡人成覺人此顯展轉成立也始覺同本下明展轉泯絕也如覺人同好人以同好人故即無睡人無睡人故即無覺人無覺人故即無好人無好人故平等平等亦不可言平等者無始本異故再言之者有二意一則始覺與本覺平等始即本故本覺與不覺平等不覺即本覺故二即始本不覺竟無差別本自平等又差別平等亦復平等離言者欲言始覺體同本故欲言本覺無所對故欲言不覺體即覺故言之不及故云離言以離言故無相可得心行處滅故云絕慮此即泯同真如門也是故下三總結示圓融者圓攝染淨覺與不覺融歸一體清虛無累故曰解然迷覺中道一不住著故名無奇況有三身異者以三身由始本所成始本既不安立豈有三身之殊此揀權教定說三身差別於中分為無為別及三常之異也但隨下釋疑也或曰下說不思議業相緣熏習鏡報身應身又云無明盡有不思議業能現十方利益眾生此豈非報化之用何言無三身耶故此釋之但約機見有異名為報化之身若約果海實無身說下文即真如用大文云諸佛如來唯是法身智相之身第一義諦無有世諦可見之法但隨眾生見聞得益故說為用科始覺者亦可前略明始覺體今廣明始覺相後始不異本即結相同體初標因果疏染心者即六染心性淨者即如來藏以污淨成染故說淨為染源故下文云是心從本以來自性清淨而有無明為無明所染有其染心麁相者即轉現二相并六麁等轉現亦是細中之麁並為麁相生相即業相妄中最細者以麁從細生故說細為麁源故下文云麁中之細細中之麁菩薩境界細中細是佛境界然心源之言疏中兩解初解依士釋次解依士持業二釋俱通或可淨心即源持業釋此解與疏初解俱約所證之極疏之次解約所斷之極斯則心源二字通於真妄覺之一字即是始覺始覺至於生相生相足以斷除始覺至於性淨性淨足以冥合故下文云覺心初起心無初相以遠離微細念故得見心性心即常住名究竟覺始覺道圓者道即因義至此位中因滿成果無始本異名究竟覺即佛地也不了等者有生相等之所隔故金剛等者金剛喻定無間已還乃至一切異生即下文隨分相似及不覺等是也斯則究竟是果非究竟是因也疏前三者則滅異住覺此三相已還名不究竟後一則生相此一相盡故名究竟此約反流故生相居後若約順流則滅相為後科顯四位者此同圓覺凡賢聖果之四或開為五位即資糧加行通達修習究竟也或合為三謂信行淨心究竟也廣即五十二位疏三初總敘意文七今初略標大意麁則滅相細則生相中間相望互通麁細寄顯等者寄託四種塵勞相上顯明始覺功力分齊是則約所覺之麁細辨能覺之淺深也然此下二料揀四相意顯真心隨無明熏從細至麁從惑至業寄此惑業之上說為四義乃是一期之四相也非約等者剎那之中雖具四相非今所辨故乃揀之今以下三正釋本義二初標列如文二釋文二初總三初總敘起妄二初正敘原者鞠窮之義夫語辭也謂窮此四相之由本因迷心所成也或二字俱是發語之端心性下敘所迷心體即真如門如前文云所謂心性不生不滅乃至離心緣相等而有下明迷成生滅即生滅門如前云依如來藏故有生滅心等經云下二引證初則涅槃如前所引又經即法身不增不減經彼云即此法身為過於恒河沙無邊煩惱所纏從無始世來隨順世間波浪漂流往來生死名為眾生今疏略引大概此下下即隨染本覺中文今就下二總配四相如文佛性下三引論釋成彼論所說一一有為莫不皆為四相所遷以證今論一期四相二別下二初略配下文約位等者即將此覺四相位對下六染文即知此四別分各成多少不等如下文云一者執相應染依二乘解脫及信相應地遠離即是此文如二乘觀智初發意菩薩等覺於念異念無異相等下文具云二者不斷相應染依信相應地修學方便漸漸能捨得淨心地究竟離故乃至五者能見心不相應染依心自在地能離故此上四染即是此文云如法身菩薩覺於念住念無住相等又下文云六者根本業不相應染依菩薩盡地得入如來地能離故即是此文如菩薩地盡滿足方便一念相應覺心初起心無初相等也以此對彼足見四相別分之義但以彼約淨智翻染一向就煩惱道說故不說於滅相今文約覺起始終具論故總明四相也準海東疏配生相有三三細也住相四即七識四惑異相六即根本六煩惱滅相有七即身三口四然彼所說法體即同但開合有異今疏即就當論所辨以要順宗故無以棄近而就遠也生相下二廣釋四今初業相者標名謂由下釋相以無明下結成表此先無故名生相甚深下別歎下文下引證即生滅因緣中文即下文下類攝初一即業相後一即根本業不相應染第一即業識此等下都結但以所說為門不同而法體是一故皆攝之為門不同者九相是明不覺五意六染是明生滅因緣但五意是生因緣六染是滅因緣也由義異故名字不同及說處亦別以體同故故通攝也下諸段標釋結攝例此住相下二住相此二等者已上三細是三不相應心屬於本識此二並在等者此是麁中之細屬於事識無明等者結成也確然不改故名堅住後二即轉相現相初二即智相相續相後四即轉識現識智識相續識中四即能見心不相應染所現色不相應染分別智相應染不斷相應染言異下三異相此在等者此二是麁中之麁屬於事識無明等者惑妄麁顯能發身口貪瞋等別故名異相下文下類攝中二者即執取計名字相初一者執相應染以合二相為一染故意識即意之識言滅下四滅相滅前異心者謂惑至此終極入於業道也如小乘滅相滅現在心令入過去以無明等者從微至著起惑造業業因既成心招來果一期事畢故名周盡以周盡故故言滅相非謂從此不起煩惱如人謀事緣備事遂名為周盡以果下或問曰生等四相於九相中已攝前八何故不攝業繫苦相耶故此釋之意云因則未造者不造已造者轉滅即有可斷之義若至果報已當受處即不可斷如已至地獄必當須受也故佛令知苦斷集不令斷苦是斯意也故今文中廢置不說言第六者即六麁之最後也是故下四總結前說唯一夢心喻也如有一人忽然睡著作夢見種種事起心分別念念無間於其違順深生取著為善為惡是親是疎於善於親則種種惠利於惡於疎則種種陵損或有報恩受樂或遭報怨受苦忽然覺來上事都遣當知此事唯一夢心皆因等者法也九相之興皆依此力如依於睡有諸夢事經云下引證即勝鬘經也彼云世尊如是無明住地力於有愛數四住地無明住地其力最大大論云譬如大地有勝力故持四重擔故名住地一大海二諸山三草木四眾生無明亦爾於五住地中此最難除故知力大下文則九相末都結之文雖復下五據理融攝先縱牃前文謂細不是麁惑不是業法執非我執本識非事識前位異後位故云階降然其下攝彼麁細差別以為一念所言一念有兩意一則但是一無明之念二則一剎那之念且如一人忽逢一怨便行殺害如以為張人王人定言於我有怨惡心無間分別是怨非親彼為所見已為能見心念起動即於一念之中八相具足然於二義中正唯前義亦可一念者即一心也故下文云一念相應即無念之一念也謂麁下出所以或問曰既有麁細前後等差何得說為一念故此釋也謂雖有麁細等差而是一心而作豈有心在滅相而生相中無心若言無者生何所依亦不可分此一心以應四相既心不可分復無前後如何四相得有前後耶如人是一夢種種事夢事雖多即無前後故說下引證即始覺末文正云而實無有始覺之異以四相俱時而有皆無自立本來平等同一覺故然未下六決通伏難或難云既四相同時何故覺者有其前後故此釋之達心源下以了四相同依心者方得俱時而知也如人夢中說夢漸漸而知或至覺來方可併悟斯乃得失在人不應疑法經云下引證始者下轉釋所引並可知既因下七結成始覺二初順流釋所覺所覺即不覺也種種夢念即煩惱障轉至滅相即業障長眠下即報障既三障所覆殊不覺知無始至今未曾覺悟故云長眠三界即依報六趣謂正報於此六中數數歸往故名為趣今因下二約反流以明能覺能覺即始覺二初明起覺因緣本覺熏者內因熏也覺力冥熏微妙叵測名不思議本覺是體熏令厭求是用此即內因體用也又因下明外緣熏力真如是體所流教法是用此即外緣體用也梁攝論說從清淨法界流出正體智正體智流出後得智後得智流出大悲心大悲心流出十二分教清淨法界即是真如據本而言故云真如所流教法聞熏者謂以聞慧熏得真流之教反資覺性令彼有力是則本覺所流教法還即熏於本覺以體下二顯覺起功用即指前內外熏力能起始覺也體同即外緣之體與內因體無二相故即真如同本覺也用融即外緣教法與內厭求二相通和不相違拒也領彼聞熏者正顯同融之相若不同融即不領受以領彼故遂能資益內熏覺性起始覺之解解力既增無明力劣故得反流漸向心源也始息滅相下明其漸向之義從初信位止其造惡次了我空漸斷法執覺至本識窮了生相纖塵既盡覺照獨存故曰朗然大悟即無明夢盡成究竟覺也覺了等者心源常湛本自不動動相既無對誰云靜下云覺心初起心無初相故又云譬如有人迷東為西方實不轉等平等者心無二相故再言之者平等之相亦復平等故或即本末平等能所平等自他平等以要言之諸相待法悉平等故如經下引證即華嚴經經云譬如有人夢中見身墮在大河為欲渡故發大勇猛施大方便以大勇猛施方便故即便󰍖寤既󰍖寤已所作皆息菩薩亦爾見眾生身在四流中為救度故發大勇猛起大精進以勇猛精進故至不動地既至此已一切皆息二行相行悉不現前彼之意者說此菩薩從有相有功用入此地無相無功用得無生忍不見我及眾生菩提涅槃生死煩惱故二行俱息以得法無分別故今此約究竟位始覺同本無相可覺平等平等位雖不同大意無異故云大意如此次正下二別釋文二初示文可知二正釋論四今初疏總相徵者意問究竟與不究竟覺約人約法其義云何以躡總標之文而徵起故十信即劫外凡夫夫言凡夫通至地前今此既能止惡則非迷倒之類未覺煩惱又非十住已上正在不定聚中故云十信二所觀相疏未入下且明所覺滅相未入信位迷倒之時所行之行唯惡是從身有三種謂殺盜婬口有四惡謂妄言綺語惡口兩舌不了此業定招苦果以不知故熾然造作斯則不識因果罔知罪福之時也今入下明能覺功用信於善惡業緣受報好醜如聲響形影必無差忒故覺滅相者方知此相過患如是論文但言覺知起惡而無滅相之言故疏對之三辨利益疏不造惡等者前念雖起但是惑門止後不生終非業道意地既止即身口不為也四結觀疏能知等者但知善惡之業不亡不知無我無造由是雖覺即是不覺此約當位釋此但下約望後位釋後位已覺惑故此位但覺於業惑與覺義敵體相翻業與始覺猶非敵對故但名止也論異相中初能觀疏十解即十住之異名彼名發心此名發意名義俱同等之一字意該九住及與行向故云後也留惑者伏而未斷故不證者意為利生故謂此菩薩悟真本有達妄本空隨順真如修唯識觀雙伏二障不起現行但留種子若準法相宗說以止觀力微不斷隨眠也若依涅槃經地前菩薩依教起行不可思議惑障不起以悲願力助惑潤業受生死身六道教化正當此義若唯識說初地已上悲增菩薩方有留惑之義今此疏中於三賢位而論留惑者以此是法性宗實教菩薩根性猛利初發心時便能頓了本性達妄體空順性修行諸波羅蜜趣理速疾於惑自在故於三賢便說留也得自在者能入此觀能伏此惑故用觀既齊故同一位問論文何故不直言二乘而言觀智者何謂耶答以二乘偏觀人空菩薩雙觀二空故分大小之別今但就用人空觀同處為言故得合論也此則但約觀智力用分同菩薩而非全同如或直言二乘者恐成濫失此則不同而同須言觀智二所觀疏二種者執取計名字相分別等者於身內計我於外計所於中具含俱生分別故云見愛然於六根本中除我見是見惑餘皆是愛如常所論此二等者即二乘三賢同覺此相俱能了知此我執故明本下明所覺異相發起因緣謂未起智時無明之念與異相和合起諸煩惱熾然不息殊不覺知也而今下明能覺功用謂於無明念中照察人我愛見有無道理知此煩惱由無明生始了麁念故云微覺是覺念中之異義三利益疏既能等者於無明中如理照察人我之體了無所得故云念無異相斯則我空義也四結觀論以捨等者此文兩勢一則結觀二是釋前下二相例知疏以於等者以覺我空故不起我執煩惱故云捨麁分別等而猶等者以未能覺法執故此乃通明二乘三賢俱名似覺以此下釋所以也菩薩未證本分是似二乘雖在自乘名為入證以望大乘但得我空未證法空亦名未證故同似覺斯則望於初地證真故此名似問中引前為難可知答中先縱若約下奪也謂依覺有不覺不覺是惑不覺與覺是正敵對轉依不覺之惑方始造業業與覺義猶隔一重故非敵對以敵對故名為似覺非敵對故名為不覺其猶塵鏡在匣匣與鏡非正敵對塵與鏡是正敵對也此義亦然住相四初能觀疏初地等者謂十地菩薩皆證真如依真如法為自體故名法身菩薩以十地滿心便成正覺故此位中但標前九二所觀論覺念住者以此菩薩於無明念中次第覺於四種住相謂初地覺相續從二地至七地覺智相八地覺現相九地覺轉相此四俱名為住故云覺於念住三利益疏雖知等者意明此地相續雖亡二地至六地智相猶在在觀則無出觀還有雖不故意任運如斯以是俱生修道惑故今論無住相者但約在觀時及後位說故又亦可此文是却說地前行相意明在地前時信教修觀知一切法唯是識現不起麁念分別執著此即已離前異相也然未親證法空至出觀後而於染淨法上尚起法執分別即相續相也若至初地親證唯心境界遠離二取分別隨眠覺相續相乃至見相故云念無住相今論無住相者但通約後位而說也明彼下辨所覺住相生起因緣謂未覺之時無明之念與此住相和合堅執而住竟無所改也今與下明能覺功用謂於無明念中照察法我及能所心境有無道理了不可得即轉分別之心成無分別智故故云念無住相四結觀疏異前等者揀異前後前云麁分別執著今但云分別故異前也後云微細念今云麁念故異後也此四下明前九地所覺四種住相多少不同如前所配此菩薩以於無明念中各隨其分以始覺力離此念中四種相也然則前不離後後兼離前今就別意各指一相也下文即生滅因緣六染義中廣釋如彼眠生相等者然今且約通意而指生相若別而言之初地尚餘智等四相二地至七地餘現等三相八地餘轉生二相九地餘一生相由是隨其智力覺彼多少不同故名隨分生相初能觀疏學窮者十地滿心有學位極方便道者是證佛果之方便故萬行已圓故名滿足此明行滿無間道者自此相應永無間絕故無間道內以此為初故論云一念此則無念之念也亦即始覺合本之一念也此明智圓故對法論云究竟道者謂金剛喻定此有二種謂方便道攝無間道攝然準論文依常所配即此二句是標無間解脫也以無間道斷解脫道證故從覺心下至離微細念故是釋無間道得見心性下是釋解脫道尋文可解二所觀論覺心初起者始覺覺彼心體初起之相即生相也起謂生也三利益疏根本下明所覺生相所起因緣謂無始迷時根本無明轉靜令動最初微細名為生相由與無明和合相續不滅漸至麁著起惑造業流轉無窮前位雖覺麁相至此位中微念方現也今乃下明能覺功能也謂於真淨心中照察能起有無道理於淨心中了無所得真淨心體本自不動故云本來寂由是本寂故無初相也此則十地住心猶有微念及至滿心不見微念也猶如下喻明可見前三下對前辨異然覺業之位不足可論且第二位中由有二相未盡第三位中有一相未盡既於念中覺念未得言心但於無明念中無住相等唯此窮極洞徹心體真淨獨存更無別法故特言心也四結觀疏念中最細者故下文云無明熏習所起識者乃至菩薩究竟地不能盡知唯佛窮了生相者配屬四相也以在九為業在四名生今約四位故須配入又以論中無生相之言故如前凡位亦無滅相之言疏亦配也此相等者前諸位中但言以捨以離等而無遠字今以業相最微更無微細為此相本既能覺了更無遺餘方稱遠離也真性現者以妄覆故真性不現以不現故不得見性今既離妄性即現前以現前故即得見性前三下對前辨異也下云一切眾生不名為覺以從本已來未曾離念故既有念在為念所障豈得云見心性耶仁王云始從伏忍至願三昧照第一義不名為見所謂見者是薩婆若前三下敘前位也業識為生滅本前既未離豈名常住今生下辨此位也前但夢中覺夢今此夢念都盡是謂大覺方名常住佛地論云如大夢覺即斯義也論究竟覺者此正結名也此有五義故稱究竟一斷究竟即前遠離微細念故二證究竟即見心常住也并前行滿智圓故成四矣四事既備即位究竟也即前云菩薩地盡也前未下敘前位既言望到則知未至今即下明此位可知以更無所進故名究竟也然此十地滿心與等妙二覺義說分三若究其體更無三異是故此文與後相望互出不定此中約斷四相只言菩薩地盡斷於生相便是究竟若下文中又云此無明所起識者乃至菩薩究竟地不能盡知唯佛窮了又云根本業染依菩薩盡地得入如來地能離又不了一法界義者從信相應地觀察學斷乃至如來地能究竟離應知第十地覺生相只一剎那覺生無生便是佛位義說前後也若準纓絡經說等覺照寂妙覺寂照今見性常住即是照寂名究竟覺即是寂照此即一位之中約寂照二義而分二覺無二體也一引經證疏在因者以因中未能親觀無念真理故但能觀無念道理此約地前說耳然以無念是佛地故能觀此者是向佛地之智也亦可智字通於所觀是則向於佛智故後譯云能觀一切妄念無相則為證得如來智慧以是下明引經意經中既言觀無念者是向佛智當知佛果決定無念也此是等者眾生是因佛即是果能觀無念即是望義望即向也二重釋疏牒上等者恐聞前覺心初起之言將謂真心實有所起之相今方覺此名覺初相今欲釋出故此牒之非謂等者以迷時謂有覺處元無唯是一心何有初相此亦例前位皆無所知之相方成知異住等問既下躡前難起故為下指論以答如覺下約喻釋意覺心下合顯論文並可知三舉失疏是前下釋是故二字即顯下解餘文金剛已還者無間道前諸位菩薩與諸異生故云一切未離等者以生相念盡始得名覺當知前之三位皆名不覺況異生耶然則下對前釋成也以前說隨分覺及相似覺者以約無明夢中四相差別各齊一相而論故有覺義由分淺深遂有隨分等別今約無明眠之不別俱名不覺夢雖有差眠豈有異無明即生相也此顯等者顯無明即為諸法之始以是五住煩惱之端十二因緣之首故故下云當知無明能生一切染法既為能生則知無有先於此者斯則無始屬於他染無始之無明依士得名又無明下約當體釋無始也謂此無明無有初際以依真故斯則無始即無明持業得名故下文云以如來藏無前際故無明之相亦無有始四顯得疏若至等者此顯始覺覺至心源見自無念亦知一切眾生皆悉轉彼靜心成四相差別也雖云知四相乃是知眾生同是一心本來成佛也如華嚴說如來成正覺時普見一切眾生悉皆成佛釋云等者佛得無念知念本無眾生雖現在念中佛知彼念亦即無念也斯則佛無念與眾生有念義齊故云等也以念即無念故得彼無念始知四相念也此即生佛相望論等義又釋下約四相相望明等義意明四相皆是轉彼靜心所成所成四相既各無體豈不即是一靜心耶靜心即無念也既一一相皆即無念是故平等以平等故得無念者而能知之如一珠中現四色像見珠體者悉能知之然前以有念即無念為等義此以四相各即無念為等義也此上前解是海東疏依大論釋義則約覺至心源以已得無念故則知一切眾生生住異滅也然據論文只有知心相之言且無眾生之語今直就論文更助一解謂得此無念之時已覺初相本無所起常自一心本來無念由是則知四相皆然即是一心是心之相元未曾起非謂別有生住異滅從心而起也何以故以一一相皆同初相即是無念故云以無念等故無念唯一故云等也故次文云四相俱時同一覺故一覺即無念也故後譯云若妄念息即知心相生住異滅皆悉無相也即符此解有智請詳論初標立疏雖得無念等者謂得覺無念之始覺也本無起者即四相本無念故待何等者以因不覺有始覺今不覺既無始覺亦絕也二釋成論四相俱時有者以轉彼靜心一念所成一念本無念四相無自性故云皆無自立疏三初正釋也如依一水而有千波波無別體皆同一水然未下對前辨異初指昔今既下顯今並可知疏問下二問答通妨二初正問答問中兼難並可詳悉辨竟者前正釋是也唯一下重釋處夢士者即金剛已還及一切異生也大覺即佛位並如前說文易可知攝論下二引證二初引攝論前二句舉喻後二句法合以須臾間睡成多年夢如有說言一夢之間經歷三世受身生死此之謂也此中下指引文意意云經年夢事不出須臾無涯生死不出剎那彼論剎那即今之無念指彼同此也楞伽下引楞伽三初正引可知二解文意云剎那生即無生以無自性故若非下反明也謂若剎那不是無生即有自性也既有自性即不流轉今既流轉即知無有自性是故無生也是故下結也由是剎那即無生故所以契無生者即是見剎那也此即例前四相諸念即無念故是故得無念者方覺四相唯是一心淨名下三重證不生等者意云無常之法必無自性以無性故即不生滅此與楞伽文異義同七識等者亦即流轉無性四相無念義故圓覺云知是空華即無流轉亦無身心受彼生死楞伽正文云五識身不流轉今云七識疏筆誤爾如來藏等者以有實體不可泯故故生滅處即如來藏楞嚴云生滅去來本如來藏妙真如性疏此下三總結大意文旨可知然前四位及引經下至後段正同圓覺依位漸證忘心頓證具明此者意令頓悟漸修自然成位其猶學射心唯在的箭有近遠楞嚴亦云理即頓悟乘悟併消事非頓除因次第盡由是若不說漸位則階降何知若不說頓門則終卒難入由是具說以備修行隨染本覺者亦前略說是體文云心體離念故此段是相文云生二種相故後四鏡是體相雙辨文云覺體相故初總標疏此二下以是本覺不合言生今隨染緣還淨而顯故有生義斯則顯故名生非創然而生也故下文云顯現法身等生已不離者其實即是今猶義說也其猶明鏡在塵出塵其體不別二徵列疏明本等者自隨流而還源自垢染而清淨亦即自隱而顯也覺處不覺久被染塵却復本真故云還淨明還等者昔以相隱而用廢今以相顯而用興其猶出塵之鏡形對而像生也此之下總明二相得稱隨染所以也然智淨相離自業識等染緣故不成以無能顯故故下云若離不覺之心則無真覺自相可說等若不思議業相離彼眾生等染緣故亦不成以無能感故故下云諸佛如來唯是法身智相之身第一義諦無有世諦境界離於施作但隨眾生見聞得益故說為用由是此二俱名隨染初因疏真如等者謂在內為理法在外為教法雖內外不同皆名為法由是論中通言法也此在等者但由熏習力故緣教修行從初信位終至第十迴向也資糧者謂十信三賢具修福智為成佛之資糧故亦名順解脫分善加行者即暖頂忍世第一四種加行此在三賢位後十地位前加功用行以求見道故亦名順決擇分善此四加行依四尋伺四如實觀觀名義名義自性名義差別假有實無如暖頂二位同修四尋伺觀忍世第一同修四如實觀暖位修明得定發下尋伺觀無所取頂位修明增定發上尋伺重觀無所取忍位修印順定印前順後發下如實智此有三品下品印無所取中品順無能取上品印無能取言如實智者如實遍知名等四法離識非有所取若無能取亦無也世第一位依無間定發上如實智雙印二空又離所取能除遍計離能取除依他起雙印二空得圓成實猶帶空相非真唯識故彼頌云現前立少物謂是唯識性以有所得故非實住唯識也登地已上者初地見道二地已上即是修道以此二位證真起行還契於真也非同地前緣教而修故云如實以地前是教道此名證道故金剛等者於此定位二種道中方便道也義見前文後果疏由前等者即方便行為能破生滅相為所破又方便道為能顯不生滅性為所顯此根等者以未至此位之前根本無明與真淨心常相和合成此識相今至此位無明既盡唯一心在照體獨立與誰為合故中論云一法云何合即顯等者此中疏意明今論文隔句顯發謂破和合識內根本無明生滅之相即顯不生滅法身本覺滅染心之中業等相續等相成淳淨圓智報身始覺今此且明初段顯法身義法身即本覺隱顯得名今雙舉者要對後始覺故也即於等者以六染心皆依無明與真和合而得相續今無明既盡和合不成染心依何而得相續故並隨滅然諸染心皆相妄而體真故相滅而體不滅故云不滅心體也故令等者比以無明和合染心相續故使本覺曠劫隨流今既無明破染心滅無所拘累故得此心却復元淨其猶窮子歸家摩尼出垢也成淳淨圓智者不雜故淳離染故淨無缺故圓滅識故智成應身始覺者應字平聲呼謂始覺智與本覺相應即報身也真諦三藏亦呼報身為應身然此始覺與前本覺皆是能成此應身與前法身皆是所成意謂識相破而性在性即本覺本覺能成法身心相滅而智淨智即始覺始覺能成報身此皆義說能所成也然此段文是海東疏義圭山參而用之石壁失照作應化解深為不可以下不思議業相方是應化身故若如上解三身義足不爾文中便成缺剩剩一化身缺一報也有智請詳然此下始本同也以始覺是本之用由有染故本覺用起以為對治今染緣既息用還歸體故轉其名為圓淨智也斷德者除淳淨智外餘文悉是斷德識與心相是所斷法法身是彼斷所顯故後之一相即是恩德即三德備矣若依此說前之應身正當屬報文理甚順初問疏問意等者前云依如來藏故有生滅心仍說和合不相捨離今生滅既滅真亦合滅如何却云滅相續心顯現法身智淳淨耶斯則約相即門以相難性也初法中三初釋正難疏意云等者前說心成識者但是心相成識今言識滅者亦是心相滅斯則生之與滅皆約心相不約心體故得說言滅相續心顯法身等此則約非一門性相不即而答也轉難等者意云既若起滅不干心體斯則真妄迢然如何前云轉彼靜心成起滅耶此約性相相離義為轉難也論無明下二釋轉難也疏如此等者意云前雖云相滅但是相融歸性義說為滅以此識相不離覺性故是則真妄元無別體而難云離真有妄耶此乃約性相不離義以答也論非可懷下三雙結成前二義也前句結後義相不離性成得轉彼靜心為起滅等後句結前義心相是無明成得滅相續心現法身等疏非一異等者後譯本云相與本覺非一非異非是可壞非不可壞等生滅門初已曾廣釋今却以彼非一異義成此文中非壞不壞義此即約義總標也若依下引經別釋無明即明故不可壞壞則壞於明體故涅槃具云明與無明凡夫為二智者了達其性無二無二之性即是實性若就等者以識相即非心體故所以因滅無明得菩提也無明滅下結成可壞之義此即正顯前文滅相續心顯法身也如正法念經說水乳一處鵝王飲之乳盡水在滅惑準智者世人皆謂斷盡惑結然後證真殊不知惑體本真全覺之不覺如迷東為西誰之過耶而欲求滅西相然後見東愚之甚矣二喻疏真隨妄轉者即下淨心因無明風動論水相風相不相捨離者濕是水相動是風相動處全濕濕處全動是不相捨離亦可水相者波動也風相者亦波動也以水之與風俱用彼為相故云不相捨離以喻一切染法依真而起由癡所發染法望真是真之相若望於癡是癡之相如下云以一切染法皆是不覺相故又云皆同真如性相故此喻之疏真妄相依者即下心與無明不相捨離真體不變者即下心非動性以心性寂滅本非動作以不守自性隨他無明故成起滅如水濕性本不動搖由風故動也息妄顯真者即下無明滅相續則滅智性不壞此明等者意明若真自性是動法者識相滅時真性應滅今既不滅應知非自性動也如彼水性若自性動波相滅時濕性應滅今既不滅應知非自性動也三合疏水隨風動者即前大海因風波動也以水下喻文可知所況者應云以心不能自生要因無明以成識等無明不能自現妄相要因心方現妄相故無明動相即心動相無別體也故前云染法望真是真之相若望無明是無明相也風水相依者即前水相風相不相捨離然於中俱無形相義喻中不言故今疏中約法顯喻以濕下喻明心法下法說並可見若據疏意即約全奪兩亡之義今於疏外別助一解言心與無明俱無形相者此約真妄各住自位時說也舉此義者要顯真妄之相不相離故以真本無形相約染心以說其相無明亦無形相還指染心以為其相斯則住自位時雖無形相而真妄和合共現染相以此染法亦是真如相亦是無明相故云不相捨離如父母共生一子此子亦是父之子亦是母之兒也問何故前喻中只言風相水相不相捨離而不云俱無形相耶答以前文中但喻不相捨離義不喻無形相義以水不起波時亦有相故風亦如是但取分喻故不言無形相也問喻中云風相水相法中云俱無形相法喻豈齊耶答喻中就所起共相說故皆云相法中就能起自相說故云俱無雖無自相之相而有共相之相法喻正齊也然喻中約已起故云相法中約未起故云俱無又喻中約合法故云相法中約開說故云俱無也然今法喻正意只明無明之相與覺性不相捨離義不顯無形相義故前喻中不喻此也合中雖有無形相言正意亦要顯不相離有智請詳非為僣越水性不動者即前水非動性風息顯水者即前云若風止滅動相則滅濕性不壞餘一一別配可知初總標論依淨智等者是依真起應如依鏡明現諸色像也謂前隨染本覺之心始得淳淨依此智力現應化身與彼眾生作利益故故寶性論云何者成就自身利益謂得解脫遠離煩惱障智障得無障礙清淨法身故何者他身利益既得成就自身利益已無始世來自然依彼二種佛身示現世間自在力行是名成就他身利益他身即應身也故唯識云大圓鏡智能現能生身土智影等疏謂與等者一切雖多不出六境故標此也寶性下引論釋義虛空無相者即前所依之真身唯是如如及如如智周遍一切無有差別故如虛空為勝智者即能感應化之機深厭生死樂求涅槃故云勝智者此有二類一地上感勝應身二地前等感劣應身作六根境如六具顯二別辨疏二初通釋上文顯業德者如下云身有無量色色有無量相相有無量好所住依果亦有無量種種莊嚴等業根者如下云隨其所應常能住持不毀不失斯則橫竪皆依真覺故得無量無斷勝能者如法華云應以佛身得度者即現佛身而為說法等有感斯應不用加功如百水不上升一月不下降慈善根力法爾如此故曰自然也疏四顯下勝益者或見形以發心或聞法以起行乃至知覺功不唐捐故云不虛此上二句猶是別指此文也如此下則通釋上義報化等者報即地上所見亦名勝應化即地前所見亦名劣應此二種身皆淨智所顯真如之用也無始等者即前常無斷絕也下文自顯問地得下二問答釋妨二初問意云始得智淨相以自利方起不思識業以利他故上云以依智淨作勝境界若然者則利他有始何言無始耶二答三初約一佛釋以無明下如文言本覺常起用者有其兩意一約內熏說即自體相熏習義故下云從無始來具無漏法備有不思議業作境界之性依此二義恒常熏習等二約應化說應化不起者但以妄染覆之非謂本覺無此應用亦非固心抑令不起斯則過在於妄何責於覺實如崑竹有龍鳳之音塵鏡有光明之用如或裁之以利磨之於塵則何患乎雅韻精明而不顯發耶以一下二等諸佛釋通約十方三世諸佛皆以始覺同本故得應用無始終也此本覺下三同眾生釋以眾生真心與佛真知不別故佛應用即是眾生應用用即體起故云無二若就佛說用即屬佛若就眾生說即屬眾生略同明月現在澄潭此所現月亦是月影亦是潭影下文廣釋初總標疏以空下二初雙標空鏡二喻若據論意但明覺相有四種義以一一義皆遍法界遂舉二喻以虛空喻周遍以淨鏡喻四種具明二喻者若單舉空喻則不顯四義若單舉鏡喻則不顯周遍遂舉二喻互相顯發也未必虛空亦有四義今隨鏡說故言皆有也一空下二單釋鏡中四義文二初略配空者此就真體本無妄染如文云以從本已來一切染法不相應故猶如於鏡唯有性明故云空也鏡中所現但是影像其相元無亦成空義不空等者雖無妄染然有自體及性功德若無其體將何現物餘二可見此四如次以配四義此中雙標而後單釋者以空隨鏡顯也但釋鏡義自挾虛空以一一義皆有周遍如虛空故是故單釋四中下二料揀配有五對第一性淨離垢對二因隱果顯對三空有體用對四體相對五空鏡對一三有空義者然空語雖同而空義不同以第一就因無妄體為空第三據果離妄相為空二四有鏡義者義亦不同二以本末現物為鏡四以隨時照物為鏡然則一三非無鏡義二四非無空義今但取增勝配之餘如本文後別釋四初空鏡三初標名疏本無等者以從本已來不相應故非同隨相之說未斷則有斷已始無故名本無亦非推之使無故名本無論遠離下二辨相初二句正顯空義無法下一句重辨所空疏文法喻對顯昭然可見論非覺照下三結名疏二初正釋二初約妄無真照之功先法說違理者理有覺照妄既違理即無覺照既無照用理中豈能容彼妄耶由是前文云遠離也如鏡下喻顯也如鏡本有照用外物違鏡則無照用既無照用鏡中豈能容彼物耶以照與無照非和合故亦猶仁人之家豈容不人共往以性相違故後約真無妄覺之用先法次喻並可知圓覺云無知覺明即斯義也然此二義之中雖約妄約真皆就無能照說也問妄屬無明容無能照真性明了教理俱成何言無照答今言真無照者但無能所之照不無性明之照如楞嚴云性覺必明妄為明覺今此但無妄為明覺之照也疏中約所顯能非謂但無所照義爾智者詳焉此約下二通妨或問曰次云一切境界悉於中現云何此言無可現耶故此釋通遍計情有理無依他相有性無故知此言無可現者無妄體故下云現者有虛相故其次云常住一心等即明依他無體唯是圓成則三性之義備矣論二鏡中二初標名出體疏現法因者以次云現境界故內熏因者其次云熏眾生故亦可下重辨斯則因義通而熏義局也以現法及熏習俱名因故現法非是熏習義故有自體者異妄無自體故及功德者異恒沙煩惱故妄則不唯無功德兼無自體真則不唯有自體兼有功德如前文云以有自體具足無量性功德故二別釋二因二初現法因二初正辨疏心外等者下論云三界虛偽唯心所現離心則無六塵境界明心等者待無明熏方變諸法若自出者無明斷後應出法無窮則修斷何益故知不待無明法則不出離心等者雖云待熏方出非謂別有法自外而入為能熏耳以是即心不覺為能熏故能熏既非心外所現安得離真故非外人又此諸法全心而成非謂諸法從心內出而現於外也此即非如人從室內出名為現也又非別有諸法自外而來入此心中而現其影此即非如形對於鏡而現其像也以心無內外故此二句揀濫後二句正顯如疏所明良以不失不壞常住一心故名為現雖復等者心境歷然染淨宛爾故諸法緣集下法喻可見斯則性起為相故不失相同於性故不壞論常住一心者有二意一者以一切法常依不心而住故得不出不入不失不壞也二則諸法當體常住唯是一心一心之外無有一法可為出入失壞也故經云世間相常住此二義中前義為正以下有論自釋成故疏文可知二釋成疏釋成同體等者意云何以諸法常依一心而住耶故此釋云以法即是真實性故斯則以此二句轉釋前義也據疏指配合如此釋今疏却敘前文釋成此段意謂前後互釋皆得故此反明也二熏習因二初顯體離染疏以性下順釋文非直下別顯意先法次喻若不下反以結成並可知論以智下釋成因義疏以本下約本淨今淨明不動又雖下約現染不染明不動亦先法後喻並易解此本下釋論初句即下所說大智慧光明義等後結云乃至無有所少義故又與下釋論下句即自體相熏習義如前引勝鬘下引經論證可知道諦即出世因因即熏習義論三中二初標名出體疏謂真如下釋此當文前在下料揀前後性淨即初義不空即第二義如來藏者彼二在纏故通名如來藏但以空不空異耳今明不空等者與前不空義同法身者與前如來藏義異體同彼隱此顯故前云依法身說本覺後云名如來藏亦名如來法身然法身但屬第三鏡其後一鏡即是報化身也寶性下引證同相者通凡聖故勝相者勝於因故然初淨即前二義後淨即後二義出法體者即前為二因之法也故前云謂如實不空等今明離障故重指之論出煩下二正辨疏麁細染心者四麁三細如下文云染心義者名煩惱礙所依無明者根本枝末是六染所依法故如下文云無明義者名為智礙淨心出障者出前二礙礙即障也二障既出業識等亡心無所合故云離也離和合等三段疏即翻前和合煩惱智礙成此淳淨明等三字如疏可知然此三字淳字是總淨明為別謂淳淨故淳明故淳淨即滿淨義揀異菩薩等是分淨故淳明即滿覺義揀異菩薩等是分覺故斯則六染盡故謂之淳淨二覺圓故謂之淳明也又此三字即圓三德謂如次是法身解脫般若備此三點以成大般涅槃四中二初標名顯體論緣熏等者緣即外緣為諸眾生而作發起善根之外緣故熏習者熏謂資熏熏成習氣發善根故依法出離者依於體相以起用也二正釋其相論遍照等者即明此法出離惑染遂成三輪不思議化也遍照即意輪鑒機示現即身口設化以此為緣熏習力故令修善根也即彼下二初通釋上文與彼等者謂與二乘十信作差別緣與三賢十地作平等緣如下用熏習中說問前下二料揀前後二初辨異二義問意可知答中前約等者意明前之二相與此二鏡法體無二為門有殊謂前二相以智為門故云俱就始覺說後二鏡以理為門故云俱就法體說又前約相說故云生二種相此約性說故二種俱言法又前約對染明淨相故云智淨等此約自性顯大義故云有四種大義與虛空等也又前以顯為門此以隱為門所以有斯二說者恐有人言顯時方淨隱時不淨故因說二隱又重說二顯故有法出離緣熏習又先明二顯者以取始覺之末文便故又亦即是始覺義故亦即隱處難信且就顯處而開示故餘義易知然法下二結同一體此明為門雖異其體是一故此結同也但今下境即是法以是始覺所緣所證故言境也又以對體故稱用對因故稱緣斯皆不出真應之身也不覺者即梨耶識中第二義不無覺明也是則無明之別號亦名之癡亦名為迷無知等斯約染法以明心生滅義然生是妄生滅是喪滅其中三段亦名初體次相後即結相同體初法疏不了如理等者如理平等本唯一相無不覺之異今既不如理知故云不了不了即無明也由無明故妄生異相首楞嚴云無同異中熾然成異也如迷正方者不了是正東故業相等者以論云起念起即是動動即是業相也經中亦名為起故文云起為世界靜成虛空虛空為同世界為異邪方者前雖迷其正方且是不了是東今於東處別作西解故云邪方前即迷真此即起似也以根本無明有迷真執妄二義今論此段并下三細正是初義也下智相等即執妄義亦即楞嚴背覺合塵義經云迷失本妙圓妙明心寶明妙性認悟中迷等此皆具明二義也華嚴云於第一義不了名為無明此迷真也圓覺云妄認四大緣慮為身心等此執妄也然迷真必執妄執妄必迷真故此二經各舉一義也邪不離正者西處即東故不覺處即覺故二喻論依方迷者依東方故迷為西方若離正東即無邪西亦如依水起波若離於水則無有波二顯覺疏初義者即文云以有不覺乃至為說真覺後義者即文云若離不覺等此即節釋論文也良以下正辨其意依真下顯初意如依金之器方能顯金反之則不可也隨妄下顯後意如隨器之金還待器顯反之亦不可也此乃前依覺故迷則為妄之所損今依迷顯覺則為妄之所益也然論之大意明不覺與覺皆是相待以顯生滅染淨無有自相皆不可得也此中初言以有不覺妄想心者無明所起妄想分別由此分別能知名義故有言說說於真覺是明真覺之名待於妄立也若離不覺即無真覺自相可說者是反明真覺必待不覺若不相待即無自相待他而有豈成自相自相既無他亦不立是顯染淨無所得義故後譯云然彼不覺自無實相不離本覺復待不覺以說真覺不覺既無真覺亦遣如下文云當知一切染法淨法皆悉相待無有自相可說故圓覺云依幻說覺亦名為幻智論亦云若世諦如毫釐許有實者第一義諦亦應有實此之謂也二枝末疏二初列二釋釋中二初疏文十一重喻合義相昭然尋文易解然此翳喻亦未全似若以首末比況最切者不過夢喻已見前文皆由無明力者如下文云當知無明能生一切染法無明為因等者楞伽云妄想為因境界為緣和合而生疏中用此以科論文經中妄想即無明也無明生三細者下文即展轉相生今但約根本而言故云無明為因初總標疏相不離體者業等九相不離不覺體故以即體之相即相之體故不相離末不離本者三細六麁之枝末不離不覺無明之根本以即本之末即末之本故不相離依無明起妄心者即不覺生三相如下云以依無明有梨耶依妄心起無明者以依阿梨耶識說有無明也其猶依水起波波相起已不離於水由斯義故名曰相應非約心王心數說相應義以此三種是不相應染故別解中三各有標名所依正釋講者詳之初標名論無明業相者意表此二無有異體也所以知者前說業相盡處便見心性成究竟覺但以約義故說相依顯體無別故今雙舉又揀本覺隨染業相故云無明業相顯覺不覺皆有業相而真妄不同也論以依下二所依疏根本無明者以是所依故當根本如夢依睡也論心動下三正釋疏二初別解論文論二初動作義疏動作是業義者是無明之業用後之八相亦是動作亦是無明業用然約別義以立其名唯此最初起用之始故名為業反舉等者如不睡則無夢始覺者即究竟時也論動則下二為因義疏為因是業義者然九中前八皆得名因所以不言業者亦約別義故今此初相能為苦本故名業也如得下反顯以靜是妙樂之因故反知動念即是苦因也動因苦果等者以一念起動即具微細四相四相之苦果不離一念之動因據此位中即是梨耶行苦若準前明四相俱時而有故四相攝於九相分段麁苦亦在其中所以次第說者文不頓書故義有因依故若約時說則一念不覺無有前後故有說云一念不覺五蘊俱生即斯義也此雖下二通明行相此乃九相之端細中之細未有轉現心境差別故云一相能所不分等即當等者自體即自證分也如無相下引證相即自體境界即所緣當知下會彼同此二轉相疏依前等者轉猶起也是前業相起為此見然餘相皆有起義不名轉者亦約別義故如依於夢而有夢心若依下若約果海性淨不動則無有彼此之見應知有見者但依動故如無於夢則無夢心如是下就此一相位中以明不說境界所以以微細故且說能見以為轉相然此境界便是向下現相以論中分能見所見各為一相今此見相由內所發非託境生故名為轉依此轉相帶起所緣復立現相非謂於此能見之中又自別有微細境也學者應知攝論下引證意識即第六識智相是也三世境者諸有為法非三世境者諸無為法斯皆意識所緣之境可知者意識麁浮能所緣念可以現今分別取解也以有三世等境為可知故此識等者即第八也以無可知境故既無境可知故唯就能緣見分以明此識也如說十二因緣始不可知此亦如是唯識亦云不可知執受處既云下結意三現相疏依前等者如依夢心而有夢境反釋者應云聖人離見既無此境當知此境定從見生如無夢心則無夢境然上三相皆反以釋成者以此是八地已上所知境界非下流所覺由是以聖人不見相等比決反驗令義明了可見可信也疏即分別事識下二初引經料揀二初引經指配事即是境分別境事之識故名分別事識楞伽等者具云藏識海常住境界風所動種種諸識浪騰躍而轉生問下二問答釋妨三初問也末那者具云訖利瑟吒耶末那此云染污意謂與四惑相應故云染污恒審思量故云意即第七也問意可知二答三初六八相從答二初約能執從所執故不說必執相應者謂第七種子在第八中第八見分為第七所執故曰相應況二識相依互為根耶瑜伽下引證可知又由下二約所依從能依故不說內依等者以第八第七互依第六依於七八前五依六七八及同境依故有偈云五四六有二七八一俱依但說能依必知有所故略不云二以下二以義不便答二初無和合義故不說無明等者前說無明與真和合成梨耶三相末那但一向生滅無和合義若言和合自成梨耶若無和合識從何生義既不便求說不及又由下二無緣外義故不說末那無緣外者以前五唯緣外塵第八緣內根身種子及器世間第六通緣一切第七唯緣第八見分今六麁皆緣外境故不說也亦可下三約計內外答此約我我所分亦屬六八故不言第七意云第七正是執我我所今分兩處無體可言楞伽下三引證二初引經可知經中下二釋義現識等者正配釋可知所以下辨事識義也既云攀緣外境非六而誰由是論依經說故不復論第七識也故知下結會彼此然上多義明此論中不說第七者要異曉公說下智相即第七故故彼文云言智相者是第七識麁中之始始有慧數分別我塵故名智相夫人經說六識及心法智今之智相即心法智也若具而言之緣於本識計以為我緣所現境計為我所今就麁現說依境界心起分別又此境界不離現識猶如影像不離鏡面此第七識直爾內向計我我所而不別計心外有塵故餘處說還緣彼識問云何得知第七末那非但緣識亦緣六塵答此有二釋一依比量二聖言量比量者量云意根是有法必與意識同境故是宗因云不共所依故同喻如眼等根異喻如次第滅意三支無過故知意根遍行六塵聖言量者一金鼓經云眼根受色耳分別聲乃至意根分別一切諸法大乘意根即是末那故知遍緣一切也又對法論十種分別中言第一相分別者謂身所居處所受用義彼復如其次第如諸色根器世間色等境界為相第二相顯分別者謂六識身及意如前所說所取相而顯現故此中五識唯現色等塵意識及意通現色根及器世界色等境界設使末那不緣色根器世界等即能現分別唯應取六識而言及意故知通緣已上皆略彼疏今此疏意說無第七乃是影攝無違常式意不緣外故有多義也初總標論以有等者此之六相雖則展轉各有所依今亦但取根本而言故云依境也楞伽境界風所動種種諸識浪騰躍而轉生此之謂也一中論依於境界者此但外由境緣牽起內根發生故云心起也疏於前等者不知內發謂是外來楞伽云外實無有色唯自心所現愚夫不覺知妄分別有為不知外境界種種皆自心智者悉了知境界自心現創起等者隨其心王復起心數揀擇染淨決定如此故名智也體是別境心所中慧故云慧數二中疏依前等者於順情可愛之境心與喜俱名樂受覺於違情不愛之境心與瞋俱名苦受覺不苦即樂不樂即苦違順之境既續苦樂之心豈斷略以辨麁故不論其捨而實有之但在苦樂之間耳自相續者當相不斷故又能等者以自相續故復能發起煩惱潤於已熟之業令受報未熟之業令成熟由是引導任持令其生死不斷不絕此則令他後四相續不斷也廣如下生滅因緣五意中釋三中論住持等者謂於苦樂境上堅固停止無有變改執持不捨也疏上皆等者是執取相所依故具牒之是此下唯此一句是第三相以不知違順境如空華不了苦樂心如幻化的取為實確然不改故云深取故下等者即下因緣意識中文四中疏依前下境本非善以順己之情便名為善境亦非惡以違己之情便名為惡且善惡相已自不實況其名字起自倒情寧非是假何以故他人於此或以善為惡以惡為善二不定故肇公云物無當名之實名無得物之功由此名故不待眼見違順之相但耳聞善惡之名便生喜怒是故目計名字也楞伽下引證義見前文上來下配三障自此已上直至根本無明盡名為惑若準佛名經云獨頭無明為煩惱種則別開無明以為煩惱所依其實無明是癡乃根本六惑之數若也合論皆名煩惱開合雖異俱是惑門自下等即業苦斯則三障即三道也五中疏執相等者謂於我執貪瞋愛見發動身口七支造善惡不動等無量差別之業於中雖有善及不動然俱有漏不出三界三界無安猶如火宅故皆苦因也六中疏招果必然者必定然是也斯有兩義一不得不受故二善不為苦惡不為樂故書曰天作孽猶可違自作孽不可逭涅槃經云非空非海中非入山石間無有地方所脫之不受報故云必然三界輪轉無有罷期故曰循環死此生彼不能脫免故云長縛如螘循環如蠶作繭終而復始不自在故正法念云如繩繫飛鳥雖遠攝即還眾生業所牽當知亦如是苟非覺悟無有解期今約此言故云長縛一正釋中疏三細等者染法雖多不出三界因果惑業今以三細六麁攝之罄無不盡如是染法皆由根本無明迷真所起故云當知等二轉釋疏問意可知答文便是解論意也業氣即差別相此相皆是不覺業用氣分然此不覺是九相之總名九相乃不覺之別號故圓覺云身心等相皆是無明即斯義也雙辨同異者向說覺與不覺染淨迢然又說依覺故迷不離本覺若言其異云何依覺故迷若言其同云何染淨不等又若定同定異皆無進修之門何也同則聖凡一等欣厭都絕異則染淨抗行迷悟永隔由昧二門不即不離之旨故有斯惑然於相無相宗失意者各墮一邊故今辨釋用袪迷謬一喻疏染淨等者染即不覺三細六麁淨則覺義二相四鏡以者用也緣真如是總相門故能通與二法為性又真如無相故以此二法為相斯則二相同依一性一性同生二相由是同字性相俱用喻染淨者器有精麁故餘文可知合中疏此二者即上無漏無明義如下說而非實有者從分別生故經云幻妄稱相然幻之一喻諸教多引以喻染淨其體不實良以五天此術頗眾見聞既審法理易明今依古德解釋此義法喻略開五種喻之五者如結一巾幻作一馬一所依巾二幻師術法三所幻馬四馬有即空五癡執為實法之五者一真性二識心三依他起四我法即空五迷執我法更無別體者經云其性真為妙覺明體淨相即智淨不思議業及後二鏡已見前文下文即熏習中文然則前三細六麁雖是染相以約不覺義說故不引用今別引下文者意證此染是真如相故文云真如之法實無有染但以無明而熏習故則有染相若前九相初標後結皆約不覺不言皆是真如相故由是疏文引用雅當正引中疏依此等者眾生即不覺也不覺無體即是真如真如之理即涅槃性性自寂滅何待更滅滅度涅槃即彼此方言也淨名下彌勒章文如前所引大品亦云斷一切結入涅槃者是世俗法非第一義何以故空中無有滅亦無所滅者諸法畢竟空即是涅槃故依此等者菩提梵音秦言云覺覺即始本二覺二覺既是真如菩提豈從修得故大品云以何義故名菩提空義故是菩提如義法性義實際義等是菩提也此上約眾生明不覺即真如故本來涅槃諸佛覺亦真如故菩提不可修作既言修作應知約果所得故疏云諸佛也以本有故何須修作而後得耶故云非可等又前下重以真如二字釋此二段也舊入者故圓覺云始知眾生本來成佛故云舊來又一切眾生即究竟覺故云無新得也然舊來入與無新得義同文異但以如為涅槃真為菩提為別也又時人多謂涅槃為相所累故說不覺即如本來涅槃計菩提修因所生故說覺性即真亦非新得由是相即無相故約不覺說涅槃非是修生元自本有故約真性說菩提望涅槃等者涅槃合是修其智了所顯以不覺即如如即涅槃豈待了因了之方顯斯則未嘗不顯何待更顯故上文云舊來入涅槃望菩提等者菩提合是生因所作以菩提是覺覺性即真故不待作之始生斯則未嘗不有更何作耶故上云菩提無新得然據前疏云諸佛菩提非修等即將此二句獨就菩提而論今又分此修作以望兩處所說又似別是一解學者知之此之下既是本有之法不合言得以體如實常不變故不同妄法無實可得斯無得法元真實故疏疑云下二初敘疑文顯易知然此段文若在科下注之其文則便今太近上講者應悉二隨釋論二初正釋疑疏法性等者楞伽云真實中無物云何起分別又經云佛真法身猶如虛空此皆約無色也又疑下約應難真也論而有下二釋轉難疏彼見下謂佛果海但有大定智悲而無色相眾生見色相者以彼業識所現屬於無明差別之相故下文云但隨眾生見聞得益故說為用也非此下約離相釋故下文說諸佛如來唯是法身智相之身第一義諦無有世諦可見既云法身智相第一義諦豈於此中而有色等不空性耶又亦下約性德釋彼是真善妙色即性之相雖名為色亦非可見之相故論云智色以本下前云以離念境界唯證相應故後云諸佛法身無有彼此色相迭相見故論異相下二初喻前同相則以生滅望真如說以相望性明其同也今異相秖就生滅一門染淨自相望以成異也二合疏別明等者以無漏淨法體是覺性覺性無差但隨無明故現差別以彼下明無明本性自是差別若不差別則不能迷平等理也下文即真如體相熏習中文諸無漏法即通指本始二覺修性功德也直論性者剋就真體說也是前門中所示真如體故但隨下約對染差別說淨差別即後門中所示本覺相也比如一月影現萬水月本無差隨水影別下文即相大文也又由下約始覺義說由為治慳貪等染法成布施等波羅蜜無漏淨行及果上十力四無畏等萬德之義也前則待差染以成差此則治差染以成差亦可前相後用耳又以隨差別眾生以成差也前已問答故此闕之具此三義故云隨染差別也如是下釋染淨法皆如幻義以對待之法本不立故如經云若有一法勝過涅槃我亦說為如夢幻等金剛亦云凡所有相皆是虛妄然上所說同異之義即是真如生滅二門不相離義約生滅門即同而異約真如門即異而同苟得一心二門之旨即無惑於此總標論生滅因緣者以立義分中云是心生滅因緣相於中心生滅已如上釋今則釋因緣兩字然是生滅家之因緣故復言生滅也疏二初解牒文牒前以標者謂牒前立義分中之所宗標為此下論文之所釋梨耶下一重是能生三細之因緣心體者即真如於中唯取隨緣一義以不守自性故根本下以是親迷真覺故不取枝末又此唯當成事之義不取體空又無明下一重能生六麁之因緣緣此兩重因緣正如楞伽所說不思議熏變及取種種塵無始妄想熏等廣如下說又此兩重但有三法謂真如唯因境界局緣無明則望真為緣望境為因結文可知諸識下二解標文然此但唯約心故云諸識若云五陰和合中生斯則兼於色心也而無下如波無別體唯依於水上文云依如來藏故有生滅心等自相心者即前不守自性生滅因也能依等者但以約法約人立名有異意與意識即是眾生無別體也即前諸識生滅相集而生也又眾生是總意等是別總別雖殊其體一也皆從心起以心為依然此中能所依起以心意意識相望分別有通有局思之可見楞伽亦云藏識說名心思量性名意能了諸境相是則名為識今此心是如來藏意是五意識唯第六故不同彼問中疏此心下既云眾生依於心體有意等起其相云何論以依下疏二初釋文是上等者以梨耶是總覺及無明是總中別義今既說無明依梨耶有應知唯取覺義為所依也論文約總取別故云梨耶疏中釋出別義故云是上所說心即不守自性真如也餘文可知欲明等者此但指前第一重之因緣也上總下或問曰前云依心有意等轉故兼云無明者何謂也故今釋之問上說下二問答二初問舉前所說如云依覺故迷又云依如來藏有生滅心等今此却云依梨耶有豈同前說二答中二初正答三初約迷真執似釋與無明為依等者如風動水成波風還依此波中故前云風相水相不相捨離又云依不覺生三種相與彼不覺相應不離故何者下重釋前義依迷者是依無明迷真而有梨耶真與妄俱似一似常故即迷真義也經云迷本圓明是生虛妄迷似等者依梨耶有無明迷似一為實一迷似常為實常經云所既妄立生汝妄能即執妄義也即此二義一識所論前後互出故不相違二云下二總別義異釋就本等者剋就真體竪說也覺即是本依本起末故今就下都位即通約真妄橫說也如風動水成波風水俱在波中也三云下三約未起已起釋未起等者從未有梨耶時說成就等者已有梨耶處說然此下二結答也意云若唯取初義則似真前妄後之失亦有悟後再迷之過亦同數論冥初生覺若唯取後義則似諸法不由迷真而成但從本識建立則有真妄別體之失亦何異法相宗耶今以後義免前過以前義免後過故互言也以二義更互用之隱顯相成如綺之文故云綺互一略明中疏依似起迷者即依妄心起枝末無明依迷起似者即依根本不覺起妄心也此言似者即以創迷真性成此妄心微細流注似其不動似無差別故云似一似常楞嚴呼為妄覺影明斯之謂也此二下義有前後時無前後如前三義答問秖就一識一時而說故不可作前後之異餘文可知依此等者謂依心起業識乃至依智識起相續生於意識斯則後依止前前能生後次第依止及與能生也於中能所依生前後相望有通有局如文可解攝論下引證可知一中疏心不自起等者心非動性故性雖不動然隨緣故動以不守自性故即四鏡中不出義也如水不自浪因風力也由此免於無窮之過正明起相者以覺則不動不動則無相不覺則動動則相起也起動是業者於二義中不舉為因義者亦含在其中也以動即有苦果故二中疏依前下正釋此文可知轉識有二下對下辨異無明所動者此從內起位屬本識當於三細名為轉識若其境界所動者此從外起位屬事識當於六麁名為智識上如泉涌之波此如風擊之浪但以常徒所明轉識唯取前七今此所說在本識中恐有所濫故此揀之三中疏能現功者即前轉識能現相故就此功能便名現識以其下釋行相也故下文云以有妄心即熏習無明不了真如法故不覺念起現妄境界通現一切謂有漏無漏色心諸法非獨五塵也若依下引論對辨五根即眼等五色根及根依處種子即善惡無記等三性種子器世間即山河大地等斯皆第八相分然此相分皆為第八執受執謂攝義持義受謂領以為境令生覺受於中種子具三義一攝為自體二持令不散三領以為境根身具二闕攝為自體故器界唯一但領以為境故故唯識云不可知執受處亦可種子根身緣而執受器世間量但緣非執受故今此下或問若然者何故此中唯言現五塵耶故此釋也以對所牽事識故於一切中偏舉此五論云對至即現意在此也非如下約相續不斷義以解常在前也如第六識在五無心位即有斷滅故唯識云意識常現起除生無想天及無心二定睡眠與悶絕又第七入滅盡定時雖云淨分不斷且有盡七之言為約染分亦成斷義又成唯識所熏四義中云若法始終一類相續能持習氣乃是所熏此揀前七轉識如風聲等既言如風聲等斯則非是相續有間斷故又為下約為先義解常在前也意云前者先也以迷時先有為諸法本更無有法先於此故末那無此義故揀之也此即單揀第七也然前揀六七之文是海東意後之一義是今疏意故云又也若言初句標揀次唯揀第六又為下方揀第七者海東無後一意如何摶句以讀文耶學者應知四中疏細分者法執俱生故迷唯心境見從外來起微細心分別染淨故云不了五中論二一直明本相疏亦細分者此是法執分別麁於俱生故除微字但云細分此上二識皆云細者以是麁中之細故同是法執故論住持下二別顯功能二一能起潤惑住持等者住謂留住持謂任持謂留住任持令業不失也疏以此等者謂過去無明所發業行種子未成熟者以有此識發愛取煩惱潤之使令成熟堪為來世感果之有有即業種變異也若無下如植種於土無水則焦結業待果無貪則敗經云愛水由潤業故又復等者謂潤已熟業令受果報善惡樂苦自然相應不相違反如印印物故曰無差又現在即現報未來即生後二報如是下通釋前段以結其名斯則潤過去未熟業令成現在已熟業潤現在已熟業令招未來果報如是循環無有斷絕由不斷絕故名相續然其潤業等即是令他相續義也論能令下二能起念慮已經者是過去下即未來上當相相續即現在也顯此下疏二初正釋此文以此識既能起麁分別念慮三世與前智相微細不同非法分別而誰此上下二通前重示二初結屬此識文意可知又為下二總通前五三細功能者以第八識能集種子起現行故後二功能者於中但約分別不斷而分二異故攝論云意識緣三世境等即斯義也順結中疏是前等者此解是故二字故說等者三界不出五意五意唯依一心故云三界唯心作也以現識中具有根身種子器世間故故楞伽云從於無色界乃至地獄中普現為眾生皆是唯心作現似曰虛者依他起法如麻上繩似有其相究體不實詐現曰偽者遍計所起如繩上蛇相畢竟無分別妄現唯心作者如繩蛇無體不離麻故十地經即華嚴十地品文云了知三界依心有十二因緣亦復然一切皆由心所作心若滅者生死盡反結疏離彼等者謂心起成識依識有塵究其根本唯一心作故經云由心生故種種法生又圭山云生法本空一切唯識識如幻夢但是一心然此三界六塵皆攝色心等法是故順結反結皆歸一心問中疏現有等者意云若是唯心則不合有境以心無相不可見故既有所見云何唯心答中二一答無塵疏以一切下意云一切法從心起故所起無體即是一心楞伽云心亦唯是心非心亦心起種種諸色相通達皆是心又疑下躡所答處以起此疑疑意云既是真淨一心因何起作諸法楞嚴滿慈圓覺剛藏皆同此意由妄等者其猶淨眼不合見華但以翳覆便見華相妄念即根本無明也又亦下是前疑中之別意非續次所起文意可知但前約依他釋此約遍計也釋云下意云如見空華是汝眼病如楞伽云如愚不了繩妄取以為蛇不了自心現妄分別外境論一切下二顯唯心疏境唯等者如像唯鏡現故分別像者是分別鏡也楞嚴云自心取自心非幻成幻法無塵唯識者如唯識頌云唯識無境界以無塵妄見如人目有翳見毛月等事論心不見心者意云心是一心不合自見當知有所見者皆是妄也故楞伽云如刀不自割如指不自觸而心不見心其事亦如是既塵等者意云塵境若存則可以心緣境塵既不有縱有心在亦不自緣也識不生者意云以有塵故牽彼識生既無塵境識不生也故經云由法生故種種心生今法既不生心亦不生也既無他可見亦不能自見所見無故能見不成也能所俱寂者心無心相是能緣寂境無境相即所緣寂楞伽云能見及所見一切不可得此中大意欲顯一心本無能所能所俱寂方是真心亦非泯之令寂本自寂也攝論下引證具云所說諸法唯識所現無有少法能取少法亦可論文從一切下展轉釋疑疑云是法既無云何分別釋云一切分別即分別自心又云若如是者即應見心故釋云心不見心反明分別悉皆是妄又疑云云何心不見心釋云無相可得斯則心無相故不可見心心外又無一法當知有所見者皆妄見也能所既寂唯一心在即法空門下所顯真性也故經云諸幻滅盡覺心不動論結文二初正結疏無明根本等者揀非枝末故以依無明力而任持託業識心而安住故下文云以有無明染法因故即熏習真如以熏習故則有妄心以有妄心即熏習無明不了真如法故不覺念起現妄境界等故云由此而成也現識等者等下六麁皆是所現色心境界也故一切境由此住持若無明等者以依無明故有妄心依妄心故現妄境界所以無明未盡心境不滅如風未息波浪不滅離心無體者皆從心起非外來故即心無體者所起之法同能起故鏡喻兩意如法可知論唯心下釋成二初正釋疏虛妄現者妄念熏真起諸虛妄法故亦可此文是結前諸法無體所以也此中二意一唯心故二處妄故如前鏡像一體同鏡故二體不實故由斯諸法無體可得也論以心下二轉釋疏二初解文三初略標意反驗等者反釋上文心現之義法既隨心生滅當知法從心生生法皆妄也此中下二別解文初明生義即指前段論文也此則下顯意非謂心是能生法是所生以真心隨熏全體成動而作諸法如金生器等故云生也若無明下顯滅義即下文因滅故緣滅等也此則下明意也明此心體反本還源獨顯性淨故云心滅此但心中無其妄動寂故名滅也故疏云心源還淨故云滅也此約真心顯生滅義若約妄心說者即業轉二識名之為心斯則妄心於真心中若生若滅真心不生滅也如前文示相續心滅智性不壞如波相滅濕性不壞如上約真約妄雖皆有生滅之義究實而論皆妄有生滅真無生滅也既心下三總結釋上文無體義也以上云一切法如鏡中像無體可得故此結成問上說下二釋妨問意云前明九相生滅後即結云當知無明能生一切染法以一切染法皆是不覺相故今文復云唯心虛妄心生法生心滅法滅二文不相遠何以頓爾不同耶答下意云前辨生滅單就不覺說故結過屬無明以功在不覺故今此下明今文意意明此文具說真如為因無明為緣由此因緣道理和合成就色心諸法既屬因緣遂令諸法無性之義顯然可見真如隨緣不住之理煥然明矣彰明也故結下既明和合本因真如隨緣成和合義今結屬心正其宜也如水初動功在於風故前文中結屬無明動無別體則全屬於水故此文中結屬心也故不可言波無別體而唯屬於風法理亦然如喻可知一辨麁疏此生下明此意之識是前第五相續識之所生故名生起識然無異體但約麁細而分二別故云同是一識若更細論亦即是前智識也以同依境界之所起故今不指此而偏指相續者以是意識親所依故但前下對前辨異以相續識是法執分別望於我執見愛此名細惑又約能生依止義邊說之為意此中下明今義謂依前細相之上生起此麁分別識此識與人我貪瞋見愛麁惡煩惱相應故下文云此識依見愛煩惱增長義故即就所起義說故云從前起門即是執取計名也以是分別之中麁分別故名為意識意之識者依於五意所起之識故本疏云依意之識依主釋也簡非聖者即二乘及地前菩薩也此二種人已能遠離意之識故故約凡夫以顯麁也又以五意亦名意識恐有所濫故此約人揀之其實五意名識是持業釋故不同此無對治等者謂無始覺觀慧也二乘三賢得人空觀既無取著當知凡夫取著深者蓋無觀慧也其猶重病既不與藥厥疾寧瘳惑體論計我我所者正釋取著之相由計我及我所故名為深疏心外計境者此是法執屬前智相及相續相亦復等者正是此識屬於我執即蘊謂凡夫所執我但通執自五蘊為主宰故離蘊即外道所執神我然有三宗一數論計我體常而量周遍猶如虛空二勝論計我體常而量不定隨身卷舒猶如牛皮三無慚計我體常猶如微塵應於根門如是眾多故云種種依緣疏但緣倒境者如執苦為樂不淨計淨無我計我無常計常等故云倒境不了正理謂不知無我等也故金剛云凡夫之人貪著其事立名疏此論等者謂於一意之識中分出眼等五識兼本成六以對六塵然前相續智識亦緣六塵以彼不與愛見相應故屬前意也故前云六麁屬意識故依六根等者謂依內六根發於六識緣外六塵斯則聚緣內搖趣外奔逸既以一為六即分離義也如佛頂經云元依一精明分成六和合又能下以此意識遍緣一切通三量故假實俱緣如前云能令現在已經之事忽然而念未來之事不覺妄慮內外者內根外塵色心諸法亦即計我我所也所依疏見一處等五住地中之一數此是三界分別麁惑迷理起者同於見道處斷故名見道惑欲色有三愛即三界俱生細惑迷事起者於修道位中所除斷故名修道惑以此等者謂以此見愛煩惱熏於第八令彼識中第六種子有增益生長故即起現行也上六下類攝然執取計名正當此識起業一相是此所生總別報業是此識造今約所造從能造說亦是此識所攝故云相從入也六染之中合此二相以為一染正當此識標歎二初牒上所說疏牒上等者上云謂無明力不覺心動故謂心與無明和合起成業等三細也論非凡下依位別歎三一凡小非分疏凡小非分等者凡夫尚不知意之識況此三細耶二乘方覺事識中麁分尚不覺細分正認三細以為涅槃以是無明所起之識非其境界也於五住地中但覺前四是前見愛所增長識也若根本無明是第五住非彼所覺論謂依下二菩薩分知疏十信等者謂此菩薩雖位在外凡而能信教了知本識因緣所生無有自性決定無體唯是真如方成正信故下說十信菩薩信真如及修真如三昧以成正信之行因果體者因即無明果即本識三相也體即真如也三賢等者異前位之信殊後位之證故言觀察比觀者既未親證但比度觀察即相似覺也論證法身即初地已去究竟即十地乃至之言攝於中八隨分覺故不能盡知然初地且約破法執故說為少知若克就識論八地方覺此識現相也論唯佛下三唯佛窮了疏四相俱了者以覺前者則不覺後覺後者必能覺前是故此中通言四相故前云若得無念者則知心相生住異滅一徵疏緣起妙理者真如為因無明為緣起成諸識斯則性起為相是不思議微妙理趣故云妙理問意可知即淨而染疏因即梨耶心體是其覺義即不思議變者緣者即根本無明是不覺義即不思議熏者論染心即業等諸識以於不可熏變處而熏變故不染而染者不染即前自性心體非是染法以不守自性故隨熏成染故下云真如之法實無於染但以無明而熏習故則有染相常淨疏即染等者雖隨熏成染其體常淨如鏡現穢其體不動斯則正由不動而得隨緣正由隨緣顯得不動結難測論唯佛知者欲言其淨則九相紛然欲言其染則一味無變若非佛智孰能知焉自性心難了者以能隨緣成染故所染難了者以即染而常淨故言甚深智者即八地已上以覺轉現少分而知然從初地亦得少知以證真故故前云若證法身得少分知顯不變論常無念者無念即覺義既常是覺即無不覺無不覺故名為不變疏雖舉等者如杌不作鬼繩不為蛇東處無西等緣起因體即前自性淨心是此緣起體也故云心性此顯下疏二初釋心不相應此明無明之體初起微細未分王數心境之相應故又此無明是全性之惑故加心字又亦可此惑是與真心不相應之法如前云從本以來不與妄染相應故今以不如實知故忽然而起說此以為根本無明也唯此下二釋忽然念起三初正釋今義是諸染法始起之本故故約忽起以表其先也如纓下二引經證成四住前使者即無明使也無法起者意顯無明使外別無有法為能起無明之本也是則下三會彼同此二一正會如文此約下二結揀意明無前之忽然非有始之忽然也言無前者以此無明最微細故更無有法前於此者前即始也由無始起之本故故說忽然故本疏云以起無初故肇公云如鏡忽塵如空忽雲即斯義也標中論染心者以上云無明所染有其染心今釋此相有其六種差別不同也然此下疏二初敘意逆次配者以前說隨流生起故從細至麁為順次今明反流除斷故從麁至細為逆次前取近理為先今取易斷為先也由此下配第一染以二乘三賢同斷此故便借下將前科此免更會同誠為省要二釋文論分六段今初二初障疏是六下據用科名合無此說今此重對者為通前類攝故此即九相中二相見愛等即五意中意之識麁分別即異相也但麁下釋此別名外執於境與境相應內起見愛計我我所故污其下釋此通名淨行即真如根本智也此智有二一人空智二法空智此智不起者由染心有力為能障故故名為污若漸修此觀觀成智起即翻染心故名為治斯則敵體相違故成治義然此以對始覺名染義也若據論意則約對本覺之淨以明其染故前文云是心自性清淨而有無明為無明所染有其染心也問障染何別答體雖無別名義有殊障則對治覺立如下文云能障真如根本智故染則對本覺立如前引文是心自性清淨等論依二乘下二治疏無學等者此是見等四住煩惱辟支羅漢悉能離故疏十解下二初約三賢以明行位二初正顯行位據此則三賢菩薩同受此名以皆不退失故故地下二引論證成無著論即金剛論彼論三地謂信行地淨心地究竟地疏此菩薩下二對二乘以顯斷惑又二初覈劣以明麁惑二初表異凡小得人空者以此菩薩得此觀故能伏現行不同凡夫然於種子不盡除滅不同二乘言隨眠者種子異名謂隨逐有情眠伏藏識今此論中約現行說名為遠離非約種子攝論下引證上心則現行也二意者留此惑種潤於故業受分段身修習種智斷所知障即自利也兼俯就群品攝化利益即利他也若不留惑種即同二乘獨出三界二利俱失也故圓覺云菩薩示現世間非愛為本但以慈悲令彼捨愛假諸貪欲而入生死問菩薩既留惑種後起現行受分段身與凡夫何異答前引圓覺足辨其異雖留惑種受分段身以有智故終不起過假此分段為所依故廣修種智及行大悲終不令此起於新業如禁蛇法雖不令死亦不噬人故攝論云煩惱伏不起如毒呪所害留惑至惑盡證佛一切智疏此約下二揀定權實初地下約頓悟說謂此菩薩在地前時以二空觀雙伏二障分別至見道位種現俱斷從此位去若智增者便伏煩惱現行至佛方斷若悲增者故意令生極至八地現行方伏留隨眠惑以助願力化利眾生今此論中約生起時一向竪說及至斷時從麁至細故在地前已除我執俱生分別至登地時唯斷法執分別二地已去秖斷法執俱生更無煩惱不同彼教橫說二障種子在第八中良以權實教異與此相望校一僧祇學者要知須明彼教然智解可以旁通起行須依了義冀諸學者審而詳之言如餘論者即瑜伽唯識等廣明今此下二超勝以除細執三初正明以是實教菩薩從初正信便達真如本有無明本空隨順無念於此地前能修法空真如三昧自然令彼法執不生伏於無明與真相應故云分斷但伏故名斷也故此論下二引證不了一法界義即無明也下說發直等三心修無住等四方便及施等六度皆是此也今但下三結意以是約執取人非約人明執故不論也二中一障疏但執下即是法執相續生起不斷故前云相續今云不斷其義一也論依信下二治疏十解等者謂從三賢位中觀察尋伺分斷此染直到初地方能全離修唯識觀即資糧位中習行順解脫分尋伺方便即加行位中習行順決擇分初地即見道位無漏智火燒煩惱薪通達佛法名歡喜地三無性者謂遍計相無性依他無自然性圓成無前遍計我法之性故唯識云初即相無性次無自然性後由遠離前所執我法性遍滿真如者即遍行真如所言遍者唯識云謂此真如二空所顯無有一法而不在故所言證者以無分別智契無差別理能所兩亡也故唯識頌云若時於所緣智都無所得爾時住唯識離二取相故法執等者由修習唯識觀故至此成就無漏智相分得現行由是此執分別永得除滅三中障疏以能下釋名可知法執修惑者所知障中俱生之分以修道所斷故名修惑治中疏七地等者以此地已還法空觀有間斷有相有功用遂於染淨境界未免分別然從二地已來分分除斷故云漸也八地下釋得離此染所以以若殘此染則不登七地豈況至八故至七地門中都盡此染也以二地下釋二地名謂攝律儀善法眾生三聚具足以遠離微細破戒垢故名離垢地準華嚴說十地如次修十波羅蜜此即正當戒波羅蜜餘地非不持戒以約增勝說故以七下釋七地名斯則八地名無相七地名方便謂與無相地作方便故斯則無相之方便也以八地下轉釋可知四中障疏根本下則無明動心成業轉現相現相即境界也此義前已頻說故疏但舉初後治中疏以八地等者以色自心生故心能變色故由是能毛容剎海芥納須彌色心不相妨自他無分隔也本業經云所謂無相大慧方便大用無有色習無明亦盡百萬劫事無量佛土事以一念心一時行現如佛形現一切眾生形以一念心中一時行已無功用故三世間自在者謂此菩薩觀此三種麁細之色無不通達無分別智任運相續相用煩惱不能動故以色下舉下位以反釋意云七地已前現識不亡既色不自在今得自在者蓋現識亡也然於七地觀斷至八地盡前後皆然學者應知五中治疏善知下於他心得自在十種稠林者華嚴云此菩薩以如實智慧知眾生一心稠林二煩惱三業四根五解六性七樂願八隨眠九受生習氣相續十三聚差別一一皆云稠林者此等諸法稠密如林故以喻之淨名云善知眾生往來所趣及心所行此歎九地菩薩本業經云一切功德行皆成就心習已滅無明亦除也又以下明於自心得自在四十無礙智者準華嚴說有十種四無礙智四者一法二義三詞四樂說十者世親判為十相一自相二同相三行相四說相五智相六無我相七業相八因相九果相十住持相一一具四故成四十廣如彼說有礙下結所離之染也起即不自在故如前經中心習已滅也六中治論菩薩盡地者即菩薩究竟地也如前云乃至菩薩究竟地有本多云地盡義亦有在不如地字在下義順以前後皆結云地故此即第十地如來即妙覺斯則從九地觀斷佛地方盡無垢地即如來地與十地終心竟無有異然本業經中自等覺為無垢地此即別開今此所明等妙二覺合為一位也辨無明等者如上六染但是無明所起之法今已分配因果諸位明斷竟然上云不達一法界故名為無明未知此使依何位人能遠離耶故今辨之疏麁者枝末無明從初地漸離至七地方盡細者根本無明此即下上說自性清淨心為無明所染有其染心當知無明是染心之所依染心是無明之所起也上云者即智淨相然此六染之中各有二分一分屬於無明一分屬於染心以皆有和合及相續義故但約與前和合迷執不改即是無明約展轉起後相續不斷即是染心由是地前便有斷無明義也今言初地方離者以約破法執位明斷義不乖諸說故標此位也今無明下明生起時義說前後以論因緣和合義故若除斷時則無前後以能依所依不相離故釋相應等者以上六染中有相應不相應言此義未顯今則顯之論二初標也疏皆麁心者以是前六緣總別相行相麁顯故依境下既依境生則與境為相應也論謂心下二初約法辨異疏心謂下約王數釋心王即前六識心王心所即遍行等六位心所然六識中心所多少不同今此論中總名念法亦可此文舉一蔽諸故言念法即別境之一也迦栴下引證即通指心所俱名心所念法然論王數相應總有五義一同所依根二同緣一境三同一行相謂同作青等解四同一心事王所各一體故五同一時王所同一剎那故由是故得相應又心下約心境釋可知所依等者識依此境所引生故又是彼識所分別故以有此染淨為所依故遂起心王心數令相應也以有此境為所分別故遂與能分別為相應也論而知下二正顯相應若心王下約王數釋同義如師往資隨其事不異然雖云王數相應理須約境以辨能知同者此體有二以相應故名為同也所緣同者此唯一境以望王數故名同也斯則能所雖皆云同而同義有異也又於下約心境釋同義此即心隨於境名之為同同即相應也論不相應下二初標也疏無明者以前云不達一法界故心不相應名為無明等故今指也論即心下二釋疏二初約王數釋論二初顯無別異疏即此等者心是真心由動故成不覺不覺與覺一體無異故云即也尚無覺不覺異豈有王數耶論不同下二正遣相應疏二初正釋翻前義既無等者如單己一人與誰為同故無相應義也以此下重釋前即義三初正釋然前說不覺即動心今說染心即不覺有斯異耳上文下二引證既展轉相即動無動相元即靜心也非是下三揀濫此中言不相離者以染心即不覺故非謂有於王數相應而言不離以相應不離二義別故下文引證是下生滅相中文此文雙證二義一證不相離義二證不是相應義在文可見二亦下約心境釋二初正釋前義謂此無明等者意云染心即無明無明是不覺不覺依於覺覺即是本心都無外境相應故云即心不覺此言即心亦即本覺真心也亦可通於真妄二心如文易見揀相應者既無境為相對約何以明相應耶此不相應下二指陳違妨以相宗說此第八識有遍行心所又與器界外境相應仍不說有覺義故和會如別說者尋檢其文未見所出今且略會二宗所說者如法相宗說第八識能緣三境以彼秖據現在成就位中橫說八識不明根本始起元由但言一切眾生法爾皆具八種識從自種生皆能緣慮自分境界以同是識了別義故故能緣境又說此識從自種生雖從自種而假境為所緣緣故方得生起故須緣境雖能緣境微細難知不同前七執我執法今此論中竪說諸識迷真所成從細至麁不說種生故第八識但有生境之功而無緣境之義以從無明內熏習起非外境界牽故令生故經說為流注生滅者是此內起也由是故無緣境之義今若會彼同此論者彼宗既言此識緣境微細難知當知密同今論之意以彼宗說從種生故同是識分不得不說緣境界也又若會此同彼說者此論所明前六緣境即是第八麁分功用由於境界熏彼本識起此分別斯則本識有緣境義以是麁故隔為事識不名第八又彼宗說第八心王有遍行五心所相應者由說此識能緣境界是故有王心所相應如正緣境時須有作意能警其心引心趣境以趣境故根境識三分別變異令心觸彼以觸境故四種和合領納違順以領納故於境取像施設種種名言之事以取像故遂令其心造作驅役此五皆由緣境故得是故第八有五相應今論既不說此緣境亦無心所與之相應故不同彼又彼宗中不說第八生起元由從真起妄但據現在成就位說故無覺義然亦說有無始本有菩提種子而不即是本覺真如以未了故且隱密說今論所明依如來藏有生滅心以迷覺故成於不覺雖成不覺覺性不變故有覺義以依實教顯了相說故不同彼若彼已說有覺義者如何彰此二教淺深學者應知舉上染心等者舉上六染之心及無明對於所障之境束為二礙以一切障染不離二種所謂煩惱及以所知今此染心及以無明二障分別如何收攝故此明之標立論二初惑障二初標法定名疏六染心者各取於中一分相續義故以此一分喧擾動亂不寂靜故名為煩惱論能障下二顯其礙義疏二初釋文照寂下釋所障智名復名真智證體智實智等以能證如實理故名如理智能生後得故名根本智上文下出所障智體也染心下釋成礙相並可知今此下二通妨或問曰如諸處說依於二執起於二障與此何別又前秖將六麁前四以配二障何故此中六染俱名煩惱耶故此釋之彼依二執起二障者依五意上起所知意之識上起煩惱今此則以染心所依無明為所知能依染心為煩惱故不同也應知若約二執說二障即局此依染心說二障即通有斯異也無明下二智障二初標法定名也疏根本無明者若取諸識中之一分亦兼枝末以末從本故作此標論能障下二顯其礙義疏二初釋文後得下釋所障智名復名偏智俗智權智等以根本智證真如後方得起故名後得智如其事量而知名如量智也即上下出所障智體以無明下釋其礙相從所障得名者智之礙故依主釋也不同煩惱即礙是持業釋此明下二通妨或問此言自然與外道自然何別故此釋之此以無心應物任運現化為自然不同外道無因果之自然斯則言同而義異也煩惱中疏先問等者約麁細以成難也秖合細法障細法麁法障麁法方是其宜何故不爾前二染者以業相微細未分能所欲成礙義難見相違故今偏約轉現二相以酬前難然雖不言意亦含攝以依動心說能見故可以意知前三染即分別智已前三者皆是事識故依境起以此等者以理智無能所染心有能所敵體相違故成礙義智礙疏所迷法性者此是即真之俗故常靜無起無起即真故云法性故前文云一切法離言說相乃至無有變異不可破壞唯是一心等不了等者正釋違義法性寂靜而無明起動動靜相反故成違義正釋等者本疏云以內迷真理識外見塵故於如量之境不能隨順種種知也如人動目天地傾搖故不能得如實知也然前則約麁細而難問今則約相違而通釋也故下文云無明頓盡名一切種智如下論釋論生滅相者以立義分中云是心生滅因緣相於中生滅與因緣已如上釋今則分別相之一字故言復次然是生滅家之相故兼言也略顯疏相生滅者分別染淨念慮三世人我見愛貪瞋熾然覽而可別故云相也無心法者法之一字通於數境謂心所使法心所緣法也如前可知流注生滅者似平流之水望如恬靜故解深密經云阿陀那識甚微細一切種子如暴流雜心論云相似相續不知無常然此論中與心相應等言取義不便為有與之一字蓋翻譯之家不細磨琢也後譯秖言一者麁謂相應心二者細謂不相應心也斯言甚便對顯疏俱名麁者分別智等皆因外境起故更麁者貪瞋見愛執我我所取著轉深故論凡夫境界者是彼內凡所覺所除之境界故其實亦是二乘境界今取文便略而不言十地等者於中初地至七地覺麁中之細八地九地覺細中之麁今就通意但言菩薩地順辨生緣者此中雖有因義以望真如亦是緣故從微至著顯於生起故云順辨通緣疏以根本等者前云由不覺故生三種相又云以有境界緣故復生六種相如是雖即次第而生然推其根無明為本別因疏三今初略消其文以各自推其親所因故故因生三細緣生六麁可知此中下二引經廣釋三初標指闕具二正引經文云不思議熏變者然若一向可熏可變即同衣等是可思議即是凡夫所見若一向不可熏變即如玉石亦是可思議便同權教所說今以俱非此二故不思議三廣釋經義二初細中二因三初解云下正釋言不可熏等者以自性清淨心從本已來不與妄染相應故又無明之法本性虛妄今以虛妄之法而能熏動性靜之體是不可熏處而熏也言熏則不熏者雖熏真如而真如性且不動又此無明體全是覺一相無異將何以為能熏所熏雖無能所而現法宛然故云不熏之熏言不可變而變者夫真如者是無變異義本不合變而受無明熏之成變動故變動相者即業相等是又變即不變者雖動成識相而性淨無改雖性無改而全體見動如水成波而濕性不變濕雖不變而全體動故云不變之變勝鬘下二引經證同不染者即前不可熏及不可變異也而染者即前而能熏及而變異也然此下三結屬不相應心也以能熏是無明之妄所熏是真如之心心與無明俱無形相故微隱也以能起因緣微隱故令所起現識行相亦細故此三種俱名為細也於中等者以舉細則未必有麁舉麁則必有其細也又此現識即梨耶之異名自含三相也取種種塵下釋麁中二因二初正釋動彼心海者即梨耶心海也識浪即智相等故經云境界風所動種種識浪生故下論云以有妄境界染法緣故即熏習妄心令其念著等妄念習氣等者即枝末無明是迷似為實之者此無明就最初與真和合則名根本就至成識之後依在識中轉名枝末也故此名為妄念習氣此塵等者內有無明外有境界因緣具足事識生焉以妄下二結屬相應心也內熏是枝末不覺外熏是所現六塵以能起因緣麁顯故所起事識亦復明著疏經中下三經論對辨得生等者若無無明為熏習終不自生若無真如為所依終不自住斯則三細隨妄生已依真而住事識等者若無外境界為資熏終不自生若無梨耶為所依終不自住斯則事識隨外境生已依本識而住其猶波浪無風終不自生無水終不自住是故依風而生依水而住也今此下正明論意生緣者以無明及境界是本事二識生起緣也謂本識生起以無明為緣事識生起以境界為緣秖說二種生緣不說二種生因故云不論依住依住即因也餘文可見逆論滅義者夫斷除妄染理合從麁至細今反於此故云逆也蓋直約道理不對人治故正辨疏得對治等者以無明為因能生三細境界是三中之一復能為緣而生六麁因既已滅緣依何立故隨滅也此依下揀濫恐有疑云此生滅是剎那念念之生滅故今揀之言始終者隨流以第六染為始初染為終反流以初染為始第六染為終起則六染紛然曠劫流浪盡則一念都絕究竟寂常又起盡即始終也非同剎那念念不住之生滅爾問中疏若境界等者以上云依如來藏有生滅心今復云心滅心若滅者即藏性滅此則約通名以難別體是疑相應心體滅也若體滅者八地之中便合成佛以無心為所依故三細則亡亡則無可斷也不成何待若言等者以依心體有於無明心體既常無明亦常故能依三細則不可滅此疑不相應心永不得滅法中論心相滅等者此約體相以釋通疏麁相等者妄相差別故論麁細真心無差故唯一體也喻中論二初總立喻本疏喻無明等者前疑心體若滅無明三相不得相續今舉風水相依之喻以顯心體不滅故得三相相續不斷如風依水而有波也此示下明無明依真而現生滅故前文云心與無明俱無形相故論若水下二別顯喻相二初喻相應心疏此示等者順於所疑亦是牒而縱之以境下正釋所疑以境滅時相應心相雖滅心體不滅以不滅故三細相續此如猛風滅故麁浪滅非水體滅也然克而論之唯有二相以境界即是現相今已滅故而言三細者蓋通言也良以下出其所以以前云因滅故緣滅非謂緣滅故因滅意云麁不該細細尚得存況心體不亡何疑斷絕由是下結答所問斯則相應心相雖隨境滅而細相不滅論唯風下二喻不相應心疏非靜心等者以水非動性故波滅而水不滅心非動性故染滅而心不滅此如微風滅故細波滅亦非水滅論無明亦爾下初合總喻若心下合別喻一一以喻對之可見斯則麁染滅時細染不滅故八地菩薩未得成佛無明盡時細染方盡故得從此已上修證佛果理極昭著論眾生者即依業轉二相之眾生也斯則八地已上皆依業轉得名眾生今心體既滅眾生無依故斷絕也又業轉二相即是眾生如前云眾生依心意意識轉故疏今以下結成一心二門也以前論生起須約生滅門中以辨今約滅惑終歸之處須會入一心也若不然者便應生滅之義永不入於一心故須配入也體即智也相即癡也不覺等者同前究竟覺智淨相法出離鏡等義始本不二唯一心在故經云生滅既滅寂滅現前前則迷一心以成九相今則滅九相以歸一心無不皆從法界流無不皆歸此法界也染淨相資資取也即藉賴之義謂染法淨法自不能生以互相取假其勢力以為藉賴之緣方得生故又資者助益義謂互相資助令生染淨故以前科但明染淨當位生滅之義而未廣明染法淨法生起行相今即說之意明染淨互相資假互相助益生一切法如染助於淨淨假於染則淨法隨流生諸染法淨助於染染假於淨則染法反流生諸淨法本雖相違反成相順染法淨法遞互相假也疏文二初敘章意互者更互熏謂擊發亦即生義謂遞互相生擊發令染淨不斷相資互熏名異義同爾相生者即互熏也不斷者且各就一期所論其實淨法即不斷染法即有斷斷不斷義如下所辨能生等者即生滅門初云此識有二種義能攝一切法生一切法前科已明攝義即二覺之文是也今此正辨生義故說相資問何以先明攝義後明生義耶答攝義是正是故先說生義是彼攝義所因故居其後所以立義分中唯言能攝不言能生或恐有疑從無而生生已方攝今則意明阿賴耶識未始不生未始不攝攝之與生竟無前後故或可攝義非局前文但齊此生滅一門於中所有染淨以二覺之義攝之無不盡矣徵列疏此是下或問曰前說真如是泯相顯性門不分染淨今文何故却說真如為淨法耶故此釋之以此真如是生滅門中隨緣之義有三義故說名為淨非約前門不變義說本淨等者性淨解脫此通凡聖未曾染故始淨等者離障解脫此唯局聖斷染方淨故此中雙言體相者以有相則必有體有體則未必有相故又相淨則必兼體淨體淨則未必相淨故攝論下引證具云一所成立境謂十波羅蜜是真如十種功德能成十波羅蜜釋曰十種功德即十地所證十真如謂遍行等新生正行即十地所起十波羅蜜行由真如中有此十種功德故能起十種正行而隨順之如下文云以知法性體無慳貪順本性故行布施波羅蜜此則不同相宗却以真如功德為所成立兼復證有能所熏義淨緣等者報應二身能與眾生為淨緣故今此三中中即智淨相後則不思議業相又於四鏡中初是前二鏡次即第三鏡後則第四鏡又前二是自體相熏習後一是用熏習亦名內外因緣熏也六染等者前云當知無明能生一切染法以一切染法皆是不覺相故通事識者即智相以資熏枝末無明令念相續起於我執造業受報故業識能資熏根本無明令起轉現故今據下明舉細攝麁也但舉業識之細自攝事識之麁事識所緣者以此六塵能熏動心海起諸識浪增長念取生諸過故此三下或問曰此四義中何故染具說三淨唯說一耶今此釋之以染法本性自差別故仗因託緣方得生故須說三義淨法一味雖分體用用還同體無別異故仗託因緣者於此三中無明是因妄境是緣妄心是因緣所起本識事識各有因緣如前廣辨體用無別者但內熏為體外熏為用用合體時非別外來融同一味故眾生心內之佛還化自己眾生故說一種喻中論如世間等者若望法合則有二說一者以衣喻一心香喻染淨以香有可意不可意故二者以衣本無香而熏之有香通喻染淨熏習之義以淨本無染熏之有染染本無淨熏之有淨但取大抵通意不必分喻別配後意為正合中論二一染熏淨疏無相等者此約真釋相字相即九相然前說九相是不覺相者以約親生義說故今此說為真如相者就根本說故是則兼彼無明不覺亦是真如相如前云如是無漏無明種種業幻皆同真如性相也又顯下約妄解相字以妄有差別可覽可別而無自體故又自不能反染歸淨用義亦無然非無染用今就反流名無用也既無此用故但云相此約下顯意可知然此染淨二法各不無相用且迷真執妄起惑造業豈非染用智淨相法出離鏡大智慧光明義等豈非淨相今此文中意在影略故各舉一義疏文所釋且一往耳惡習所熏等即楞伽經如前略辨然準他宗於能所熏中皆揀真如以是堅密及不生滅今此實教約不思議熏變故有斯義論無明下淨熏染疏此是等者以生滅是攬理成事門染淨相存故有熏習之義若真如是泯相顯性門則鎔融生滅為一真體無所敵對故無熏義由此等者若順流違真如時即是染用今以本覺熏習使反順真乃名淨用其猶逆判之徒既已降伏乃奉赤心於主也昔則背之為逆黨今則順之為忠臣此釋下即勝鬘經已如前引意云所以能生厭求者蓋真如之熏力也狂寇歸伏者乃明主之化也涅槃下引證彼言下會彼同此良以下結歸今意二義即覺不覺覺義即今真如不覺即今無明無明具含妄心妄境此中等者覺之與佛但唐梵異音本對於末性對於相性相本末文異義同別中先明染熏者據理合然也以先成染法方反染成淨未有先淨後成染法若先說淨後說染者便有妄起無窮之過亦有悟後更迷之失故先說染也問中疏各二者染淨皆有故習熏者自內順起後念續於前念也心體者此通染淨染熏則熏真心體淨熏則熏無明體資熏者從外反擊前念引起後念也如次文說無明熏真如起於妄心即是習熏妄心却反熏無明令增迷倒起轉現等即是資熏餘皆例此心即業識境即現相諸惑即見愛等略中論二一總舉能所熏體者就此門中即無明是能熏真如是所熏若在後門即真如為能無明為所亦可下別義以無明本無自體單說不得凡欲舉之必須帶所依真體真體即無明本起之處如欲說波必須兼水也雖復雙舉意取無明或則意顯無明非實有體依他起故本來即空或則意顯染淨互熏之所以也若本抗行則不可熏故如相宗說無明真如敵體有異是故真如堅如玉石不能受熏也論以有無明下二別明熏習之義三初無明熏真如疏根本等者附真之者故非枝末本業經云迷第一義諦起者名生得惑即此無明也熏習者合云習熏以對下資熏故若不爾者何成解釋耶論以熏下是無明熏習之功真如雖是淨法被無明染法熏故而起妄心如楞伽云不思議熏變是現識因等論以有妄心下二妄心熏無明不了下亦妄心熏習之功不了等即迷真義不覺等是起妄義以不了真如無相而妄現其相如人好眼為熱氣所逼遂成翳眼以有翳所覆故依此翳眼便見空華故云現妄境界疏以此下以是反擊故云資熏也增不了者無明已是不了又為妄心所助更加不了如賊遇惡人盜心轉甚遂成盜事論以有妄境下三境界熏妄心令其下是妄境熏習之功由外境熏故令內心起念分別相續執著計名造善惡等業受三界等報三界無安故名苦也如惡人為財物等所牽引故恣行盜竊致令彰顯受於囹圄刑戮之患疏後二同者以此望彼俱名業苦依惑下釋上名同之義上之三重鉤鎖相續謂無明熏真如起妄心妄心熏無明現境界境界熏妄心起念著造業受報此則染緣事足九相之極故止於斯也從後向前者取其文勢相躡故逆次前三是乃自本之末以略標從末向本以廣釋也境熏中論增長念熏者即是由熏習故令念增長下皆例此疏智相者由外境有違順等相熏故牽起內心愛惡等念名之智相以境不斷故念亦不斷名相續相猶像有妍媸者蓋質之好惡也響不斷絕者蓋聲之相續也法執分別者非謂對俱生以言分別但通指智及相續俱名分別以此二相分別染淨念念不斷故此是分別心非是分別惑學者自知妄心熏中論能受者合是能令阿羅漢等受生死苦論文語倒阿羅漢此云無賊賊即我執煩惱此惑無故辟支佛此云緣覺覺緣離而即真故疏迷於無相者以此業識反資無明增其不了於無相理妄生有相遂成轉現兼彼能熏共成梨耶離事識等者然有全分不同若地前菩薩及二乘人但離事識中我執麁分初地方離細中一分二地至七地則全離事識麁細二分若分段苦但約麁除即得遠離以無惑業即不受生故無生老等八苦變易行苦者三細生滅念念遷流故上論云動則有苦果不離因然此下出三乘人受變易所以然此梨耶細苦九類同有今獨說三乘人偏受者以約離麁苦故細苦方現處說是則一切凡夫二苦皆有三乘賢聖有細無麁凡夫雖有細苦以彼麁苦所蓋都未覺知由此不說聖人已離麁苦方乃覺知今就覺知義邊故說三乘所有如人重病不知餘物所侵病愈之時方覺微痛然迴心菩薩十信已來即受變易若直往菩薩約終教說在地前時即受變易始教即初地已去方受變易智增初地悲增八地悲智平等四五六地若二乘未迴心者滅苦依後法爾便受變易身也以事識等者前則業識熏根本住地無明令起轉現共成梨耶使三乘聖人受變易細苦此則智識熏枝末現行無明令起相續執取計名造業受報共成事識使六道眾生受分段麁苦無明熏中疏謂根本等者即前依不覺生三種相也論不備舉故但標一亦可無明熏真但成業識業識熏無明方起轉現故但標一也謂枝末等者然今事識親從境起境界不亡者蓋緣枝末無明念念熏習真如之力如何熏習但是於境不了虛無定執有實名為熏習以定執故起後諸相也此則取迷前者為能成能成即枝末不覺後起者為所成所成即六麁事識如前所說睡夢之事心境已具於中取著不了是夢如能成之無明分別前境如所成之事識然不了妄即是熏真互相成也引文可知但末下釋上所起之言謂根本無明是能起故對上根本以彰枝末也正明中論所謂等者則真如為能熏無明為所熏真如當體真實無始本有不假他因故不同前兼舉所依也以熏習下明真熏之功無明雖是隨流染法被真如淨法所熏便能反順真如起茲欣厭知昔日所愛者是苦故厭之所背者有樂故欣之如前惡人却被善者勉諭後行君子之行以此下則妄心為能熏真如為所熏疏反熏者妄心本是隨流之法今却反有益真之力也又是資熏反從外擊故增勢力者真如本自有力能熏妄心起此厭求今復被此淨用資助更增其力成始覺智如惡人既反為善故於善人每有諮詢或加之諫諍由是善者或因問而增解或因諍而除非深練仁行愈修德業也本即習熏新即資熏科功能者由前內外熏力遂成信解行證以至極果也文二初地前行論信己性等者初一句知真次二句達妄謂知真本有達妄本空實教行人初心合爾此則圓覺初章信解真正也下一句即依解修行也疏十信者入道初心先信根本非同權門但信三寶及戒故下文云一者信根本所謂樂念真如法故以信是萬行初首故須言信又以真如是萬行根本故信己性也三聖圓融觀云信若不信法界信即是邪解者十解位即十住也解業轉故言知心妄動解現相故言無前境界但是解了未能斷除然何啻十住方有前位豈無此解耶疏文配信太近於前問信位菩薩如何得解業等相耶答以信己真如寂然不動無有一相故知動心相境誠為妄也性本無故若不解此焉稱實教初心人耶論修遠離法者法謂法行以此法行能破心境故云遠離疏依解成行者即十住位滿進十行位也有解無行其解必孤故須依所解處而修行也尋伺等即所行之行信解非淺其行必深大車將行軌轍寧小然此中意通明十向及四加行謂暖頂二位以四尋伺觀觀所取名等四法假有實無即所取空是遠離境也忍世第一以四如實智印所取空觀能取空即遠離心也廣如前辨今云等者等如實觀也唯識等者了知諸法唯依妄念而有差別故行此行而隨順之故頌云唯識無境界以無塵妄見如人目有翳見毛月等事此即資糧位中所修也論以如實下二地上行也疏見道等者即通達位離不斷相應染證一分真如名淨心地若準諸處說行布施波羅蜜斷異生性障及二種愚謂執著我法愚惡趣雜染愚證遍行真如住歡喜地修道者即二地至等覺以此位中如次行戒等波羅蜜行餘非不修但隨力隨分故云萬行廣如華嚴所說以此修行對治障染稱順本性令體顯現故云顯真疏無能所相者正同唯識見道頌云若時於所緣智都無所得爾時住唯識離二取相故然此修道證真起行一如初地俱無能所故言不取等三祇者通前三賢所論若但取二地已去則唯有二謂二地至八地為一僧祇八地至佛果為一僧祇然三祇延促之義廣如下釋然此段論舊文於疏外別配則以自信己性為十信位知心妄動無前境界為十住修遠離法為十行以如實知下為十向加行不取不念為見道以乃至久遠熏習力故為修道今復詳此信之一位對文太局今若對者但從初至修遠離法俱是信位以此位中非空有信亦能修行如十信名及下論說修五行等從以如實下至隨順行通對三賢於中前二句猶是躡前信位之解智者請詳二果論二初滅惑翻染疏妄心盡者即業轉二識也以無無明為能熏故妄境滅者以無妄心為能熏故皆滅惑者通指無明已下之文此上展轉滅惑翻染義如前逆論滅義之中廣辨三種染者即後三種不相應染可知疏證理成德者即下涅槃是斷業用是恩得之一字屬能證智是智德也斯皆修行翻染成淨故論以因等兩句但是再牒翻染之文躡此以明所顯之德疏染心即通六染以無明滅故業等三染心盡境界滅故智等三染心盡一切心相不出六染故云皆盡故上云因滅故不相應心滅緣滅故相應心滅心體轉依等者以心體在纏依九相等名為生死今九相既滅生死已盡心體空寂名為涅槃義說其依實無能所又轉之一字義兼兩勢謂轉滅生死轉得涅槃又轉滅則無法可滅而似滅轉得則無法可得為真得轉依多義如別所明業用者依涅槃空寂之體隨機感現無不利益無心而應故論云自然業心言罔及故疏云不思議斯則翻前妄心妄境故得涅槃翻前無明成自然業然此因果兩科凡賢聖果四位具足此皆真如內熏妄心外助令真有力始從凡夫終至果位起茲淨業也意識者意之識也論凡夫者即十信已前不了唯識而修行者以此識下且明所依之識以此麁識本是境界為緣之所起者不知諸法本依現識而生以不知故復執為實凡夫下明能依之人且二乘不知七八二識及事識細分但修我空觀智凡夫悠悠修行不知唯識道理但依麁識起欣厭心而求佛果不能亡相由此與二乘同處而言由此下明得道分齊作意者作發趣佛道之意即欣厭心也久後等者以趣心無輟漸能解了唯識道理如實修行還得成道以用心迂會故不速疾乃云久後菩提即無上道也論菩薩十信已上了唯識者疏二初正釋識量等者一切境界唯識所現所現境界一一如識故得識染即境染識淨即境淨等既知唯識所現終不定執實法虛妄取著故云捨彼等了唯心者有智能了諸法無性心相亦空唯一真如不生妄取念念與理相稱故得速疾趣於涅槃也問下二通妨初問也妄心並熏者五意及意之識皆熏真如令其有力遂厭生死苦樂求涅槃修反流行意熏等者五意前三屬梨耶識故斯則三乘之人俱有梨耶熏真之理何故菩薩發心勇猛速趣涅槃二乘凡夫不同此轍而疎遠耶熏既是同發心合等云何不爾答下二答二初正答凡夫不覺者以不聞大乘教不遇真善友故於諸法不知梨耶所變又不知能變之識真妄和合無有自性故云不覺資持力者謂依意識分別心外見有生死涅槃從此起心厭生死苦樂求涅槃資熏真如真如任持能熏之力由是發心修行也不達本者以不能了自心則生二妄想道目前而遠覓佛在內而外求解既不正行亦迀會故向菩提不能速疾故云疎遠也了本者既知諸法唯心所現終不隨順麁識分別執心外法擬棄生死別求涅槃雖修諸行而無行可行雖度眾生而無生可度故經云了心及境界妄想即不生斯則了本識而修行也既而忘緣內照稱順本性速得合道故云親而且近如下順性修檀等前云自信己性知心妄動無前境界修遠離法等即斯行也問五意後二亦是事識菩薩既依此熏而起修行何得異前凡夫二乘答前則唯知事識不知本識不知本識故不了境從心起已知事識故但覺心自境生依此修行故成疏遠此則二識皆知以知之故雖心緣境達境唯心故於事識而不信用依此修行故親而且近此約下二結答也所依即本事二識及真如也以三乘人等各依其識熏彼真如而起行故相資者本因真如熏妄心令起厭求然後妄心熏真如令修此行是則若依事識熏真如真如還資事識之行若依本識熏真如真如還資本識之行故相資也但緣識有內起外發之異故使行有內照外求不同遲速之因自茲而得證發心中者文云是菩薩發心相者有三種心微細之相云何為三一者真心二者方便心三者業識心廣說如下論體相合論者如珠與光不相離故下亦如是正顯論二初明熏習疏不空者不空如來藏也以有自體本具河沙性德故冥謂闇也物即眾生其猶衣珠潛照而貧者莫知黃金纏弊行者罔測故非能了也冥熏作用揀異出纏應化之用論境界性者此是體熏以表體相無二故標中則先體後相釋中則先相後體如何熏習以能為境界牽彼智生即是熏義非直下躡前也亦乃下正釋前則本覺熏令起智智即始覺也此乃對智成所觀境境亦本覺是則本覺相為能熏之心體作所觀之境一體之上義分二別如前說法有對智顯義等論依此下顯功能疏心境者由心之所發由境之所牽雖分二法體唯本覺無二別也亦名體相有力者妄心劣故本覺勢強熏力猛盛也昔以隨流則妄有力而真劣今既反流則真熏功盛而妄心勢衰也論自信己身等者約人所說故言己身以己真如熏自妄心有勢力故遂能反照信己身中真如與佛無異但由妄惑所覆故不顯現今發直等三心修施等五行對治妄惑令體顯現問有三段一指前按定論悉有真如等者凡是有情皆具本覺無二圓滿以皆具故熏義合齊故云等皆論云何下二述其所疑現在等者約橫說也現今且見有信者寡無信者眾論無量等者合云前後無量差別譯者迴文不盡也未來等者此約竪說約望未來發起信心遲速不等故云前後更有厚薄進退邪正等異故云無量差別此乃橫則有無差別竪則前後差別前後之言亦通過去內熏等者熏既是齊信亦合齊不合有於如是差別論皆應下三結成其難一時者有二意一揀信之有無二揀起之前後自知有真如法是信解勤修方便是行等入涅槃是證一時之言須通此三而轉執別等者謂執有信無信前後等別便疑真如亦有等類不同也論答中二初標所疑也本一者凡聖一體平等無二也淨名云一切眾生皆如也眾聖賢亦如也至於彌勒亦如也此一句標所疑之通下則釋所執之別論而有下二釋所執三初明所依根本差別也疏根本等者既是生滅妄法法爾不得平等眾生具此各各不同不同真如一體平等故云厚薄前後亦爾者厚者即遲信薄者則速信信之厚薄進退等例知非彼等者過在無明有厚薄不是真如成等差論過河沙下二約能依二障差別二先所知障等上者意明煩惱數過河沙等上又約所障法門既多能障之惑遂成無量故云河沙等上等者等微塵也詳之疏無知者迷俗諦門中事法以不能正知不能盡知故麁分者以所知中有二分故一迷理者為細二迷事為麁天台號為塵沙小乘名為不染污無知今是此分也論我見下二煩惱障也疏四住者即六麁之中二也何故不對五意以五意是所依眾生無知四住是彼所有今取此二正障信心及諸觀智故偏舉也疏文亦爾何故二障俱名煩惱以此二障體皆虛妄性喧煩故非是寂靜通名煩惱論如是下三雙結難了疏皆依下若據生起即次第而生今此橫論故皆依無明也非一謂二障互為前後差別則等分偏增有殊佛了等者降此已還各隨其分未能盡知唯佛窮證故能知也故前疏云若至心源得於無念則遍知一切眾生一心動轉四相差別立理中疏若獨等者反縱所難然今下順通其義故致下結答故上下引證並可見喻中論木喻眾生火性喻本覺人知喻佛等方便即鑽燧之事喻悲願說法燒木即先有火起火喻發心修行燒木喻斷煩惱此中若無及不假之言正顯闕緣也法中論為緣者即慈悲願護說法教導合正用鑽燧等入涅槃者合上火出木盡灰飛煙滅也上喻中雖無顯文以燒木之言便含此義闕因中論未有熏力者如濕木之遇繩鑽雖有火性而鑽之不生障者亦爾雖有本覺聞法亦不悟解不能究竟等者亦有聞法信受暫時發心然鮮克有終不能久永如下所說或有見佛色相或供眾僧或因二乘或學他發心悉不決定或退凡夫二乘之地此如濕木鑽時還有熱氣然不能出火燒木如世間法甚眾於中信解修趣者實難其人良以內熏力微惑障厚重以喻類法昭然可見明得中論因緣具者如乾木之遇繩鑽也諸佛等者此則揀異二乘等以顯遇真善知識也然此段文有二種加義初以慈悲等是冥加由冥加故起信修善次從以修下是顯加謂現身說法由顯加故進行證果於中修善成熟一句躡前起後也然前喻文正喻初段冥加之意若喻後段顯加之文應如加之以積薪鼓之以烈風則令前木都盡也疏自分者創發其心始修善行此親賴前因緣之力故云自分也勝進者若推其本亦是前來內外熏力今約末而論並前自分又校一重故云勝進示義等者謂示義令解教行令行獲大法利故生法喜斯則自分當信位勝進當解行向即十迴向道即地上行涅槃即佛果也然善友與行人相值誠難且如世間有欲發心者則不遇真善知識有真善知識則不見發心之人感應道交實為不易如涅槃中針芥之喻并法華中龜木之喻此皆顯善友難值今之行者儻偶斯緣聞法解悟豈不思夙植德本而無欣慶乎而不求進乎豈不思後世為先業所牽得如今世遇勝友乎誠宜勉之二徵列疏為於下約能應明差別凡小是機為彼機故現形不同也謂應以佛菩薩等身得度者即現其身等隨機萬變不可一準以彼事識從境而起不了唯心隨其分別情量所不同也此則差別在佛差別即緣也亦可下約能感明差別三乘不同已是差別況復各有勝劣之異宜樂之殊此則差別在機緣即屬佛差別之緣也然由機之差別遂令應有差別非謂佛身有異相爾如鏡光是一像異由形也謂三賢下出差別緣體下說十住菩薩便能現八相化利眾生況其上位豈不然乎為諸下約能化顯平等菩薩則始從信位終至十地業識者必兼現轉但現一味佛身更無三乘之異故云唯現以此菩薩深解境界唯心不外執定相故現平等佛身與其為緣此即平等在佛也故下文云以同體智力故隨應見聞而現作業亦可下約所化顯平等同發大心同信大法同解大義同修大行同無退轉故皆平等此則平等在機也故文云依於三昧乃得平等見諸佛身持業依士亦同前說謂初地下出緣體謂登地已去菩薩以無分別智證平等理知一切眾生真如平等無異故現平等佛身應眾生也一感用因疏機欲人者此人是樂欲修進之機即諸求三乘人也外緣體者即三賢已上菩薩及佛皆能作此緣故修行時者謂始起厭求修習善根時也於中有發意求三乘道果之異論乃至得佛者有二義一則於中有羅漢辟支故云乃至二者此中但說從始發心終至成佛中間所經劫數值遇外緣不能具敘時節故超越而言云乃至也器者喻也方圓大小各有分量三乘勝劣可以類之則受道之機器也開總中論父母等者如釋迦之度羅睺父之力也又度諸母子姪等眷屬諸親力也又如淨德與淨藏淨眼共化妙莊嚴王亦眷屬之力也謂彼等宜以此類化度故佛為現父母等身餘意例同論給使者即供給走使涅槃經云榮豪自貴我於其人為作僕使趨走給侍淨名云見須供侍者現為作僮僕既悅可其意乃發以道心論知友者知聞朋友如鶖子之化目連以切磋琢磨共成其器論冤家者如未生冤王弒害父母令其獲得果證又如無厭足王以殺事故令眾皆得解脫門論四攝者一布施令他附己二愛語為他說法熏成淨種三利行隨彼所行方便利之令善根成熟四同事過惡同惡而斷彼惡遇善同善而進彼善以此四事隨機曲誘攝令入道然於五中唯第四是逆方便餘皆順也二攝別中論無量行緣者若干種心皆須稱可隨時方便難以具陳不能言數故云無量如法華說觀音妙音現化等即斯事也二辨用中論以起下是能熏眾生下是所熏增長善根是利益也善根謂信心展轉能生解行證等枝葉華果故言增長若見者或見其形或覩神變如前現其差別形事令彼見者歡喜生善破惡入理乃至一二三四益等故淨名云或有怖畏或歡喜或生厭離或斷疑等若聞者或聞彼教勸令入道或因聞彼所誦經教尋文生解成聞慧故或則聞說自他功德而發善心一就根開緣中論近遠二緣者由障有厚薄故遂令內熏有力無力由內熏故外值勝緣發起善根遂有勝劣由勝劣故令根有熟不熟以此遂成利根鈍根入道遲速也二各開中論增長行緣者諸佛為緣為令三乘行人各增自行以入正觀故疏方便行者即正觀之方便也見道已前所修諸行皆是入理之方便故論受道緣三乘行人入見道已去親證真如名為受道此亦諸佛為緣令其入證也疏四攝者謂諸佛菩薩為緣增長彼行人行四攝法以利他也三空等者謂空無相無願解脫門亦是為彼作緣令其住於三解脫門以自利也非謂諸佛欲為眾生作緣先要內住三空之理斯二種緣皆依士釋然此二緣若據論意理合遍通因果諸位如未入信前不信因果三寶真如名未受道佛菩薩等以之為緣令彼信受始為道器名受道緣既入信已所修十種信心之行亦假其緣令行增長名增長行緣如未入十解十地佛地等名未受道假其緣力而得受解入證得涅槃等俱名受道若從解位已去修地前行見道已去修地上行佛等為緣令其增長名增長行如八地菩薩得無相無功用故擬入涅槃不進九地佛為此故現身七勸然後發行進入彌速豈非增長行緣耶乃至垂成正覺亦假諸佛為緣也受道增長或先或後二俱通也問此是差別緣如前疏文只配凡夫二乘如何將此為三賢已上耶答若如疏配何故前論云從初發意始求道時乃至得佛於中若見若念耶應知此差別一緣通為凡夫二乘諸位菩薩也問平等一緣如疏唯配三賢已上前信位中得有此緣否答若據論意亦可通前以下文云所謂眾生依於三昧乃得平等見諸佛故如十信位正修真如三昧於中見者豈非平等緣耶應知前差別緣不約定中所見但是隨類隨宜現十界身等故名差別若依三昧見平等佛身無分齊相者即平等緣疏中前文且約依識熏習以辨二緣亦一往爾學者知之一能作平等疏平等心者九類皆度不揀擇故論自然熏習者有二一以本悲願常熏本覺不曾捨離二無緣慈悲常熏眾生攝取不捨不待作意故曰自然疏常用者無作妙用有感斯應也論同體智者謂此智與真如體同故又能知一切凡聖染淨同一真故此根本智也下云而現作業即後得智疏釋成常用者亦是釋成平等所以以真如之性平等無斷無盡故能普度常不捨離此如下信成就發心大願平等方便中說論隨應見聞者隨彼菩薩位中所應見者各見佛身及與淨土可應聞者各聞說法示教利喜現作業者謂現大小化身土之業用也此則現身說法皆是起緣熏之用故疏云顯其用相也亦可文中皆願度脫是第一心也度脫即是令得滅度解脫也一切眾生是廣大心常恒不捨是常心同體智是不顛倒心以有智故無人我相也已上皆顯平等緣體也後二句顯其用相二對機中論三昧秦言正受不受諸受故即念佛三昧平等見佛即法身佛也以依三昧見佛色身即見法身以不取色分齊相故此即同真如三昧也疏無有彼此等釋前平等可知一標中論此體用熏習下略不言相者與體無二故此以所起行望能熏體用以辨相應三釋疏明行劣等者意識五意皆是妄心能所分別未稱平等真如但依信力修進而隨順之凡即未入信位菩薩即十信三賢已去此義正如上妄心熏真如處說論未得等者以未得無分別心故未與真如體相應以地前菩薩未亡能所分別故即所起行未與能熏體合也疏正體智即是無分別心正能會理之智名正體智體即會合義正體即智持業得名若以正體為真如即依主釋法身體即真如也但以約人所說故云法身化身等約法所說故云真如體用等論未得自在業者以證真之後所有起行盡是真如妙用平等之行一一行皆從真起皆稱如理是真體之業用也故云自在業今此位中未得此行故不得與用相應此則所起行未與能熏用合也以能熏用從真體起自在業亦從真起二用若合同是一體名曰相應地前闕此故云未得若至地上即得相應便能與三賢等人作能熏緣也問若然者何以前說三賢起用與小乘等為外緣耶答前所說者但是依於願力及三昧力能起差別緣實未能有自然業用為平等緣爾疏證真後得智者證真之後所起之智故或可此智亦能證真以能重慮緣真作相見道故二中論法身菩薩者初地已上乃至十地皆名法身以得平等智證真如理以真如法為身故疏如理等者所起行與能熏體合也即上法身是其所合謂此菩薩以法為身人法不異故然如理即前正體之異名能證真如理之智依主釋論與諸佛等者既得無分別心與理冥會依真起行遍修一切自利利他合佛智用二用一體名曰相應然此段論若望前文有所不齊以前文說未相應則正體後得各舉一能一所今此段文於前舉能於後舉所文之巧略互現而已別無他意疏文順解便成義補其理昭然疏如量智者即上後得之異名如彼彼眾生器量如彼彼俗諦分量悉皆知故證真等者依所證真理為軌則故所行之行皆契真如故云法力但有信力者地前既未契真但能信順緣真修行故非法力地上名真修地前名緣修即斯義也八地已去者約無功用行以釋自然也諸說自發心修行已來至此地已經二無數劫自此之後任運相應如下水船不勞篙棹然猶更經一無數劫方至佛果今詳此段論意不須別配八地方說自然但是地上菩薩證真起行皆依法力皆是自然末必須到八地學者知之論熏習真如等者證真起行還熏真如何有無明而不除滅如日輪發照還照日輪豈有昏闇在中而能違拒哉疏妄滅行成者謂九相既滅萬行成就萬行成故德備河沙九相滅故妙絕塵累問地上菩薩亦有智識等四意如何得說相應而異地前耶答相續識是法執分別初地已除故得無分別智與理相契智識雖在但是俱生不障見道又出觀即有入觀即無況從一地已去分除七地都盡二麁之識既盡妙平二智已成內證外現于何所礙雖殘三細之識以妙智為主不乖相應故論中但云得無分別心更不言三細之識由是不同地前事識現行而未相應也疏中不言文略故也染淨盡不盡者上說染淨各有功能互相熏習成於世間出世間未知究竟何勝何劣何法有盡何法不盡若俱不盡則徒為進修若復俱盡則成斷滅若言一盡盡於何法故此明也初文論復次染法至不斷者未入十信位前九相熾然六染相續惑業習襲報應輪綸塵沙劫波莫之遏絕故前云一切眾生不名為覺以從本來念念相續未曾離念故說無始無明又下云以如來藏無前際故無明之相亦無有始然亦無有悟後更迷之人故經云覺迷迷滅覺不生迷如木成灰不重為木是知無有初起之際乃至得佛後則有斷者內外熏力發厭求心始入十信苟能止業猶自未能斷除惑染從三賢位方乃覺除直至佛地始得斷盡是知斷字貫通諸位諸位即分斷漸斷佛位即普斷永斷今以略於下位故云乃至又云得佛後斷者以斷後始得佛故非謂得佛後方始斷論文語濫故下文云無明頓盡名一切種智又前云遠離微細念故得見心性又云破和合識滅相續心顯現法身等諸文非一此皆滅妄成佛之義是知虛妄之法不能究竟故云有終也次文疏正顯者亦是標也此中通於因緣體用總名淨法論常熏習者即內因體相熏習也妄心滅者以真熏有力減無明能起行對治妄心則滅成淳淨圓智也法身顯現者以所熏妄心滅故能熏體相顯現即破和合識內生滅之相顯此不生滅體也即在纏如來藏至此顯處名為法身即前究竟覺智淨相法出離鏡得涅槃等是也起用熏習者法身既現即能起自然業用應化眾生此則用熏習義便成差別平等二緣即前不思議業相緣熏習鏡成自然業等也故無斷者則三身並常也不斷即常義今茲實教但說二身相即無礙豈得不常然今科云有始者亦且一往約用熏義說若準體相熏習即無有始故文云以真如法常熏習故又前云從無始來具無漏法備有不思議業作境界之性等又次云非前際生又下云以如來藏無前際故今且形對妄法權作此科不可定執同不了義疏文可知辨所示義疏二初敘章意前法者即指前科生滅心法也既具明染淨法相生滅不同此生滅法遂有顯於三大功能故今指之也問下具如立義分中詮旨者詮謂能詮即顯了義說文云詮者具也謂具說事理故今此真如一門門為能詮體為所詮既目門為真如真如即所詮旨故門之與體無二無別也法義殊者即一心三大法義也此等皆如立義分中已說初體中論一切者通凡及聖凡夫謂六凡界即一切異生聲聞下即四聖界此顯平等真如從凡至聖若大若小若因若果一體無異凡迷未曾減聖悟未曾增小大因果例然又染起不增障盡不減又用隱不減德顯不增也然此體大偏通情器故經云一切因果世界微塵因心成體今且偏就有情而言也疏優勝也謂諸佛最勝凡夫最劣中間相望通於勝劣真體等者謂性德正因其猶太虛雖茅室紺殿有殊其中虛空豈有別異故心經云是諸法空相不生不滅不垢不淨不增不減凡位等者明此法體非謂於前凡位中從無而有亦非於後佛位中從有而無也然至而論之其實凡位與真如俱無前際非謂凡夫即有前際真性無前際佛位亦然故下文云以如來藏無前際故無明之相亦無有始又云以如來藏無後際故諸佛所證涅槃與之相應則無後際然今論意未必約位而言但云窮於過去非有前際而生起也鞠於未來亦非有後際而滅盡也際時也然觀論文大似不無前後際但是真體不於前後際中生滅也遂令疏文有茲釋爾有智詳之可以意會論常恒者蓋一義也疏中別配亦且一往皆顯等者亦可不增減非生滅皆是顯常恒所以又不生不滅方是不增減畢竟常恒若有生滅則有增減非是常恒又此一句是顯不垢淨也謂在纏不垢出障不淨若不然者即有變異豈曰常恒又如故無增減真故不生滅後句總結也又此三義即是前文畢竟平等無有變異不可破壞也如次對之一總中論從本等者顯無有始故云從本已來揀非體外故云自性明無欠少故云滿足意在普該故云一切功能德業故云功德二別論大智等者此有通別通則智即是慧光即是明又智慧即是光明別則以義目之名智慧以相取之曰光明智即是體慧即是用光即體之相也明即用之相也如摩尼珠體有光明以自瑩曰光照物曰明遍通凡聖名大依法所顯曰義復言自體者顯是即體之相無二別故疏本覺智明者但取通意爾論遍照等者即始覺也法界有二謂理及事始覺照理即如理智始覺照事即如量智理量齊鑑故云遍也疏本覺者就體而言也即彼本覺顯照義邊便名始覺始覺之體元是本覺故論真實等者依根所發了境義邊名為識知了如理事永離諸過故云真實疏無倒者即離四倒及餘執計也論自性等者非假他緣故云自性在纏不染故曰清淨諸法中實乃名為心疏云離染但得一義論常樂等者常謂窮三際而無改樂謂在眾苦而不干我謂處六道而莫拘淨謂歷九相而非染此自性涅槃之四德也疏圓備者諸德雖多不過此四以此四法收一切德故論清涼等者無惑之熱惱故曰清涼此顯般若也無報之生滅故云不變此法身也無業之繫縛故云自在此解脫也即離三障成三德爾疏云無遷亦但三中之一此文仍與上句義理不別何謂清即淨義涼即樂義不變即常義自在即我義今但離為三四各說故成二段三結論過河沙者上但略顯不能具載故不離者隨舉一德全攝真性及一切德疏文可解論不斷者無始無終疏云相續即無終也論不異者上云不離恐謂如樹不離地手不離腕等故云不異不異者真如即德德即真如故疏云同味語猶疏略論不思議者即一性而有多義即多義而全一性不可以定量所得心行處滅言語道斷也疏舉一義影以顯之論佛法者佛即是覺意明上之功德盡是本覺之法故故金剛云一切法皆是佛法疏唯佛等者約始覺釋佛字謂佛是始覺之極法即前諸功德顯此諸法非因位而究了故佛之法也所覺法者此約本覺釋佛字佛即法也義如前釋論乃至者越彼河沙故云乃至滿足即無所少意云乃至過河沙數義理悉皆滿足無所欠少也疏若此下以修顯性此反顯也既證下順釋如文如海有寶餘人不知涉海者既獲旁底豈不信乎立名中論如來藏者具有三義一隱覆義二含攝義三出生義廣如前說隱時等者似當初後二義隱故名藏此則如來自隱不現也又因地能生果地功德故名藏也論如來法身者若以應身為如來即依士釋若以真身為如來即持業釋然其身者亦具三義一者體義真如自體任持不失故二者依義為彼報應之所依故三者聚義一切功德之所集故故唯識云體依聚義總說名身顯時等者即後義謂萬德名法依止名身然德有修性若約修說即屬報應成依止義也若約性說即聚集義也其體之一義當於前段體中故此不言也問法身既屬無為且非積聚何言聚耶答功德既是無多之多何妨聚是無聚之聚斯皆義說圓迴無滯非實法聚有可揀也一問中論上說真如者謂前門中云從本已來離言說相離名字相離心緣相畢竟平等無有變異不可破壞唯是一心故名真如云何下對前正難前說離相平等今說功德差別前後矛盾其義安在答中初正明論雖實下縱存今文差別相也而無下不違前門平等之義等同一味者等齊也即指前差別之法同者諸法無性唯一真如一味喻明如水之八德一味無差一真如者法說疏亦法喻兼明也二徵釋疏非能分別者無虛妄分別故非所分別者既無虛妄之心即離所分別相故前文云心滅則種種法滅無能所者由前心境並亡故得差別即無差別同一真如也一略中疏既其等者既而能所俱亡遂令一體無二者如前差別之相依何建立以依等者前云是心生滅因緣相能示摩訶衍自體相用故能顯既多所顯亦廣俱喻河沙也且舉下釋舉本彰末可知二對顯論三初舉所迷理疏所迷理者即真如之理義具真如門論而有下二別翻配三初別舉八重初無明智慧對論妄心者即前不如實知也不覺起念即前不覺心動名為業相見境界即前轉相現相此之三相即是無明阿梨耶識又見字義寬亦通四麁故疏云細麁也疏依真下即生滅之相義具前文將欲下釋意淨因染得故須然也真如門無染可對故無示義此生滅門染淨既分故須翻對以顯相大諸句例然者隨文可見云何顯者牒難以起下文論心性不起者不起念也疏既起下故前云一切眾生不名為覺以念念相續未曾離念故反顯無念即名覺智論若心起下二局見普照對疏妄見不周者如人見東不見西近遠內外明闇等亦爾故經云眾生洞視不過分寸以存能見心故故於諸境有所不見也真照圓明者以無見故無所不見故肇論云般若無知而無所不知初地得名真見道者以不存能所見故論若心有下三妄見真知對非真識知者動則不如實知故非真也疏反之等者以心無動故則所知真實真實者離偽妄故從此已下至不自在一一文初應合皆有若心有動之言仍於本句之末更云心性無動等即隨句翻對論文存略但舉能對之妄也論無有自性四無性有體對疏妄染無體者依真妄動何有自體淨心者心無動故離緣獨立獨立之體本來無染斯則不逐緣生不因境起故云自性清淨心也論非常下五顛倒真實對疏四倒者即無常苦無我不淨心動故起於有漏色心有漏色心實非常等凡夫計為常等故成四倒反之等者以不動故色心不起以不起故唯真如性常住清淨自在安樂故成四德論熱惱者六熱惱清涼對疏諸惑者由心動故起於貪瞋等惑煩惱熾然故成熱惱故說等者心不動故即是真如真如無惑則非熱惱既無熱惱故曰清涼論衰變者七變易凝然對疏妄染遷改者以心動故起於九相九相生住異滅老病死等故成衰變反顯等者心不動故即是真如真如之中本無九相生滅遷改故云不變也論則不自在者八繫縛自在對疏業果等者由心動故起業受報墮五趣中名為繫縛真如自在者心不動故即是真如真如之中無有業繫故云自在上云等者以此段中皆舉能顯妄染以對顯前淨德論文略故不具列之故今疏中略指後之三義也論乃至下二總舉諸法言乃至者既過河沙不可具述故云乃至對此義者河沙染法心動故成心不動時諸淨功德亦過沙數諸淨等者即真實識知已下諸義等疏一一等者以心性動與無動反覆明諸染淨今要省文故以心動在前無動居後所顯諸法攝在中間於中又闕淨德之目若欲一一別對令人易解者應云若心有動非真識知心性無動即是真實識知義故乃至若心有動則不自在心性無動則得自在如前疏文逐段反顯是也若更取類言之復應云若心有動則是繫縛心性無動則名解脫他皆倣此不可具言然前八對初之兩段各約別義言起念起見斯亦不出心動之義若欲各舉別義者真實知識等亦有別義應云心起分別非真識知心離分別即是真實識知義故乃至心若起業則不自在心離業繫即得自在等當知心動義通餘皆是別也論若心下三別彰滿足疏妄心等者若於心外見法而生追求終不能足却有所少亦可若有一法在於心外是可念者則性中功德有所欠少如人於他求物當知家間所無淨德等者以心性無外故一切功德皆悉具足則可忘懷而契之不可起心而求之當知有所見者皆是虛妄以從分別生故此意顯異權宗所說佛果無漏功德並是修生今此論宗但即修顯本自有故金銀生像可以喻之論名為下三結得名雙約因果如前所明一悲行中論佛本在因者為菩薩時所行諸行以慈悲為本無不先以利他為首攝化眾生也諸波羅蜜下謂以諸度攝令附己化令從善也以布施攝貧窮持戒攝毀禁等此通二利故維摩經云資財無量攝諸貧民奉戒清淨攝諸毀禁以忍調行攝諸恚怒以大精進攝諸懈怠一心禪定攝諸亂意以決定慧攝諸無智二大願疏廣大心者即四弘中眾生無邊誓願度亦同金剛中佛令發菩提心人普度四生九類彌勒所釋亦云廣大心長時心者此同華嚴行願經說眾生界盡我行方盡以眾生界無有盡故我此行願亦無有盡上則約處橫說故云等眾生界此則約時竪論故云盡於未來三方便疏悲深者直見眾生如父母等亦不如見同己身方為至深智深者了唯心故知諸眾生本無性故元無念故舊來涅槃不待滅故小乘權教不能亡此相者蓋緣智淺今實教菩薩反之故云深也兼上謂兼悲深不顛倒者眾生本與己同同皆無相故見異相即成顛倒今皆反此也長時所以者兼釋廣大所以疏文闕略也若不能了同己身亡其相者豈能如此普度永度耶徵所以者意云以何義故得如己身而又不取眾生相耶依真如門等者以此門中顯一切法皆即真故皆同如故故得彼身我身平等無二豈不愍之而欲度耶又既同一真皆悉無相誰為能度誰為所度故不取其眾生之相然此段文細尋其意但將以取一切下兩句隔就前段為釋廣長所以從而亦不取下為舉本大智下之徵釋但顯不取相之所以詳之可見二顯果三一牒舉前因論大方便智者說有通別通者方便即智復有二義一者謂隨順出離之智皆方便故此通金剛無間已下不唯地前故十地位後名為滿足方便圓覺亦云雖有多方便皆名隨順智二者此智是大悲之方便故若無智為方便則非大悲墮愛見故故前說眾生而不取眾生之相疏中釋為智深也然或有因智而起悲知物同己方欲度故或因悲而起智不知所以裁之學方便故其實兩說左右兼通別者證真名智涉俗為方便即根後之異名也則是斷根本無明見法身是智之功起不思議業化利益生是方便力也今之論意具此通別二明自利果疏自利果者同智淨相也果位法身即是因中本覺舉因顯果故云見本法身前舉果顯因則云依法身說本覺與此互相顯也三明利他果三初明用甚深疏業用即不思議業相微妙難解心言罔及不用先謀而後起化故曰甚深非作意等攝論等者具云若佛果是無分別智所顯離分別者諸佛何得依眾生作利益事如理不顛倒無功用作事故重說偈曰如摩尼天鼓無思成自事如此不分別種種佛事成此顯如來三業無功用作事俱不思議摩尼梵語此云離垢亦云增長舊云如意此喻如來身意二業若隨其所對現像不同即喻佛身業若隨人所須出種種物即喻佛意業也天鼓則天帝所有修羅軍來其鼓音中自然出聲則言賊來去言賊去喻佛口業也此之二物雖有其用而無思慮故可喻佛自然之三業爾成自事者現像發聲各隨其用而辦事業亦可取珠鼓自事但喻身口皆無思慮同喻意業也二顯用廣大疏稱理用者以即體之用體遍用遍俱無方所若不然者豈曰真如用耶三用而常寂二初正顯論又亦等者前無所化眾生相此無能化應用相望於前文故云又亦用常寂者雖現種種身不動真實際雖說種種法常住無言理二徵釋疏三身者今雖通舉意責化身化身是用相故論法身智相身合之為真身也理智無二故第一等者約二諦料揀也意明是無相故非世諦也是無為故離施作也疏廢機者不對眾生說也妙理即法身本智即智相身無應化等者凡是有相皆屬世諦以從機感緣所生故今既廢機故云更無但隨等者有感斯應也既逐緣生緣無自性用則常寂故云無用此有二義得言無用一者屬因因即悲智然有親疎疎即是智親即是悲依智起悲故故論云從後得智流出大悲心若無其因化終不起如二乘無悲凡夫無智何有化耶二者屬緣即根熟眾生若無其緣化亦不起以十方中有無佛世故斯則二義相須因緣具足乃得成辦既屬因緣何有化體而可得耶如波下喻故用下合寂即體也故杜順云用則波騰鼎沸全真體以運行體則鏡靜川澄舉隨緣而會寂涅槃下引證此身者化身也等者彼文具云吾今此身即是常身法身金剛不壞之身以三身皆有常義故復言法身以揀濫也恐人不曉法身之相故乃舉喻猶若金剛不可壞也如如即法身智即報身獨存者法報合故重牒如如表無二故名法身者攝智歸如約本立稱然涅槃即攝用歸體攝論即直顯真身雖言說不同而義意不異疏雖真下經云佛真法身猶若虛空應物現形如水中月寂而常用斯之謂也一應身論二一約識舉人疏凡夫等者二乘迷於本識故凡夫即十信已還一切凡夫也信位雅信真如已知唯識然其事識麁顯猛利任運分別心外法也今見等者境通染淨雖見是佛猶屬淨境亦謂心外亦可等者前以事識為所依今以事識為所覺言所覺者但能知有非謂覺斷然所依即是所覺竟無異爾依此麁識等者其猶明鏡對質現像不同豈有質陋而像美耶斯則妍媸在質而鏡無好惡應身之目由此而立二釋見麁所以疏迷唯心者佛從心內現反見心外來不知唯識故云迷心論取色下迷境也由迷唯識現取遂見心外實有境界不知即空故取分齊也不能盡知者不知色如其心無分齊故但見分齊故不盡也疏不達下文三一略消其文不達者色自心生本無其體元是自心心無分齊故令色等亦無分齊今凡夫二乘不達此義見從外來故作分齊而取也疏問佛身下二廣陳問答通有十四今初佛身凡識不分難也眾生識者以論云不知轉識現故意明佛身是轉識所現而凡小不知今問意云轉識有漏屬於眾生應身無漏自屬於佛何故淨身唯茲染識豈非凡聖染淨不分耶疏答眾生下二源同派異迷悟答眾生至無二者標本也眾生是妄以對於妄故言真心諸佛是相以對於相故云其體平等者顯無增減無二者一體不分謂眾生真心即是諸佛之體無有增減不分二別但眾生下釋未顯用也以無明有力遂令真如體隱但現染法起於九相真既無力故不能現應身淨用如水為風所擊但起波而不能現像也以彼下出用顯所以也內熏妄心者如前文云以有真如法故即熏習無明令其妄心厭生死苦樂求涅槃等今文通說故云熏妄心厭求劣者凡夫二乘雖有厭求而未能起勇猛精進唯心大行故所現用但是應身麁而且顯厭求增者三賢已上乃至十地所見報身漸漸微細以隨厭求增勝現故厭求息者無明盡故所證窮故始覺等者無妄可斷故始覺同本覺無生可度故化身歸法身平等者始本平等真應平等故再言之無二無別亦復如是未至下結答既佛身麁細皆由欣厭勝劣此不亦唯識之義耶是故論云轉識現也疏問若據下三真起識現相違難意云上說隨流迷真故不起用反流悟理是故起用當知此用是從真起何得論言轉識所現疏答轉識下四隨流反流相資答依此等者論云以依能見故境界妄現此識等者轉識是真心隨流所成性相不離故云和合和合即梨耶識也離真不立者妄必依真如波依水故論云一切心識之相皆是無明無明之相不離覺性又依覺故迷若離覺性則無不覺離妄不顯者以用不自起必假於緣此有二義一約自體說謂眾生本有真如是用之體若無妄心為所熏緣而此真用莫之能起起之何為以有妄心為所熏故即顯真心有其功力令其厭求漸於自識而現用相也二約佛體說謂佛應化之用若非眾生為緣亦無由起起亦無用彼此推之誠由妄也若離於妄實無用相故真如門唯顯自體及至果海亦泯同一覺故下文云無有彼此色相迭相見也次前疏云用還歸體平等無二故執等者如淨眼人不見空華全失明者亦不見華患熱翳者乃見空華故華嚴云如翳眼所觀非內亦非外世間見諸佛應知亦如是疏問若據下五心佛外佛差別難意云若如前說真如之體假於妄緣而起用者斯則眾生自己真心麁細之用何得說為他佛報化身耶疏答眾生下六心體佛體無差答佛體等者意云眾生真心既即諸佛真體當知眾生所起應化即是諸佛應化此即先指體同也華嚴下引證義一者體也真如之體無差別故既從下結答用同據前答問合云何得不是眾生真心之應化耶疏文但結法身法身即是眾生真心故存略也疏問義若下七師資義一文異難意云若言佛法身起用即眾生真心之用者斯則自佛起用還自教化何故復言佛悲願力熏令起用耶疏答即此下八文異還同一義答意云佛之悲願即是眾生真心之悲願無二無別若就佛說名佛悲願若就眾生說即是真心之悲願也謂無下釋成謂真心即是悲願性故性是佛體佛體所起之用宜名佛悲願也猶如一物本屬大家男女各用皆稱己有性起者性無彼此用何成二耶疏問眾生下九心佛不起化用難以前云眾生真心即同佛體諸佛應化即是眾生之用故意云眾生真心無不皆有何故諸佛能起化用眾生不能起耶疏答未有下十未起厭求乖用答如前第二答中所說詳之疏問既下十一不能熏令發心難如前所說眾生所以能起厭求皆由本覺內熏之力既若元有本覺何不同他諸佛早熏起厭求耶疏答無明下十二引前因緣互闕答廣如前自體相熏習中問答所辨疏問若真心下十三真佛何假修因難意云若從行生則本未是佛何得前云眾生真心同諸佛體而論應化之身乎疏答此約下十四因果無性同源答意云所言從行生者但以本覺隨流成染始覺反流成淨故有行致之說如其剋就真心則與佛體竟無有異此則因果迷悟悉無差別今疏一向約始覺同本覺顯無差別者以果例因也疏上來下三權實對辨實教如上所辨若權教所說眾生諸佛互為增上緣故文於自識而現影像今此疏文且就眾生一邊而論故假佛悲智為增上緣自識有見佛種子為因緣託佛所現化身為本質然於自識變起影像而見於佛唯此影像是自識現故云唯識若彼本質自攝歸佛識非屬眾生若如此說還是於自識外別自有佛本質何成一切唯心非同今文所說應化唯是自心所現縱說由佛悲願此亦自心悲願無二無別故今引彼對辨要知權實有異也餘如下指廣說處一約識舉人論究竟地即第十地非謂妙覺也順業識者謂業相展轉現諸境界是則境從識生十住已去諸菩薩等深達此理依此修行故見報身佛也初發意言即信成就發心也亦可初信已去名初發心此中但是依三昧心所見者即前平等緣也依正二報者其實此中文有三段謂從初至無量好為正報從所住至莊嚴為依報從隨所下是通明二報顯無邊無盡之相也初文疏身無分齊者無量即無分齊故經云如來色無盡依身有相者色即是身依彼色身有大相也依相有好即依大相流出小相斯則身有異相相皆妙好也然相下釋現相好意也楷公亦云表德名相愜情稱好若無功德則不敬重若不敬重則不憶念以念佛者利益深故故現相也世人苟能易彼常情念世美色之心而念佛相者則其道可庶幾矣然吾未見好德如好色者也悲夫嚴身者嚴飾佛身令其妙好若不妙好則不愛樂若不愛樂則不親近不親近故則不聞法乃至解脫佛意在茲故示其好智度論云醜人說妙法聽者心不欣肇公云為尊形者亦相好爾豈俗飾之在心乎二依報疏能依等者依正相稱皆廣大故以無邊功德之身住無量莊嚴之土是所宜也莊嚴之相具在諸經不能備引頗胝迦者此云水玉或云水珠三通明無盡二一橫顯無邊論隨所下此明正報即根根無邊依報即塵塵周遍無窮盡者以不可涯畔故疏由此下釋見無分齊所以以菩薩順唯識理了色唯心無有分齊由此解故所見之相稱彼觀心皆遍法界互融自在也地上已去親證此理故無所疑然於其中隨彼智力所見優劣淺深不同如下論云地前少分見若得淨心所見微妙乃至菩薩地盡見之究竟今就通說不分優劣下文自知二豎顯無盡論隨其下若常有感佛之機佛則為之常住苟不見者非其器故功過在機不在於佛如月於器不顯現者由器破故如下即明非三災等水火風也如次能壞初二三禪且第四禪未出三界尚不能壞名不動也況佛之果報出超三界依真而住而可壞耶故法華云常在靈鷲山及餘諸住處眾生見劫盡大火所燒時我此土安隱天人常充滿若準華嚴所說無有一法不是毘盧遮那佛身無有一塵不是華藏世界海今意同彼故依正皆言無量等也三結果由因等者意令眾生修樂因證樂果也此與前科相次正同華嚴四分之初二也準地持論十信種因十住已去解方便初地分得八地已上圓滿相續佛地究竟論如是至成就結果由因也初一句結上依正二果皆因下有三因諸波羅蜜等是緣了二因總名資熏不思議熏是正因習熏也具足下釋名也以報是酬因為義上之依正皆無量者為酬因時無漏不思議所熏修故疏無障礙者謂依正不相妨大小互相入根根塵塵皆遍法界互現無盡此有六句謂依中現依依中現正等故云無礙不思議事者橫無邊際竪無窮盡不壞諸相一一周遍殊勝清淨豈思議之所及乎十度謂施戒忍進定慧方便願力智深行者皆順性故如下所說於真如法中深解現前所修離相等二因者生了也即緣了二因俱名生因正因即了因也但開合異爾樂相等者報既酬因必須相稱因修既妙得果寧麁故此樂相名為報也重牒分別者廣明前之二身隨見差別一應疏簡凡異小者此且說凡夫一類所見不論二乘斯則十信已前異生凡夫也黑象脚者觀佛三昧海經云觀佛相好者如人執鏡照自面像若生垢惡不善心者見佛純黑猶如炭人釋子眾中有五百人見佛色身猶如灰人比丘眾中有一千人見佛色身如赤土人優婆塞眾中有十六人見佛色身如黑象脚優婆夷眾中有二十四人見佛色身猶如聚墨如彼經第三說五百釋子昔毘婆尸佛像法之中有長者子名日月德有五百子不信佛法同遇身病父即教令稱三寶名敬父教故三稱未畢而各命終以稱佛故生四天王天天上命盡以邪見因墮大地獄以苦所逼憶然之教乃稱佛名以念佛故從地獄出生貧賤家如是尸棄乃至迦葉佛出但聞佛名不見佛形以聞如是六佛名故生釋種中宿業因緣見佛灰色佛令稱七佛及彌勒名號并稱其父雨淚懺悔乃見如來金色相好成阿羅漢又有一千比丘於然燈佛末法之中出家學道於和尚所生不淨心其師已是阿羅漢果後諸弟子隨壽脩短將命終時無所依怙師令一心稱然燈佛乘茲善力得生天上天上壽盡以前虛食信施之業墮餓鬼中八萬四千歲後墮畜生畜生罪畢為貧賤人復因前世出家力故稱南無佛以稱佛故八千世中常值佛世而眼不見乃至今日遇佛釋迦見如赤土正長五尺是時世尊即現胸上德字令比丘讀讀已懺悔見佛金色即為授記次第作佛又優婆塞眾中有十六人昔曾於閻浮提皆作國王隨順惡友非法說法墮阿鼻獄由曾聞法今得遇佛而見世尊如黑象脚佛令懺悔並見金色成阿羅漢又寶蓋燈王佛像法中有一比丘入婬女舍持鉢乞食諸婬女等盛滿鉢飯而戲之言汝顏色可惡猶若聚墨身所著衣狀若乞人比丘聞已擲鉢空中現通而去諸女見已悔恨發願由以施食因緣二千劫中常不饑渴以惡口罵比丘及婬欲因緣故墮黑闇地獄由前發願力故今得遇佛而見佛身猶如聚黑佛令懺悔成阿羅漢如是四眾各各異見差別不同由自業故觀佛色身優劣如是三尺身者即瞿師羅長者所見提謂等者佛於菩提樹下初成正覺提謂路過以根熟故佛力制之車馬不進渠謂山林神祇幻作如此遂尋見佛謂是樹神以偈歎問曰容顏甚奇特猶若紫金山未審誰家子種族是何人未知何所證因何此處居不食來幾日未知何所須佛偈答云我是金輪王聖帝族中子厭俗如涕唾出家證菩提成道來七日無人施我食提謂即以󰉓蜜奉施聞法得果證須陀洹若準此說以提謂先未識佛疑是樹神非謂見樹神相智者詳之二乘等者其實聲聞即見佛為老比丘相緣覺見佛為辟支也然此亦未是出世相以非是樂相故二報三一住上分見劣四一明能見淺深論少分見者意明少分見報身之用由此菩薩以深信力入真如三昧能知法界一相所見報身知身無有去來分齊之相故後譯云初行菩薩見中品用疏見真如理者由入似觀見真理故遂見報相無有去來惟心影現不離真如也二明所見分齊論無來去者不同凡小見佛王宮生雙林滅有來去相疏性無分別者無去來相離分齊相知事即理不可分別如像即鏡無定量故然分別字合是分齊字下文云然此菩薩猶自分別後文準此三釋無分齊所以論唯依心現者了境唯識也不離真如者知相即性也疏二初牒難釋通釋無下指論文攝論下正牒難或問曰準攝論說地上菩薩方見報身云何今文地前亦見耶故此牒之彼據下正釋通彼論約證相應說今論說此菩薩發直等三心修無住等四方便隨順真如不執色相雖非親證故見而能信解深達唯心故見樂相雖見樂相亦不同地上親見微妙是故前文但云知彼色相無來去等也既非下二結會重辨若言全見即有相違既言分見足可通會如疏可見論然此下四簡地上者以此菩薩雖達唯心猶未覺斷事識事識既在分別不亡不同地上得無分別證相應故論若得下二地上分見勝淨心等者初地名也與證相應過於地前故云微妙從於二地至第十地漸漸又細故云轉勝地盡者第十地也然轉勝之言亦通能見之智以智用勝故所見勝也疏漸細者十重報相身土不同後後勝於前前故云漸細金剛後心即解脫道用歸體者約能見即始覺歸本覺約所見即報身歸法身他受用土歸法性土用既歸體則無所見故云究竟反此則未究竟窮源二字各通二義謂斷窮妄染之源即生相盡也證窮真如之源即法身現也然復詳此論中見究竟言意明第十地中所見報相最極微細此外更無殊勝之相故云究竟非謂相盡證窮名為究竟若如疏釋未敢聞命以次文云若離業識則無見相此文方可作相盡證窮而解也智者請詳論若離下三究竟位無見二初明無見也以佛位中更無報身可見之相以離微細念故惟一心在有何可見論以諸下二釋所以法身無相彼此念絕一真平等何相見之有迭遞也一問論云何現色等者報應屬色法身既離於色云何能現報應之色如虛空無色終不能現色此可類之論答下二初釋法身能現二初標也法身是色體者意明法身雖非是色而是報化之體故能現色即同虛空體非群相而不拒彼諸相發揮疏言總者據文亦是標爾論所謂下釋二初總明不二色心不二者性相同如體用一致也疏謂彼下法喻可知論色性下二別明相即二初色即心以色性即智者報化之色對緣所成自無其性即以本覺法身智為體性法身之體既無形相以用從體遂令報化亦無形相以無形故故名智身智身即法身也故金剛論目法身為智相身化身為異相身疏文可知論智性下二心即色也即色者法身之智既為色體報化之色現時即是全體起用即此報化遍一切時便是法身遍一切處也疏如水等者明體遍在用中有報化處即有法身故華嚴云法性遍在一切處一切眾生及國土三世悉在無有餘亦無形相而可得即顯前段如波全即於水也疏不言者略也二釋所現論隨心能現者有兩意一隨彼各各差別之心而現無量差別依正也二一切諸色皆隨真如心性所現遂令依正皆無分齊以心無分齊故無量菩薩及報身者橫應則彼彼不同竪說則地地有異故皆無量莊嚴者通佛菩薩及與依報相好珍寶莊嚴之義廣如華嚴各各差別者依正不同身相有異故皆無分齊者正報則根根周圓依報則塵塵遍滿不相妨者顯前差別而無分齊也若有相妨即有分齊非成周遍又相妨故則壞諸根之相等今以不壞相而等遍故皆無分齊不動遍而各異故各各差別故云而不相妨此非下遮疑恐常情聞此分別欲知及不能知便生疑惑故此遮止如小乘尚不知菩薩境界豈況凡夫能測如來功德耶以真如下出所以既是真如之用安可以有漏心識能知此顯不思議也疏以彼下可知於中下牒釋菩薩初約能化釋準華嚴說具有十身之異豈唯菩薩耶亦可下約所化釋然前正後兼也頓赴者既多機頓感佛亦頓赴是故報身亦無量也此即機應無礙以一一下釋前各各差別已下文以如次三句釋三句對文可見即大小無礙也餘文可知會相入實者上來先說從真如門起生滅門今則會彼生滅入於真如前則從本起末此則攝末歸本無不皆從法界流無不還歸於法界即二門不二也亦同智論云若無空義者一切法不成又云先分別諸法後說畢竟空然說之雖異法乃同時文不頓書故成前後又若不分別焉知此是空故次明也一標論即入者非色滅空不捨緣故故淨名云明無明為二無明實性即是明於其中平等無二者是為入不二法門五陰者三科之初能攝有為一切法故陰謂陰覆能覆真理令不顯現亦名為蘊蘊積含藏有為法故能造所造二具八法皆色陰攝受想行識諸心心所名為四陰俱屬於心初觀色疏先觀色等者五蘊之首最初現故故大般若亦復先明境從心起等者如前云一切諸法唯依妄念而有差別等又云以依能見故境界妄現離見則無境界既離見無境復何可念此約所念說也非直等者恐謂心能生境境在心中心外既無心內應有故作此觀以袪彼惑前則等者以心是色之根本故約心而求色若依此文正是觀色未是觀心如因推我空徵求蘊法一喻論方不轉者東方不曾暫轉為西但迷人謂為西相圓覺云譬如迷人四方易處東喻真心西喻五陰等不轉喻無念也二法疏已滅等者約過去未來現在三世推求動性無得如於東方推西相不得故前云覺心初起心無初相等三結論知心無念者覺知真心本不動也疏方便者能所未亡故正觀者心境雙泯故問前標所觀通於心色云何雙結但約心耶答心細色麁本末殊等觀色空則未必得入觀心空則必能入也然此會相之文今復詳之但可從初至真如門為標從所謂下是釋結文如疏科就釋中分法喻合法中初至無念是正觀察推求即觀察也五陰等是所觀五陰者總舉初科色心下別指法體色通根境心通王數六塵別舉所緣畢竟無念者此即正觀生滅色心歸無念真如也念通能所今皆寂故名為無也非推之使無本自無故故言畢竟今言推求者以先未知使令知故斯則心之與色總而觀之也以心下釋所以何故色心境界皆無念耶以此同是真心現故真心離相故云無形以無相故求不可得能現之心尚所叵得所現蘊法豈可存乎如前論云心不見心無相可得是知無念之言早已色心俱盡非謂後文方始觀心智者請詳對治邪執者乖真曰邪取著名執相形曰對攻擊名治則前正義是能治今邪執是所治正義既顯邪執自亡今則敘釋其相也論一切下正標若離下反顯我是根本起復由之故云依我而有離我而無二徵列疏總相等者不能分別五蘊差別但總相執取為主宰也然其我相有於四種一眾生相是過去眾緣和合之所生故二壽者相是現在一期住壽不斷緣故三人相是未來數於餘趣而受生故四我相是三世之總主故故今云我為總相主宰也此是下揀濫此約學大乘初心凡夫聞大乘教不解佛旨隨自妄心曲裁聖典習以性成故作此見非是外道者彼有三宗所計不同如前已說今非此類計一切等者計色等法各自有實體性故攝論云若執法體是有名法我執等以二乘人依二麁事識修行但了法中無我不知法體全空如前云見從外來取色分齊等於染淨境執有自性故名法執其猶翳目既存空華豈滅論云何下疏二初約義通辨此五何別者牒外所問約果者於如來法身之上起於執故通因果者皆依如來藏之所執故如來藏性通於因果又於五中初二多是習頓教空教及南宗禪學失意者所執次二多是習大乘法相及北宗禪學失意者所執後一唯是外道邪見所執如科文者如下可見問此下二問答釋名問意云真如是法於此生執合是法執云何反名人我執耶此一向約所執以成難一云下約能執者以通此則約有人我者作此執故非約所執得名二云下約所執法以通本覺是人者以所執法中有一分覺照義屬智故名為人執此為我故名人我也理實者約寂體說即當所觀屬於法也執事空為法體者此即世間頑虛之空是識所孌由色所顯非是三乘所證理法故云事空執此事空為真法體故一執緣論法身如空者金鼓經云佛真法身猶若虛空華嚴云普賢身相如虛空淨名云不著世間如蓮華常善入於空寂行達諸法相無罣礙稽首如空無所依又經云虛空無中邊諸佛身亦然不生不滅故敬禮無所觀此文至多不能具引二執相疏礙相等者謂眾生定執佛有三十二相等色見有去來取色分齊質礙等相迷意等者佛意以空有無相無礙之義喻同法身體不言虛空便是法身斯迷喻為法也法喻不分最為淺近一立論空相者以虛豁無礙為相也是妄法者妄識所變故是色所對故生大覺中如一漚故一人發真歸元十方虛空悉皆消殞誠為妄法疏情有者妄情見有理合是妄論體無不實者有二意一明真體之中無此不實之妄空故二明空體自無本不實故疏云理無正當初義兼於後義二釋論對色故有者與色法相對待故離色所顯故名為空若無色顯空不得有可見相者以是空一顯色故有色處則見無空無色處則見有空有時無時亦爾令心生滅者有時則見有心生見無心滅無時則見無心生見有心滅既能引心生滅豈若法身若是法身不合令心生滅疏相待者釋前對色故有也妄念緣者釋前是可見相非法身者法身異此無有無處無有無時亦無一相可得尚不可以智知豈容妄念所緣今既妄念所及故非法身論若無色下正顯體無也以能顯之色尚不可得所顯之空理應是虛楞嚴亦云空性無形因色顯發又云色相既無誰明空質疏文可知三結疏結情有者亦是釋無色之所以即前依轉相有現相義然此且是正釋論一切境界者即色空俱攝也疏結理無者亦是轉釋或名反釋即前心無起故境界隨滅乃至得涅槃等是知虛空但是真性之中一分妄相故楞嚴云空生大覺中如海一漚發辨法同喻等者即因便取喻非論正意若據論意但約為遮情執之有故以為喻非謂表於真如體遍故前云寂莫如空次云廣大性智非如虛空等有智請詳二真非妄疏豈同等者有兩義一究竟不究竟故二覺知不覺知故故圓覺疏云方之海印越彼太虛華嚴云解如來身非如虛空無量功德妙法所圓滿故問上云正義為能治邪執為所治前既已顯正義此文只應但明邪執何故復有能治之文豈不重耶答前文正義雖是能治以未能約執對顯今此文中逐段別舉執相將前正義別別對破斯則由此邪執顯得前義正真亦由前義明得此執偽妄故須別舉治文也只如此段對治之文即當前云一切諸法唯依妄念而有差別又云非有相非無相又云依此法身說名本覺又智淨相法出離鏡又以法身為智身等並是此能治之文也一執緣論涅槃空者圓覺云生死涅槃猶如昨夢真如空者楞嚴云言妄顯諸真妄真同二妄又云無為無起滅不實如空華等疏大品等者具云時五百天子默然憶念云何說涅槃等亦如夢耶善現知諸天子作如是念而告之言若當有法過涅槃者我亦說為如幻如夢何以故從本已來本自空故二執相疏不知等者本為破於有取之心故說為空空者意明離名離相之義不無圓成實體具性功德不了佛意謂同遍計之法舉體全空斯則傷之太甚三治論自體不空者即前如實不空以有自體義及前體大不增減等具功德者即前所示相大大智慧光明義等是此對治文也一執緣論體備等者圓覺云無上法王有大陀羅尼門名為圓覺流出一切清淨真如菩提涅槃及波羅蜜等圓覺即如來藏之異名也更有諸經不能具引二執相論不解者此是表詮令生信解不同前二遮詮遣執故言不解不言為破著也下皆如此三治論依真如義說者此約真性顯功德也真體本一義說有差既於一體之上說功德義即差別而無差別也疏二之不二者上論云雖實有此諸功德義而無差別之相等同一味唯一真如以無分別離分別相等論因生滅等者此對妄法顯功德也既對妄顯此亦差即無差也疏不二之二者如前文云若心起見則有不見之相心性離見即是遍照法界義等如上等者即能治之文一執緣論諸法不離真如者圓覺云一切眾生種種幻化皆生如來圓覺妙心華嚴云三界所有唯是一心又云未曾有一法得離於法性二執相疏隨緣等者此明真如隨無明緣成世間法以不敏故謂真體中本有此染一奪疏淨德妙有者即不空如來藏也大抵同前第二中能治之文廣如相大中辨妄染理無者有二意一真理中無此妄染即空如來藏也二據妄自性道理亦無上文云以一切法皆從心起妄念而生又云一切法如鏡中像無體可得等妄不入真者即不相應也上文云從本已來一切染法不相應故以妄體本空將何入真與真相應二縱破論無有是處者妄若實有證時不合除滅證者既能除滅當知妄本不有以真體證時畢竟不無故近有人聞性具義不能深究理趣便謂本性具有十界色心漏無漏法起用之時各於本法自體上起名全體之用宛如第八識中含種無異又說真性除無明有差別義往往形於簡牘疑誤後生反謗圓文却謂方便菩薩懸知今日垂此對治善哉大士悲救何甚儻無悛意確乎迷情豈唯邪見之門不扃抑亦阿鼻之路尤近也悲夫廣有破斥已見別章一執緣疏各二法者謂執緣執相對治之文皆雙顯生死涅槃二法在文可見論有生死涅槃者此是勝鬘經文已如前引又經云無始時來性為諸法依止由此有諸趣及證涅槃果二執相論不解等者佛意言如來藏是迷悟所依之根本迷則生死悟則涅槃然則生死無初涅槃無盡不達此理遂成始終之見下文具顯亦同圓覺剛藏三問中第三問也文云若諸眾生本來成佛後起無明一切如來何時復生一切煩惱亦如楞嚴第四所明斯則生死涅槃悉有始終也疏外道等者謂數論師以彼依非想定發世俗通應於邪道知過去八萬劫事過此即不知以生死智通知未來八萬劫死此生彼之事後亦不知也彼之所計冥性是常從此生於世間諸法冥寞難知故云冥性云何而生謂從冥初生覺從覺生我心從我心生五唯量謂色聲香味觸從五唯量生五大謂地水火風空從五大生十一根謂五知根眼耳鼻舌身五作業根手脚口大小便根及心平等根爾時名生死成執一神我為受用主我思勝境冥性變生為我受用我受用故為境纏縛不得解脫我若不思冥性不變神我解脫名為涅槃此有二十五諦冥性為初能變起故一生死無初論無明無始者即前依如來藏有生滅心等又云一切眾生不名為覺以從本來未曾離念故說無始無明皆是能治之文疏仁王等者彼經第一云善男子一切眾生煩惱不出三界諸佛應化法身亦不出三界三界無眾生佛何所化是故我言三界外別有一眾生界者是外道大有經中說非七佛之所說也大有經者彼勝論師說有六句一實二德三業四大有五同異六和合此六句中彼有大性能有一切法離一切法別有體故二中論涅槃無後際者即前云所謂心性不生不滅又云非前際生非後際滅又云法身顯現起用無斷等皆是能治之文一執緣論人無我者小乘藏中所說以根非利故但為分別蘊中無人令證人空也二執相論說不究竟者未說法空教名半字然有多義名不究竟一行但行自利未能利他二智但得生空智不得法空智三斷但斷煩惱不斷所知四證但證生空理不證法空理五得但得有餘無餘涅槃不得無住處涅槃見五陰者雖於蘊中不見人相而見蘊等是其實法既執陰法實有故見三界不安猶如火宅希求出離如救頭然望到寂滅安樂之處三治論五陰自性不生等者即前真如門云一切法從本已來離言說名字心緣等相畢竟平等又云一切法即真實性等又同相文云一切眾生本來常住入於涅槃下文復云以信一切法從本已來自涅槃故會相入實文中皆是能治也二究竟離者前且據其病狀隨病設藥故對空說有對有說空未能究竟今則具約真理一切皆遣言說道斷心行處滅平等一味方名究竟是則對治符於依言真如究竟符於離言真如也一總顯論染淨無自相者所以得名染者以待淨立當知染相非自相也淨相亦爾餘本末有空生佛乃至世出世等倣此而知故淨名云若見垢實性即無淨相順於滅相是為入不二法門疏因待者若染法因待淨成即淨法還為染待如是展轉墮無窮過無因待等者若本無染為因為待則何有淨為所成法相待無相待下或問曰此諸染淨應可在迷之時未得離於相待悟後方得相待即無相待耶故此釋云法體本爾非謂由悟始得如是以染淨法本離言說分別畢竟平等何須待悟方始無耶如下自釋二類求疏顯上非心者此顯非智等一句上則總標非色非心今此非智等重示非心義也顯上非色者如前可見亦可此句重覆前非色等義謂非色心智識等即以攝盡世出世間一切相待諸法皆無也今恐聞此無故便作無解墮於斷見今則覆疎有無俱絕也又是覆前對治離中能治所治空有之法俱不立也前則以藥治病此則藥病俱遣究竟離義於斯顯矣論畢竟不可說相者結也此有兩意一約時謂明色心等相非唯暫時不可說盡於未來畢竟亦不可說二約法非謂法體不可作色心等相說餘一異凡聖因果生死涅槃一切相畢竟不可說故前真如門云一切法從本已來離言說相離名字相等今則相盡歸如合於本體入真如門也一正會伏疑者和會佛意以釋疑難此疑不顯但有釋文伏而不現故云伏疑疏離性者本性無故本性既無何相之有如前所離之文故經云凡所有相皆是虛妄種種言說者即前顯示正義之文也假言等者如假筏渡河意不在筏以此土眾生皆以聞思修入三摩地故須以音聲為佛事也故經云此方真教體清淨在音聞欲取三摩提實以聞中入又經云總持無文字佛以文字說二辨意論離念歸如等者意令離前邪執有無等念歸於真如故智論云念想觀已除言語法皆滅如是尊妙人則能見般若三釋成論令心生滅者心通真妄但依主持業之異詳之實智即本覺能入即始覺十地已還不得入者蓋緣有念也故前文云一切眾生不名為覺以從本已來念念生滅未曾離念故分別發趣道相者前雖正義已顯邪執又亡直論見解苟無偏僻然於發心趣求修證階降殊未諳悉若止而不進則前解何為有解無行如風中燈照物不了亦如有目無足豈到前所苟或進之則知復何往故此分別令知知已令進則免其叨濫上流及自輕退屈爾自此已下則釋立義分中所立乘義也一標意釋名者文中但有標章釋名而無標意之語恐章字誤為意字智者詳之疏覺道者即所證菩提果也佛果圓通故名為道論發心即發三種心修行即始從信位終至金剛已還所行二利諸波羅蜜一一皆能趣向上位故疏欲明等者通敘其意明即分別也種類不同者釋相之一字即發心與行各有不同故名相也如發心橫有真偽竪有淺深故行則可知一標論發心三種者義有通別通則總名發趣故標云發心修行趣向義故別則前二是發起後一是開發又心為所發人及菩提為能發謂人能起發菩提能引發謂此人有內勳為因緣善根為增上緣菩提為所緣境由此眾緣而發其心斯則以能望所名為發心又隨位別有能所發趣之義至文當辨二徵列疏十信等者斯則十信滿心人為能發直等三心為所發又十信滿心為能趣十住位為所趣二位出入心同時義如前說解法空者即下云以知法性無慳貪乃至無無明等知即解也順行十度者下說順性修行檀波羅蜜乃至般若波羅蜜等能所發趣例上可知初地等者此以二地乃至佛果辨能所發趣等義前二下料揀優劣相似者以有分別心故名相似覺真實者以得無分別智故即隨分覺通約證理故云真實然此三中初該信住次該行向後該地果此三種心從因至果一切行位靡不足矣一問論依何等人者約何位人說發心義修何等行者由行何行而得發心據下答意即依十信位人修信進念等十種善行十千劫滿至第十信滿心則能發也疏前信等者即明此答中前後兩科意也一能修人疏多門者謂小乘及權實等異已見前文於此三中今取實教明三聚義如疏分別二所修論信業果報者業通善惡果通樂苦果能酬因故名為報此通而言也非約總別十善者即不殺等十非謂十種信心若信等十下文方配疏謂有下聞熏通師教內熏兼體相善根者若準過去還因熏力所成今望現在且名宿善就因所論故名為根能信下即止滅相義也昔雖有善以創熏故善根微劣方成其種未能起信勤求諸行今以再習再熏及三事併力故能起也是則善根在昔為所成在今為能起正同法華繫珠解珠之譬也福德分分即因義此十善行始成世間有漏福終成出世無漏福故亦即福德中之一分也以福有無量故亦即福德之分齊也顯非智慧故論厭生死等者信解漸增故能知三界不安猶如火宅所以厭之知菩提佛果是極清涼所以求之疏菩提分等亦如前說此二分并上福德分至果成就如次為智斷恩之三德也行因者欣厭之事情動於中因此起行故名行因問修十善因已是其行云何目為行因耶答望後出世之行故以世善為因斯則世間有漏行與出世無漏行為因也問厭生死求菩提豈非出世行耶答雖有此心未有其事厭欲之言思之可見又此厭求但是事善未與理觀相應不名正行然據此文猶在信前未入十信且為十信作方便也如世起厭求心欲行善者豈便是十信人耶故疏云上皆辨行因者是此義也次云修行信心方是正十信位論得值等者佛即據位合是應身於中隨機現化不定一種謂作父母眷屬等已如前說今但言佛者據本而言也亦可偏舉以佛形得度者說親近承事供給供養亦可親承者謂親得承受佛之教誨也既為現身必聞法要即聞法生解修行信心疏行緣者即用熏習中差別緣也謂約等者以前云因緣具足乃得成辦故不可闕十信心者謂信進念定慧施戒護捨願也於此位中具起四種信心行五種妙行修習真如三昧漸入漸深以至成熟堪入初住爾三行成論一萬劫者約根利鈍料揀有四句一利根不精進二利根精進三鈍根精進極遲一萬劫四鈍不精進此乃困而不學何足以議其劫數耶今此論中取第三者故云一萬劫故本業經云是信相菩薩十千劫行十戒法當出十信心入初住位又彼經云若一劫二劫三劫修十善法亦退亦出若值善友能信佛法若一劫二劫方入住位疏行成者本疏云時滿行成時謂十千劫行謂十信心滿至出心也論諸佛菩薩者即前所值佛菩薩等此中既教令發心猶在信位所值之佛或化或報也疏約勝緣者即佛及菩薩眾生苦正法滅皆是勝緣佛菩薩等既垂誨勗焉不發心我等每遇微智片福之人有所勸喻尚自發心況佛及菩薩親授教誨耶或觀一切眾生與己無異但以迷真執妄枉受輪迴是故起大悲心咸欲濟度自愧力小事與願違故且發心趣求佛果剋備神用方堪拯濟故十地經云見諸眾生孤獨無侶生哀愍心此如有人見民疲極賦重役繁正令不行罔知所訴自惟無力如何治之因而進德修業求薦取仕務去民瘼令上下無怨以致治也或見佛法將滅眾生無依為欲護持又寡道力故發心修行以希入證隨其力用方能振舉然夫言法者具教理行果今之滅者但於四中約教行滅理果不滅教滅者且佛垂教意在弘通若沈廢不行即是滅義不必如始皇之煨燼師子之焚燒正如序中沈貝葉之義也行滅者無人修故故智論云法滅者謂修行滅今所護持亦唯教行即書寫讀誦隨分解說獎勸後學使燈燈相續明明無盡是護教也若剋己修進勗勵有緣令佛種不斷是護行也若復細詳理果二法亦有滅義然與上教行相因而滅由無教故無行無行故無證無證故無果也此四雖皆名滅而滅義不同謂教行唯斷滅理法唯隱滅果約性相兼於二義故涅槃說有二種因緣令正法久住一者內有持戒比丘二者外有篤信檀越又說釋迦遺法最後滅時諸比丘等不是闕乏供養令佛法滅却因四事豐足憍恣心生天魔得便釋迦遺法從是永滅苟或發心趣求佛果豈唯持戒故其佛法無以見滅今論中言或者即不定義於前三中隨當一事即能發心也勝緣下然此菩薩萬劫修行器用非淺因緣發趣豈唯此三故今略而舉之以二利行中緣有無量不可具載故云略也於中下配自他以由他所教出自己心二不同故亦同下配所發心直心者下云一者直心正念真如法故以蒙親教遂能發心正念真如離於沈掉一切邪曲名為直也深心者為欲護法故須創意備修萬行具諸功德即成此心餘同即大悲心也如文可見三結成疏不墮凡小等者故十地論說令護二行謂護煩惱行及二乘行若初心人聞責凡夫行却落二乘行聞呵二乘行却入凡夫行不肯行於中道今得信心成就故不墮爾習種性者本業經中從因至果攝為六種性謂十住習種性十行性種性十迴向道種性十地聖種性等覺性妙覺性今即初也順內熏者反與真如體相相順此揀地上無分別心之相應也以地上與理合故名為相應今此地前但隨順故名為相應以未得無分別心故定當得果者由住佛果之正因故謂此菩薩入正定聚與佛正因相應既順其因決定得果故云入如來種中種即因也一內因論善根微少者根劣也以夙熏善種不能多故疏惑重者貪瞋熾然不能制故論值佛者此通滅後見佛形像亦得供養故疏倒求者樂修五戒十善但希人天果報人天不離生死合是所厭而反求之故云倒也約果言因故論云種子異求者謂怖畏生死樂觀諦緣求二乘果雖出三界未能究竟不與三世諸佛同塗故云異也論進退等如下自辨然此段文從初至供養合俱是德薄以善根等是德本故餘皆行劣也詳之二外緣論或有供養至墮二乘地盡是辨求大乘者進退之相也疏時未滿者以約鈍根精進者說故以色見佛者既以色見聲求是人行邪道不能見如來故前云不知轉識現故見從外來取色分齊或見如來塑畫形像等住相供僧者不能達三輪體空無住行施也隨劣教者此與前起二乘種子別前則因劣此則緣劣也學他迹者但隨彼而行自無決擇斆他外迹不自照心此則見他退而還退或心闌而自退此等者結揀以悲智是菩提心體故夫大乘行人最初發菩提心要先有智了真性本有無明本空求斷本空無明求證本有真性次須具悲盡於未來度眾生界然後以願要制不令暫捨無致疲勞此三具故方是真正大乘初行既不同彼故云非也然此中發心之言且是信位初心始發求道之意非同信滿發心入住則如今之行人始發大乘信心之者此即猶在信位之初也二結成論惡緣者五欲及二乘退失者失所發心不入信位退凡夫地此以五欲為惡緣故墮二乘地者此以二乘為惡緣故故經云百千萬人發菩提心若一若二至於佛果餘皆墮二乘也又經云菩薩發大心魚子菴樹華三事因時多得果甚少然此前後勝劣相望各有七事且劣之七事者一位次劣二內熏劣三善根劣四時限劣五外緣劣六起行劣七究竟劣勝之七事者一位次勝二內熏勝三善根勝四時限勝五外緣勝六起行勝七究竟勝一牒章論發何等心者前之所說但是能發之因緣未知所發之心作何行相故此徵也二標徵疏向理等者真如妙理體離無有一異凡聖染淨等一切邊邪之相若欲造詣必須正念正念即正慧正慧即是直心也斯則理無別故向心必直故占察經說真如能成行人質直心故如蛇行性曲入筒則直三昧調心亦復如是此中正念即真如三昧也二行本者此直心通與二行為本也下之二心別為行本所以此通與二行為本者謂念真如具無漏功德一切眾生同有此性皆當作佛以知具德故能起自利行以知性同故能起利他行又以念真如非前際生非後際滅故能令二行究竟無有疲厭又知此性離言說分別畢竟平等故能令二行離相成無漏因故此一心通為二本也論樂集等者樂謂希欲專注決定之謂也由是知之不如好之好之者不如樂之者也疏備具萬德者六度萬行一切皆修所修之行一一翻對妄染以顯性上河沙功德如以智慧翻破無明顯成性上大智慧光明義等是知修行蓋為顯德故約所成以解修行據此則不唯深心亦得名廣大心以萬行齊修故皆徹心源故今論標之以竪故曰深心釋之以橫故云一切意以二文相顯也故今疏文亦兼二義若有深而不廣或復廣而不深皆非大乘之行今此兼明以成菩薩之大行矣自利行本者深心願樂故若不願樂安能行之是故為本論欲拔等者欲謂希望與樂字義同可以互言疏廣拔物苦者廣大心也三界普度無怨親故令得菩提者第一心也逈出人天及二乘故若不爾者寧曰大悲然拔物苦正是大悲令得菩提是大慈也以菩提是樂果慈能與樂故今論但舉大悲拔苦必有大慈與樂故疏兼而釋之也若無此心焉能度脫故云行本妙行下顯略攝廣文雖三種義包一切理事兼行自他俱利攝無不盡也以此下正配諸行三聚戒者直心即攝律儀戒正念真如離諸過故深心即攝善法戒悲心即攝眾生戒三德者直心成斷德即法身深心成智德即般若悲心成恩德即解脫三身即如次配法報化是彼者即指信成就發心之人迴自己心趣向三處故名迴向實際者真如即是真實際故菩提者以一切善行皆以大智為其首故眾生可知據此則三中初一為離相行後二是隨相行離相是總隨相是別說雖前後行即同時以前一具後二故雖觀空而萬行迢然後二同前一故雖涉有而一真寂爾苟或互闕即二乘斷空凡夫有漏初後相濟方為大乘中道妙行也由是諸行雖多此三攝盡更有三法三寶三菩提三涅槃等一切三法類此配之故淨名說此以為淨土之行故經云直心是菩薩淨土菩薩成佛時不諂眾生來生其國深心是菩薩淨土菩薩成佛時具足功德眾生來生其國四無量心是菩薩淨土菩薩成佛時成就慈悲喜捨眾生來生其國等一問論上說下引前所說以為義宗即前云所言覺義者謂心體離念離念相者等虛空界無所不遍法界一相等又真如門及真如體相中具說何故下對以成難意云眾生真如即同佛體但念真如便可得道何用別更修諸行耶斯乃但可只用直心不合更說後二初喻論摩尼等者寶體雖淨而相不淨故要治之一正合論真如等者約體雖本來空寂約相則現有塵勞若不起行對治無以得同諸佛將知佛與眾生但體同而相不同也眾生相則六染熾然諸佛相則眾善普會霄壞之遠何可雷同故天台圓教具明六即即故真如平等六故行位元殊豈同闇證但理而已故宜修進蠲去塵惑若其但念未免沈空止觀相須方為佛法目足之喻宜可思焉二委釋論以垢等者謂眾生從無始來背覺合塵於色聲等一切法上起貪瞋等無量煩惱諸垢染法今既覺知過患宜起對治所治之垢既多能治之善寧一其猶病多藥非一種故修一切行也金剛亦云以無我無人修一切善法則得阿耨菩提等三順真論自然等者諸不善行既違真理一切善行誠宜順真疏外違等者如行布施外違慳貪內順無慳乃至般若外違無明內順明體也重顯方便者以前答所問云不以方便熏修終無得淨今此重明所修方便前但發心未行其事今茲所說正是所行則前為能起之心此為所起之行故前疏標皆言行本應知前文但顯發心相此明修行相一標數論言方便者汎論有四種一進趣方便二權巧方便三修行方便四集成方便此文正當一三兼於二四也疏注文三者如次是前三心所起之行前後相對如文可知初科不住道者兩意一者不猶無也道即因也無住之因行故故本疏云無住行二者道即真如性此性本無住故二意合論方同論旨蓋以性本無住故以無住之行而隨順之論一者下標名行之方便即根本故以明此科與後二利行為根本爾論謂觀下正示下皆倣此疏智者若見諸法有生滅即成凡夫妄識是住生死當知反此宜稱為智亦即依真如不變義修止行也論因緣等者若染因緣和合即惡業苦果不失若淨因緣和合即善因樂果不失斯則染惡等唯三塗淨善等通人天二乘及佛道也起大悲者既見因緣和合善惡果報故可翻迷成悟轉凡為聖乃起大悲咸欲濟度修福等者具修施戒忍進禪定以攝眾生謂布施攝貧窮持戒攝毀禁等以此五行是福德門故斯則為化眾生而修福德因利他而自利也故淨名云眾生之類是菩薩淨土等不住下若住涅槃則一向寂靜既言化生修福當知不住亦是依真如隨緣義修觀行也以隨下明所以法性本來非有故今不住生死本來非無故今不住涅槃又以性不變故不住生死隨緣故不住涅槃乃至凡聖斷常一異等諸二邊法不可盡言離此二邊方名隨性今以即悲之智為自利行本以即智之悲為利他行本又此一文即以一心三觀義同謂觀法無生即空觀觀真諦也觀因緣和合即假觀觀俗諦也隨順法性即中觀觀第一義諦即三而一即一而三不縱橫並別諦觀皆然斷德中疏勤斷二惡者已起之惡斷令不續未起之惡斷令不起止持者以約惡法而論故止名持作名為犯論慚愧者即善十一之二數慚謂尊貴增上崇重賢善羞恥過罪息諸惡行愧謂呵厭增上輕拒暴惡羞恥過罪息諸惡業悔過者梵語懺摩此云悔過謂陳露先罪改往修來於中能止一切惡法六字通已起未起餘皆局於已起也是惡皆止故云一切此文已起之惡既令不增未生之者自然不起論以隨下明所以性本離過起過則違今既止之故當順理過盡性顯名為法身法身即是斷德故今疏中以此名科二智德疏勤修二善者已起之善修令增長未起之善修令發生故今文云發起增長是標二義也作持者謂約善法所論作故名持止故名犯論供養者然有三種財法觀行禮拜者勒摩三藏說有七種一我慢禮二唱和禮此二非儀三恭敬禮敬從心發運於身口五輪著地四無相禮深入法性離能所相五起用禮觀身與佛同一緣起如幻如影普運身心遍禮一切六內觀禮但禮身內法身真佛不緣他佛七實相禮若內若外若凡若佛同一實相見佛可禮亦是邪見觀身實相觀佛亦然名平等禮敬故文殊偈云不生不滅故敬禮無所觀準離垢慧所問禮佛法經總有八重一供養二讚歎三禮佛四懺悔五勸請六隨喜七迴向八發願八中正意禮佛餘七皆是禮佛緣由謂供讚是禮佛流類懺勸隨喜是禮佛之意七是都迴禮等功德向於三處八是敘陳意所希望然此八重各能除障供養除慳貪障感大財富讚歎除惡口得無礙辯才禮佛除我慢得尊貴身懺悔除三四障得依正具足勸請除謗法得多聞智慧隨喜除嫉妬得大眷屬迴向除狹劣成廣大善發願除退屈總持諸行今此文中具有五法前文有懺悔後文有發願然闕迴向影在文中也約緣修行者約三寶勝緣修入住正行愛敬四句可知若準儒教說母唯愛君唯敬父兼愛敬故孝經云資於事父以事母而愛同資於事父以事君而敬同故母取其愛而君取其敬兼之者父也然此且約多分而說今以事父之心奉於三寶故兼愛敬論淳厚者鄭重之心而無雜亂亦有四句一淳而不厚謂暫時誠懇二厚而不淳謂長久渾雜三俱謂沒齒無乖四不俱謂輒無虔想今取第三也論信增等者從十信位遷入正定也此則內因修行力又因下外緣加護力亦可前名生智益後名滅障益消業等者前禮讚等各能除障已如前配復能成善如下第四分中所說論以隨下明意性本離其癡障今以修智斷障豈非順性此行成就即顯報身報身即智德故為此科利他行中論發願者發謂策勵運意願謂希求樂欲然有四種要約其心故名誓願今此段文即四中之一也餘之三願已在前文謂能止方便及消障離癡即無邊煩惱誓願斷發起善根增長方便即無量法門誓願學行此二法皆為菩提即佛道無上誓願成也疏長時心者度盡為期不限劫數故盡來際廣大心者無有揀擇四生九類悉皆度故第一心者超過人天二乘之境令得無上寂滅樂故論以隨法性下次第釋前三心所以初二句釋長時心謂法性常住無始無終故今度生盡於未來無有疲厭而隨順也疏文可解論法性下三句釋廣大心謂性遍滿平等無二故今化度無有揀擇平等濟拔而隨順也不念下二句釋第一心謂性本無彼此分別常寂靜故故今化令咸至寂滅究竟涅槃是順性也然後之二段釋所以文但初標法性後結故字而不逐段一一標結隨順等言者譯人巧略也疏二明下指後二段文意可知亦常心者意明此文有究竟寂滅之言故名常也然與長時實有相濫智者詳焉發心利益者由前發心行諸妙行故得入初住見於法身起用利益也一顯勝德疏依人空見者以於人空得自在故若約法空但相似見未是證故名為少分若依人空此即已證但未得法空故名少分此約兼明非今正意發心住中作此事者隨其悲願之力能作八相成道利樂眾生同今釋迦化儀也此如華嚴所說然此科中有自利利他之異詳之可見若前後相望說者由佛菩薩教故發直心行無住行由護法故發深心行自利行由大悲故發大悲心行利他行又由自利行故得見法身由利他行故能現八種等二微過中疏未證等者但比觀相應未離分別故異所以者此明先世所造世間業因通於善惡斯往業不亡也論微苦者二意一者變易行苦二者隨業有分段苦以得自在不同凡夫故云微苦脩短等者變易之身願智所資無定齊限能變麁身為細質易短命為長年故云自在留惑等者以有大願故留煩惱不斷潤生受報以有大智故能自在隨意長短不為惑染非同凡夫為煩惱所使不能斷也斯則未名法身故異地上以其下是所以非業繫故異凡夫以有下是所以既上異聖人下殊凡品故當賢位三通權教疏纓絡下引所舉教七住前退者第七方名不退住故然彼經文但說淨目等各至第六住遇惡知識緣故退而不說彼所值因緣行相待檢續入今釋下明釋通意今詳論中未入正位者通其兩意一則未入初住二則未至七住正因不退之位故云正位前意為正四歎實行疏於下不戀者謂於二乘凡夫果報不生著故論若聞等者如法華云佛道長遠久受勤苦乃可得成疏於上不怯者於菩提涅槃有勤勇心修諸苦行不正畏故釋所以者亦釋不戀所以以知自性涅槃終非外得遲速由己何定劫時故雖聞是言而無怯懼斯則以於上不怯故於下不戀是故疏中但釋不怯所以也由此兩文之內皆有不怯之言此即下據此以斥彼此明其實非權說故一總標論解行等者謂依住行位滿發深解行入十向位非同前信故云轉勝一時勝疏隣初地者從初住至初地為一僧祇今十迴向與初地相近是隣真故一總疏解者解徹真如故云深解分明顯了更無闇昧故云現前又超前故云深異後故云解也行者真如無相順真如故所行之行一一無相如金剛不住色布施不住聲香等布施諸行皆然故云離相二別論無慳貪者慳謂吝惜己物輒不與人貪謂希欲他財以將入己知法性之中本無此事故疏云解也論檀波羅蜜者具云檀那此云布施波羅蜜此云到彼岸彼岸即是涅槃涅槃即是真如之理今離相行施與理相應則是到彼岸義餘皆倣之然則輟己惠人名之為施但順無慳以此亦順無貪之義何則己物尚與他人他物固應不取以深況淺也謂離下明所離相三輪即施者受者所施之物達此三相體不可得故名離也苟能離相則因成無漏果證菩提有運轉義故名為輪復能摧輾一切惑障有摧輾義號為輪也以十下釋離相之由得法空者但約深入此觀未是證得然此由是約教道說若其實說十信位中便能深入如下信心修真如三昧豈非法空也發心所依者解即十住行即十行斯則十向為能依住行為所依又住行為能發十向為所發謂依此解行發迴向心故以垢下釋順真之由謂慳等是障常乖背性性本無慳等常不與障合故行布施等行外違慳等障內順無慳等性也論五欲者色聲香味觸等五境此五能令眾生起欲心故故前云以有妄境界染法緣故則熏習妄心令其念著造種種業受於一切身心等苦又無常經云常求於欲境不行於善事於境生欲故名為過過即是染知法性中本無此染也尸者具云尸羅此云戒戒謂防非止惡即離五欲過也論瞋惱者因他惱觸生瞋恚故亦可因惱生瞋瞋故熱惱熱惱即苦知性本無此苦也羼提此云忍辱忍彼辱境即離瞋惱論懈怠等者為執身心遂成懈怠今既性淨不見身心為誰懈怠故云離也毘離耶此云精進精謂精純一心無雜進謂進趣勇猛不退即離懈怠論常定約顯體說無亂約離過說禪者具云禪那此云靜慮即慧之定定即無亂論離無明等者本覺明中本無不覺故般若此云智慧智慧即是明明即離無明也即定之慧故此與第五是自性定慧本是一法但約體用義分異爾然準華嚴說十地菩薩如次行十波羅蜜行者以彼是證真之後如實修行此中六度是隨順修行淺深有異一標地依者以文云證何境界所謂真如此則真如是十地所依境也然地者就喻彰名以喻真智能生聖法今約真如是智所依故名地依論證發心等者然此十地菩薩雖斷障有分數多少行行有差別淺深隨其位次一一皆證其所證者同一真如但有滿分之殊而無差別之體故此通標真如為所證境界也華嚴十地品中亦同此說故彼出體偈云如來大仙道微妙難可知非念離諸念求見不可得疏根本者即根本智證真諦理是真見道也論以依等者或問曰真如離心緣相又若證者離於能所何以言真如為境界耶故此釋之疏必依轉相起者即此轉識約現境處便名現識竟無別體但據次第義說相依斯則依能見心有所見境故前論云以依能見故境界妄現本智證者智與理冥心與神會一相一味平等平等實無能所之異故頌云若時於所緣智都無所得爾時住唯識離二取相故今但下對此重解依轉識說為境界之意此有二義一約菩薩未離業識猶有見相入觀雖與無分別智相應不分能所出觀則與此識相應約此識上說前證時以為境界二約後得智中相見道內重慮緣真變起影像彷正證時說真為境此但似境非謂實有然亦不離是轉識現故疏雙標後得智中業識未盡也然至釋相但約業識未盡義說故云轉現猶存等也以後得下出第二義或問曰如上所說業識未盡是即聞命後得智中如何分別故此釋之意明根本實證之時但是一心真見道無分別能所之相若後得智中以能見心反緣所證以有此能緣心故便有真如影像當情為所緣境界像雖不實還似真如秖據此義說後得智中依於轉識名境界也如人飲水正飲之時不能說其冷暖飲水之後方得說之說時雖不得水體其如所說之水還似所飲之水也而實等者真如是所證智是能證能所無二方名法身以法身本具理智理智本無二故斯則住唯識理離二取相也三明用疏後得者權智達俗出假化物一中論一念至無餘世界者若準華嚴說初地菩薩能至百佛世界二地千佛世界乃至十地不可說不可說阿僧祇世界此蓋隨其分位勝劣不同今此文中意在通論十地故以無餘之言而通貫之也疏請法者於彼彼世界彼彼眾中勵己率先為眾導首請佛說法請意者新譯論云唯為眾生而作利益非求聽受美妙言辭夫請說法誠在所顯修行義意令其眾會如聞攝取思而行之兼冀展轉遐益眾生豈在徒聽言辭而已耶則如圓覺十二菩薩各伸請問皆言願為此會及為末世等二中疏促等者謂有一類眾生根性怯弱聞說佛道長遠久受勤苦乃可得成却生退屈不肯修進是故菩薩為此眾生示現超越位地不經劫數證於佛果令彼思齊發心進趣如釋迦六年修行便成正覺是茲例矣又如善財一生龍女一念等延等者為有一類眾生亦欲進趣將謂佛果容易而成懈怠因循不能勤勇若復示其超果轉令懈慢終不成就是故菩薩為彼說言我於無量劫中修行方成佛道以茲警策不令懈怠使其勤進故法華云智積菩薩言我見釋迦如來於無量劫難行苦行積功累德求菩提道未曾止息即其類也然促中云示延中但云說者促在一生可令現見延歷多劫但說令知也結者根器既多方便非一口不可說心不可測故云無數等故法華云佛知眾生有種種欲深心所著隨其本性以種種因緣譬喻言辭方便說法如此皆為得一佛乘一切種智故是諸眾生從佛聞法究竟皆得一切種智三中論種性根等者等謂齊同同是一乘種性非三五等乘性故根謂信等五根有上中下今同是上根非中下故此二約昔所論故疏云因等也疏行等者同發菩提心行二利行故若克就地上則同得無分別智行如次同行十波羅蜜行然此發心之言通於前位所說證等者同證二空理故若克就地上則同證遍行真如乃至十地同證業自在所依真如等論無有超過之法者此明菩薩因行證等既同更無別有超越殊勝之法可為行證也亦可此是位等即三賢十聖皆須歷故無有超過以一切下是時等論疏易解據此亦似通明上諸等之所以詳之可見論大意云若一種是菩薩種性根器則發心修行斷證位次始終劫數竟無差別也所言阿僧祇者若準本業經初以忉利天衣仍用彼天時分三年一拂盡四十里石為小劫次以梵天衣拂盡八十里石為中劫後以淨居天衣拂盡八百里石為大劫雜阿含中與此有異又劫章頌云風災為一數乃至不可知此極長遠時名一僧祇劫謂以此風災為數數至不可數更若數時心則狂亂齊此數不得處名一僧祇若以此等計三僧祇方成佛道則百千萬人中無有一人發心修進縱有懼於三塗苦者但修人天戒善或有畏於三界生死亦但修二乘之行焉敢希冀佛果修菩薩行蓋為作此長久而解有是大失今所會通則特異於彼何者且梵語劫波此云時分大劫小劫長時短時下至剎那皆名時分阿僧祇此云無數無數之言亦不定久近如人經年不相見便云無數時竟日不見亦云無數時修行時分意亦同此謂始從具足凡位發心修進法爾經無數時方得親證真如名為見道是一無數時從見道已去漸斷俱生二障法爾又經無數時方得不假功用自然相應至第八地是第二無數時從此任運進趣消遣餘累法爾又經無數時方得成佛是第三無數時斯則無數時是定有然延促不可定也若此所解方有修行之人況時無定體唯心所現故法華說日月燈明佛說法華經六十小劫時會聽者謂如食頃又論釋經劫數之言或云年歲或日月等又攝論云處夢謂經年覺乃須臾頃故時雖無量攝在一剎那四中論眾生世界不同者或分情器或唯有情通茲二意以世界及眾生各有無量差別故所見等者為彼彼眾生根機種性樂欲不同故示所行業用乃至現身說法各隨彼彼見聞差別也例如觀音妙音品說發心相中疏二智所依等者此二種智本從彼識之所顯生故說為依非謂現今能與二智為體問二智是淨梨耶是染云何淨智依染識生耶答以有染心故翻此染心得成淨智若本無染淨亦不生故前云以有不覺妄想心故能知名義為說真覺若離不覺之心則無真覺自相可說廣如隨染本覺二相中明也又梨耶是染淨和合淨智依生故無疑也又若隨相所明謂梨耶本有二智種子從無始來以本識為依止處故云所依也理實等者既言梨耶合通三細今但言業識者意在舉細攝麁舉本攝末也亦可現相八地盡轉相九地盡盡相十地盡業相最通故標通者斯則於諸菩薩無所屈矣此非下或問二智是淨從來未得今始開發可名發心相生滅業識無始來有何故至此名發心相耶故此釋之意明此菩薩亦能證真亦能達俗亦有生滅以證真故揀異地前以有生滅不同佛位其猶鍊金光色漸顯麁鑛已落細鑛猶存欲顯此時應云幾分是金幾分是鑛斯則不同麁鑛亦異純金故且通說金已顯發此亦如是一總中疏現報等者即以此身成正覺故即自受用身功德圓滿也論色究竟處者色界之頂是色邊際故最高大身者色究竟天身量一萬六千由旬自在天王身量三萬二千踰善那十地菩薩示為自在天王身量倍增故云最高大也色身之大莫過此天故疏後報等者依前報體方起此故即他受用身功德亦圓滿也然其因窮果顯但義說二相時無前後現後二報亦復同時譬如夜盡即曉豈分前後摩醯首羅此云大自在智處者一切智人所起智處故經中說摩醯首羅於一念中能知三千界中雨滴之數何故下牒難一義下釋通十王等者準仁王經說十信菩薩鐵輪王王一閻浮提十住菩薩銅輪王王二天下十行菩薩銀輪王王三天下十向菩薩金輪王王四天下初地菩薩閻浮王王百佛土二地菩薩忉利王王千佛土三地菩薩夜摩王王萬佛土四地菩薩兜率王王億佛土五地菩薩化樂王王百億佛土六地菩薩他化王王千億佛土七地菩薩初禪王王萬億佛土八地菩薩二禪王王百萬億佛土九地菩薩三禪王王百萬億阿僧祇佛土十地菩薩四禪王王不可說不可說佛土如來法界王王無量佛土說一切法門即彼經除佛有十三法師兼信十四及佛十五今疏不論地前及果位故但十王然第十下顯最後身菩薩示於彼天成佛之相即轉第十地菩薩身以為佛身若準真實成佛但當前云功德成滿即無方所亦不可見今為應於十地菩薩故示彼天說成正覺餘義如別說者以此菩薩示成佛時於第四禪色究竟頂自在天上有妙淨土出過三界十地菩薩當生其中菩薩坐於大寶蓮華其座縱廣百萬三千大千世界於蓮華外有十三千大千世界微塵數小蓮華座以為眷屬各有菩薩而坐其上是大菩薩放十種光謂於足下出百萬阿僧祇光明照十方世界一切地獄乃至第十頂上放若干光明照十方世界所有諸佛光繞十匝住於空中成光明雲網臺高廣嚴淨於光明中悉雨寶香寶珠纓絡諸莊嚴具供養諸佛光明入諸佛足下爾時諸佛一時同放白毫相光照大菩薩其光即入大菩薩頂又放阿僧祇眷屬光照眷屬華座諸小菩薩其光各入諸菩薩頂已應時得佛無量三昧應時得佛無量智慧即得佛位墮在佛數復有五意故在彼天一以二乘人執化八相為真佛不信別有聖人又不知即心是佛又信彼第四禪中是聖人生處今且同與二乘在彼天處攝示令知八相非真故在此天二緣三災不及故當此天三緣欲界色質麁重是有無色界都無色質是無今此天中表離有無契於中道故在此天四為摩醯首羅天王面有三目不縱不橫表證三德涅槃亦爾故在此天五為下界慧多定少上界四空定多慧少此天定慧平等故在此天以禪者翻云靜慮靜揀於下慮揀於上偈云欲界及無色佛不於彼成色界中上天離欲中得道科云別者前但直顯德滿位彰今則具明二智滿相及顯無明頓盡等即是明前心相中二心圓滿一心滅除也疏始覺等者此始覺慧與本覺心源最初契合之時名為一念此約究竟相應發始之一念不是暫時相應謂之一念又此一念前則屬因此一念後則屬果其猶曙色在朝夕之端矣無明等者無明未盡既有所不知無明若盡則無所不照即大智慧光明遍照法界也一切諸法種類若干無不知之故云一切種智故大般若云煩惱不生名一切種智若具言之得三種智謂一切智道種智一切種智準天台說因修一心三觀果得一心三智謂修即空觀得一切智修即假觀得道種智修即中觀得一切種智今此論中依真如門修奢摩他即是空觀果得一切智依生滅門修毘鉢舍那即是假觀果得道種智此二雙運為禪那即是中觀果成一切種智今論舉中所成以攝空假故但云一切種智亦可等者謂此始覺慧至心源時約斷惑邊名無間道約證理邊名解脫道即顯等者謂前發心三種相中真心彼有業之所累猶為菩薩至此業識永盡無餘唯真獨存更無所累故名佛也上皆下同上二報利益但前標此釋非別有說顯上方便者即前發心相中後得智至此圓滿也問前後皆言自然則因果何別耶答前是有心自然以帶業識故此是無心自然唯真獨存故昭然可解又亦下類攝前文前約法說此約人說理無別也皆是下釋類攝所以以前文是本覺隨染之文今顯果位亦即本覺隨染二文既同故應相攝其實亦同四鏡中之後二也雖約性淨隨染為門之異而法體無別問中二一陳疑可解二設難疏非直等者意云所知之境既甚多無量縱有心在早自難知豈況永斷心想却能了別而名一切種智耶立理疏意云等者總敘答意即反於所問義在次下論一切下立二正理一元是真心故論云一切境等也謂諸法唯心無外境界今證心源是合了知誠無疑慮二本來無念故論云離於想念也謂既本是心元來離念唯是真實今以離妄方了此更無疑故下論文但反此二意為失合此二意為得也疏境雖下釋前意真心下釋後意並可知之然此論中且是立理未顯能了能知疏中要意圓備故預結之云了知也若於此中體知論旨下文逐段自然無惑仍更隨釋彌為彰顯顯失論文此中有二反前正理故成不知之失一迷本真心故論云以眾生等也諸法本來唯心以眾生迷本唯心妄見有境以妄見有限齊故遂令境有分齊所以不能遍知也此即對前第一本來唯心以顯其失疏見有限等者境即無限但能見之心有限故論云心有分齊不言境有分齊二妄起想念故論云以妄起等也謂一真心本來無妄常住法性以眾生妄起想念違於無妄不稱真性所以不能遍知也此即對前第二離於妄念以顯其失疏二釋成等者據論二段總是對前釋成失義不唯此文詳之可知即明等者性本離念妄起想念即是乖真以乖真故不能了知不了知言貫通前段義則顯矣論諸佛下至諸法之性者即雙反前非合初正理也文有二段初反前彰得二初總顯也謂總反前非以彰其得論諸佛至不遍者離見故反前妄起想念之失合初離念之得離相故反前妄見境界之失合初一心之得既合正理即能遍知故云無所不遍也疏無妄等者釋前離見也離見即能離相故現一義也論心真實下二別結初一句結離見也既離妄見即是一心心即真實也疏文可見論即是諸法性者結前離相也既離妄相唯是於性性無不遍也既無二非之失即成合理之得正理既合不了何待由是科云舉是彰得也然此下釋法性義以本依如來藏有生滅故生滅是法如來藏是性今從生滅門入真如門故離見相即顯法性性即本覺立義分中指為自體也論自體顯照下二約義結名也疏一切下貼釋可知故上等者引因以證果即用大中文前則因心現果法今則果心現因法因果雖殊心體是一故金錍云阿鼻依正全處極聖之自心毘盧身土不逾下凡之一念良以下釋所以生佛體同無二相故猶如父子共有一鏡若照子時子在父鏡中亦在自鏡中若照父時父在子鏡中亦在自鏡中鏡是一體攝屬二人各成自鏡互照互現無別有體以喻真心生佛各具雖云各有而理不可分疏云無二是斯意也華嚴下引證三無差別謂眾生心即佛心佛心即眾生心又眾生是佛心中眾生佛是眾生心中佛以生佛相同一心體無差別故以同體等者意云匪但心體照法而已復能起大神用利樂眾生斯則依智淨相起不思議業相依法出離鏡作緣熏習鏡義也問中論若諸下至生者是牒前文也一切下至得利是按定也皆可解多不見者非全不見故云多也又聞說者必見身見身者未必聞法今約局所標故但言不見尚不得見何況得聞答中三一法論諸佛下據前所問即問報化今約法身體遍故報化是即體之用亦遍一切據本而言但云法身也疏遍眾生心者論云一切處故一切之言意說情器亦如華嚴云法性遍在一切處一切眾生及國土三世悉在無有餘亦無形相而可得據此則不唯遍於眾生心今疏且約所問之處故但言遍眾生心也但有等者此則功過在機佛無私應故華嚴云菩薩清涼月游於畢竟空眾生心水淨菩提影現中上文等者即用大中七重問答廣明斯義論眾生下二喻也應更合云諸佛之身猶如色像論舉一隅故不具說論如是下三合疏明無等者意云論言垢者但是障見佛之垢即是無機善星下引例此人生於佛世是佛弟子常見佛身然有煩惱現行以起惡故生墮地獄如涅槃說論法身不現下疏文三今初約本論以通能現然據義合云報化不現而言法身不現者以約本說故如言鏡不現者謂不現像也此同圓覺云由寂靜故十方世界諸如來心於中顯現心即法身皆是據本說也又應化亦名法身本業經云法身二種一法性法身二應化法身謂第一諦法流水中從實性生智故實智為法身法名曰自體集藏名身一切眾生善根感此實智法身故能現應無量法身所謂十種身等疏如攝論下二引他論以明不現三初引本文十二甚深者一受生甚深二安立數三現等覺四離欲五蘊六成就七顯現八示現等覺涅槃九住十自體十一斷煩惱十二不思議今言顯現即第七也合移彼字安顯現字上文即順矣餘如次釋釋曰下二引釋文此亦論文今疏隨引便為解釋初標也而世間下徵譬如下釋先喻如是下法合奢摩他此云止也軟滑者非麁惡過失故則戒如器水如定戒能資定故以譬之過失者如前破器以有破戒垢故定水不停佛月不現也華嚴經中亦同此說疏此中下三會文意初牒前文是過去下正顯意以散下出所以如阿難唯好多聞何曾有定不妨給侍如來後遭石室之呵亦緣無定不能斷結又諸菩薩例皆慧少定多得見佛者無限皆斯類也彼攝下對辨二文之旨此論下明此論意並可知此義亦於因緣分中已說修行信心分者修謂學習行謂進趣所行五種如下自辨信心者起忍樂意境有四種亦如下辨來意等者此約論題所配若準立義分中所立即與分別發趣道相並當乘義標意疏勝人即前發直等三心行不住等四行入正定者劣人即前見佛色相或是二乘發人天等心却退失者以四信等者意不令信佛僧等色相起人天二乘等劣行還依等者信既成滿應如前文發直等三心修無住等四行入於十住乃至獲利更發解證等心也斯則前雖揀退今即教修也標數中疏四不壞信者信彼四事皆不可壞不壞即常住也以所信之境不可壞故使能信之心亦不可壞能所相稱俱名不壞故經云妙信常住是也列釋中疏諸佛所師者約人顯根本也謂佛因地本於真如起於信解又依真如軌則修行又乃證極真如方得成佛故華嚴云以諸如來尊重法故以如說行出生諸佛故約此義邊故云真如是佛師也故經云諸佛所師所謂法也以法常故諸佛亦常既是佛師故名根本眾行下約法顯根本謂一切行門皆從真起故圓覺云無上法王有大陀羅尼門名為圓覺乃至流出諸波羅蜜教授菩薩等所以前標直心為二利行本是知非真流之行無以契真何有契真之行不從真起此乃為信等諸行之根本也問何故不約僧顯根本耶答約佛顯時已攝僧故因地信解軌則修行即是僧寶今疏文雖有二義必兼三故約能生三寶名為根本也又是所信法中之根本故以終教所宗唯此真法萬緣所起起自真如會緣入實入於真如菩薩發心先緣真如起信發解修行契證咸歸真如故於所信法中為根本也信若不信真如信則名邪故寶性論云不信真如有五種失謂自輕輕他執人執法起惡見是知反此則為五得由是發心先令信此非直等者不但起信亦乃樂觀樂觀即行也然此行是即信之行行所成信方為實信故問云何是信真如之相耶答不信一切法是信真如之相也以真如理中本無諸法若見諸法為有是信諸法不信真如今則不信諸法是信真如也亦可樂念觀察方名為信如世間人勸彼所作彼順所勸方名為信若不爾者焉為信耶故信則所言之理順順則師資之道成矣故以樂念釋成其信論信佛等者是信報身謂身語意業法門辨才色相具足依報莊嚴故云無量功德故前論云身有無量色色有無量相相有無量好所住依果亦有無量種種莊嚴常念等者以信佛有功德故願成此身具一切智以願求故而念恭敬供養起於善根修佛因也論信法等此是行法此法能除慳貪毀禁等障是大利益常念等者即施戒等六度以信有益故復勤而行之論信僧等者此是登地已上大菩薩僧故云正修如實等也常樂等者揀非二乘故云菩薩揀非地前故云如實修行然常途四信謂信三寶及戒此即人天乘中之信今之四信乃是終實教中不唯真如與戒不同亦乃三寶淺深有異問前說善根微少者亦遇佛見僧求法與此何別答前以未信真如故所見三寶皆不稱實由是遇緣却成退失今以先信真如故得所信三寶悉皆如實由是增進使信成滿也斯則信真如為佛本信佛為所成信法為所依信僧為所學又此四種即是教理行果前三如次是理果行信僧即教也僧能轉教就彼求學故疏各二等者詳論可知舉數中疏有信等者信若無行非實信也以信是順義順而行之乃為真信將知此行是成信之行信是即行之信此信則決定不退也如前所退者不能如此故徵起中疏止觀等者以諸經論皆說六度此中唯五者以後二修時不得相離故初修為止觀修成為定慧但時異而體不異也問何故止觀合修耶答若不雙修皆成邪故涅槃經說定多慧少不見佛性慧多定少見性不了定慧等學明見佛性又諸處說不見佛性無明邪見自此而生故今合修免招二過下文自釋施中論一切來求索者即受施人也不同善德局七種人故云一切則不擇冤親老幼病健高下貧窮遠近等所有下是所施物隨力之言似有兩意一隨貧富之力二隨捨施之力若隨其力必不強為免生惱也以自下即行施意自捨慳貪者隨性行檀是自利行令彼歡喜者濟物垂惠是利他行故知菩薩雖舉一行二利已兼此則以布施攝貧窮也疏資財施者資身之物故亦名外財身外物故亦名資生財資於生命故準正法念經說十二種垢施一於眾生不平等施二為男女欲因緣故施三有所怖畏施與王者而求救故四以癡心施如外道齋會等五不知業果但學他施六乞者苦求方與七知他有物施之令信後得侵損八施物囑之令破和合共為一友後與衰惱九與男女物令使成親或令男與女或即反之十賤買諸物於齋會日貴價賣之少分饒之十一為名稱故施十二妻子饑貧與物離此十二即名淨施除此復有十二種具足施不能繁述優婆塞戒經菩薩行施應離五法一施時不選有德無德二施時不說善惡三施時不擇種姓四施時不輕求者五施時不惡口復有三事施已不得勝妙果報一先多發心後則少與二選擇怯物持施與人三既行施已心生悔恨離茲三事其果勝妙論厄難恐怖危逼者受施人也隨己堪任者所施力也盡力所及不惜不吝施與無畏者正行施也亦是行施意或縲紲之難或水火之災或狼虎之殃或冤家之怖如是一切眾生凡有所畏之事皆護令安樂得無所畏若有眾生來求法者即受施人三乘五乘或請或問皆名求法隨已下所施法不能不解者輒不與言於能解處即與說之方免誤人亦免尤難孔子曰知之為知之不知為不知是知也又云多聞闕疑慎言其餘則寡尤方便說者要以種種言辯巧便引勸使其信受不得直置令其誹謗故法華云有問難不瞋隨順為解說不應下明行施意不貪名利等是反明其非故前論云所謂為令眾生離一切苦得究竟樂非求世間名利恭敬故唯念下順明其是自既如此令他亦然準智論云佛說施中法施第一何以故財施有量法施無量財施欲界報法施出三界報財施不能斷漏法施清升彼岸財施但感人天法施通感三乘果財施愚智俱能法施智人方能財施唯能施者得福法施通益能所財施愚畜能受法施唯局聰人財施但益色身法施能和心神財施能增貪病法施能除三毒由是比校法施第一願諸學者審而行之戒中論所謂下如次是其十善則離身三口四意三之惡也不殺者普該蠢物不唯於人不盜者一針一草不但五錢已上不婬者觸身即犯不論道與非道兩舌者鬪搆兩頭惡口者無稽之語妄言者虛誑之語綺語者粉飾之談此等並無故皆言不貪謂惡欲嫉謂妬忌欺謂陵犯詐謂虛偽諂謂罔冐曲謂違理其嫉欺恚是瞋之分諂曲是貪之分邪見者亦名惡見即身邊等五見也今言邪者五中之一此等並無故云遠離然菩薩以慈悲愍物故殺戒為先小乘以厭離生死故婬戒為首旨趣有異故教儀不同若據十善本是人天因緣今菩薩所修趣果則異準華嚴經說有五等人皆修十善感果不同謂凡夫聲聞緣覺菩薩及佛淨名云持戒是菩薩淨土菩薩成佛時行十善道滿願眾生來生其國十善是菩薩淨土菩薩成佛時命不中夭大富梵行所言誠諦常以軟語眷屬不離善和諍訟言必饒益不嫉不恚正見眾生來生其國故知十善不異修心不同也然行十惡準俱舍說各招三種果一異熟二等流三增上異熟可知略辯餘二殺生中一等流果者壽命短促二增上果者光澤鮮少偷盜中一財物匱乏二多遭雷雹邪行中一妻不貞良二多諸塵埃妄語中一多遭誹謗二多諸臭穢兩舌中一親友乖穆二所居險曲惡口中一常聞惡聲二田多荊棘稼穡匪宜綺語中一言無威肅二時候變改貪中一令貪熾盛二令少果瞋中一令瞋熾盛二令果麁辣邪見中一令癡盛二令無果此皆初是等流二是增上也疏攝律儀者此殺等十是惡律儀止之不行即成善法攝取不捨即名為戒論出家等者前律儀戒即通在家出家此善法戒則唯出家者為折伏下處靜之意若處人寰難斷煩惱故須脫俗離塵燕居林藪故遺教經云於閑靜處思滅苦本念所受法勿令至失月藏經中廣有此說且釋迦如來捨王室詣雪山因行六年果圓萬德垂斯軌者蓋為此也少欲等者見得思議故云知足財無苟得故云少欲頭陀此云抖擻謂抖擻三界煩惱業報故然有十二種謂衣三食三六依處說處六者一住空閑處謂離眾鬧居阿練若身遠離故心離欲蓋益諸善故二端坐不臥謂若行若立心動難攝然亦不久應受常坐若欲睡時脇不著席三樹下坐謂順佛法故如佛成道轉法輪入涅槃皆在樹下能治房舍貪易入道故四塚間坐謂塚間常有悲哭聲死屍狼藉無常不淨觀道易成五露地坐謂樹如半屋愛著猶生又雨濕鳥喧污穢不淨若露地處光明遍照令心明利空觀易成六隨有草坐謂隨心所得而坐其上離所愛著不惱他故食中三者一常乞食謂依法乞當制六根不著六塵亦不分別男女等相得與不得若好若惡不生憎愛若請食者或得不得貪恨易生若同僧食處分使人心則散亂不入道故二節量食謂念身中八萬戶蟲蟲得此食皆悉安隱我今以食攝此諸蟲後得道時以法攝彼又雖一食恣貪極噉腹脹氣塞妨廢行道隨所得食三分食二身則輕安名節量食三一坐食謂若重食者失半日功不為養身斷數數食即四分律不作餘食法頭陀經中云中後不飲漿衣中三者一唯畜三衣謂白衣好畜種種衣外道苦行裸形而已今佛弟子應捨二邊但三衣也又離多求及守護故二糞掃衣謂拾糞掃物納作衣故以此覆寒障露離貪遠賊無奪命難故三毳衣謂或三衣或長衣一切皆用毛毳而作不畜餘衣故然此十二蓋是知足之行涅槃智論瑜伽俱明其義故知惡貪多欲出家者是所不宜應深誡之乃至等者以小況大意云小罪尚須生畏大過豈得安然超越之言故云乃至欲作即怖已作即畏畏墮苦故慚天愧人故云慚愧又慚謂崇重賢善愧謂輕拒暴惡改悔者改於往過別修善業悔前所作憶恨在心不得輕戒者如菩薩戒說於十重戒中犯微塵許罪便不得發菩提心失比丘位國王位乃至佛位仍二劫三劫墮三塗中不聞父母三寶名字何況具足犯十戒也故戒序云莫輕小罪以為無殃水滴雖微漸盈大器剎那造罪殃墜無間故涅槃中有浮囊之譬故知佛所制戒豈得輕而犯之疏攝善法者依此戒約則一切善法自然攝取護戒心者謂夕惕若厲造次弗離護之若珠纖毫無犯也攝眾生戒者此當涅槃所說息世機嫌戒也謂行非律儀及受畜非法之物招人譏謗即生他罪他罪所生本由於己故須護之護之即不謗不謗即自然發心發心即受化受化即成攝取義也忍中疏他不饒益者亦名耐怨害忍謂被冤家惱害是他不饒益忍耐彼苦無懷報心然所不報有其二意一為解冤結故如律中長生王偈云以怨報怨怨終不止唯有無怨怨自息耳智度論中亦同此說二為證佛果故以有智慧知彼此境空無所有能忍是事彼疑有瞋現同伴侶與其諧和因之得證無上菩提此如瑜伽論說行人若遭他苦時應作三思五想以忍彼事三思者一責業牽殃思謂菩薩若遇他害應作是思此我先業應合他害今若不忍更增苦因便非愛己成自苦縛是故須忍二性皆行苦思又自他身性皆行苦彼無知故增害我身我既有知寧增彼苦是故須忍三引劣況勝思二乘自利尚不苦他我既利他應忍斯苦也五想者一親善想二唯法想三無常想四有苦想五攝受想廣如彼說又金剛忍辱仙人亦同此意論語中說以直報怨以德報怨今同以直報怨若準上怨與上樂即以德報怨仁與菩薩優劣可知安受苦忍者於違順境安然忍受不動念故財榮潤己者不論多少但取一切潤己之事盡名為利損耗侵陵者此亦不論多少但取一切損己之事皆名為衰越過毀者如有小過毀之言大越德歎者如有片善譽令其廣依實讚者如有一德亦言一德依實過論者如有一過亦言一過逼迫侵形者打擲寒熱饑渴蚊蚋等但是一切有不安者盡名為苦心神適悅者清涼飽暖視聽香味等凡是一切暢適之事悉名為樂有說得財名利失財名衰談惡為毀談善為譽對面談善為稱對面談惡為譏苦樂即二受也與此所說各是一意於利譽稱樂忍之不喜於衰毀譏苦忍之不瞋是故論中通言忍也然境界雖多總攝不過違順之二又於二中各有四義收盡二四合說以成八風謂之風者能擊眾生心海起貪瞋煩惱浪故今令忍之則八風不能動也然於中違則易忍順則難忍不唯難忍抑亦難防如賊與子盜於家財防之難易可以比知故天台說為強軟二賊不能安忍無生聖智何以現前且如令尹子文三仕三黜無喜無慍況行菩薩之行焉得於違順境而不忍乎更有諦察法忍但於忍境體法無生唯心所現三輪空寂唯一真實即是此忍也四進中論諸善事者前三後二一切善法心不懈退者身由於心故但言心懈謂懈怠不能敏行退謂退墮中道而廢疏勤勇精進者勤恪勇猛也勤故不懈勇故不退斯則於有義事勇而進也如子路問孔子曰君子尚勇乎子曰義以為尚君子有勇而無義為亂小人有勇而無義為盜又云見義不為無勇也冀諸行者審而勇之勇之相者淨名云譬如勝怨乃可名勇難壞者志堅不怯決定取辦詩云我心匪石不可轉也我心匪席不可卷也所以然者以知生死定為苦故以知佛果必為樂故以知眾生與己無異足可度故由是千化不變其慮萬境順通其道乃至喪身致命不捨菩提之心故寶藏論云決歸者不顧其疲決戰者不顧其死決學者不顧其身決道者不重其事此其難壞也無足者修諸善行意無厭足表異二乘得少為足則欲而不貪也以念等下正釋論意可知此同唯識三鍊摩中第二鍊摩無性頌云汝已惡道經多劫無利勤苦尚能超少行苦行得菩提大利不應生退屈論是故等者從來為不修身心常苦惱如今若不修依前是苦惱由是剋已造修於行無墮也則善人行善唯日不足故遺教經云汝等比丘若勤精進則事無難者是故汝等常勤精進譬如小水常流則能穿石若行者之心數數懈廢譬如鑽火未熱而息雖欲得火火難可得是故精進然此一文亦可初是正明從當念已下為方便於中初反釋後順結詳文可見障中論若人者此十信初心之下品也疏業障者亦有煩惱障今但舉麁論邪魔等者邪謂外道魔謂天魔諸鬼謂堆惕等如下所說事務者世間一切公私之事其數眾多故曰種種疏外感報障者由內有業障故前說善根熏習便見佛身今明惡業因緣乃見魔鬼將知外境皆由內心如形端則影直源濁則流昏矣治中疏總明除障者準華嚴經行願中亦是別除一障即我慢障也與今疏文各是一意如人下喻釋可知論誠心者以諸障起時心皆猛惡故今除遣必在虔誠故智論云身精進為小心精進為大外精進為小內精進為大猶如赫日可以消堅水烈風可以摧巨木苟有至誠必能動天地感鬼神故使事不違願也懺悔者陳露先罪改往修來疏除惡業者三障四障也得依正具足故論勸請者於中有請轉法輪請佛住世之異今通而言之但云勸請疏除謗法障者得多聞智慧論隨喜者三乘四類所有片善皆隨順歡喜疏除嫉妬障者得廣大眷屬論向菩提者亦合迴向實際及與眾生意含此二疏除樂三有障者成廣大善也論常不休廢者念念相續無有間斷疏能治謂行此四行皆不廢故所治即上之四障皆脫免故論善根增長者謂信心漸進無有退故結益下可知初一者謂先由迷倒不知罪福妄行十惡今由懺悔畢故不造新故云止持勸請隨喜等是行善故應作須作故云作持廣說如行願經五止觀者此被十信初心之中品也止中疏先由等者此明未修行已前今以下正明修止謂以始覺覺知諸塵境界唯識所現無外境相塵境既寂分別不生心境俱止也即破塵相為止境無分別為止心心境兩亡寂常心現此同禪宗無念義謂一切善惡都莫思量言下自絕念想圓覺云應當正念遠離諸幻方便者修止之方便故先德云趣寂之前萬境俱泯發慧之後一切皆如但今等者意在顯別故雙標唐梵正修名奢摩他前修方便名為止也觀亦準此以雙下釋出別意既言隨順將知未是正止也以即觀之止方名正止即止之觀方名正觀今既一向止息但是止之方便未得名為止行故云隨順奢摩他也問此行是止云何言觀答正修之時止觀雙運止若無觀不名真止觀若無止不名真觀是故正修止亦名觀故圓覺中名為靜觀雖亦名觀今言止者以就泯相觀於真如真如無相向即心絕心絕則成止義亦是即空觀也觀中論觀義故者此是即止之觀亦是即假觀也圓覺中名為幻觀疏三初釋義依生滅門者前依真如門泯相絕心照而常寂故名為止今約生滅門觀諸法相隨流反流染淨因果凡聖色心差別不同寂而常照故名為觀此則能善分別諸法相前則於第一義而不動也如瑜伽下二引證二初正引彼文菩薩地者彼論有十七地此是菩薩地中文無所分別即根本智因也世俗妙慧即後得智因也是知下二會釋彼義可見然二門下三釋成雙運所以謂依一心上開二種門依此二門修於止觀止觀雙運方得契心契心方名真止觀也故天台云法性寂然名止寂而常照名觀此乃以修止觀契性止觀也雙修之旨豈徒然哉三俱中論二義者即前止一切境界觀生滅因緣也不相捨離者然此止觀初首方便行人修時雖未雙現習此之際須相資而行不可孤運輒相捨離疏有二體者此二通與十度為體其猶於水澄而復清方能鑒像以二門開於一心焉得不俱定慧耶上文具顯外緣中疏閑居等者不作眾事名之為閑無憒閙故名之為靜意令心寂當須離喧若欲離喧宜去聚落居阿練若繁塵不對止則易成此有三處可修禪定一深山絕人處二須阿蘭若處離於聚落極近三里即放牧聲絕無諸憒閙三者遠白衣舍清淨伽藍之中皆名閑靜處故當第一戒淨者欲盛妙饌必資淨器戒若不淨定則不生若知先所曾破戒者當宜依法懺悔令戒如故以戒不淨者即有業障令修止不成便感邪魔病事等以為侵撓也衣食等者一衣具足以根有三故上者如雪山大士隨得一衣蔽形而已中者如迦葉糞掃三衣不畜餘長下者如多寒國土及忍力未成之者許三衣之外百一資身二食具足者此有四類上者隨得充饑而已中者常行頭陀受乞食法下者阿蘭若處受檀越送食下下者僧常食及受請除此異求多積長貪妨道今須衣食者若闕一種心有所慮得定無由善知識者有三一者辦力資緣二者同行勸發三者教授法門如鼎三足闕一不可息諸緣務者有四一生活二人事三工巧伎術四學問讀誦隨有一事即有所妨令不得定正脚等者押一脚為半加於中以右押左為降魔坐以左押右為吉祥坐若兩脚相押為全加此坐能令儀相端好廣如智論說故偈云見畫加趺坐魔王尚驚怖何況入道人端身不傾動緩衣帶者恐坐久氣滿不安故不令脫落者儀相不妙或恐風寒故約上齶者禦風閉氣免神散心馳故然欲閉口先且吐胸中穢氣吐時開口放氣而出想身百脈不通處教悉開通出氣令盡然始閉口鼻中內清氣然閉口時但得脣齒纔相柱耳眼不全合者全開則掉全合則昏故但令斷外光而已二卷止觀者即彼初學坐禪止觀本只一卷應開成二也彼有十門以修止觀第一具緣略如疏明第二呵欲謂色聲香等五欲所言呵者了知此五惱惑眾生因之受苦不得解脫深生厭離不復追攀乃名呵也第三棄蓋蓋謂貪欲睡眠恚掉悔疑也所言棄者覺知此五蓋覆眾生心性不得解脫如日月為煙雲等翳不得照明今皆遠離即名棄也第四調和者謂調飲食不饑不飽調睡眠不節不恣調身不寬不急調息不澁不滑調心不浮不沈令此五事和暢得所故也第五方便行者謂欲進念慧一心以能志樂修諸禪定出離世間晝夜精勤進諸善法念世無常可輕可賤禪定智慧可貴可重於漏無漏揀擇苦樂虛實之相一心決定修行止觀以此名為方便行也第六正修止觀於中有坐時修歷緣對境修並如彼文第七善根發即同下文現報十益等第八覺知魔事如下文說第九治病者先須知病所起起有四種一從四大起二從五藏起三鬼神所作四業因所感既知病已即以止觀治前二以呪力治第三修福懺悔治於第四第十證果即入住不退並如彼說略知大況若要備見可尋本文調心者心即是意調伏心意令趣向真正故末世下出不正相然戒定慧學及諸雜行多有是患菩薩戒疏云佛法內人多約四位起行謂三學及雜行初約戒學者有二類一矯異者謂雖不破戒性非質直依邪思計現異威儀眩耀世間以求名利本無片心以求出離然普抑餘人無異威儀者悉為無德此是沙門賊亦是威儀賊也如迦葉寶積等經說二淺識者謂性非深智恃己戒行將為出離陵他乘急戒緩之眾聞諸法空便生恐怖此是佛法怨賊也出佛藏經二約定學亦二類一約貪狂者謂性樂名利久在山中心少澄靖現得定相眩耀世人招大名聞普抑餘人無此相者悉以為非此是阿蘭若賊也出華手經二約邪慢者謂性非多聞依山習定鬼神加力心定有見既不善覺知即恃此起慢當大名聞陵滅餘人悉以為非毀傷佛法此是魔黨大賊也出起信論及華手經三約慧學者亦有二類一約淺者謂性少聽誦學無次第為名利衝心急預講說己見臆斷非毀古今唯求利名元無出意恃自無行亦輕侮戒定此是賣佛法賊當招大苦出華嚴經魔業中二約深者謂性明辯雖於二乘三藏文義少通然猶未得佛意既當傳法唯讚名利以勸後學非毀古今顯自獨絕恃此為德起慢陵人但誦持法藥而不自滅病己負深愆況更法中起病甚不可救奇哉水中出火以何滅之此是害佛法之賊出佛藏十輪等經四約雜行者亦二類一約福行者謂性非質直苟為姦計共崇奇福眩耀世人招引重䞋意在以少呼多用此活命既遂其所求即恃此起慢陵蔑餘人無利養者悉以為非利養既爾名聞亦然此是賣佛法賊出迦葉經二約餘行者謂性非慧悟隨學一法即便封著眩此所學以招名利撥餘修者皆非究竟此亦愚人蠹害佛法賊也行人苟沾一患宜深戒之離此下明今意皆可解離境中疏皆是事定者兼前數息等不唯此五十一切處即青等四空等五及識為十言一切處者觀一一法皆遍一切處故由此亦名十遍處觀亦可等者謂不依心散亂時眼所見色乃至意所知法等六塵聞謂耳鼻覺謂舌身知即是意攝六略盡今舉能取所也於此下釋意以推此等唯識所現無別有體既知心外無塵豈合將心外託若不然者豈名修止耶已上諸定所緣皆是權小教中之所施設暫令制心漸發無漏今此實教故並不依即直賜寶乘不與羊鹿也論一切下二初遣妄想中一正遣疏餘心皆遣者此有二義一除見聞覺知外更有心想隨何等念悉皆除遣二除前數息骨鎖十遍處境觀想之外更有九想八背等一切事定觀想悉皆不依以今心心向理故揀去事想故云皆除所遣等者依幻說覺亦名為幻若說有覺猶未離幻說無覺者亦復如是故亦須除是則幻心滅故幻滅亦滅也餘文易解論以一切下二釋成疏順法性者雖言一切法意在真性以一切法悉皆真故皆同如故廣如真如門說斯則離心緣相也轉釋等者科指此文良以下釋此文意前言法性本無想者實由想體自空本自不生今則無滅此蓋本空非推之使空也此乃下會釋文旨非謂待無念時方始不生不滅以念念生處即是無生念念滅時即是不滅如經云初生即有滅不為愚者說又經云當處出生隨處滅盡喻明可見論亦不下三重揀疏若心等者先反縱意云外境若實有體抑心不緣終不可得以不可不緣之故後得以心除心此即縱其可除也然剩者之一字復詳此文似剩不故者之三字但只可言抑令不緣可得後以心除心也義方彰顯請更詳之今既下正明既知無境心自不生豈得放心外緣後更除遣豈非自徒勞耶如人令子為非又復譴責斯何理耶論心若下住正念二初正顯也疏初習等者此與前為異前則不放心外緣此乃任運馳散外境唯心等者本無境界妄起攀緣是名不正今則觀境無境知心無心唯一實相實相外更無別法當爾之時分別不生故名正念論即復下二離相疏唯心寂者此唯心之相亦不可得前則離能所分別唯一實相名為正念今則正念亦無自相以凡所有相皆虛妄故斯則亦不知知寂亦不自知知自性了然故不同於木石也餘威儀中者即同天台歷緣對境修也謂歷行住坐臥作語等六緣對色聲香味觸法等六境且如欲行便自思惟我今何故行有利則行無利則不行然於行時了知行心及行中一切事皆不可得不可得故妄念自息名為修止即觀上不可得法一一空寂因緣故有名為修觀住等例此又於見色時修止觀者見一切色如鏡像水月悉不可得不生分別想念名為修止色等因緣故有畢竟空寂名為修觀聲等例此若止若觀俱順法性以法性常寂常照故然天台修止自分三止觀亦復然以約三諦三境修故也今此文中約真如生滅二門而修止觀皆順一心即是雙運雙運即是息二邊分別中道第一義諦止觀也餘文可知止成中疏止成者止前方便成也未是即觀之止附心者以久習故隨心成止以隨心故即成三昧即真如三昧也真如三昧方是即觀之止為奢摩他梵語三昧此云正定故伏惑等者伏四住見修煩惱未能斷故故云伏惑然此亦有伏無明義論言深伏意含此也此當信位若更增進速入初住故云信滿入住入住即不退顯障中疏於理猶豫者於上甚深義理是非不定故不能入如圓覺經修二十五輪云一念疑悔則不能入闡提者阿闡提此云無信此則一向以為不是故不同疑惑外道者為宗習邪法故誹謗正道此乃非唯不信更加此過故異前也五逆者弒父母阿羅漢破和合僧出佛身血四重者殺盜婬妄問前疏文云有業障者但令懺悔今何除之答此中所除約不懺者懺則能入不同小乘有定業故涅槃經云未入我法業則決定若入我法則不決定恃我者此或恃我故不修或修之存我亦不能入故圓覺云彼修道者不除我相是故不能入清淨覺放逸者或貪放逸故不修或修之不勤亦不得入學如不及猶恐失之況此類乎是六下非謂具此六障方不得入但於六中或有一障便能障道不得三昧顯勝中論諸佛法身與眾生身無二者有三意一意取眾生法身故二者法身流轉五道名曰眾生故三者眾生相空即法身故於此三中初後為正故淨名云如自觀身實相觀佛亦然平等即無二無二即一相也論一行三昧者即真如三昧也謂住真如境故名真如三昧以真如無異相故但行造此法故名一行三昧此乃由境一故使智行亦一也前則從境得名此則通於法行科云能生者其實即是義說能生也二中疏法界一相者所緣之境繫緣法界者繫緣即能緣之心也停心諦理與境冥合故諸佛法界者諸佛如來所證法門河沙無量隔別不同然亦一一不異法性入此三昧者皆悉得知無有差別也以此真如等者由真如是一切法根本故修此三昧亦與一切三昧為根本也論若人等者此三昧既是根本若入此者則能生長一切三昧以末從本生故諸三昧自此成也辨魔事者梵語魔羅此云殺者謂能奪行人功德之財殺智慧之命言事以如佛以功德智慧度眾生令入涅槃為事魔不如是常以破壞眾生善根令流轉生死為事以魔樂生死故三界群品盡屬於魔今修行之人志欲出離三界又發弘誓廣度眾生魔懼減少眷屬故來撓之令其退墮行人要須辨識而降伏之然有四種之異一煩惱魔二蘊魔三死魔四鬼神魔前三在內以內修伏之鬼魔在外故今甄辨一中疏障礙者障入道人礙令退故堆惕精魅並如下說三種者魔鬼神也一者違情五塵或大或小恐怖萬端故令失志二者順情五塵對男現女對女現男令其生染三者平等五塵揀去前二即是此境以魔鬼神之三種各能現違順平等之事也對治疏二初正釋論旨一切等者如上所現但是境之一數故故前云若離心念則無一切境界之相又云心生則種種法生心滅則種種法滅等以此下唯心之義方便教者尚不能知豈彼魔外能解此理大論云蠅能緣一切物唯不能緣熱鐵若緣熱鐵蠅則成火魔能緣一切境界唯不能緣實相魔若緣實相魔亦成實相也通遣者凡所見聞但用此法而治如天甘露是病皆治故圓覺云除彼所聞一切境界皆不可取此皆通遣也別門下二出對治二初略明三初治魔初諸藥草各有功能般若者金剛摩訶之類呪者諸陀羅尼其數非一默念者恐彼聞之而解使呪等無力如授藥令服不可令知堆惕鬼者禪病經云羅旬逾長者子初出家時迦葉佛所教數息觀靜處見一鬼面如琵琶四眼兩口舉面放光以手擊攊人兩腋下及餘身分口言堆惕堆惕如旋火輪似掣電光或滅或生或作鼠形或作馬聲或作鬼吟或復竊語種種惱亂令行人發狂佛言此鬼是拘那含牟尼佛時有一比丘垂向初果犯邪命故為眾擯出瞋恚命終自誓為鬼惱亂四眾堆惕者以口云也臘吉支者禪經云此起尸鬼也言偷者或是此鬼愛偷死屍故或是連下梵語且兩存之非謂因偷夏臘也故經云諸臘吉支手捉鐵棒等戒律即聲聞戒諸部律文三歸五戒可知少男女等者即順情境謂作父母兄弟諸佛形像等可畏身者或為虎狼師子羅剎之形種種可畏之像來怖行人如嵬禪師所見或無頭師見之曰善哉汝無頭痛之患或無腹五藏等皆以言戲之又見年少女人師曰貧道身如枯木心若死灰無以革囊見試此鬼即時飛空而反仍有偈云大海可竭須彌可傾彼上人者秉志堅貞兕者有說似牛青色一角重千餘斤牙爪銛利能伏千虎乃至者若多於卯時來者必是兔塵鹿等辰時來即龍鼉魚等巳時即蛇蚓鰍等午時即馬驢駝等未時即羊雁鷹等申時即猴玃猨等酉時即雞烏雉等戌時即狗狼豺等亥時即猪㺄豕等子時即鼠燕蝠等丑時即牛鼈蟹等現形中論先是現形如掬多令魔現佛形八部翌從不覺禮拜等若說下是說法陀羅尼云遮持謂持善遮惡故然有多字一字無字魔所說者應唯前二也以不知唯心故不能說無字平等至無願即三解脫門無怨下顯空義可知此魔但能說而不能證天台云魔能說別異空假中不能證也得通中論先是得通魔得有漏五通故令行人亦得此通此中過去是宿命未來是天眼現在是他心前現形即神境唯不顯天耳含在其中也辯才無礙是起辯起惑中初起惑以正定令人滅惑魔定令人起惑由行人善根微少故修三昧引此邪相也惑捨已下是造業據定中初據定得自然下是得禪自然飲食者禪悅食故或於禪中得人間上妙飲食五中初是食差顏色已下是顏變疏二初寄別總指問如下二約通料揀二初問宿世等者如前所說三賢已上乃至於佛能與二乘凡夫作差別緣故今定中所現聞見既同寧知邪正答下二答二初歎難解墮邪網者以邪為正故楞嚴云若作勝解即受群邪退失善根者以正為邪故由是取之捨之二俱有過是故難也如蹈火受焚見寶不取故二皆失失故無進趣之日也今且下二正揀辨四初標依古法一者深入禪定二者勿移舊志三者察其本末如經下二引經為據三試等者若燒之益粹打之彌堅磨而不磷可謂真矣共事者若暫會聚當共與之從事從事則體其情性也情則易變性則不改故可知之如或未辨久則見之仁者則久而彌芳不仁者不可以久處約也而又未辨當用善巧觀察視其所以觀其所由察其所安自然可見其邪正矣今借此意下三依法正揀經中三喻以驗行人真實虛偽故文云行人亦爾也故共事等三試之今文將以驗於定境不同經意故云借此等但借其喻非取法也不淨觀者隨看當初所修何觀或數息或不淨等今於此禪發其境界即却依本時修習即驗邪正也如燒下四合顯經喻二初喻也但舉一喻餘則例知故不言也此中下二合定譬等者據義順合可知以此下三結三驗等者既以定石磨之行槌打之慧火燒之邪正鉛金足可彰矣對治論以是義者指前五對疏依自等者隨己所有慧力觀彼境界不妄領受當觀諸法實相無邪不破以知境界唯心本自不生終不信任妄有取著墮於邪網若不等者以隨彼境界苟能取著其心則亂以心亂故失於正受正受者不受諸受也今既受彼即名為失以失正故即墮於邪無所疑矣邪不干正者以邪法虛妄正法真實真實若立虛妄自壞以修行者深住真如三昧故自然退也若取等者魔所現境意在令人取著念心纔起墮彼無疑若深入唯心是邪則滅是正則存耳是故等者不著則迴邪作正著之則變正為邪然天台治魔不離二種一止治謂凡見一切外境好惡等事悉知虛誑不愛不怖亦不取捨亦不分別息心寂然彼自當滅二觀治謂若見如上所說種種魔境用止不去即反觀能見之心不見處所彼何能惱如是觀時尋當謝滅若遲遲不去但當正念勿生恐怖不惜身命正心不動知魔界如佛界如一如無二如魔界無所捨佛界無所取即佛法自現魔境自滅今此論中前是觀治故云智慧觀察從當勤正念下是止治止觀二治皆不取也智度等者以生心取境境便成魔境惑其心即為魔事且如色等諸法取之則成塵賊不取則成妙境今觀一切唯是實相實相外更無諸法是故見有法者皆是於魔況於定中所見境界可不是魔耶偈云等者如經中說有一比丘魔欲惑之經七千歲竟不得便何以故以是比丘不起心故其猶密室風不能入風得入者由孔隙故魔得便者由起念故從當下示前論文以對三試之中以定妍磨及依本修治之二也以此下釋所以或曰準論正念之言但當其定云何得有依本修治耶故此釋之故前云不依氣息形色地水火風等此則揀去餘事觀想也又云是正念者當知唯心無外境界即復此心亦無自相可得又云久習淳熟其心得住以心住故漸漸猛利隨順得入真如三昧等故知深入此定即是依本修治更無別法以為本修也問據前所說但是魔境及至今文結其所離何故乃言離業障耶答此有二義一則行人內有業障故外感魔境若離業障則無魔事今就本言故云業障也二則若墮魔網則成業障以魔樂生死起愛見貪著世間名利恭敬由是造業故成業障今離魔事即是離業障也四邪中疏我見等者迷此三惑即名為癡即我癡等是末那中俱生四惑以是俱生故云常相應皆是無明住地所攝故名為使不減煩惱等者修定本為除斷煩惱既不能斷何用定為如服藥病增則知非藥安可更服據謂依仗憑託之義不可憑仗而行也正中疏不味著者不同外道有見愛故此通指下二句忘心境者絕能所故是不味著相也出定等者本不以懈慢故入定所以出定時亦得如此不同外道有我慢故貪瞋等者意本斷惑故得漸薄不同外道貪名利等如服藥病除是為良藥既知良藥不可不服也真中論若諸等者文意反明疏即順釋要依等者以真如是如來之性故修此三昧方是如來之種如人生於王家必繼王業此亦如是除此等者楞嚴云十方如來一門超出妙莊嚴路又云十方薄伽梵一路涅槃門也十住已去者謂六種種性之初即習種性也不退位者不退有四一信二位三證四行今即位也偽中疏四禪即色界亦靜亦慮故謂之禪四空即無色界有靜無慮故唯云定不淨即觀身五種謂種子住處自體自相究竟不淨廣如下說安般者梵語安那般那此云出息入息上二即五停心觀之二也等者更等後三及四無量六妙門十六特勝通明禪等一切事定也取境相者以非理定但緣彼息等諸相不稱真如不出三界故名世間定也然天台明諸禪定總為三一世間禪二出世間禪三出世間上上禪世間復二種一世間味禪即四禪四無量四空定也二世間淨禪即六妙門十六特勝通明禪二出世間禪有四一觀禪謂九想八背捨八勝處十一切處二鍊禪謂九次第定三熏禪謂師子奮迅三昧四修禪即超越三昧也三出世間上上禪有九謂自性禪一切禪難禪一切門禪善人禪一切行禪除惱禪此世他世禪清淨淨禪行相廣如次第禪門略如法界次第學者要知應檢彼文論味著等者不同真如三昧不住見相及得相故疏同得等者三乘人及凡夫外道皆修此定然凡夫多味著外道帶異計所修雖同修心有異故得果各別也若離等者故前說善知識緣中須教授善知識要知邪正以差之毫釐失之千里夫於善友豈合辜恩故法句經中重重顯讚然修行禪定不易其人欲具諳其門須遍覽諸教唯天台三種止觀明諸禪修證行相廣在彼文今略依初學禪觀明邪正發相邪定發相者或身手紛動或時身重如物鎮壓或身輕欲飛或逶陀睡熟或煎寒壯熱見諸異境或其心闇蔽或起諸惡覺或念外散善或歡喜躁作或憂愁悲思或惡覺觸身身毛驚竪或時大樂惛醉如是種種邪法與禪俱發名為邪偽此之邪定若人愛著即與九十五種鬼神法相應多好失心顛狂或諸鬼神等知人念著其法即加勢力令發諸深邪定智慧辯才神通感動世人見者謂得道果皆悉信服而內心顛倒專行鬼法是人命終若不值佛及善知識所護還墮鬼神道中若更生來多行惡法即墮地獄行者修止觀時若證如是等禪有此諸邪偽相即當却之若知虛誑不愛不著即當謝滅若起念著即墮群邪正禪發相者若於坐中發諸禪時無有如上所說諸邪法等隨正禪發時即覺與定相應空明清淨內心喜悅澹然快樂無有覆蓋善心開發信敬增長智鑒分明身心柔軟微妙虛寂厭患世間無為無欲出入自在是為正禪發相此二種相如人與惡人共事常相觸惱若與善人共事久久逾見其美斯亦如是行者宜深察之故須善友教授總標疏後世等者妄盡習除證真起化德充法界應用無窮攝護中疏以修等者略同金剛所說持經之者為如來知見護念等如王世子修德進業堪紹國位特為君之所寶也為佛所念理合如此故云法應惡緣中疏離天魔外道等者如上所治以知諸法實相故不為恐惑九十五外道者如華嚴說有九十六謂六師各有十六種所學法一法自學餘之十五各教十五弟子師徒合論故成此數今減一如餘處說惑業中論甚深者即般若妙慧深達實相今既入此深定故不誹謗也重罪薄者已達罪性福性非內外中間我心自空罪福無主三昧漸深其罪漸減故云薄也疑者謂於理猶豫覺觀謂語之加行今達諸法唯心無外境界內離尋伺於理決定何所疑耶故皆滅之行成中疏於理增信者信欲成根必務增長漸入不退故不怯者知法如幻故無所怯繩蛇非毒杌鬼無心何所怯耶故下文云若修止者能捨二乘怯弱之見既不怯弱則非同二乘不壞者了他如己故得柔和柔和故不憍慢不憍慢故人則不惱不惱故不壞不壞行也無世滋味者世人不學此法則愛見深固貪著世間今既知三界虛偽誑人六根焉可貪而樂之不樂則離愛離愛即減煩惱也故下云若修止者對治凡夫住著世間得禪定者真如三昧成也論外緣即通舉六塵音聲即別指耳所對也故楞嚴云純音無塵根境圓融無對所對又云不自觀音以觀觀者能令眾生觀其音聲即得解脫斯則同諸法無行經入音聲慧法門何所動耶今於六塵中唯舉聲塵者阿含說此以為禪刺也然上疏文俱於一二等下注者以此解釋便當科文令易解故非謂太近前也觀中論心沈沒者以真如無相向即心絕分別不起故云沈沒此如二乘取空為證也由沈寂故遂成二失如下列釋論或起下正顯失疏初觀即法相觀於中復有苦無常無我不淨之異以見不淨故不可愛苦故不可忍無我故不自在無常故不可保由是深厭世間而求出離樂修眾善以備將來夙興夜寐無敢怠墮第四即精進觀勝心既發念念精勤敏則有功故能成辦第二即大悲觀謂見諸眾生漂沈苦海無有福慧不知苦本耽樂生死不求出離故起大悲哀愍之意故法華云見六道眾生貧窮無福慧入生死險道相續苦不斷不求大勢佛及與斷苦法為是眾生故而起大悲心第三即大願觀悲心既發以願要期不擇怨親勝劣皆令脫苦逮得涅槃眾生界盡我願方盡故能成矣疏四非常者謂非斥彼常情所執之四境故無常中論一切有為者除六無為外餘之四位並是有為無得久停者諸法既生生已即滅如露如電不可久留故戒經云壯色不停猶如奔馬人命無常過於山水今日雖存明亦難保無常經云假使妙高山劫盡皆散壞大海深無底亦復有枯竭大地及日月時至皆歸盡未曾有一事不被無常吞苦觀中論一切心行等如經中說一念有九十剎那一剎那中九百生滅既速生速滅誠為苦也故前云動則有苦果不離因然苦者逼迫為義五苦八苦種種不同略而論之不離三種謂苦苦壞苦行苦三苦之內行苦最通不唯五趣皆有抑亦三乘悉具今就通義故標一也無我中論恍忽如夢者念過去法恍恍忽忽似有而無如存若亡徒有言說實不可得故云如夢何啻過去現在亦然故淨名云是身如夢虛妄見也疏難追者非謂有體而求之不易故曰難追以全體自空但有言說故云無體也論如電光者應念諸法前屬過去後屬未來於二中間無體可住終不可取故云如電故淨名云是身如電念念不住也疏剎那者時之邊際也不住者經云初生即有滅不為愚者說又經云剎那剎那念念之間不得停住論如雲等者雲起晴空何曾有本法生真界寧見所從以生時無有來處故滅時亦無去處淨名云是身如雲須臾變滅也疏緣集等者兼能集之緣亦無來處並同於雲然此段文正是空觀今科云無我者以要對破常等四倒故三世既空則無有法法尚不可得豈更存乎我耶故曰無我四中論不淨等者淨名云是身不淨穢惡充滿然有五種一種子不淨父精母血之所成故二住處不淨生熟二藏中間住故三自體不淨三十六物共和合故三十六者外相三四醜謂髮毛爪齒睇淚涕唾垢汗便利身器二六成謂皮膚血肉筋脈骨髓肪膏腦膜中含十二穢謂脾腎心肺肝膽腸胃赤痰白痰生熟二藏四自相不淨九孔常流諸穢惡故五究竟不淨身壞命終不可堪故形骸若斯復何可樂疏除四倒者常樂我淨是凡夫所執四種顛倒故今以無常等四觀一一對治如以四藥治於四病大悲中論如是等者以悟自身非常既爾當念眾生亦復如是無明迷故不自覺知故起大悲也三界九類故云一切從無始下窮其苦源蓋是無明所作故前文云以有無明染法因故則熏習真如以熏習故則有妄心乃至造業受於一切身心等苦已受下明三世皆苦也難捨等者無明未盡已前不能免故故法華云一切眾生為生老病死憂悲苦惱之所燒煮亦以五欲財利故受種種苦又以貪著追求故現受眾苦後受地獄餓鬼畜生之苦若生天上及在人間貧窮困苦愛別離苦怨憎會苦如是等種種諸苦眾生沒在其中歡喜游戲不覺不知不驚不怖亦不生厭不求解脫疏無心厭背等者反知厭背苦則有邊故前文說染法得佛後則有斷故十地經云有無數身已滅今滅如是生滅不能於身而生厭離轉更增長機關苦事隨生死流不能還反深發悲心者眾生與己性無二源真樂本有而背之不求妄苦本空而愛之不捨迷頭認影枉此艱辛行者觀之必生悲濟大願中疏因悲立願者思惟眾生三世之苦難捨離故猛立希欲要結之心樂具德行濟度彼苦願體者若有分別則不能普度永度便成顛倒不稱法性以法性離分別故然此亦是不顛倒心也長時心者於中初之三句且是內修德本若自無德行焉以化人先利其器必善其事也故華嚴疏云川有殊而不枯山有玉而增潤內無德本外豈能談又淨名云若自有縛能解彼縛無有是處若自無縛必能解縛也後之一句正是長時廣大心者文云一切則九類四生無不攝盡故成廣大初句即是能度方便若無方便則焉令發心故以漚和善巧令悉從化也第一心者高出人天二乘之境更無過此故稱第一也今詳文中具有四願謂離分別即誓斷煩惱遍修諸行即誓學法門盡未來等即誓度眾生令得涅槃即誓成佛道既令彼得功歸於己即是自希證也精進中論以起等者既發如是希欲之心應行是事而無怠墮斯則以思無益不如於學故一切善法勤而行之苟能無處不修無時不作勤勇匪懈心不厭捨則自然成就自利利他也結觀中論若餘等者謂燕坐則唯專於止若從坐起餘諸威儀當應思察利害之事念欲去取也疏順理者一切善法順真如理前文云若人修行一切善法自然歸順真如法故以諸善行外違妄染內順真如故云順理即作持門也違理者一切惡法諸不律儀內與法性相違外能招報諸苦故不應作即止持門也總標中論若行等者此約四儀六緣之中皆須止觀雙修定慧俱運疏動靜別修者雖云別修應須習其雙運以前文云雖先止後觀次第別辨然至修時豈得相離以文不累書故成前後今此文中說俱者亦是重辨前文恐人修時各自習故故勸皆應止觀俱行也以因時俱行果方雙運如有足無目有目無足皆不到清涼池獨輪之車豈免覆轍故經云因地心與果地覺無二無別方曰始終不相離也即止中論自性不生者故中論曰諸法不自生亦不從他生不共不無因是故知無生今舉四中之一故云自性此即無我無造無受者也下即善惡之業亦不亡非有義者遍計全空故言非有依他不泯故不言無若言無者則墮斷過以非同兔角畢竟無故論即念因緣等者故經云諸法因緣生諸法因緣滅又云因緣和合虛妄有生等疏非無義者依他宛然故言非無遍計全空故不言有若言有者即墮常過以非同妄情有所得故此二者性相有殊不二者體用常俱此順等者有二義一順教即此所引是佛聖言二順理謂不動真際是性不變建立諸法即性隨緣一法二義故云即也故前疏云不變性而緣起染淨常殊良以等者經云法身流轉五道名為眾生中論云以有空義故一切法得成也故能等者約境修心以成觀行境既即亡而存心亦即止成觀也然前段即真如門後段即生滅門二門不二但是一心故得止觀雙運即觀中論雖念因緣等者即前非無義也而亦下即前非有義也疏不分配者以前影後故疏文二初正釋文旨故疏序云不捨緣而即真凡聖致一此乃即隨緣而不變故良以等者經云一切眾生皆如也前文云以一切法即真實性故故能下亦同前文約境修心以成止行境既即存而亡心亦即觀成止也配歸二門反前可見說時下二通示用心說有前後等者文不累書言不頓發故觀之與止前後而辨若在行人修心之際須止觀融鎔無前無後謂即止而修觀寂而常照也即觀而修止照而常寂也寂照之體即是一心一心名為實性故云法性寂然名止寂而常照名觀此中不唯止觀不二抑亦心境一如謂以無緣智緣無相境以無相境相無緣智境智一如如水與水唯一實相更無別法方名圓頓止觀真如三昧對障中疏治二過等者凡夫不知諸法自性無生見有人法而起貪愛樂住世間今修止道令知法本不然今則無滅自然見三界虛妄如虛空華不樂住著也二乘得之見法無我於苦不怖豈欲速取寂滅涅槃耶以止下釋所以可知正治二乘者以二乘一向沈空以空為證怖懼生死但求自利不起利他不成佛法今修觀道知一切法因緣和合虛妄有生因緣別離虛妄名滅知病識藥即起諸幻以除幻者變化諸幻而開幻眾此則自然離於陜劣之見而起大悲普能救濟也若凡夫得之則能知無常苦空無我不淨而修諸善行以修觀門不壞緣法能除此障總結疏非不樂世間者意云不樂世間方能修善斯則止成於觀非不怖等者意云不怖生死方能起悲此乃觀成於止猶如合繩乍似相違究竟相順也故雜阿含說佛在瞿師國阿難問上座若比丘於空處樹下閑房思惟當以何法專精修習上座云當以二法所謂止觀阿難曰多修習已當何所成上座曰修習於止終成於觀修習觀已終成於止止觀俱修得諸解脫阿難復問五百比丘亦作是說阿難歡喜問佛佛深印可止觀相須等者亦如於繩合之方用故涅槃經說二乘菩薩修不均故不見佛性無明邪見自此而生無上菩提由之難入如能具足修習不相捨離則能疾到薩婆若海故涅槃云定慧等學明見佛性法華亦云如其所得法定慧力莊嚴以此度眾生自證無上道由是菩薩行門雖多總攝不過定慧故華嚴云譬如有力王率土咸戴仰定慧亦如是菩薩所依賴天台宗於止觀深意在此故彼云涅槃真法入乃多塗論其急要不過止觀止乃伏結之初門觀乃斷惑之正要止乃養心識之善資觀則照神解之妙術等若人成就定慧二法斯乃自利利人法無不備也今之學流焉可偏習如天台說若行者如是修止觀時即能了知一切諸法皆由心生因緣虛假不實故空以知空故即不得一切諸法名字相貌爾時上不見佛果可求下不見眾生可度是名從假入空觀亦名二諦觀亦名慧眼亦名一切智若住此觀即墮聲聞辟支佛地故法華中諸聲聞等自歎言我等若聞淨佛國土教化眾生心不喜樂所以者何一切諸法皆悉空寂無生無滅無大無小無漏無為如是思惟不生喜樂當知若見無為入正位者終不能發三菩提心此即定力多故不見佛性若菩薩為度一切眾生成就一切佛法故不應取著無為爾時應修從空入假觀即當諦觀心性雖空對緣之時亦能出生一切諸法猶如幻化雖無實體亦有見聞覺知等相差別不同行者如是觀時雖知一切諸法畢竟空寂能於空中修種種行如空中種樹亦能分別眾生諸根性欲性欲無量故則說法無量若能成就無量辯才即能利益五道眾生是名從空入假觀亦名平等觀亦名法眼亦名道種智住此觀中智慧力多雖見佛性而不明了菩薩雖復成就如此二觀猶是方便非是正觀故纓絡云前二觀為方便因二空觀得入中道第一義諦觀雙照二諦心心寂滅自然流入薩婆若海菩薩欲於一念中具足一切法者應修中道正觀若能諦觀心性非空非假而不壞空假之法若能如是照了即於心性通達中道圓照二諦若能於自心見中道二諦即見一切諸法中道二諦亦不取中道二諦以決定性不可得故是名中道正觀如中論云因緣所生法我說即是空亦名為假名亦是中道義此偈非唯是分別正觀亦是兼明前二種方便觀門當知中道正觀即是佛眼即是一切種智若住此觀即是定慧力等了了見於佛性即是安住大乘行步平正其疾如風入薩婆若海即行如來行入如來室著如來衣坐如來座以如來莊嚴而自莊嚴獲得六根清淨入佛境界於一切法無所染著即一切諸佛皆現在前成就念佛三昧安住首楞嚴定普現色身能入十方佛土教化眾生嚴淨一切佛剎供養十方諸佛受持一切諸佛法藏具足一切諸波羅蜜即入頓悟大菩薩位即與普賢文殊共為等侶即常住法性身中為十方諸佛稱歎授記能八相成道於十方國究竟一切佛事具足真應二身是名初發心住菩薩然上所說依經明其三觀行相似成別異若在行人即須三智一心中得不縱橫並別方是圓修也天台空觀即此止門假觀即觀門中觀即俱運也大約如此防退中論眾生者十信初心之上品也怯弱等者謂於生死中創起覺悟惑業則無始積集善行則方將修學境強心弱障重力微在於觀心寧無恐劣娑婆者此云堪忍具足五濁實不可居故經云此濁惡世地獄餓鬼畜生充滿多不善聚唯佛如來堪忍住故亦可修忍勝餘方故不能常值等者以穢土之中雖有佛出然不久住即入滅度動經多劫空過無佛行者或生佛前或生佛後皆不得值以不值故不能供養親近承受聖旨懼謂等者其猶孤子未及成人便失恃怙寧不憂勞將無所損行人亦爾無佛為勝緣內心又微弱況茲穢境五濁混然期心上求實為難進擬退聖道聖意中論勝方便者即念佛三昧十六觀門及佛願力等隨願下如隨願往生經所說十方皆有淨土若欲生者隨願往生引經中論修多羅等者即阿彌陀無量壽瑞相及觀經等如小彌陀經說從是西方過十萬億佛土有世界名曰極樂樂事極故名為極樂有佛號阿彌陀阿彌陀者此云無量光明壽命弟子國土莊嚴悉無量故其國土莊嚴佛身功德微妙殊絕難可思議廣在經文不能具述然凡往生者都有九品因行有勝劣往生有升降華開有遲速成道有前後上上品者發三種心謂志誠心深心迴向心具足戒行讀誦大乘一日乃至七日即得往生佛及菩薩親來迎接觀音菩薩執金剛臺等至行者前其人乘此隨佛之後如彈指頃即生彼國生已見佛聞法開悟經須臾頃遍至十方於諸佛前次第受記還至本國得無量百千陀羅尼門乃至下下品者五逆十惡具諸不善以惡業故合墮地獄經歷多劫臨命終時遇善知識教令稱佛名號於念念中除八十億劫生死重罪具足十念乘華往生佛及菩薩共來迎接生彼池中蓮華之內滿十二大劫蓮華乃開觀音勢至而為說法聞法歡喜滅罪除障發菩提心等如要備見請覽彼經問準隨願往生經說十方皆有淨土云何偏指西方答因易緣強勝餘方故因易者十念為因故緣強者彼佛願力故以彼佛因中有四十八種廣大誓願於中云若有眾生欲生我國十念成就不得生者不取正覺有茲所以故偏指也具如瑞相經常見佛者約生彼說也若觀法身者約今修因也疏三位者料揀往生之人正是說於已生彼者若觀經中具明九品天台所判上三品人始從習種終至解行菩薩中三品是十信已下以能持戒孝養等而求生故下三品是今時悠悠凡夫以作眾惡重罪臨命終時遇善友勸方願生故上上品見佛聞法便證無生故是道種人上中品位當性種上下品位當習種一得道有遲速二所乘有勝劣得道遲速者上上品如前生已便證無生上中者生經七日得不退轉經一小劫得無生忍上下者經三七日能游十方過三小劫得百法明門住歡喜地乘勝劣者初金剛臺次紫金臺後金蓮華今疏約三位者但就九品中前六品說初位即彼中三品人也第二位即彼上下品人第三位即彼上中上上品人也以是料揀不退義故故此判也無退緣者以彼壽命長遠又無女人無三塗無寒暑無饑渴無冤親無老病所欲隨心常與聲聞大菩薩等而為伴侶常見佛聞法水鳥樹林皆演苦空無常無我念佛念法由是善業則自然增長塵勞則任運消除直至菩提更無退轉故彌陀經云若有人已發願今發願當發願欲生彌陀佛國者皆得不退於阿耨多羅三藐三菩提與此穢土修行霄壤有隔猶如二人共至前所一則徒步一則乘載如是二人難易可見彼此二境修行等差亦復如是然今有人不審利害於兩土察因緣之勝劣說空行有數寶受貧往往窮理以無西沈空而謗教信鄙俚於後代非方便於先覺恃己為是何是之有謂我情忘何情之忘及乎讚喜謗瞋惑之盛矣殊不知存我入覺覺思遠焉而罔信安養為息肩脫屣之地者吾為之傷之弗能已也佛記等者楞伽經說龍樹比丘住初歡喜地能破有無見往生安樂國後二位者即十信滿足及三賢位人以觀真如法身勤修習故願生彼國即是九品中上三品人也反知初位信行未滿者即可對前常見於佛終無有退之文也然今論云若觀真如法身畢竟得生斯則觀已方生住正定也故知不可作生後方觀而解有智請詳勸修利益者即流通分也既陳法義廣示修行圓頓之根必依悟入今總舉前說勸令受持聞思修習得利益故文中具說三慧益相仍舉不信毀謗之過今但云勸修利益者何也謂舉深該淺故不言聞思因勸而修故自無疑謗由是但云勸修利益結前生後中論如是等者指前三分所詮法也謂一心二門二覺二不覺四位二相三細六麁五意六染二礙四熏習三大二身二見三心四方便六度三心相四信五行等並已說了然此等諸法盡是大乘之中差別法義故云如是摩訶衍等諸佛祕藏者即大涅槃三德甚深是佛所證非因位能窮故名祕多所含容而無積聚故名藏此之祕藏具足三法謂摩訶般若解脫法身一一皆具常樂我淨故名為德雖有三名而無三體如天面三目不縱橫並別非一二三而一二三故名祕藏然上所說差別法義以此三法往收罄無不盡何謂也如上一心是總舉祕藏體具足三大義故二門不離真俗二諦真中泯相即空是般若顯實是法身生滅是俗諦正是解脫二覺中本覺是法身始覺是般若始本不二是解脫四位中隨一一位皆有能證智是般若所證理是法身離障處即解脫二相中智淨相是法身般若不思議業相是解脫四鏡中如實空鏡是法身因熏習鏡是般若後二鏡是解脫又初是法身二是般若解脫後二中三是般若法身四是解脫九相中前七屬煩惱是般若造業是解脫受報是法身五意六染二礙攝入九相可以意得四熏習中染熏方離無明妄心境界起成惑業流轉生死如九相所配淨熏中真如是法身熏起始覺是般若離障處即解脫三大中體是法身相是般若用是解脫二身中真身屬法身般若應身是解脫對治邪執能對是般若二見無處即解脫正理顯處即法身三心中直心即法身深心即般若大悲心即解脫六度中度度皆具三種如云以知是般若法性是法身本無慳貪是解脫三心相中真心即般若法身方便及業識心即解脫四信中信真如即法身信佛即般若信法與僧即解脫五行中前四即解脫止即法身觀即般若或一一行皆具三種以此三法統收一切靡不皆盡此三不離前之一心斯則十方三世一切佛法皆此論攝故名祕藏我已總說也舉益論如來甚深境界者一心二門三大也一心則法甚深三大則義甚深二門則理事甚深皆是如來所證之境故正信者以此為實不信諸法故既生正信故離誹謗離誹謗故入大乘道道即因義能通佛果故持此論者教是大乘之門欲入大乘故須持教或讀或誦總名為持視聽所知悉名聞慧疏思慧者思惟其義修慧者如說修行論究竟等者始因聞思終得佛果故又一得永得故云究竟佛果圓通名之為道聞益中論若人等者有二意一者但能如此不怯他時必得如來授記如寶藏佛說釋迦後時必得然燈如來授記二者景行若斯義合得記如圓覺經清淨慧章末云若人聞此法門不生驚畏是則名為淨覺隨順汝等當知如是眾生已曾供養百千萬億恒河沙諸佛植眾德本佛說是人名為成就一切種智義同此也又如法華說如來滅後若有人聞妙法華經乃至一句一偈一念隨喜者我亦與授阿耨多羅三藐三菩提記思益中論假使者實無此人假設而立故三千大千世界者俱舍云四大洲日月蘇迷盧欲天梵世各一千名一小千界此小千千倍說名一中千此千倍大千皆同一成壞配亦可知十善者化人令行十善果招天上雖即數多不離三界不成無漏若思此法是佛之因究竟令得無上佛道時雖不多功不可喻豈將世善而可並耶德多中論受持者領受法義任持在心食頃之際散心思惟功不可喻況一日一夜定心觀察時長行勝所獲功德誠如此言不可思說也校量中論假令等者此中校勝文雖不多義則甚廣以能歎之人是無上大覺具一切智有無礙辯凡所歎說無不究竟今則不獨一佛所歎仍舉十方一切諸佛是人勝而復多也又非於少時間仍各於無量無數劫中是稱歎時長也非謂多佛於長時中歎其功德令得邊際而又復言亦不能盡是知義豐文約之教比餘處校勝之文實為盡矣所以中論何以故者果人無量劫數無邊於爾所時經爾所佛歎所不及有何所以耶謂法性下釋也謂性無邊故功德如性亦復無邊以修習斯論者即是深入法性之所獲故謗毀中疏罪重者受持既若福多毀謗合招罪重準大般若經說謗法眾生入阿鼻地獄經無量劫遇此境壞則寄餘界地獄如是展轉遍歷十方還至本處罪由未盡今言無量大苦是此類也亦如法華經說謗經之人其人命終入阿鼻獄具足一劫劫盡更生如是展轉至無數劫從地獄出當墮畜生等止謗者亦是勸信獲罪若是宜可止之故勝鬘說若自有智則自體會若不解處則仰推如來非我境界苟能如此則何患殃及於後世耶論以深下或問曰以何義故不信毀謗者獲罪如斯故此釋之亦如法華云斷佛種故受斯罪報以一下又難曰但謗此論如何乃言斷三寶種成自他之害耶故此釋之疏果人得涅槃等者此但約人互顯影略而言據理則一得俱得故非別證如般若心經說菩提薩埵依般若得涅槃三世諸佛依般若得菩提此亦如是法寶等者以論中如來是佛寶菩薩是僧寶若不信此法則無菩薩修行即僧寶斷絕若無修行則不證菩提涅槃是法寶斷絕若不證果即無如來是佛寶斷絕三寶斷絕皆由不信毀謗是故獲罪經無量劫受大苦也將知大罪莫大於謗法耳結勸中論過去即釋迦之流現在即馬鳴之類未來即今之行者楞嚴文殊歎觀音圓通云過去諸如來斯門已成就現在諸菩薩今各入圓通未來修學人當依如是法我亦從中證非唯觀世音無異路者經云此是微塵佛一路涅槃門又云十方如來一門超出妙莊嚴路總結中論諸佛等者諸佛謂能證能說之人甚深下即所證所說之法此中深廣等是總指三大深約豎論大約橫說二皆絕待故加甚廣之言謂深中之深非對淺之深故云甚深大中之大非對小之大故云廣大或可深廣大三字別對體相用之三義深是體大謂實相真法非因位能窮唯佛究盡故大論云智度大海唯佛窮底又法華云深固幽遠無人能到此則約過去無始未來無終不生不滅故云深也廣是用大謂過河沙之妙用潛興密應無有休息無有窮盡此無盡之用一一同於覺性無有邊涯無有分限故楞嚴云我以不生不滅合如來藏而如來藏本妙圓心周遍法界是故於中一為無量無量為一小中現大大中現小不動道場遍能含受十方國土坐微塵裏轉大法輪等故云廣也大是相大相謂義相即前所辨大智慧光明義遍照法界義等過於河沙無漏性德與真如體不離不斷不異不思議非深非廣能深能廣故受大名所言甚者通貫三字謂甚深甚廣甚大俱絕待故此之三法遍能含攝一切佛法亦攝一切眾生法含攝雖多俱不離一心一心者是諸佛所證之極致是諸佛所說之根本故前論云謂欲解釋如來根本之義令諸眾生正解不謬故今論主以少言句隨順此法略而說之言雖約略理無不備故云總持說也故前文云如是此論為欲總攝如來廣大深法無邊義故應說此論論如法性者法性遍滿圓無際故造論功德如性廣大亦無有際法性甚深無窮盡故造論功德如性甚深亦無有盡法性無漏離諸染故造論功德如性無漏非垢非染法性無為離施作故造論功德如性無作非有為相不可破壞盡於未來如是功德無量無盡無漏無為欲何所利由是論云普利一切眾生界然利眾生不出二種一令離苦謂離分段變易二生死故二令得樂謂得菩提涅槃二無上樂以眾生有三乘五性四生九類差別不同故云一切今迴如性功德普霑利之令彼隨自根性咸得其益終至究竟無上覺道耳
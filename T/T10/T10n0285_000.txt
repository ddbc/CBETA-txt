聞如是一時佛遊第六他化自在天上天王宮如意藏珠妙寶殿上與大菩薩眾不可計俱各從他方諸佛國來普集會此金剛藏菩薩等爾時金剛藏菩薩承佛威神以大慧光三昧正受適定意已應時十方諸佛剎土一一諸方如十億佛剎滿中諸塵若干億國諸如來現邊有菩薩其號各各曰金剛藏十方亦然皆同一號時此諸佛俱讚曰善哉善哉汝乃以此大慧光菩薩三昧而以正受在十方佛土各如十億滿中諸塵諸如來等之所建立一切等號悉是照明如來至真本願所致而建立此亦是仁者慧淨所致復是一切諸菩薩等不可思議法光聖旨住明智地多所度脫攝取一切眾德之本皆曉諸佛本所行成愍念十方解了善權敷演道化普弘法慧周流十方所講經誼盡令堅住其智慧明無能毀者隨時建立僉使得安遊諸世間不著方俗度世清淨莊嚴善本入不可議慧之境界通一切智高遠聖道乃能招致諸菩薩等十住行無如開士眾所當建立有所宣布往返周旋執無漏法光明咸照而善思惟撰於離心曉了隨時大慧光明其未善度至聖道門使得度脫而無所著住於內行專精奉修無上大乘其辯才慧不可稱載威曜普照消除闇冥已超眾行班宣無極住在佛地逮菩薩意愍念眾生未曾忘捨遊入一切諸佛至真善權方便決眾結網承佛聖旨自恣講說演此法門靡不解了如來在世故為建立亦是卿本善願所致清淨行業而諦莊嚴一切法界又救眾生之所惑亂以致法身至聖慧體具足諸佛本所志願其身所行皆越世俗普過世間無益之業嚴飾清淨度世之法諸佛世尊為金剛藏菩薩大士無所悋惜各現己身宣布無限辯才之義分別決解甚清淨慧懷抱不忘建立顯示隨時便宜暢眾疑心普入一切諸佛所念諸等正覺十力所由如來所致四無所畏而不怯弱宣布至教一切智業諸分別辯超越得入體解道法入諸如來身口心行所以者何皆由此定成就所致亦由本願行通巍巍其心清淨而無沾污內性明了常懷清淨威燿弘炤入于慧場諸所行業靡不備焉斯所造立而悉具足其道器意不可限量信志清淨巍巍普達逮總持門無所破壞常以法界慧門之印善印一切是諸佛世尊各自顯現各申右臂皆共手摩金剛藏菩薩頭首時金剛藏為諸世尊所見摩頭道德巍巍遂得成就威耀光光如佛無異爾時尋即從三昧起請諸菩薩而解言曰諸最勝子吾已明達諸菩薩願破壞疑網則無所壞世無所生亦無罪釁法界弘廣亦無遠近其所遊居譬如虛空以是救濟擁護十方一切眾生所以然者族姓子知過去菩薩往古諸佛由此慧地而得過度當來現在亦復如是諸佛子知我向者云菩薩之地為何謂也諸菩薩學有十道地因得成就無上正覺去來今佛之所講說初菩薩住名曰悅豫第二菩薩住名曰離垢第三菩薩住名曰興光第四菩薩住名曰暉曜第五菩薩住名曰難勝第六菩薩住名曰目見第七菩薩住名曰玄妙第八菩薩住名曰不動第九菩薩住名曰善哉意第十菩薩住名曰法雨是諸菩薩十住道地也我觀十方去來今佛諸如來至真無不講此十住之業所以者何諸佛子等是十住者令諸菩薩現在親近清淨道無為諸法門名顯遠照于十方無數佛土三界眾生咸蒙得濟照天下如日明療眾病如醫王度眾人如船師曜十方如月盛活一切猶如地安眾生如時雨含道法如虛空正堅住如須彌宣布此教則得堅立在十道地又解此地不可思議諸菩薩住僉入聖慧時金剛藏菩薩粗舉其要歎此菩薩十住地業尋即默然不復重解於是大眾咸懷飢虛聞此菩薩十住道名欲令分別重敷演義聞者僉解心懷入道離諸顛倒各心念言金剛藏菩薩今何以故粗舉其要宣於十住菩薩之業稱歎其號而更默然不復重散解了本末時彼會中有一菩薩名月解脫亦來俱會時月解脫菩薩大士知彼眾會開士所念以偈歎頌問金剛藏此義所歸淨念以何故懷慧稱功勳明智宣十住不重解所入諸菩薩勇猛心各抱猶豫云何說義名不聞道地處咸欲悉共聞最勝子無畏決義入平等所行住道地眾會僉悅豫清淨除諛諂堅住解明地功勳慧平均一切立恭敬展轉相承望求微妙無瑕志無上甘露因聞金剛藏無畏大智慧常歡悅來眾仁宜與佛談未曾最難及顯菩薩所行分別如道地所由最上勝棄想微難見常住遠離心柔仁行成慧面聞所歸趣所止如金剛第一解佛慧立心捨吾我乃聞此上智如來盡虛無離欲亦如空慧如地無漏興別最難見道無念如此信者甚難值佛慧不可議故默不重說月解脫菩薩謂金剛藏佛子當察諸來會者性行淳淑清淨離穢其志仁和悉諸菩薩斯行真正積功累德每生自克六度無極以自莊嚴四等四恩習權方便功勳遠著名德無量大慈大哀欲興道化分流法教救濟三界諸危厄眾消眾冥如日明生道品如良田成正覺如虛空長弘教如流水除狐疑如日光療三毒如醫王度生死譬船師是故佛子仁者善哉宜當班宣現在學行令此道地緣修所歸使諸會者各得開解如冥覩明應病授藥使無餘疑時月解脫菩薩大士欲令此義重散本末顯示歸趣為金剛藏說此頌曰茂盛願講說殊特最上法人中上所行諸菩薩之業敷演說其教所住之道地聖慧甚清淨巍巍仁和業諸會者清淨不可計第一堅住在正路志性懷篤信善累功積德奉無數億佛各欲得決解尋現逮十住金剛藏菩薩報月解脫佛子察之今此眾會四面雲集云何見之所念應宜柔弱仁和清淨無瑕豈離狐疑無猶豫乎於斯法要寧有高行不依他人無戴仰耶不從他教進退不安懷抱久病不可療治堅住羅網未出深塹六十二疑四倒五蓋火林蛇室十二牽連十重之閣三坑三戶三流之逸遊在曠野未向佛門設聞此法躊躇不進或復有人若聞於此不可思議如是道住各懷異心聞之狐疑不肯篤信由此惑亂長夜不安永失利義捨根取枝吾故向者默然不言慈愍此等無辭為住樂無所樂又說偈言豈見於眾會智慧淨無垢善敷演聖道諸根通深妙而無所戴仰無動等如山志性無瞋恨思平如水正習修何所行其慧無等倫住在樂所識為求義慧信適聞恐猶豫便墮于惡趣以故愍念此不說慧住地月解脫菩薩復謂金剛藏仁者顧意承佛威神宣如來旨感動十方反偽向真消諸垢塵盪滌結滯裂三界網通無極慧唯敷演之如是比像不可思議善當將養寬弘之士必當信樂無猶豫者所以者何佛子當知若講此教將致道法一切菩薩皆念諸佛識達經義擁護奉此行慧道地靡不蒙賴咸得安隱所以者何斯之所行必歸平等諸佛道法猶如佛子一切書䟽唯說文字此悉由意心為源首從志因緣而有所倚書本無文所演文字心之源空宣之虛無如是佛子一切佛法住為源首因行而成依於道地至自然慧是故唯說顧愍一切如來至真等正覺道力助卿建立分別如此文字令其坦然將護正法因得久存使無餘結又說偈言善哉演清淨解入一切智普遊諸道要至覺成聖慧諸在十方佛安住最道勝慧室至境界皆共愍念之立此親近慧行是究竟迹諸佛無比法悉由無量業猶書意合集因心事為首此住意如是解暢至佛道於是一切菩薩各各發心咸共勸助欲令宣揚仁本興意誓為一切勤勞積功累無量德猶如虛空欲濟危厄不難劫數周遊生死心常慺慺欲濟一切心無所著行如蓮華在泥塗中三界之苦不以為拘唯懷愍傷拔惱根株三世之樹永令無餘時諸菩薩同時舉聲勸歎金剛藏菩薩而說頌曰最勝殊特志覺遠辯才無量心念具宣傳柔軟至佛教第一至真甚微妙其意堅固行清淨不捨功勳十種力以分別辯故造行唯願當演上道法心之所念如明珠意寂以見消塵欲今此眾會離狐疑咸皆願樂仁所說虛渴言教如望泉飢服仁者病待醫甘美之餅在目前如是欣樂甘露味故善垂念廣其志宣殊勝住除垢塵調寂正安不捨無講眾祐行無患難於是世尊有諸菩薩至聖光明號曰力勢佛從眉間演此光燿興無數明普照十方一切佛土消滅一切諸所惡趣勤苦休息不復考治皆安隱照斯如來一切道場十方佛國建立法講靡不周悉不可思議諸佛境界其光則還繞佛三匝上住虛空合成大光光明煒煒立交露帳又有諸佛興出世間自然威曜從其眉間演如是倫諸菩薩等力勢光明現如此比神足變化照斯忍界曜是能仁眾會道場及金剛藏師子之座乃住虛空成光交露帳是能仁佛眉間毫跱光明廣遠照諸闇冥十方佛界眾會道場莫不蒙明光咸顯現在諸菩薩大士屋宇一切晃現其於十方諸佛國土現諸如來所可演出眉間光燿皆復照燿此忍世界能仁眾會菩薩道場周照師子高廣之座在金剛藏菩薩身現於大光巍巍晃然珠交露帳各有坐佛自從口出如是輩聲而歎頌曰喻之無等倫譬之如虛空十力境界尊功勳不可量殊勝最上特普世為無上建立第一業釋師子之法講眾安住子蒙導師恩慈法王人中帝演眉間光明班宣佛道慧入妙眾行無賴十力垂顧分別普化眾安住已建立斯聞能宣照寶法為上尊是寂其志性一切住無穢具足滿本願因十力最勝志求上尊路海水尚可盡一切數知限若人欲度此不可卒得聞其能離志念永除眾狐疑一切未有愍照以此經典是故辯才尊緣住慧徑路所處奉斯行遊步依本業至行入境界普到佛聖智愍一切眾生布散此法因於是金剛藏菩薩觀于十方欲令眾會重懷悅豫渴仰於法興發大哀無極之慈應時因是嗟歎此頌大聖之道法微妙甚深遠無念以捨念清澄永難了聖明達玄微智慧解所行自然業寂安柔仁無諍亂自然空淨法寂寞除苦患遊居至解脫逮平等滅度無限無極義言辭近超度以越于三世行等猶虛空諸眾祐所行寂然甚淡泊一切之行業徑路難逮解此等行如地志性亦若斯甚難可講說何能分別了以去棄心意永無心句迹諸眾祐所行智慧消言食亦復無所行無陰眾衰入聖達依慧業其心無想念猶如有飛鳥遊行在虛空不可以言辭何況欲覩見安住自然慧如是行道住其心所行念不可分別知何所有入處殊勝慧土地愍傷常慈哀志願普備悉漸以具眾行心亦無想念猶如心本性智慧以明了如斯行之業微妙甚難解自己志性無不可卒達知何況能宣布安住之所念一切共恭敬明聽玄妙教以入正真慧如行道之住若於億千劫不可盡究竟等俱咸悅豫普共且專聽至誠妙真義無厭亦無異不以為憒亂猶如成大海今當具敷演諸眾祐道行又當班宣說殊特之法音牽引眾譬喻正真等文字其所講分別甚難可解散安住行業事如是不可量今已得逮入吾我之自然咸樂如一渧且聽所宣言爾時金剛藏菩薩大士謂眾會者佛子且察諸集眾生積累德本所行真諦而無虛偽所造行業甚善將護諸佛興世常勤供養極以合會諸清白法恒以諮受善知識俱以除憂慼志性寬弘篤信微妙定意平等面覩現在愍念慈哀心常志慕諸佛聖慧化諸眾生悉發道心皆令至真好一切智其十種力強而有勢則得遊行大無所畏其意坦然得佛正法擁護救濟一切眾生修大愍傷其哀清淨十方無餘悉解一切明智至門悉現目前一切佛土無為清淨一時覺了三世世事轉大法輪療眾疾病菩薩大士須臾發意愍眾生行無極大哀以為元首智慧明了甚為巍巍常勤學受善權方便意性和柔親近道法如來十力不可限量善思選擇計一切人力佛力最上所宣法門無所罣礙而以和順自在之慧佛悉了知一切佛興因是自在造立道法法界行最立虛空際所可發心顯了當來發菩薩意適發道意超凡夫地以得超越菩薩之地則得生在如來種姓因號之曰無所從生無有罪釁輒以迴轉世俗所趣適過世俗由度世行因得住立菩薩道法已得住立菩薩道法便能順從三世佛教勤心道義常深第一菩薩住如是道法悅豫道地佛子當知如斯得立住菩薩道所行不動入不迴還以住菩薩悅豫地者因是發意多所悅豫其有見者莫不歡然常有恭敬以致利養其來見者咸共欣喜開化眾人僉然受教普來雲集共相娛樂雖致遠近計無堅固常抱仁和無所傷害恒志悅豫心不懷恨和顏悅色而無瞋恨是為菩薩悅豫之地住于道教諸佛世尊皆共念之第一悅豫思於佛法適發悅豫念於菩薩大士本業適懷悅豫念菩薩行適發悅豫念於六度清淨無極適發悅豫念於開士所住殊特適發悅豫思道最微而無等侶適發悅豫用眾生故利益道義適發悅豫進心深法適發悅豫念於如來至真之教念以勸化一切眾生適發悅豫念諸菩薩入如來慧精進之業重復思惟將導不逮為以得度說諸眾生所慕境界懷來進入諸佛平等已得遠出愚癡之地親近道場斷除一切惡趣勤苦為諸眾生勸導之首已得覩見如來至真具足成就如來境界皆已逮覩諸菩薩定平等之業故悅豫耳永以消除一切恐懼衣毛不竪故悅豫耳所以者何是故佛子諸菩薩學以是悅豫便逮得立菩薩道地以得住立菩薩道地諸所恐畏永無復難在無命安無世俗畏無死之畏不畏惡趣所入眾會無所忌難皆以永除一切諸懼所以者何無吾我想不貪己身況復貪愛一切榮異所生業乎不畏無壽亦不思念悕望僥倖唯愍群生一切所有無極之業救諸窮乏貪不識道是無俗畏成其道明不自見身不畏失己無吾我想不畏當死雖身壽終成菩薩行不離諸佛由是之故不畏惡趣普觀世間察於道心而無等倫志性仁和誰能踰者以是之故所入眾會不懷忌難離於恐懅衣毛不竪佛子當解菩薩大士以具大哀不抱傷害修本淨心益加精進合集一切眾德之本佛言以篤信至威神漸備多所歡悅淨諸不信篤信以興常行愍哀歸無極慈心不患厭生死之難志于慚愧而自莊嚴心所生處忍辱仁和若干種物供養奉上如來至真最等正覺夙興夜寐精進勤修不厭講誦積功德本習於善友以法樂而自娛求博聞不懈惓若聞法順思惟已思惟無所著不悕望衣食業諸利養心不貪慕萬物恩愛心永已除唯慕義求三寶發意之頃不廢正行勤修慕樂一切智地如來十力四無所畏佛十八法專精奉行六度無極棄捐虛偽而無諛諂言行相應不違心口所至到處常順言行未曾毀亂如來種姓恒一心念菩薩禁戒一切智心不可動搖猶如太山不可傾覆普於世間無所慕樂求度世業以化未聞學於道品不知厭足心常勤勤求殊特事是為佛子如是像業清淨道事淨菩薩法輒得堅住悅豫之地世尊復言若能得立悅豫地者成菩薩住建立廣大無極之道如是景模無限大願弘誓之鎧又有十事法何謂為十班宣無盡和雅音辭至於無喻無不周悉供養諸佛一切奇珍篤信微妙清淨之業法界坦然志歸空界究暢解達於當來際一切無想無所悕望令佛道興無所思樂所奉事者供於無極志務大願念諸如來所開演教執持法目將護諸佛諸菩薩業不違一切平等覺訓已能具足如上法訓輒得出生在兜術天上從天來下入母腹中處在胎藏從母腹出隨行七步舉手自讚三界最尊釋梵稽首諸龍浴體學書手博遊觀所覩出家入山成佛降魔釋梵勸助轉大法輪現大滅度供養舍利宣布道化顯眾經義皆以一時至不退轉法界弘廣不可限量處虛空界究竟解暢當來之際於一切念而無想念從無數劫會成佛道篤信無惓俱往合同班宣義音無極弘誓乃至菩薩一切諸行弘普無窮無量無數攝取一切諸度無極住清淨道校計眾會品類音響有相無相合會別離有為無為為諸菩薩一切師首道住真妙所演章句諸度無極所當宣行勤修正行而無所生近成發心以能具足此諸法已具足解暢眾生境界色無色想無想有想無想水生陸地合會聚處一切所生三界受形六品所趣此皆受形而有處所受無像形一切無喻眾生之界悉分別之化入佛法斷除一切有為所生則得建立成一切智是則名曰法界弘廣而得處在虛空之界心能解暢當來原際一切諸想有為之業篤信無惓演御音響乃至無極弘誓之業一切解此眾生境界道俗悉達無所不通普諸佛界廣狹麁微大小所現有量無量眇眇難名曠遠原頂入于平等已入平等曉了諸根一切羅網解如門閫入諸十方以慧遍觀解暢法界虛空原際則得了入無極弘誓又一切國以為一國又以一國為一切國而平等御清淨無穢其光普照無量佛國莊嚴諸國永無塵埃分別清淨章句所歸聖慧道堂不可限量具眾生願顯示諸佛微妙境界隨其黎庶本行所興而為現化法界弘廣察空虛界永無邊幅究竟本際一切想念計校合會無有休息亦不信隨邪行之業修于清淨建弘誓鎧以化未聞使諸菩薩入寂和性當行至誠積功累德以一緣進勸化誘導一切菩薩未曾違捨菩薩之業恣其意解顯現佛興自發己心思如來教無復往返逮致神通普遊諸國其大聖慧不可思議行菩薩業法界弘廣虛空之界而無邊際遊當來際達諸想數佛與眾數其行之數莫能損毀入於聖智顯發言行無極弘誓行菩薩道心得逮轉不退法輪其身口意未曾虛妄適得見佛聞經法教班宣聖眾演明智業適發悅豫消除塵勞致真志性猶大醫王療眾生病皆修一切諸菩薩行以故名曰法界弘廣其虛空界而無崖際暢當來際皆知一切無央數劫眾生行迹善惡所趣在於十方諸佛國土逮成無上正真之道為最正覺入於一切體中毛孔盡遍眾毛在所生處坐佛樹下轉於法輪現大滅度修大境界宣佛慧業在眾生界從其本行興佛現形頻數開化滅眾穢行一成佛道普通法界謙下恭順靡不周悉一發音響皆悅一切眾生心性現大滅度不毀十力以大明地顯示宣布一切法藏神足法慧六通之業周遊十方諸佛境界以故名曰法界弘廣其虛空界而無崖際暢當來際無央數劫當成佛道致大神通弘誓之鎧是為佛子菩薩十願以得親近具足十願令無央數不可稱載諸菩薩眾心懷悅豫住菩薩地隨時開化佛言是菩薩學以成此願復有十事所可班宣不可究竟何謂為十眾生境界不可究竟諸佛境界亦不可盡其虛空界亦不可量思法境界亦不可暢無為境界亦不可限佛之境界不可得底如來境界亦無崖際其心因緣亦不可限慧行本末不可得崖諸佛境界所可進退法迴慧轉不可究竟是為十事眾生境界不可究竟成大弘誓是十事業一切皆悉不可究竟諸界虛空法界無為佛與如來其心慧行世界法轉慧進致成是大弘誓亦盡無盡眾生之界亦不可盡以不可盡此眾德本如是究竟成其道慧以是叵盡眾德之本成無損耗弘誓之鎧其心微妙而懷仁和常抱至誠篤信質朴以此信樂如來大化入平等覺本所誓願而復信樂諸度無極信入道地殊特之業信十種力開化十方信無所畏四事不護而具足是獨步三界信諸佛法十八不共超絕之義而無等侶信諸佛法不可思議信如來界不可得底宣傳聖教而不可盡信入如來無量道業信諸菩薩其行平等而無偏讜住於如來班宣道教彼念如是如來道法甚深微妙巍巍如斯寂寞無限淡泊無量空淨無際如此無相為滅無著為極寬弘如是無極所入無邊如此難當況復佛法誰能限哉是諸凡夫所見顛倒邪不能正唯念愚冥求無益事心懷意憶遊於塵勞求恩愛網協於諛諂心行虛偽慳嫉貪妬志慕生死周遊往來而抱三毒婬怒癡垢輪轉無際興于恚害心歘歘然熾在顛倒業造行罪患所有恩愛無明諸漏常思在心縛其意識展轉三界苦惱之厄篡逆之行往返無休與名色俱由相生以是名色增長所生便有六入諸衰聚宅以生六入轉相合流成于更習則興痛痒倍復貪樂於痛痒業因即業成長養因愛適成恩愛因從致生以致此生便老病死憂惱啼哭心抱惱熱合成大患計於眾生由是之故生苦陰惱身若離吾我心自計察又此我身由以愚冥譬若草木瓦石牆壁猶若形影曉了無名以是之故解脫名色五陰之身永消諸見六十二疑因斯得成無極大哀吾等當護救濟此行志在永平固安道地便致大慈弘坦聖慧菩薩以能如是慈愍是故佛子致成仁和真正順從初發意業心棄一切萬物利養汲汲悋惜修廣大業其意內懷所有珍寶帑藏金銀琉璃水精諸明月珠車𤦲馬瑙珊瑚虎珀妙玉瓔珞㻉瑤奇異象馬車乘奴客婢使眷屬徒使普能布施無所愛惜能惠郡國縣邑丘聚村落園觀池水果實妻子男女己所重愛頭目肌肉髓腦支體以能不悋一切所有則好布施供眾貧乏入佛聖明無極大道是為名曰得立初發第一道地成廣大施志性如是行於愍哀施慈布仁救濟眾生加護見在度世之業慕求利義將順群萌未曾興發患厭之心心不懈惓勤學眾典微妙經籍普達諸經曉了一切諸所造業進退由己眾義法藏覩諸眾庶隨上中下而順其意各得所從隨其本器應大小故故解世事以解世事便行時宜因護彼我被慚愧服戒德自熏忍辱心和精進無過一心智慧所行精進為己為眾慚愧行成以是修行便復出家心不迴動無能傾者其力堅強緣是堅強供養如來奉受其教由是之故修治道地令其嚴淨興顯正法乃至篤信慈愍施眾悉具此已乃住菩薩悅豫之地為無數佛所見照念於無量億百千姟無限兆載諸佛所護便得進現所願有力微以逮見如來至真等正覺以仁和心而奉事之積累菩薩永安之業諸有群生所在危厄往將護之以是德本勸助使發無上正真之道供養諸佛開化眾生使得成就欲化眾生布施飲食先救飢渴發于四恩悅樂有力奉上敬中愍順其下惠施仁愛利人等利一切罪除無有餘殃不復種禍所可供佛開化眾生以成究竟住此道地以是德本助一切智諸通愍慧轉更茂盛猶如佛子紫磨真金絕工金師燒治煉金以著火中其色益發菩薩如是供養諸佛勤化眾生功祚轉茂嚴淨此法住於道地以是德本興顯本元乃至元本進退自由金剛藏曰唯聽佛子菩薩以住初發之地當作是求觀其行迹問其本末諸佛菩薩為護善友正行無厭以成道品當所施住是故名曰第一地住以當次問第二住地所行之業云何致之諸佛菩薩明師賢友行法無厭以成道住取要言之如是第二第三第四第五第六第七第八第九第十問其本末所當施行而得成就諸佛菩薩明師賢友行法無厭成就道地道地之品所觀道業奉行德本道地處所曉了方便一一分別道地清淨所入殊特聖慧曰進各各逮致使不退轉彼以如是淨菩薩住解別如來無量聖慧以立若斯方便隨時是為菩薩第一道地而不迴轉也未曾廢退如是遂進得成十住不還墮落聲聞緣覺慧住顯明稍近佛智無極光明猶如佛子明智導師將護大賈諸品群眾度厄難路得願到國入大城中所越徑路悉曉了之徑路好醜善惡難易某處殊安某處恐難重問餘路所當興立所乘車馬諸象大乘可得通度而不動傾第一住地亦復如斯猶如斯人至大城裏悉別安處無諸動轉從第一住所立道地奉慧如是靡所不達以大財富無窮之業等化大眾至入大城不為穢濁之所見溺能自為己不危眾賈如是佛子菩薩猶如明智導師以能得住第一道地曉了諸地嚴淨修治一切道地至於十住解暢菩薩一切道地入如來慧攝取菩薩無極福慶積德之業累于聖慧所作已辦為眾大導應意開化使越生死往返大難無窮曠野飢渴苦患則以通達入一切智無極法城是故佛子菩薩大士以無惓心常修精進致於殊特嚴淨道地是為佛子名曰菩薩大士悅豫第一住地入于道門演普等教菩薩住此所遊天下國土處所得大威豪將護道法以大惠施濟于眾生以善功德消除貪嫉退其垢穢宣無窮施所興德本施救眾乏諸可珍愛割情濟眾行四恩義惠施仁愛利人等利一切救濟合聚黎庶心不捨佛思法聖眾惟菩薩業志菩薩行諸度無極十住之地念於十力四無所畏十八不共諸佛之法至悉具足一切智矣以是德致一切至尊無極豪相為最為上為無疇匹為無等侶開導宣化顯示眾人成一切智將濟危厄發意之頃精進勤修一切順化不慕時俗財利之業道法之正出家學道奉佛法教斯須之間致無央數諸三昧定見諸佛尊不可稱載以是建立覩諸世界無央數千念得越度無數國土照諸境界開化眾生識念過去當來諸劫撰擇法門顯示諸身現諸菩薩無央數載眷屬圍繞菩薩由是所建立力入殊特願在所變現諸可興善宣布惠施乃至普通無數億姟百千劫事於是金剛藏菩薩大士思惟察是菩薩住義之所歸矣即時頌曰積累清白法殖眾德之本稽首歸諸佛順行慈仁業入于信解脫清淨善之元心御無限量最勝之聖慧佛為一切智淨力現其處成就眾祐法導利護群黎以行大愍哀轉殊勝法輪如來田佳良興發心甚尊一時所曉了思惟泥洹業若干覺眾生隨時顯其義合集一切德是為眾導師其心所周入猶等如虛空智慧最威神本哀行善權志性懷篤信清淨力無量面見無罣礙救濟外眾生殖種平等業思惟念安住適生心之寶眾祐自然慧以通雅力行究竟佛道法生十力種性永無諸罪殃最勝曜正真至于尊上道是為心和同顯發致平地無動猶如山在國等性行多所抱歡悅志意修篤信欣樂應廣普善哉意義妙要離諸恐懼無有瞋恚行應時勝棄穢謹順善將養樂救眾群生聖慧無等侶心懷至踊躍捐除眾非處以消五恐畏緣是致道地至死不保命遠于諸惡趣以捨眾會畏終無恐懼心何因至今無則無有吾我若能離恐懼專精行慈愍至信修恭敬除慕富功勳夙興而夜寐修習眾德本以立誠信法不為欲所污心若聞雅典修善無厭極永除愛欲利常好樂佛道志慕淨慧力修治佛經法求諸度無極棄捐諛諂業言行常相應終無虛妄言最勝種無穢疾學至佛道以離方俗事不樂世諸利不違清白法勤修最上行精勤功勳義唯好如此法導御以自誓所欲見最勝為諸奉持法所至無嫉妬將順以弘誓身行常殊妙嚴淨諸佛土開化眾群生是遍諸佛土與諸佛俱遊佛以一名稱彼此無虛妄一切皆可得覺了最上義如是願無量導利至永安是廣普無限逮致無可畏眾生猶虛空諸法所因生最勝究竟俗興顯于慧地其心之境界極入於聖慧逮致三達智以開于眾生究竟至弘誓令我獲此願如是之暢達其行亦若茲如是善藏恩仁和心柔軟篤信佛功德觀察眾生元緣行入愍哀興發於大慈吾當護養育欲安立黎庶以是故布施若干種可惠國土城邑聚眾寶及象馬頭目及手足并以己身肉一切普能施不可懷怯弱志慕眾經典不以為患厭曉了世經籍隨俗而勸化其智超三世懷慚志堅強供養無等雙奉敬諸長者眾聖行如是夙夜勤不廢熾盛諸功德猶火中之金彼勤精行此菩薩十住地慕于無為業而化諸有為猶如有導師愍傷大眾賈豫問安隱路故在前指示菩薩亦如是初發第一住稍進至十住成致無礙道以能住此義究暢執功勳慈心不懷害以法而教眾在天下知時開化咸將護立眾令布施使樂佛聖慧至聖發意頃棄國捐王舍入于佛法教出行修精進尋逮得三昧見佛無數千感動諸佛國覩光往聽經淨化無數眾使入道法門遊於百千劫隨時現其身諸最勝本業覺寤眾睡眠如過去諸佛覺寤眾懵懵是為第一住最勝所宣布普愍傷世間無上諸菩薩諸菩薩等咸有聞此無上道業慕樂尊行心抱悅豫忻然安隱自從坐起迎逆稽首踊在虛空散眾天華口宣妙言歎曰善哉金剛藏聖猛無所畏曉了道住行菩薩法眾會悅豫聞解脫元唯諮上道第二之住其行云何當所思奉大智唯宣聞者坦然進至無極開化眾生金剛藏報諸佛子是菩薩大士以了初發第一住竟爾乃好樂第二住矣意性懷篤奉修十事何謂為十一曰志性柔和而無麁獷二曰修正真業無有邪思三曰其行質直永無諛諂四曰心懷調仁不為瞋恨五曰其行寂然未曾憒亂六曰意抱至真不為虛偽七曰其行方幅無有雜碎八曰進止坦然無所貪慕九曰行在微妙不為下劣十曰其意寬弘未曾迫迮是為十事菩薩意性懷篤具成初住至第二住金剛藏曰又諸佛子菩薩已住第二離垢之地離于殺生不執刀杖心懷慚愧愍哀群生常抱慈心欲濟眾生無有思想心不念殺不求人便不危他人捨身之安而解眾患無有二心況復犯乎又不盜竊心常好施不貪他財己財止足不數多求覩他所有萬物生業財寶之利不生嫉心眾人迎逆莫不戴敬草葉毛米未曾默取念廣布施救濟諸乏割身所供惠眾窮困蜎飛蠕動蚑行喘息隨其水陸皆欲令安不遇眾患又捨愛欲邪婬之行不欲重習自於妻室而知止足未曾興心慕樂他妻心不思想不干他室奉清白行不為穢濁如母如姊如妹如女無異清淨鮮明而無沾污無有二心況犯色耶又不妄語不樂虛言所宣至誠言辭真正所傳順理言不失時不竊妄語至於夢中不演非法況晝日乎不為色教況心念耶常說正法佛之經典不出俗辭無益之業又離兩舌不傳彼此鬪亂於人不誤兩盲未徹視者使諍不和不侵犯人彼間惡言不傳至此此間惡言不宣到彼和解諍訟使無怨望修德為法令無罪殃講論經道各有篇章又不罵詈不演麁辭不宣惡言不傷人心世人所說口演不仁惱於他人不微中人無所恐畏常行仁和不興瞋恨害心向人不使眾人意懷湯火愁慼之患口所布言可一切心柔軟慈和聞者安隱心中愛樂喜欲見之多所悅豫遠近思覩乃傳此言久思其言無厭其辭又不綺語離于飾辭言無所犯未曾傳語常護身口終不戲言而取誤教況復由利有獲財寶貢上歸遺而宣虛乎雖身溺死不演非義身口相應言行相副不失神明不違佛教又不嫉妬不抱貪餐未曾興心慕求眾欲他人財業高德貴性不發癡心貪利無義見人多有豪貴至尊不以為嫉心存道義猶魚依水不捨正真又無瞋恨心常懷慈愍哀之心調和之心安隱之心柔軟之心其心常念欲濟一切而將護之假使其心發瞋恚者若有患厭不能自制眾垢危害心中惱熱尋除其根令不熾盛抱以仁和慈心弘坦如畏蚖蛇毒獸之聚惡心便休成斯仁和又棄邪見奉于正見不墮外學捨于貪事虛偽之術吉良之日不擇時節不思國位若覩帝主不以為貴不懷諛諂表裏相應心性仁和奉佛法眾不失三寶愍哀三界皆欲度脫是為十善常當守護此十善德心行如是思惟奉行若見眾生犯諸惡業當歸惡趣以十善事而開化之又其學士已立正見奉行至真亦勸眾人入于至真所以者何其自己身不能修德欲化他人立道德者未之有也彼選擇念奉行十善不歸三惡地獄餓鬼畜生之處其十善行得生人間及生天上三十三天又能奉行此十善者成大智慧思惟其義畏于三界興發大哀不為毀損從他人聞所宣音聲得成聲聞自然中間修清淨志不欲仰人不從他受自欲意解求成正覺好立大哀不以損耗志入深要思十二因不了無根得緣覺業其心寬弘最極無上不可限量愍傷眾生執權方便堅立弘誓無極法鎧坦然無迹欲救一切眾生之類不捨三界得成佛慧無礙道原菩薩所行清淨道地成無窮業習轉最上眾宜究竟至逮十力乃致佛法十八不共吾等聞之故當志學一切學已勤修精進彼益深觀其此十惡不善章句甚為招致地獄緣報中殃畜生微釁餓鬼是故我等若殺生者歸於地獄畜生餓鬼設生人間有二惡報何謂為二所生之處其壽常短又多疾痛而中夭逝家室憂慼莫不感哀若喜竊取亦歸三惡苦若生人間亦有二報何謂為二乏少財業怨賊劫取亡無多少令人憂惱犯他人妻室亦歸三惡復有二報眷屬不貞數共鬪諍憙妄語者歸於三苦有二惡報何謂為二人多誹謗言不見用其兩舌者亦歸三苦復有二報眷屬離散生下賤子共為伴黨其惡口者亦歸三苦復有二報何謂為二聞不可聲罵詈之音其綺語者亦歸三苦復有二報何謂為二熱惱他人所在至湊不能自決其貪餐者亦歸三苦復有二報少於產業又多疾病其懷嫉妬亦歸三苦復有二報何謂為二若在人間墮于邪見不知止足起于瞋恚亦歸三苦復有二報何謂為二自危己身而惱他人其邪見者亦歸三苦若生人間復有二報何謂為二沒在邪見六十二非憙行諛諂如是多患因致苦陰由以合成不善根本假使能棄此十惡者能以道法自樂伏意以棄十惡建立十善亦能勸他令住十善彼加大仁愍哀眾生心懷弘坦慈心愍心調和之心廣布恩心散擁護心是我之心奉師之心敬如世尊心自念曰一切眾生邪見所縛心意顛倒志念反逆發起虛行吾當盡立令住真實修於正真言行相應而安立之眾生一切破壞諍訟轉相誹謗常抱瞋恚轉相投禍吾等當設無上大哀無極之慈立堅固行令無彼此眾生不厭結縛之難嫉他人業造反邪行不順道本吾等令淨身亦淨口心眾生心迷建立罪福習婬怒癡為三蓋礙墮在塵網常自投己不便之地當求堅固善權方便消寂一切眾勞之患令立無難眾生在于愚癡之厄無明所縛住在六冥遠於大智遊闇昧門行窈弊業吾等當為開化嚴治無所罣礙清淨慧眼使一切法輒如所言由得自在不戴仰人眾生墮在生死困患地獄畜生餓鬼苦門漂在邪見六十二疑羅網所縵愚癡所蔽邪徑所迷遊盲瘂路不親聖師無有救護有所歸趣無解脫業為賊所劫魔鬼在心遠離佛心吾當將養度生死原曠野懸路立之無難前在無畏一切智城眾生墮在大林盛火欲處色處無色之處浮泅三淵為生死流所見漂沒隨恩愛江大患所攝強在愚癡心念貪婬志思危害欲行賊役而計有身猶海水岸婬鬼所迷隨放逸走慕入嗜欲住己自大各懷異心未度想度或諸衰入而為震動遠眾德本吾等當化修大德本道力拔救令在滅度使離恐懼眾危之厄因建立之於一切智眾生悉為貪樂所縛無數苦痛愁慼之惱多所志慕憎愛所結合會別離而相戀嫪無明所蔽受在三界吾等當開示其正路至無罣礙脫三界難令立滅度無為之道眾生悉為猗見吾我五陰諸入不可轉移處四顛倒依六衰舍為諸惡賊所見攻擊遭無量苦吾等當化除諸患厄一切陰蓋使至無為眾生志存下劣之業乏於尊慧一切智心無天人道志在恐畏生死之難樂聲聞緣覺吾等當化使立微妙廣大之心是為佛子菩薩所入如此戒力勸化貧匱常抱慈愍以權方便立於菩薩離垢道地因得覩見無央數億百千姟佛供養衣被飲食床臥具病瘦醫藥一切施安身命自歸如來至真平等正覺受是至清十善奉行雖受行之無所違失於無央數億百千姟兆載劫中所受身形亦若干劫不懷貪嫉犯戒垢濁無益之業好憙布施奉持淨戒猶如有人適生墮地端正姝好尋而洗之清淨無垢菩薩如是在此開士離垢之地於無央數億百千姟兆載劫中所受身形不懷貪嫉犯戒垢濁無益之業行於四恩惠施仁愛利人等利救濟合聚眾生拔眾危厄十度無極勤修精進戒度無極悉為具足不使乏少又族姓子菩薩已能奉此初第一住有第二住名曰離垢菩薩住是為轉輪王治以正法然有七寶假使眾生退在犯戒十惡之業以權方便而勸立之令行十善若興福施惠施於人仁愛之德有所饒益等利之義一切不捨常心念佛惟慕正法志在徒黨菩薩之業開士之行六度無極十住之源思念十力四無所畏十八不共諸佛之法眾行普備念一切智以何方便勸化眾生令逮至尊為最為上為勝為超至於無上為眾導師勸化一切養育將護至一切智發意之頃捐棄家業愛欲黑冥順如來教出為沙門普行精進須臾逮致百千三昧見無量佛適見諸佛建立道誼動百千國願生其國越無限界嚴治清淨無數世界開化度脫無量眾生入不可限識本宿命所歷劫數選擇志求不可稱載道法諸門覩見十方眾生形像觀無限量諸菩薩會從學志願攝取菩薩殊特弘誓億百千垓兆載劫數莫能稱焉時金剛藏菩薩大士演此住已尋則頌曰此等心質朴修治己意性其志已真實柔順而調和已捨諸習貪慕求最上道其行極弘大輒在第二業執德住於斯積累眾德本遠離於殺生心未曾懷害離於慳嫉行不犯他妻室至誠不兩舌不惡口綺語已消恚貪行常修大慈愍入于正見業無諂行質朴無愛捨自大作性粗舉要將護世尊教常行無放逸地獄之苦痛畜生亦如是佛教興光曜常以消餓鬼棄捨一切惡不善之心意滅除眾為害志大至誠法自謹勅其意所生轉善處至三十三天寂然永安隱猶如緣覺乘聲聞及正覺皆由此十事從清白句生見此常當觀恒修無放逸意堅立禁戒亦復勸化人益加增愍哀志性日弘慈觀苦惱眾生興發心傷念皆墮諸邪見斯由意不寤瞋恚懷毒害心喜抱鬪諍常不厭眷屬勤約慕境界吾當度脫之令濟此三厄造立大闇冥其性樂愚癡墮在奸惡路遊於諸見網周旋在生死當行方便度濟脫諸六情立正解五陰消除眾塵勞越于四使瀆滅盡三界苦然熾之惱患永離諸貪身世力吾我想吾以此等故苦行欲度脫遊心尊最勝無上佛之慧導御修至誠棄捐劣愵心立志於寬弘諸如來道慧勤精進無量堅固得佛道住此寂功勳積累眾德本見無數諸佛咸悉供養之斯等解清白見億百千劫其身無罣礙心口亦如是諸佛子住此應時轉法輪開化立眾生使行十善業一切所積累清淨之行本齊護於眾生斯富十種力因時發意項棄國捐財業佛所作沙門修入勇猛行已通大精進致尊三昧定見無數諸佛應時如佛界以是若干變及與不可計輒覩其境界各在斯道住已能住此願致最微妙慧造若干變化開化於眾生是為第二住大聖之所宣普愍世群黎眾菩薩最上已得聞是最始上法菩薩第二境不可思議至真無異諸佛子等喜而修恭敬住於虛空則雨天華各宣善哉德如山王而分布說禁戒之源心念愍哀一切群黎唯演尊妙第三行本所說至誠永無有異眾菩薩行最為無上普欲令世一切安隱以願稱講第一雅妙益當供順天人所敬第二離垢菩薩尊住除其愛欲精進造立建大法慧如之所為行布施事惠施禁戒成為大聖忍辱精進一心寂然善修智慧慈心殊勝愍哀行道眾祐宣布清淨之行譬如月明金剛藏踊演第三住心樂善說莫不欣然咸發道意金剛藏曰佛子菩薩大士已得究暢第二住地便入第三尋當思惟性行十事何謂為十一曰志性清淨二曰性行明達通利三曰消滅淡泊其意四曰心懷無垢瑕穢五曰志念永不退轉六曰其心堅固而不怯劣七曰其念極上無窮八曰性行輕便而不遲鈍九曰其行微妙巍巍高玄十曰其心弘廣不協局迮假使菩薩住第三地觀諸萬物一切無常苦空不淨不可保信悉歸壞敗不久存立適起尋滅本無所成當來未至現在無住察於一切萬物所有皆歸沒盡已得入此無所有地悉是憂惱危厄眾難患害合會結在憎愛之業多有愁慼咸以無常婬怒癡火甚為熾盛因為成立無所依怙察此一切猶如幻化一切萬物悉為恐懼無有救護心數動移便以違失本之慧見如來慧不可思議不可限量不可稱載極遠巍巍無有雜碎亦無眾厄無為常存無畏第一不復退轉多所濟護所見平等已見如來無量聖慧覩眾危厄益加愍哀念于眾生心行十事何謂為十一曰心念將濟孤獨危困二曰常化貧乏使入道法三曰消于婬怒癡火所然熾盛四曰其心周旋生死而不造亂五曰其心常欲蠲除塵勞之穢覺未覺者六曰其心顯燿令習自在七曰勸導離善法者使樂大雅八曰其心忘失佛法令入正道九曰其心迷惑隨生死流使返其源十曰其心見在愚徑而懷恐懼令立無畏彼已覩察眾生無數危厄三界之患輒修精進吾當將濟一切群黎度之解脫令致清淨使得超越化之立之勸之寤之開之示之令至滅度已能如是達至無為普入萬性如斯將濟一切眾生所化若茲具一切智如來聖慧心念勤修擁護眾生又自思之以何因緣以何方便化此無數眾生之類墮在苦惱塵勞之厄所遭焚燒使立永安令無復異住在無礙三脫之門已立斯法開化他人以無罣礙三脫慧門無復異行解一切法知無所行了本真諦導之為行行無所行以此慧明不復觀聽猗他之義唯學佛道又心念言何所為具一切佛法之根本也唯以博聞分別義理以觀此慧益加增修勤求正法專精奉行夙夜思法欲聽受之不以為厭樂法不廢發生好法求法導法志法由法流法歸法救法護法行法善求道法不慕世間無限寶物無用諸藏盈滿之珍已得自在發意布施不念有難唯思法師於世難值甚為希有以用法故無所愛惜內外所有咸以布施所可惠施若施眷屬田地財寶帑藏珍琦瓔珞妻子男女頭目手足耳鼻肌肉支體衣食及己身命用經典故無所貪悋皆能惠施用法典故極重愛樂所用安已明珠如意貴價璝琦布施之時謙下卑言所可放施不懷悔恨身心不惱其有受者因是令度所不聞法聞之欣然勝得三千大千國土滿中珍寶寧聞一偈不用梵釋轉輪王位修無央數百千劫行或有來謂卿今所興習是平等正覺之業菩薩淨行假欲得聞此大正法自投大火更無極苦苦惱之患越斯大火若使己身遭是困厄乃成佛道即念言今我身求經道寧愛樂一句法不用此身正使此三千世界滿中火至梵天求法故自投中況小火也設命墮在一切地獄苦痛不安故當勤慕求于法典況復值遇人間之惱以此方便求于經典若使聞法如法觀察一心解達彼若聽經自伏己心念志上道識如是意在於經典而行要法慕樂佛道終不唐舉口言清淨照察如是住菩薩地寂除情欲消滅諸惡不善之法專惟善業歡悅安隱成第一禪又除想念其內寂然而心一矣無復思想隨時順行歡悅安隱成第二禪又好喜離欲造恬泊行其心寂默身意快然猶如眾聖所言觀察其心安隱行第三禪又除其樂棄捐眾苦消竭前本無樂無苦專精永然其心清淨行第四禪彼則越度一切色想已超色想逮有無想入于名號因時思念若干名想輒以修行無量虛空虛空之想彼已越度諸虛空想因修奉行無量識慧之想彼則越度諸虛空想便無所著修無所有已度一切無所有業因修無想亦不離想則不樂餘所興發處唯奉道法因修慈心廣大無際不可限量無怨不恨欲護眾生一志普周遵行悅豫慈念十方哀喜行護亦復如是其心廣大愍護無際無怨不恨欲濟眾生救護十方具四等心一切蒙安又彼修成若干變化神足示現震動天地以一身化為無數身以無數身還合一身徹越虛空通過牆壁入出太山須彌鐵圍無所罣礙如遊虛空虛空中坐猶如飛鳥出沒于地如入在水履水上行如行于地身出烟火如大炬然察是日月神足巍巍威神無極遊行四域消除闇冥以手捫摸日月宮殿其身遠超上至梵天耳之徹聽清淨洞達過於天人聞其言聲諸天人民又復了知眾生心念所念如是知有欲心無欲之心有恚心無恚心有癡心無癡心有塵勞心無塵勞心小心大心多心少心要心無要心亂心正心定心不定心解脫心無脫心最上心無上心審見本末皆悉知之如是一切分別眾生諸心所念善惡禍福道俗真偽靡所不達又識無限前宿所居一生十生百生千生不可稱載宿命時事悉識別之劫壞劫成悉知無數不可計會天地成敗吾曾更歷國土處所名姓如是所遊飲食壽命長短衣服好醜所遭苦樂彼沒生此此沒生彼此沒生此彼沒生彼周遍沒來生尋復還返以是比類曉知無限前宿所更已復清淨清淨天眼過諸天眼見人生死善惡所歸尊卑貴賤如所作受又此眾生身行善口言善心念善不謗聖賢奉修正見壽盡身散得上天生又若眾生身行惡口言惡心念惡誹謗聖賢或於邪見壽盡身散墮于地獄以淨天眼普見天人蜎飛蠕動蚑行之類所行禍福善惡所趣又以一心三昧正受若從定起不用此德有所向生唯覩具足菩薩道品願有所濟故示現生住于菩薩興光之地見於十方無數億千兆載諸佛奉事供養衣服飲食床褥臥具病瘦醫藥歸命諸佛聽所演法已聞受法隨器授與未曾越法不毀佛教各各觀察益以愍哀普如己身親族無異欲解諸縛於無央數億百千劫兆載姟限斷邪見欲心不在言亦除邪瞋愚癡之態如金寶師工治寶矣以作臂釧釵鐶瓔珞㻉瑤之屬無不成好菩薩如是住興光地則以無言消諸所見諸婬怒癡以是德本增行巍巍清白日甚漸備仁和忍辱之原將順戒禁而無所犯心不懷恨不抱怒亂志性無諂心懷詳序而不卒暴一切所作不以究竟所作成辦不行諛諂無虛偽時性無所受行甚清淨彼以四恩而宣愛敬行益利義內志篤厚十度無極忍辱精進所度無極慇懃修此亦復勸化餘諸菩薩謹慎清淨是為菩薩諸大士等第三住法名曰興光菩薩住此諸根通達若作天王執權方便有所造立若行布施作行敬愛設修利益其心常一念佛不捨致普具念一切智業以何等行為諸眾生致于最尊得普敏達為眾導師乎發意之頃精進超絕一時悉逮百千三昧時金剛藏菩薩大士欲復重散此義所歸說此頌曰斯等性清淨德室心通達貪欲患消除成不退轉業興發堅固志強勇進微妙其意甚廣大因是入三住已立於此地宣布光曜住說非常苦空不淨毀散法為不得久存須臾虛無聲選擇悉有為無來無所往由是致疾病遭愁憂涕泣與眾惱俱合受結著恩愛苦患不可意常熾然三火以見有為業發起無限難若厭於三處其心無所慕欲求諸佛慧其意不變異無量不可思所度無等倫覩彼眾滅度諸最勝聖慧已見於諸佛永無眾患厄無救離依怙扶濟使得出常貧於道法為三火所災犯所有苦惱百種縛其心重敬眾塵勞無明志下賤已失威神力違安住道寶流墮生死淵恐怖求解脫我應擁護之堅強等精進志樂於尊慧不貪世人榮觀察何等宜逮致至解道無他諸罣礙成諸如來慧其慧為智明是眾安住樂以聞智專惟成菩薩聖慧適聽所說法尋精進奉行夙夜欲啟受無餘因緣業以法而樂義以法廣救護明月珠眾寶所愛敬親里國土廣無極具足豐盛尊妻子及男女眷屬諸走使以經典之故布施不悋此頭目及手足己身之肌肉目見而口言施血如流江見害屠割刑所重髓布施不以此為苦不聞法為患假使有來者口宣如是辭猶如火所起自投炎赫盛若聽安住說微妙法要寶聞之甚思惟功勳義章句一句法義故頂戴須彌山設使三千世滿火至梵天我聞法善利其意達玄妙若人聞致是任如是苦惱正使於中死求得道慧明雖遭此眾難忍苦不以患何況人身苦若干之厄難我之所戀慕惟志求聞法若得數聞法隨時而思惟四禪四等心悅豫三昧定承於五神通漸備具足行以是由自在不墮所向生住立此軌德順無數億佛意常奉供養聽受斯經典曉了離邪住啟顙清淨行猶若金無垢號曰為紫磨住是雅功勳報處忉利宮造立為豪尊迴轉處魔天魔天若干會功德諸章句以住無以意唯求佛功德佛子已住此慇懃慕精進逮致三昧定其數各百千覩見諸佛最相好若干種加益極微妙功勳尊無量是為第三住安住身自說普愍諸世間諸菩薩無上時諸天人聞大行微妙巍巍所住地眾祐諸子懷踊躍則以天華散佛上會在地樹持衣被嗟歎稱揚此經典魔后可敬柔軟好鼓樂歌頌勝妙法其自在天歡悅句以月明寶貢安住口宣我等故有佛興發德時度彼岸其最法勝何故然獨歎菩薩行第一我今得聽妙道地於百千劫難得聞益加宣布愍諸天諸佛之子行殊勝得聞此軟聖眾會當得服行寂無地如月除患盛已興安住談第四所遊行演行最為上金剛藏復曰佛子復聽菩薩大士已能清淨住第三地便進入在第四地住輒得超越入十明曜何等為十一曰遊在眾生之界二曰周行通諸法界三曰遍察三千世界四曰觀于無窮虛空之界五曰普省眾神識源六曰流布在於欲界之處七曰周旋往來於色界中八曰優遊而化於無色界九曰志在上最微妙解脫十曰其性弘寬心和柔軟是為十菩薩大士復有十法逮法光明從第三住入第四住且聽佛子其菩薩業第四行住名曰暉曜適逮此已則能將護如來種姓致于內法教化十慧何等為十一曰其心性行得不迴轉二曰篤信三寶莫能壞者逮所遊處而悉究竟三曰勤修清淨玄妙之業四曰解自然興故行尊道五曰分別世間從因緣生成敗之事六曰曉了一切悉從罪福致所生處七曰敷演生死泥洹之源八曰覺知眾生國土之本九曰宣暢散意過去當來十曰能剖判說無所盡行因得成就如來種姓是為十金剛藏曰又佛子聽若有菩薩住第四地自觀內身而行寂然自御其意不懷俗法亦觀外法而行寂然亦御其意不懷俗法重察內外亦無所起永無所壞觀內痛痒察其心法亦觀本法法之所行觀內外法而行寂然自御其意不懷俗法眾惡諸法不善未起將使不生精進攝心成就方便令永斷絕不善法起尋消除之諸善德法若不興者方便精進志樂興勸功勳之法令立不失進使廣大勤修道地從行具足自攝己心未曾懈廢永除眾穢定意離貪修行為首念行神足成就閑靜究竟無欲乃至滅盡勸助功福精進以定備悉眾行以斷心定便安眾行斷識定意輒行神足成就閑靜究竟無欲之宜乃至滅盡勸助功福念行信根精進勤劬念根定根慧根成就閑靜而無眾欲滅盡眾塵勸德念行信力精進力念力定力慧力成就閑靜無欲滅盡勸德定念覺意修法覺意精進覺意歡悅覺意篤信覺意觀護覺意成就閑靜令其無欲滅盡眾塵勸德念行正見正念正言正業正命正便正意正定成就閑靜令其無欲滅盡眾塵普察勸德目見一切眾生所在為其宣暢本宿世願志無極哀興發大慈使疾逮得一切智矣令速究竟淨治佛國具足如來十力無畏諸佛之法諸相種好音聲言辭念尊最上殊特之業普使具足求學深妙聽佛脫門而行無極善權方便又佛子聽菩薩若住此暉曜地前本所習自見貪身猗於吾我而計有人依形壽命諸陰種大貪住眾入浮沒高下撰擇狐疑疲極之態謂言我所恃怙財業實有處所一切永除如是猗著皆亦斷去一切思念誹謗之事親忍塵勞勤學立志善權智慧在在所遊以道為寶遵興道教其心潤澤心懷柔軟抱仁和意心常愍哀心不厭惓求最上心志好思慕殊特慧心將護化育諸眾生心尊敬師友順應器心如所聞之輒奉行心逮玄妙慧所作甚快仁慈柔軟所居安隱止頓賢和志性質直行無所受不以自大不以憍慢而受其教歸命無違彼行是已所受修行寂然若斯為上道地清淨住法專精思惟習合會行奉行勤修不退轉精進不休而不懈惓遵不迴還所奉廣遠所行無量最上精進求無等侶皆護眾生所勸不毀又其菩薩心性清淨志分和賢無有可不成信諸界意性長益諸功德本永以消除貪妬慢恣離於猶豫親近貢高已得具足無疑脫門因合會法無厭不懈已得速近建立如來將順其心令無限量其住在此暉曜菩薩道地者值見無數億百千姟兆載諸佛普以供養衣被飲食床敷臥具病瘦醫藥奉所宣法啟受尊行又諸佛所出家為道行作沙門益增勤修心性仁和信解習淨於無央數億百千姟不廢德本一切轉加巍巍遂高豐赫弘茂猶如寶師工作眾物成諸瓔珞所合無比釵鐶㻉瑤靡不成好菩薩大士亦復如是住暉曜地其功德本轉以加增越諸下地諸菩薩住猶如佛子如意明珠光曜清淨其暉遠照明無等倫其餘諸寶雖在其邊光蔽不現菩薩如是逮暉曜住則無等侶諸下地菩薩功德不現眾魔塵勞悉為消滅是為佛子菩薩大士住於第四暉曜地者所在遊立弘坦和雅若處天位為天王時開化眾生諸貪身者所造立業惠施仁愛利人等利一切救濟合聚群黎常念諸佛未曾忘捨也乃至普具一切智道何因得為眾生最尊咸致一切無極聖慧為眾生護導之利之發意之頃慇懃精進須臾一時逮億百千諸三昧定覩眾菩薩億百千垓眷屬圍繞菩薩之力度於所願所願殊特變化自在億百千姟兆載計劫無能計限功德威神於時金剛藏菩薩重欲分別義之所歸便說頌曰修治至光明第三之住地眾生處世間各各周流行其第三之住等猶如虛空其志性篤信清淨行無犯適獲致光曜大威無極住將養世尊種至誠而迴轉住佛無懷疑法聖眾亦然立清白之行唯覩見品類在世尊吉祥從緣報往生因隨於生死眾生之國土以法為無始所興無盡際奉行常謹勅逮歸世尊種積累法如是愍哀于群黎其身遵道行心法消痛痒內外行相應思惟正其意專精修言教棄捐於所有已除盡眾惡長成諸善法這消化諸非便修第四業奉行四神足五根并五力微妙覺意寶遵八路如是道念諸群萌意寂然眷屬近辦所誓願因由本行慈志願一切智以成治佛土其力上最豪心思惟章句又勇猛無畏與法俱教化慇懃志慕求樂佛殊妙聲深遠之道寶脫門之處所積德而惟念大善權方便已離于貪身消六十二見永除內所猗及其計有命無五陰四大諸種處亦然已得第四住皆除是諸礙咸離棄貢高安住悉無慢不復求貪樂所生之罪勞已消眾瑕垢性行甚清淨精進修道德修善不求身其心甚柔軟所行無放逸心仁和質直賢雅而愍哀求慕上利義一切不患厭樂喜於聖慧為眾生行業恭敬奉師長遠離求愛欲作人有反復無諂順教命無慢無所愛心性常樂快精進不迴還奉尊等合集其行以得立第三微妙住內性無不可治心令清淨覩見喜信樂增長清白法去眾垢穢濁一切化癡結菩薩已住此殊勝無所著供養諸眾祐無央數億姟出家作沙門專精聞受法成道無等倫紫金成瓔珞已能住是義功勳志性和善權智慧俱修行清淨業若億百千姟魔眾不迴轉奉行殊妙寶猶如魔為侶已得住斯義供養人中上致成寂然道極尊法行句因能蠲眾生六十二諸見若能行殊特為最勝慧故精進而志學億百人中尊見佛無他念安和廣大業又無數上妙將養無量劫願樂誓慧堂尊功勳之行是為第四住清妙清淨行名德應慧義真安住所演時諸會者皆咸得聞第四住地最勝之子知解諸法歡喜踊躍心中欣然住在虛空雨散天華善哉佛子宣揚無極其魔雖尊與諸天俱踊在虛空悉抱悅豫供養眾祐若干妙雲雨柔軟華貢上安住諸根坦然琴瑟箜篌暢悲哀音諸天集會欲奉世尊覩最勝像及所建立一切舉聲演如是音面目充滿性行巍巍行道甚久今乃獲願久來不見天人之尊諸天已到現能仁前久未得察動大海者演淨光來為甚大久眾生久來今乃獲安甚久以來聞悲音響別來長逈不詣大聖獲一切德勳所度無極棄捐貢高寂靜致上供養尊敬於大沙門此間供養經還天上於此供養趣安無限能供養者盡一切苦能供養者逮佛聖慧眾祐清淨猶如虛空不著世俗如水蓮華超照高遠堅如須彌心中歡喜奉敬最勝演是音已心懷喜悅降諸魔子不可稱載喜笑瞻覩如是眾德當爾之時咸悉寂然宣布大財如月毀復勇猛無畏散第四住最勝願說金剛藏曰又有佛子菩薩大士已能備治第四之住四住已成轉得前進第五住地當行十意乃得通達何等為十念於過去諸佛之法亦思將來諸佛之法復惟現在諸佛之法修戒清淨其心鮮明消滅諸見六十二疑曉了求道亦行清淨所行聖慧悉見清淨剖判一切三十七品上妙之法亦復清淨開化眾生所行清淨是為十事金剛藏曰又有佛子菩薩大士得第五住然後乃成修善妙業有行三十七品心甚清淨道業益勝所誓寬弘因所願力親近如來慈愍群生未曾忘捨積功累德合集聖慧精進慇懃而不懈廢善權方便將導不逮而常好樂住妙暉曜密喜如來所建立義己意已入佛之勢力所念專惟不退轉如審解了是四聖諦是為苦諦習諦盡諦道諦彼能究竟至誠名德分別聖諦達其原際曉了諸相真正聖諦其無方便隨順宣布解了真正分別是諦因行聖諦也剖判其事所度聖諦有復能行悉解知事正業聖諦次復宣布行道聖諦敷演其意盡無生諦體解得入諦智道業皆已普入諸菩薩住成就逮近乃至辯才如來大慧散去結惱班宣聖諦又復能化他心念咸令可悅曉了隨時究暢聖諦已能得入一因道義轉便曉了達斯源際真正聖諦也覺解己相則能曉解諸相聖諦解知志性之所歸趣則達五陰諸種眾衰情蓋別處所生因聖諦度了興身眾惱之患曉苦聖諦更歷周旋縛結拘閉然後乃解習諸諦源一切永滅諸熱焚燒然後乃解諸盡聖諦也初無二言所宣如義然後乃解道之聖慧皆已覺了至如來慧然後乃解真習聖諦信明慧力曉諸不盡令苦無餘彼若分別諦計如是方便降伏生死之源解達一切所從生處因由斯法虛偽愚癡所為不真諦解本末益愍眾生親近大哀在世興發無極之慈已能致此慧力道財普護群生好樂佛慧觀本昔來生死所趣察其始原眾生所從致是無明三處恩愛漂生死流陰蓋所著為之動轉增益苦陰若能解達無有眾生無我無人無壽無命已離吾我皆悉了是如過去事當來現在亦復如是慕樂虛無愚癡之業生死周遊而無斷息永無邊際無將護者復無所知彼無師友雖有師友不受道教乃為無智癡冥凡夫眠蓋所縛不可稱計自滅諸我方盡當盡不復起身亦無所生不信佛道轉復長益勤苦惱患有為生死所見漂流不捨陰蓋不厭四大不拔貢高諸見瘡病不別婬怒不消無明窈冥之室不竭愛欲淵池之難不求十力導師之業入在魔行墮于生死反覆之海無善之想去於自在如是苦患不可稱計永而無護無所歸無救濟無利義一己身無輩伴當以修行如是像業積功累德每生自克因能修慧已能逮解一切眾生究竟本淨乃成十力暢無為慧巍巍明曜如是要慧意已覺了得道成就所可造行積功累德皆為眾生而興立護愍傷群黎普安眾生垂哀一切欲度脫之無嬈害心不誹謗之勸化眾生靡不歡悅為之導師而令滅度彼勤修已住於第五難勝之地由得自在心無所忘曉達善行處處之業志意堅強善分別慧其意普至解經次敘章句之誼意懷羞慚彼我皆護其意勇猛將養禁戒隨無所犯意中明了宣布處處所當正行周入眾聖無所戴仰往返智慧以宣暢義隨時散布得神通行詰誳方便而顯道化修行善權隨俗而導積功累德常不厭足慕求道慧未曾懈廢奉無極慈合集愍哀意不怠惓求于道業不以閑退精進殷勤務佛十力無所畏慧諸佛之法十八不共常以善行思惟深入莊嚴佛土立若干行合集積累諸相種好常行精進志求如來莊嚴清淨身口意行修無極業敬尊奉戒順諸菩薩重眾法師無所危害以諸菩薩善權方便普遊世間夙夜一心捨他之念常以道法勤化眾生能修如斯以布施業勸導眾生愛敬利言大利濟彼等救群黎乃復示現色身之形為班宣法因而遵行菩薩如來大業以開化眾乃復覩見生死瑕穢稱揚諸佛聖慧功勳能行如是以大神足變化感動以若干種善權之誼唱導眾生而教化之已能精進如是化者入於佛慧心性行道以不退轉修眾德本勤求殊特正真法矣愍傷眾生其有遊行處於世間書疏經典印綬眾會計校守府諸身種大所應療治醫藥眾病寒熱羸瘦鬼神所嬈中毒狂病若有追逐所在療形合偶伎術跳越謿說多所歡悅郡國縣邑江河泉池樹木華實所生藥草金銀明月珠玉水精琉璃所現眾寶日月𨽁邑村落居家田地地動眠寐所夢怪應所入一切眾身形像所在諸相所應所當修治謹慎遵行財業貨物神通無色以無放逸四等心行所造專精而無危害愍哀眾生因修永安彼以此行愍傷世間稍漸立之諸佛正法能化立之難勝菩薩道地供養奉事無央數億百千兆載諸佛衣被餅食床褥臥具病瘦醫藥在如來所棄捨家業出為沙門於諸如來聽受經典成為法師又復重聞逮得總持無數億姟百千劫中興顯德本究竟清淨又如佛子妙寶車𤦲共合相近轉相照曜菩薩如是住於難勝開士之地以此德本修善權慧道義遂高加大乘應造功勳所行無侶猶如佛子村落之中有夜光珠普照田地如雲風遍吹浮遊轉諸天宮殿菩薩如是得難勝住以是德本善權智慧心行普入常處在世無能亂者是諸菩薩大士之業第五住菩薩住此多所悅可若為天王降伏一切眾邪異學有興立者布施愛敬饒益等利見眾生念未曾心離諸佛行法乃復普憶思念諸聖一切智業以何方便蒙濟眾生乃至巍巍無極道堂發意之頃須臾精進一時之間逮不可計億千三昧見眾菩薩無數百千眷屬圍旋論經說誼於彼得度建立誓力咸成菩薩殊特變化無能稱計限量其德乃至如是億百千劫莫能諮嗟暢其功勳時金剛藏菩薩大士欲重散此經典之業便說頌曰第四暉曜住甚清淨如是其意已平等思惟三世事斯心行業戒道德修清淨發意頃離結轉入第五住而意念諸根若聞不迴轉以有四意止道御樂章句已超遊五力一切無所壞則勇猛周旋因得第五住慚愧為衣服清淨禁戒香覺意成華鬘禪思為塗薰遵奉智慧業道尊自嚴容總持為苑囿定意平等行四神足遊步意淨為腦戶慈心愍哀眼殊妙見聖慧攝持無吾我其意伏塵勞便得入第五人中師子住適得入第五特異之道地道業以清淨修行轉復上若能淨志性輒求最勝誼憐傷厭眾患思惟離意念積累功德本尊慧亦如是興發無數眾照顯行道地為佛所建立念無慢聖意曉了自然解不廢正四諦究暢真諦誼將養護眾根若分別真正轉復度諸佛如是消著意并及行道諦等志而道明乃至無罣礙以微真雅心修治若斯諦智慧脫門尊不惱無陰蓋已修功勳本行慧甚廣遠超度眾因緣濟一切群黎其懷真實意成就如是諦親自暢解之達本淨無安慈愍無所得爾乃為安住因眾生勞患求眾祐道慧勤觀其造始本源之所從愚癡由闇冥閉在恩愛種眾生貪取陰便成苦惱身已逮無吾我察之如草木從勞塵致有數數往諸趣猶輪轉無際眾苦患慼惱嗚呼亡失已眾人可愍傷愚戇之所憔生死流不返五陰情猶牛諸種邪見瘡火然燒其心志貴於闇冥墮于愛欲河方慕求明顯處在勤苦江明求最導師以見如是難當修無放逸諸所遵行業皆用度眾生志強性行安遊步有氣勢既勇懷慚愧曉了成智慧積功德無厭聖尊行如是清白法無惓力勢是其意是最勝福田宣音覺意相所作無飽滿精進哀眾生欲化眾生故因往入工匠或畫師刻印計數人療疾像如鬼邪嬈由以轉除病立之於經要解覺樂慈愍合偶作賦頌若干種戲笑流河及園囿浴池樹華實建立無數業以用安眾生現無量像色眾珍寶若干取地令動搖則覩日月光眾生之有相遊諸國處所無色財為勝神通不可量欲以修愍哀普安于眾生於斯謂難勝殊妙智慧業供養億載佛同聽受經典彼等修性仁清白行遂顯猶紫金車𤦲磨治平明好其宅眾寶成宮殿轉遊行此風轉之前無有違護者如行世俗法然悉為眾生遊是覺朋侶譬蓮華在水於是處興術所建造豪尊違捨異學術覩修歡悅事所行眾善德皆由最勝慧救護于群黎因致十種力等尊逮威勢精進為無上見若干億千安住天中天得殊妙三昧觀察億國土所願差特故復過是功勳是第五住地若干億品術御化眾邪術顯已曜眾生時諸佛子聞班宣此諸菩薩行從地踊上住虛空中歡喜雨華明月珠寶瓔珞衣服光明清淨供散佛上口歎善哉一切神明處虛空中百千之眾莫不踊躍時諸天下殊妙雜寶貢奉眾祐香華塗香繒幡幢蓋諸魔眷屬自在天子諸天俱來在於其上遊步虛無雨諸寶華其心悅豫供養最勝意抱無量口宣善哉諸佛之子眾神皆集無數億千亦住於上鼓眾妓樂其音清和又一切妓暢如斯音佛響仁和棄散惡塵本淨空寂消眾法想猶如虛無等無思念行步清淨住立成就不著於俗永無放逸無本平等而悉真正法無想念若有曉了諸法悉無則成無本無所有業輒無所思愍傷眾生精修救度是為佛子法王諸子修布施行皆捨相著其戒堅固心性恬怕為眾生忍無盡法慧授精進力令諸法寂入禪定門淨除眾塵察諸萬物信解空無聖慧力成為一切護是諸佛子高德除穢如是聲有百千自然宣柔和音最勝大聖尋默然時諸天玉女眾如食息還復天上金剛藏歎志勇猛化得行成第五住地遂致究竟莫能廢哉金剛藏曰諸佛子聽菩薩大士以能修成第五住者輒超進入第六住地則行十法何謂為十了一切法皆無有想而普平等諸相平坦永無形類悉無所生超絕無侶皆無所起故曰平等為甚清淨調定真正皆無放逸不為馳騁無應不應無䨥無隻寂寞坦然而無倫匹猶幻夢影山中呼響水月現像等亦如化所行道業而無二意是為十法從第五地逮第六住作是行已自然觀是一切諸法計校思惟反覆察之不令錯亂近第六住自然目見以逮成此則得通利柔順法忍不從迷惑尚未逮近無所從生法忍稍以近之能致自然入於一切諸法處所轉能進前致於大哀為尊元首顯燿大哀具無極悲解世五趣有無合散以觀如是名第六住乃暢世習所可由生皆從倚已吾我所致以覺欲事世無所有懷愚意者倚著吾我因其無智而成癡冥慕樂生處習不順業志務犇逸反邪之行積累若干罪福興衰萬物無常由無益生解是所行心善自修消除諸漏至真本無其發善德故當還返周遊生死報應之地所作是田神識是種無明之本則是闇冥愛是潤澤貢高自大是其志性長養諸見羅網眾結使因得是自生名色轉增名色則成諸根諸根已成起若干種所更習事習事以起便有痛痒從痛痒故便有喜樂則益所受以益所受輒成所有發意合成以成發念因成五陰五體之形尋至五趣漸稍生著以至諸著眾猗悉備由是發起惱熱燒炙一切憂慼啼哭之苦諸不善業本空無形不了得習無亂別者皆復自然稍習無蓋故致得此有解斯義便無所慕菩薩如是樂于柔順觀十二緣則自思惟以是至誠是所生識究竟無慧無明之業本為清淨成行報應所行以成神識在先神識之侶有受四陰則致名色迷惑之事諸衰六入諸根境界輒成神識因為同伴與諸漏更更成痛痒因愛適長益於所受以御所受則成漏業從所作生興生身陰斯生之內因致老羸身陰散壞致於死亡與愚冥俱甚可恐畏此從危害至住結網致口言辭是生五根苦起意根從其憂愁多所戚患因成受有以是緣故退生苦樹造立所作被自思察由倚所作用知所作方當作者計彼有作則無所作本末無相也亦不可得又復思惟其三界者心之所為其計於斯十二緣起五趣所歸如來至真之所解暢又此一切一種一心同時俱成所以者何若諸根等心生貪欲悉由神識生死之癡因從無明其名色者心為伴侶而立迷惑從其名色名色以成為六衰入從致所更為痛痒侶痛痒意愛所以有愛從不捨受發起眾難由此緣合而致所有因倚致生其興羅網誓願老死從神識中因致此有別知名色緣對而其名色各各有趣六情衰入已覩已界能入寂寞更習緣故從其更習意念致之生痛痒緣從痛痒故便復作行善惡好醜從恩愛緣致樂塵勞貪婬之事從愛緣故致結縛獄從有緣故致於他生生現在處不可解從生緣因發生五陰本致老之緣以致老耄諸根便熟則致死亡以至死者有十二事發緣起處其身陰壞而不能斷未曾永絕從無明緣則致眾行名色六入習更痛愛受有生老病死愁憂啼哭無明緣故無有斷絕不可究暢如是有餘無明適消眾行便滅由是有耳如是有餘彼以無明恩愛所受長益塵勞無斷絕時及行所作往返報應報應展轉根無拔時盡其餘殃者苦痛輒轉亦無休息以無明矣為去來今見縛流布宜當斷絕如是三轉三轉無我以離吾我無明滅去自然之業無有處所猶如葦屋若池清淨若苦眾惱無明之故則有行矣是為本宿未曾諸痛因其識故乃致痛痒是為現在之痛痒行也從愛致有是為將來痛痒之原從此以上則無所生無明適消眾行便滅亦為斷絕有苦三患十二報應從因緣起彼從無明致于六入是能滅行眾行已滅因是別致眾行如是有餘二事自縛苦更痛痒尚有餘盡別離之苦無明適消諸行便滅三苦永斷從無明故致諸行矣從作緣故致眾行耳如是有餘無明適消眾行便滅是為所有一切諸行有是餘故有無明行以權方便開解大縛有是餘故而有輪轉彼當以故觀十二緣起滅所趣反覆察之由從因有勤勤倚著御身口意因自作緣供養所致無有生業其三迴轉使不復轉宿本無痛習更三苦修行報應諸緣起耳假如有人舉其負債而在解縛觀察無盡無所有盡彼觀此緣緣適起時識當來事悉當了之無我無人無壽無命自然為空寂然恬怕有所造作因遭得報遵空脫門心性懷此如是滅盡以無有餘現在之處所也思惟專志無相脫門以故知之無所慕樂唯志大哀教授開化宿本眾生是為心抱無願脫門以能奉行是三脫門則以消除彼我之行及見作相去於有無諸相之著復加進抱大哀為無益便精進化諸凡夫未成道者使得究暢以能成就輒達法會轉通法會不復退還具備和同以進仁和成就不退若覩如是所生瞋結瑕穢之病由此合會適以合會致此眾患猶如江水流無休息心自念言不用餘行永修寂然開化眾生如是佛子若能行此處在無恨殃毒惡世導御自然觀本淨者不起不滅遵奉大哀化順眾生行智度無極號無礙慧門漸修熟志學至照曜合會道明成慧如是正道大業道利應時服食道義不與邪業而俱合會因僉觀察自然寂滅亦不往彼道品具足親自覩解目前道地便入於空惟解定意其定意名入空自然空定究竟空定第一空定為無極空定意為合會空定意所奉行空定意真無念空定意為等察空定意離業無物空定意如是比像逮得一萬三昧門自然目前無相無願亦復如是轉復進修親近逮至諸菩薩住其心充滿性不可壞心性了了性行真正其性深遠意不可轉意無休息其意弘廣心思無限意慕樂慧其意集會善權智慧爾乃備悉此菩薩性遂致淳和在如來道永不迴轉能化異學一切邪術等順慧地不墮弟子緣覺之地專一增進目見佛慧而無等倫捨塵勞行得堅固志住菩薩慧而熟修奉空無相願遵承法教隨時應宜善權智慧不復毀散道品法行彼住菩薩目見道地智度無極益復超異今日成就通利應道疾逮第三忍名曰柔順是謂道法轉而順從彼以住此目見菩薩第六道地見不可計億百千姟兆載諸佛尋時供養下意奉事進其衣食床臥坐具病瘦醫藥在諸佛所出家捐業行作沙門受聽經典如所聞之奉行智慧勤修聖達所行求義即能逮致轉修覺進如來法藏逮大法明在不可數億百千劫兆載無限成功德本遂顯巍巍猶如佛子上寶琉璃洗治發明其光灼灼菩薩如斯住是目前菩薩道地其德日增行善權智益加顯發以此德本轉增寂然遊步無侶猶如佛子其月大光照眾生心使各坦然其四大風所御宮殿獨而無侶菩薩如是以住目前菩薩道地德本日增照除無數眾生塵勞拔愛欲瑕總四魔徑獨步無侶是為佛子菩薩大士以近目前第六菩薩所逮道地遵修住此善能變化設為天王其四大者覩之降息獨步三界而無疇匹聲聞緣覺不敢諮問所行德本布施愛敬利益等利化眾生心不捨佛道至皆具足念一切智何所陳生最第一願勢力堅強導御開化成其普智發意之頃如是比像無極精進須臾之頃逮致億百千諸三昧定開化無數億百千姟諸菩薩眾覩諸眷屬菩薩願力而有殊特有所感動莫能稱計行若干億百千姟劫不可為喻時金剛藏菩薩大士欲廣解散此義所歸即說頌曰以能具備悉第五之道地因法為瑞應無相無所生不起甚清淨以為無放逸奉行聖慧意便入第六住諸法為寂寞靜然無想念自然猶幻化解脫於生死以致柔順忍法自無所亂其慧轉殊勝則勤修六住聰達住柔順頻入明慧力觀察一切世從習而有報由愚癡盲冥而有己人物欲度脫斯等故興修勤行從選擇因緣本末悉為空所作緣報應和會致諍亂猶若有所作便覩造所見選擇親近眾猶如蜂採華假使慧察之本末為明冥思想緣罪福得報以癡果從思想已故名色為伴侶如是致有難乃成五陰苦因其我心所墮入在三界又是諸所趣十二悉一心從貪婬而生心行亦如之有盡亦如斯復為心所誤由無明癡故造立十二苦愚冥之因緣數施諸想念如是之所致老病俱散身又一切諸患由當盡冥壞從癡無明緣因是無斷絕思想若消滅因緣則斷除以起愚恩愛而緣致塵勞勤苦之惱患想念有餘害從諸入致癡故有生死苦更樂及痛痒從苦復至苦有復餘受身展轉復長苦斷除諸苦惱則乃無吾我本無有痛痒亦無諸想念其神識所更現在而往返用當來受行故成諸苦惱又所消滅者觀之所永盡由愚癡因緣自然成覺了因其患厭故滅除諸因緣因其因緣故於是斷諸緣觀諸卑賤士自然為永空柔順及愚冥承其行業意逮之乃盡癡蒙此皆斷緣深妙之因緣解之虛無相察省十事分了其不可別有計諸所趣罪福處未來其財業三品從本來展轉剖判三苦行起滅之處所無所有陰盡柔順解因緣因緣起如是所入暢平等譬如現幻化愛欲業若斯如夢之所覩形影亦如是冥騃愚癡類自然猶野馬其解如是行彼智乃了空諸緣為恍惚奉此無堅相以能了如此亦無有志願唯欲願愍傷一切眾生類其大志寬弘如是行脫門心轉加慈愍思樂佛功德勤修憂眾生實思察其元無諸情慼患逮無量功勳承空三昧具識本百千劫勇猛士如是無相亦無願建立斯道業柔順尊法忍其慧應無為脫門為善寶如是性寬弘供養於大聖應寂然除憒志順最勝命逮成覺意定益增加清淨猶琉璃紫金彫治益光榮以照眾生意猶月之弘光四品風遊行獨步無等倫因越魔徑路最勝光美妙消滅眾塵勞燋炙諸苦痛天師大錠鐐宣布此慧住善化立道意變消心懷風所可奉聖慧演章句所講勇士已超越聲聞所不逮發意須精進已逮安住業宿世已獲致億百千三昧須臾見無數十方諸現佛其德照曜世猶日秋時月微妙深難了勝聲聞不及眾雄自由講第六之道地於時諸天聞所說法心中坦然住虛空中雨若干種華香珍寶稱揚諮嗟柔軟妙音口宣清淨具足可敬功勳之聲善哉上最思惟利義累功積德慧得自在殊勝之行為最巍巍猶如蓮華愍傷群生其行超絕不可稱量大神妙天在虛空中散雨殊妙眾雜華香消除麁細塵勞憂冥頒宣琦異上好音響逮最清淨第一之利我等以聞所暢道地時諸伎樂出悲音聲諸天玉女心懷踊躍於彼諸天承佛聖旨令諸門戶皆自為開除眾闇冥心解如日奉最尊法於是彼世無數之眾俗間賢人皆超越世顯示方俗第一微妙遙見其身寂然恬怕而現其形無身之身自歸於法消滅調定使無想念有其音響眼目大明越無央數諸佛國土供養諸佛奉眾導師自察其身憶如最勝棄諸瑕穢慧得自在開化眾生無彼我想奉精進行應所行業諸天玉女一切皆樂寂默之義觀人中尊眾會悅豫啟白眾祐為供養佛身自在已願說殊特正法言教功勳如海唯時宣之顯第七住金剛藏曰惟佛子菩薩大士以能淨治第六道地具足安住入第七地行善權智則有十事修玄妙道何謂為十謂行空事無相無願所遵真諦成就忍力愍傷慈哀念于眾生奉行佛法樂供如來篤信無違心抱慧門常順空義積累功德無窮之福解三界虛在於三世勸化群黎永以消穢所由恬怕除一切塵熾然之炎欲消眾生一切貪婬瞋恚愚癡曉諸所有如幻如化如夢影響野馬水中之月而無有二罪福之事終不腐朽意念國土猶如虛空開導眾生莊嚴國土法身清淨壞來至義得入一切諸佛名號具悉色身諸相種好而自莊嚴行無所著離於音響信如來聲本寂清淨解群黎音導利莊嚴一時之間覺了三世入於諸佛世尊之業又能普入若干時劫分別諸數剖判眾生志性所行是為十事修殊特道從六道地至於十住名曰玄妙是菩薩大士當勤修學善權方便智度無極因便得入第七道地住第七地勸化無數眾生之類以用諸佛無限之法教授無量眾生之惱入不可計諸佛世界嚴淨無數諸佛國土入不可議若干品藏經典之教入不可計諸佛正覺聖慧道業下入無量不可計劫入不可計諸佛所行去來今世勸不可計眾生之類令入篤信殊特之行入不可計諸佛色身現若干形解不可計眾生根性入不可計諸佛所宣音聲言教可悅一切入不可計眾生所思若干心行入不可計諸佛大聖導利慧堂入不可計諸佛應時化利聲聞所歸篤信樂不可計諸佛所宣好入導教尊習開化不可計數緣覺之眾使得成就入不可計諸佛至聖深要之慧所演道門入不可計諸菩薩眾開士之行班宣諸佛不可稱計大乘之業所布導慧斯等自謂是不可計乃逮佛名諸平等覺玄妙之地所行殊特不可稱限乃至若干無央數劫億百千姟乃能積累如是佛法自謂我等建立此道不貪財業無想不想具足眾行如斯諦觀緣神通慧常行精進入於道行善權智慧善住聖道所行無動一時閑靜奉行道教未曾懈廢自恣所欲其行如是巍巍之業坐起經行臥寐言談默然無蓋常立威儀不忘一切不離若斯念道之行彼發意頃心一念間備積菩薩十度無極普累功勳所以者何菩薩大士奉修如是所在發心興無極哀以為元首合聚佛法勸如來慧以是德本施於眾生習於佛道是施度無極燒滅眾塵是戒度無極若能愍慈無盡之慧知眾生無是忍度無極若能勤行眾德之本習念救濟一切眾生行是方便是為進度無極其不捨道向一切智是禪度無極若了本淨自然之行無所生門逮得法忍是智度無極若能導利無量聖慧益於十方是權方便所度無極若能修行極上妙智宣于道業是為誓願而度無極降除一切諸外異學伏魔兵眾是為勢力而度無極審如至誠越一切法發悲義行是為慧度無極以是具足斯十度無極輒能宣備四恩之業具悉三十七道品之法至三脫門常平等心一念之頃漸備普備成立如是有一菩薩名曰解脫月致究暢時問金剛藏大士菩薩之行以何等業一切具足第七道地欲悉能備成菩薩道必當學進至十住乎答曰佛子一切菩薩菩薩行道皆當具足十住道地因是濟脫何況於斯七住菩薩所以者何又是佛子菩薩道地行以具足入神通慧普能具足一切道品亦復成就一切十住具足十住勉力解脫從一發意備斯七住所以者何是為佛子菩薩道住具足諸行備慧神通又有佛子從初發意始第一住一切誓願漸以親近具足道品心好第二次至第三弘要之業逮法光曜第四道地順從之業第五光明隨俗之行入於第六深妙之法勸立一切諸佛之法所以者何若有菩薩成就七住入神通慧輒在八住具足究暢無家業地猶如佛子有二世界一者瑕疵二者清淨本際平坦一等清淨所度一等其兩界間不可越度以大神通至力願力乃可越矣如是佛子菩薩當以至勤清淨開士之行乃能究暢不以輕懈唯以弘誓善權智慧神通之力乃能普備又問云何在第七住寧復親慕塵勞行乎諸菩薩業當以何察答曰佛子從始發意住菩薩地乃至十住咸悉消除一切塵勞禍福之業勸助道元當作是觀猶如佛子別知同道義無所越度故名曰七猶如佛子轉輪聖王乘大寶象遊四天下曉了是非與諸貧窮苦惱之患塵勞雜居解眾雜垢不為瑕穢所見污染亦無所犯成人威德捨人間性生于梵天昇梵天宮覩見千界住在梵天顯現光耀不入人間如是佛子從初發意在菩薩住乘度無極皆知一切眾生之行不為塵穢之所污染升奉道堂亦無所犯乃名曰七假使能棄一切諸行因從第七至第八住亦承清淨菩薩之乘悉了一切眾生之行不著塵勞瑕穢不染永無所犯輒得超度入玄妙法是故佛子菩薩若逮此第七住若在婬種越一切欲住在彼欲行清淨法不當謂之有塵無塵雖習在欲則無塵勞願如來慧未具所願不當謂之離塵勞也住此地已志性清淨身行清白究竟鮮潔口所言辭心所念行本末清淨其心一切所可念事皆度眾生諮嗟誹謗如來至真有形無形諸平等覺所可言教皆悉順從未曾違之無復慕樂世俗所有工匠異術猶如第五住菩薩道不好世間普為師友多所悅可一切所好至未曾有樂至真法住于三千大千世界如來至真等正覺及第八住菩薩道行無等侶志性所行常懷仁和其意所乘以恒進定及與神通三脫之門皆修專精奉行道門無所希望尚未成就第八菩薩道地住斯地已一切發意遵承權慧咸以具足遂修道品以得菩薩普具足業七住道地逮成開士善擇三昧正受次名善念義定意勝定分別義定審宣法定善住本定慧通門定修法誡定若干義藏定生死無為定門菩薩逮此三昧正受如是備悉百萬定意道地清淨因其正受以斯定意逮淨權慧又入大哀無窮之力過聲聞地越緣覺地近行慧門以住此定持順無量身行之業進誦瑞應口言心念亦不可限見諦清淨光明巍巍無所從生法忍又問其初發意得第一住其身口意不普越度聲聞緣覺乎答曰以故勤修弘廣之心行至七住乃能逮成自在己行而無等侶猶如有人生於王家乃為王子有殊異德為諸群臣所見奉敬不以自己而放恣行假使長大承己身力超諸臣下所論國位菩薩如是這初發意過諸聲聞緣覺之地心性柔和寬弘無極是為菩薩七住之地己慧自在入七住菩薩甚為深也亦寂然也至無行也身口心也逮得道業不復重進更求義也何所望捨不望不捨乃為大道也又問佛子何謂菩薩所住道地也乃至菩薩寂滅成就正真之行答曰已逮六住能行斯法乃致菩薩七住道地一時發心心數數念輒致寂滅成就正行不當謂之證於滅盡以是之故身口心行不可思議從其所作此之謂也若有菩薩遊于本際而不取證猶如佛子時彼丈夫乘大舟船入於大海將船之師工有方便知水之宜既行大海不遭水難如是佛子菩薩立行逮第七住乘度無極道法之船遊行本際而不取證以逮如是聖慧勢力承三昧力成就諸行解覺道意以大善權智慧之力現生死門遊輒滅度心性自然已現其身與眷屬俱往來圍繞在憒閙中而常專精逮致寂定本願之故生在三界不為世俗之所污染出入進退寂寞惔怕善權光明靡所不耀無所燋然逮致佛慧退捨聲聞緣覺之地獲佛藏界現在魔界已過四魔遊在其部行度魔事現在異學一切諸邪九十六種六十二見開化外異令捨邪學不違佛道現在一切世間俗業以等導利度世之法示在一切天龍鬼神揵沓和阿須倫迦留羅真陀羅摩睺勒人與非人釋梵四天王隨其習俗莊嚴居服清淨好妙其心不捨法樂之娛斯慧如是具足究暢菩薩道地住於深遠難逮巍巍玄逈之法如是供養無量不可計數百千億垓諸佛大聖貢上衣食床臥之具病瘦醫藥所用為安歸命稽首斯等如來奉受諸佛之道化過眾聲聞緣覺法獨步無侶所問以時又彼菩薩用攝眾生法忍清淨遂轉顯燿其善德本無央數億百千姟劫乃復益茂清淨赫盛猶如佛子而有琦珍於眾寶中光獨明炤巍巍無侶如是佛子菩薩住斯妙法難逮開士道業以是德本逮成善權智度無極遂更名顯成無上道聲聞緣覺所不能逮猶如佛子日之弘光月之臺宮光明所照普遍天下皆使豐熟亦能乾燥污泥之地日月之光亦無蔽礙莫不能通利如是佛子菩薩住斯玄妙難逮開士道業其功德本無能逮者德轉巍巍皆化一切聲聞緣覺令懷羞恥除眾塵勞使性清淨是為佛子菩薩大士玄妙難逮第七道住菩薩大士若成七住益得自在若為天王以隨時慧諸所興立行精進業若行布施愛敬仁慈有所勸利等惠利義心常念佛未曾忘捨乃至普慧一智慜智心初不念何時不逮成佛最正覺處眾生中而最聖尊導利眾生示一切智發心之頃如是比像精進超絕一時須臾逮致百千億兆姟三昧正受覩諸菩薩億百千姟眷屬圍繞以斯誓力承於菩薩所顯殊特因顯神變莫能稱計以若干億百千姟劫所修德義不可限量時金剛藏說是法已重欲散義即說偈曰玄妙之聖慧順第一句義心了第六住謹順己身行勤修於道教應善權智慧輒善逮入尊第七之道地遵空無相願志行慈愍哀若奉行供養諸佛之道法曉知眾聖慧於德力無厭由是行之故入第七道地而在於三界大亂中寂靜消滅諸群黎寂凝塵勞炎如影照幻化在夢因行法以入第七住顯示愍傷業嚴淨佛土空世性無有想備悉最勝相捨於動搖法以致妙音響除眾生瑕穢思惟慧本空最勝等導利以修行此法逮致斯顯明通在殊勝地為眾生所樂已住於是地眾生行無量選觀安住法數察不可限若干無數國眾念想各異志性懷篤信心行若干品宣布三乘教導利等無量吾等皆當進誦讀化斯黨如是等慧心逮致殊妙道威儀有四事遵善權智慧心念一切頃逮獲道功勳則能具足此十度無極業若以發意念是施勸眾生戒滅眾塵勞忍無所思念精進勤遵修轉上增行業道不可動搖慧功德立意無所從生忍離垢慧聖尊願勸助善權永無復狐疑周旋有勢力以聖明普濟道功勳如是一切隨時授先行如是著名顯以具足拔去心之垢斷絕鬪訟源等四等奉道造立第五業無起不分別乃長成第六是逮第七住彼成時功勳能遵若干行誓願不可計用何等之故受此聖慧業因逮第八住一切悉清淨玄微行難逮慧無無央數猶入第二國超越於中間修行七住法無著如錠燎若住於道義勇猛越一切得入第八住前乃聖慧地以越心念境住在慧之業在梵天常觀不倚世民間賢聖行如是無著猶蓮華住是若干品越度眾塵勞此無塵勞行亦無所盡滅如是至道住無塵勞穢行最勝幻無本以慧消滅瑕於世若干品工匠所修業明達是一切化住世尊教一心為神通諮受奉行力遵御若干品增進三品定超越諸聲聞緣覺行如是其住第七業修菩薩之行住本心性行致此真慧明成就諸聖子猶長養道力遂增精勤行得入深微妙心歸趣滅盡亦不造取證猶如入大海而住舟船前觀見一切水不增亦不減若能勤受行殊勝權智慧一切眾生類不能限德藏供養億載佛益更淨道業猶若干瓔珞無央數珍寶賢明住此行殊勝智慧光消竭愛欲源亦如月盛燿已入住此地自在為聖王造修最道義宣布慧果實而發意之頃強治精進力見佛諸佛千億百之姟數善修順己身普見諸十方加增在至願功勳尊無限普世難可了自由行道緣是為第七住嚴淨善權慧諸菩薩眾位尊神妙巍巍無量天龍無數人民聞其所說莫不歡喜供養安住華香幢幡雜成擣香珍寶衣服竚立眾蓋不可稱載雨諸瓔珞諸天在上宣揚妙聲柔軟之音自然演暢美柔和聲以奉眾祐及諸佛子諮嗟能仁世尊無量皆見至聖人中之上覩佛境界愍傷眾生其音若雨布大雷響伎樂簫成演若干聲諸佛無限億百千姟帝王國土亦如恒沙供養諸佛剎土無侶最為豪富威力能化入一毛孔諸佛班宣離垢無窮之法如演一毛豈復難乎國土處所及四方域若干種品泉源大海億載鐵圍及須彌山皆自然現無所逼迮悉入毛孔在中自恣地獄餓鬼及與畜生諸天人民鬼神眾魅阿須倫罪福各異俱來會在諸佛境界遊一切國在諸郡縣自然成現尊妙法輪講說柔軟安住音響眾生心念如所修行群黎若干其身各異眾祐國土群黎有身所在成體生天人間各各別異一切如佛所宣法教消除微想眾垢之穢興懷道念廣大佛土諸佛神足如是變異一切世人稱不能暢諸佛如是道慧無窮磬暢柔和微妙之音時來眾會寂然歡喜咸共觀敬最殊特聖以智眾會寂寞靜思猶如月蝕其光還復唯復欲聞第八住也願時演之行者所入金剛藏曰唯聽佛子菩薩大士若能暢成第七住以慕諦志求清淨之業善權智慧謹順眾行樂在所施無極弘誓依承如來所建立旨蒙宿德本逮得勢力如來十力四無所畏思念正覺十八不共諸佛之法志性仁和念其清淨功德聖慧威勢轉上興大悲哀愍眾生界不捨法樂通入無量一切諸法至無所生而無有相不有合成不失慧明無所究暢亦無所滅然無所有等入元本轉上得度普除一切心念識想等攝志性本淨惶慌因是超越應時逮得無所從生法忍此之謂也菩薩以逮如是法忍這得是住菩薩地不可傾動獲致菩薩深要之行難知玄妙無能壞者消一切想皆攝眾念而究竟矣無量無侶一切聲聞緣覺之眾永不能逮其寂寞事以淳淑矣自然現哉猶如佛子神足比丘所念自在稍漸進前乃至寂滅三昧正受悉除一切所欲妄想菩薩如是適逮此住捨眾俗業致無業財至真之法離身口意之所習樂住於寂寞猶如佛子假使在夢逮大功德即自知之因在於彼大精進力普以越度逮則解覺彼修方便夙夜思念以除好樂如是佛子菩薩大士無極精進適逮此已住菩薩地如是不動遠一切業稍習諸宜於行無二又等修行無所親近猶如佛子若生梵天住于梵宮不著欲行亦無塵勞菩薩如是住此道地其心普遊諸所習行雖在是行不以是行有所染污彼意曉了所在作行菩薩之行在泥洹行不以為行何況俗行菩薩大士以入是地本願力故至如來覺無極大聖是法典門道如來法造立聖慧如是辭曰善哉善哉族姓子是諸正士第一法忍歸於佛法又族姓子佛十種力四無所畏佛法尊位仁則未有以是勤行慕求精進慎莫違失是道忍門為眾生故而尊修行又族姓子仁寧逮此若斯寂行而愚凡夫失不寂靜習在無數塵勞之行為若干想之所危害又族姓子眾生設憶念本宿願哀念在冥故為求道奉行靜寞不可思議聖慧道門終不懈廢又族姓子是諸法本從法發來興成如來以立如來住在法界如來至真不別行是一切聲聞及與緣覺不能逮至斯不相法又族姓子且觀我身不可稱限慧莫能論土不可量明不可量道場不可量音響清淨亦不可量以是之故仁慈所行因顯發業又族姓子所可定言光明之謂云一切法無所想念乃為光明諸族姓子法明若斯如來所行行無邊際眷屬無底斯等所入從發行來巍巍如是又族姓子仁且觀此十方無量諸佛國土眾生無限分別經典而不可計普入一切言行相應如是佛子佛天中天菩薩行是如斯比類不可限量導利道門用開化眾若有菩薩分別解說無量聖慧具足成就導眾之業諸佛子等吾囑累汝假使諸佛化此菩薩入眾生中導利道門由是之故致于滅度眾生之事自然舒暢諸佛世尊勸化於斯諸菩薩法無量慧業乃令一時所導利眾因其聖業以為元首從初發意計七住竟合集方便由此功勳百倍千倍萬倍巨億萬倍終不與等無以為喻所以者何以是宿命一身導眾致導利業逮得此住誘進平等諸菩薩行分別身事行力成就宣暢布散無量音聲正法之教修慧無量導利無量所生之處嚴淨無量諸佛國土開化無量又眾生類供養遵奉無量諸佛發覺無量諸法道門神通之力不可限量剖判開化眾生厄難廣令無量眾會道場所可遊居亦不可量持身口意積累菩薩一切要行亦不可量猶如佛子大舶舟船欲入大海安無放逸庠序進前致無量寶珍琦璝異適到大海望風舉帆其風和順一日之中超越大海一切財寶所得利入無央數藏皆為充滿用不可盡菩薩如是積成無極廣大德本合集大乘逮菩薩行道法慧海一時須臾致聖明財無極道寶入一切智前宿所積世俗財寶不可比之思惟計校百劫千劫萬劫無央數劫不以為喻又佛子菩薩若立第八道地遵大善權智度無極宣布勸化無財業義若菩薩解奉一切智遍知十方諸成佛土亦復分別壞散佛土若以覩知世界散壞若世合成用何因故世界散壞以何緣故世界合成悉能見知地種少地種多地種有限地種無量悉別知之水種火種風種亦復如是皆曉了知多少大小有限無限諸塵微妙分別所在諸塵限數隨時悉解若干世界有若干種無限眾塵微妙難了普悉知別若干品塵自然合成諸佛世界所有塵限悉能知之眾生之數國土形數其身長短大小悉能知之地獄處所𤢌獸餓鬼性行何因墮此皆知所行多少諸塵合數阿須倫行諸天所居世人所處悉能知之合會教化欲界合散色界無色界合散皆悉知之少多大小有限無限而悉知之遊居三界取捨之義開化眾生彼能成就曉了眾生諸身方便諸身形像所在之處悉曉明之所行生處諸佛所遊如眾生類所生安居身所積行隨其身行而建立之己身國土隨立己身其意無盡己身建立無身之身己身國身罪福之身乃須建立罪福報身建立己身無盡身意無身之身己身無盡眾生類身國土身緣報應身聲聞身緣覺身菩薩身如來聖慧身法身隨時建立顯此諸身悉解眾生罪福身報應身塵勞身色身無色身國土身多少大小穢濁清淨廣大無量減損平正導利平等講說報應皆悉知之罪福身行所當獲報合散成別亦復了之聲聞乘緣覺乘菩薩乘所行業合散所歸而悉知之如來聖體成最正覺所誓願身及滅度身所建立身色像相好所莊嚴身其行者身可意身自大身謙恪身功德身聖慧身報應身謹慎行業聖慧之身所歸度脫皆悉知之法身平等無身之身不可限量一切普入有身無身靡不分別一一暢解其身以逮如是行業致壽自在心得由己用度所為自恣無難所行無拘所生從己本願所致篤信之故神足之恩蒙聖慧行因法所將而逮致此以是菩薩十事自在適得自在成無量慧明不可思弘普之聖聖無有侶以入如是究竟永在無所生身轉所習行永無生故以轉諸行慧為元首習轉身行以慧為首轉口習行取要言之智度無極為大錠光大哀為首分別曉了善權方便不棄至願為諸如來威神所立不應休息其慧以應一切眾生遊於無際諸佛世界宣義散結佛子又省菩薩常修平等所逮道住不可動搖積累一切諸佛法典身口意行轉增進業以獲此住其力志性則輒堅住皆以消除一切塵勞心懷仁和力勢堅強在於元首恣化群生大哀之力所可建立用眾生故無所望捨益加建立大慈之力將護一切眾生之類總持要力而得堅住不捨眾生其誓願力而諦得住一切佛法選擇分別善諦建立神通之力住無限世於諸行本擁護一切眾生之類堅住願力遵習一切菩薩道業而無所捨度無極力其行堅住合集一切諸佛經典正住如來所建立力成就正覺一切敏知以入此行如是力勢普現一切神變無窮輒往生於一切所趣金剛藏曰是為佛子諸菩薩業住於慧地而不可動是謂無侶亦復號曰不退轉地慧不迴還則謂難當一切眾生所不能逮則童真地為無所生為所生地所願自在為滅具地無所造作究竟之地積累真慧則無為地善修志願為建立地度無所作為無財業宿世所行眾苦消去邪以降伏如是佛子菩薩大士以入佛種承佛功勳威神遠照由歸如來威儀至業佛境界門常為如來之所建立得入釋梵四天王宮金剛力士常隨侍後逮致定力其身無限降伏色藏散無量結以皆永離諸身行力具威無極大神通力所行報應而得自在無限定意受莂無量自恣由己而無所礙如其淳淑覺度眾生所示現義以入是行得入道場無極大慧以行大慧神通之業常演大聖智慧光明施與章句無罣礙界分別世界十方國土所宣章句現一切業功勳之德發心自在而諦思惟解去來今迴轉一切眾魔徑路下于聖慧遊入如來州郡境界無際國土所處講堂奉菩薩行其所誘進無能退轉以故名曰入無動地金剛藏曰是故佛子菩薩逮得無動轉地常在無際見諸如來不可稱限未曾違遠彼行究竟成三昧定威力所入見佛供養奉事歸命終不忘捨於一一劫中一一世界所見講堂各現諸佛咸各供養無央數億百千姟佛一切施安稽首歸命以禮如來曉了世界以為元首慕導道明啟受法教重復加增逮佛滅度行無等侶巍巍超絕與眾殊異諮受世界講問宣傳遵無央數億百千姟所積德本轉進顯燿猶如佛子此閻浮利上明月珠又其價直一閻浮提以用著頸為無等倫一切天下人民之眾所著瓔珞無能及者如是佛子菩薩住是不動轉地以此德本成其大明一切聲聞及緣覺眾所不能逮及於七住菩薩行業菩薩以入此道地者承無極慧消除眾生一切塵勞剖判聖慧微妙道門猶如佛子主于梵天所行慈心遍大千界其光普照菩薩大士亦復如是住此菩薩無動轉地照耀百千諸佛剎土滿中塵數光明悉周無量佛國照盡一切眾生塵勞稍漸滅除心之毒垢是為佛子菩薩住是不動轉行所宣平正菩薩功德第八道地弘普諮嗟諸劫無際不可究竟菩薩所住因為梵天大梵天王主千世界聲聞緣覺菩薩所行真正莫能逮者而度無極分別世界修無等倫聞所講說所興因緣方便之業布施敬愛利人等利一切救濟常思念佛未曾違捨眾行具足至一切智專惟大道以何修行為眾生尊一切殊特將順普聖覆護十方發意之頃遵如是像勤奉精進一時須臾逮具足成十千世界百千剎土滿中諸塵三昧正受及見十千百千三千世界滿中塵數諸菩薩等眷屬圍繞從是發願菩薩力勢所誓殊特靡不感動智慧明了不可稱計如是思之億百千姟不可限載行無量劫功勳無底無以為喻時金剛藏菩薩大士復欲重散分別此義即說頌曰漸備七住地智淨行善權諦將護導業結立無極願積功而累德堅住人中上志樂于聖慧輒入第八住殖德大聖慧精進行慈愍其心無限量意念猶虛空聞法能曉了入大聖勢力忍力無所生寂寞順微妙所受無所起不生無有相不滅無所壞亦無所究暢處所為自然無本藏捨念已離心意性其思等如空斯忍以如是所行無放逸行深要感動逮致惔怕行眾生無能解由閑居行業執持心所想曉了眾行念其意立若斯心無有思想如比丘消滅逮得無所著心之所想念猶夢所見覺若梵天具足欲界亦如是安住本立願數數而勸眾是為第一忍得致阿惟顏我等慧玄逈勢力意解法彼則無我所精進勤修行所可奉寂寞消一切愛網滅于大然熾世俗塵勞火自識本宿願行愍哀眾生以慧利造立用度脫黎庶常能尊此法住本無無想佛解一切住越聲聞緣覺世間俗威勢無及此十力唯智無能限三世無罣礙無等倫如是天人所奉敬合集以導化行無數慧門成就最勝法入無量彼岸前世行佛道假使順隨時如是致賢明逮入殊聖地一時普周遍至于十方界以致慧所歸逮得諸神通猶如大海水諸天華神器心貪以永除得立慧道業選擇諸剎土住在曉分別四種之境界離若干貪利微細及麁獷等入識解義一切三千界滿中眾塵數分別眾生本四大所生身計數諸慕樂六趣限如是解散慧境界不可稱限量慧剖判心意至于一切心彼修己身行故將導眾生一切三千界周普若干色徹見眾品形然在無限世猶如日周行在上虛空行已斯殿舍進光明普照燿御以本無慧在法界不動黎庶性清淨道明所遍照如眾生本性其身各所在顯現一切眾照化天世間己身得自在勝降無性行示現安住身莊嚴諸相好眾生土如是從罪福受身若干種聖性成法之慧體虛無為身界受以平等業現神足諸變消黎庶眾穢十力廣自在因慧廣無極造聖逮慧明興發愍順哀一切最勝教以法生道業謹慎護三事無動如須彌諸眾祐號力柔士勢無恚是士無迴轉眾魔莫能當佛之所建立釋梵咸奉敬其金剛力士以力勢常侍於是土地處合德不可量億百千劫中不能盡其限稽首歸諸佛其億數那術成就最上道猶嚴王者服極是道地處菩薩斯集會得為大梵天若干界功德宣布三乘業逮得無限侶慈心為清淨光明慧消塵一時發心頃至百千佛土逮諸定意元如滿剎土塵勇猛覩處所十方化眾生所願亦如是莊嚴尊無限此說取要言第八勝自在具足億千劫皆不能盡極說此第八住時應時震動百億佛土佛之威神之所建立不可思議功德巍巍不可限量演妙光明普現一切諸身形類照諸國土安諸眾生無央數千諸菩薩眾住於虛空所供養具超天上物所貢上佛玄絕殊特大神妙天與其眷屬自在天人亦咸悅豫以若干品而供養尊奉事德海諸天玉女無數億千歡喜踊躍諸根和悅以妙伎樂鼓天倡樂供養大聖斯諸伎樂樂大神聖出如是輩百千音聲其響柔和寂寞惔怕消諸患厭離眾穢垢捨于土地所行至真而有卓然用眾生故遊到十方大通所顯現最上行志若虛空心亦如之天中之尊人中為上覺了最明玄妙境界無底功勳十方嚴淨奉事道門眾祐諸子以道顯示不可限量佛之功勳遵行聖慧不慕徑迹於一剎土而不動移皆周諸國無有塵垢遍趣愍傷眾生之類為之元首滅一切嚮無所想念所言暢音辭百千種若有聞教不肖眾生心在下劣其意自歸彼若聞聲至聖所現隨其本行而開化之若有眾生諸根明達心好因緣無所志樂為現離垢慧明之義若有眾生心抱愍哀意懷慈仁佛在彼處勤示正行若有眾生志在上尊意樂斯法在彼顯示無量佛身因其化現猶如幻師所周旋處導無央數億千姟身佛子如是樂于慧幻現一切行離諸所有如是音聲其數百千班宣柔軟仁和之嚮天人玉女在世歸伏默然樂寂眾會欣豫歌頌安住功勳德稱巍巍無量不可講論說此菩薩第八道地奉行正法通至大乘金剛藏曰且聽佛子菩薩大士諸佛慧行無量如是轉復增加遊于寂寞志在脫門諸如來慧長益至德又以仁意所可修行如來祕密因可遊入斯大道慧不可思議選擇至要總持清淨三昧正受放捨眾非清淨之業導利一切成大神通弘廣殊遠分別世界教令黎庶隻行獨步十力無畏諸佛之法十八不共而無等倫嚴治道本如來至真轉于法輪歸趣境土建立大哀住於大願不捨十方入於菩薩第九道地住此地已有不決行善惡之心知如審諦供養經典奉事至真以及有漏無漏之法各順俗法度世之法修行所思不可思議遵承究竟不決了法順從聲聞緣覺之法奉行菩薩敬重斯道要誓隨時如來道地以時歸至有為之法親近志在無為之法知如審諦如是慧明覺了所歸如審解知眾生心行所可取捨塵勞之垢所受禍福攝取諸根所行篤信諸種歸趣心性眾結造行之處所生受處所居止處決了三聚業所至奏知如審諦察眾生心所行是非若干品心其心須臾而有進退若合若散其心無身心不可限一切普興心為顯耀其心若塵若無塵勞若有縛心及與解心亦如幻化曉了其心所歸住止因緣進退又其塵勞玄絕遠遊療治當來等類無業諸結因緣所遊居處心之合會在一處所若有別離有所生處周旋現在進止行來分別三界恩愛無明諸見病痛自大愚癡無極罪殃斷截滅除三藏之珍曉了審知入至計常八萬四千眾塵勞行未決罪福善不善義教告無明使亂心黨令無異業思惟眾祐以致報應積聚眾利所親造行不失果實所報無報黑冥清明無闇結白如是辭語所行緣報而有齊限罪福田地則無有量賢聖處世所行治事現在罪福當來所習方可更歷解乘所趣不了所趣曉解分別方便隨時常等識知八萬四千若干品罪知審所由所趣彼達諸根柔劣中間明了之本取要言之隨眾生本前世宿命毀壞之事不壞之業微妙中間下劣之行塵勞伴黨無有財業從本行心能以決了若不決了開化真厚諸根羅網分別退轉攝取眾想諸相豪劣周旋往來進退無迴解暢三世遠遊無窮獨步無侶於若干品常以平等八萬四千若干種根悉能知之取要言之其篤信樂柔劣中間諸根明達常隨諸根八萬四千所懷篤信而悉暢了若干種品諸眾生行其界柔劣中間明達隨從諸根八萬四千諸種四大上中下心性行善惡解暢諸根之所歸趣彼心性行心意伴侶志造󰂄黨其心合會或有別離玄逈遠遊若有自大無有自大其意調順無有眾厭亦不懈廢皆承一心脫門三昧正受神通之宜而無合會縛著三界願至實心不習眾行習入道門無言教矣不倚伴黨無財業事無異無侶修治道門審諦知正眾生之行有若干品所生處行其行而住生地獄餓鬼畜生之中阿須倫諸天人民之所歸處色無色所生處想無想所生處悉了知之罪福報由恩愛情欲無明闇冥精神種類還復迴生名色為侶用無道業生死愚騃親近恩好則致貪欲慕求情愛若不慕榮眾生所樂於三界趣意懷至實無所傷害悉審諦知志行所居所當行者如來歸趣繫習所在從眾生行各由罪福而習塵勞善惡未宣本末所作轉輪無際復轉迴旋歸本所行未有遠遊難斷難斷欲拔淫塵貪嫉虛事不可卒清心明開達乃能超出於所作事至無所有悉審諦知於眾生行究決不決志在邪業馳趣反見愚惑之業在於正見定在正業除眾恐畏莫不究竟又有五逆中間之難悉以究暢五根達趣正真之行以捨恐畏及無究竟曉了邪滅及正寂滅并所犯事令趣寂業還無所歸而墮邪業迴行退轉導示賢聖無上正道若不決了隨時散結將護業耶當所宣布悉當知諦是為佛子若歸此慧菩薩大士則得安立善哉意地菩薩之住已住此地皆能曉了一切眾生如是行業隨其積行應當解脫而開化之能明眾生應時教導知以勸誘聲聞緣覺化諸菩薩說如來地從其眾生而為說法導利度脫如其性行從本根元應當解脫而為說法因其所行更歷本末而為開化如所乘法修思脫門因其脫門班宣道法住此道地覩大法師之所興隆擁護如來無極法藏彼若往詣法師所諮入無量曉了聖慧奉行宣布四分別辯菩薩所行隨其說法彼常修行無所破壞菩薩大士四分別辯遊不退轉何謂為四一曰分別法二曰曉了義三曰順次第四曰解辯才彼所謂言分別法者明宣諸法自然之相曉了義者能解暢法之所歸趣順次第者說無所壞剖判諸法深遠之慧解辯才者無所結縛知法無斷分別辯法曉了法者謂法自然自然之身曉了義者知以照燿咸歸經典順次第者暢一切法當可講宣無能斷絕分別辯者如其道教無所希望演布無際解暢法者達現在法所宣歸趣曉了義者知去來法報應之理順次第者說解一切去來今法無所破壞分別辯者一一所說而無二心無有邊際振法光明解暢法音能識諸法剖判眾事曉了義者分別諸義靡不蒙慈順次第者從眾生音言辭遠近而為說法分別辯者觀察一切心性所行因為演經解暢法者曉知方便明散法慧不壞眾善曉了義者明通本無住無二慧而為黎元各各了之順次第者而講說業聖慧財富不可破壞分別辯者解暢眾理隨時之義曉了本末解暢法者知一切法其元為一失其本源隨流生死輪轉無際曉了義者則能越度五陰四大又十八種諸衰眾入方便解脫明十二因緣悉無端緒順次第者宣說一切眾生之元五趣周旋志性和雅音聲柔軟聞者普受分別辯者演要言教其明轉增而無邊際光明遠照去眾愚冥莫不蒙燿解暢法者導利一品無有若干菩薩大士興無極慈立無盡哀開發大乘曉了義者分別諸乘度眾齊限弘逈之行坦然無侶獨步眾會順次第者班宣一切所志諸乘上中下學無所破壞稍引誘進入于大道分別辯者而為一乘無有邊際宣布正法炎照三界苦惱之厄除去陰蓋逮致三昧解暢法者奉諸菩薩聖慧之業遵修法行道明超越巍巍無量曉了義者敷演十住所處本末開解學者各得其所不失志行得度世俗靡所不通順次第者宣布法禁各從慕求婉孌道教無所破壞分別辯者宣一切行而無邊際講說本業至成正真不在二乘聲聞緣覺解暢法者心自然達一切如來皆為一佛諸力無量覺了此義由是之故因轉法輪至一切智而有所度曉了義者又能知識若干種類制住正真須臾分別當所歸趣道俗是非靡不宣布順次第者如其正覺剖判言說觀其根本上中下行心之深淺而開化之分別辯者所班宣法一一章句演若干義慧無邊際不可斷絕飽滿飢虛解暢法者普請如來所布言誨一切十力及無所畏諸佛之法十八不共修于大哀而轉法輪暢達無窮一切敏慧曉了義者識知眾生八萬四千若干品行從其志性察彼根源隨如信樂宣如來音而為散結順次第者於一切行無所破壞為師子吼出如來音八部之聲聞于十方徹覩無表分別辯者暢如來慧威神光明消除眾冥闇昧盲塞自以己行道場之力隨其信樂而開化之各令得所金剛藏曰如是佛子第九菩薩立九住者其惠德本巍巍如是辯才若茲逮得如來無極道藏為大法師造立義器為義之君獲致義句玄妙總持攝救三界法主總持取要言之聖慧神通而用拔濟照明總持照于十方善意總持攝一切意如地總持行猶虛空威神難逮帝主總持之要無極法門所向總持所遊無量迴轉總持周旋往來也逮若干種方便總持如是等類具足備悉逮十不可計百千總持音聲隨宜無所不達所分別門不可限量班宣經典莫能稱載如是總持不可限載正法道門聞不可計諸佛世尊現身演法聞之不忘所聽班宣不可講論在於一一如來之所諮受諷誦十不可計百千總持如一如來所可開化無有邊限如來至真無上之法亦復如是等無有異彼稽首頃轉復增加於無央數至真等正覺受道法門聲聞緣覺不能稱載所修博聞受音總持逮此總持者建立恩施以德總持於百千劫逮如是持獲致辯才而以建立如斯巍巍法與聖眾若合會時周滿一切三千大千世界隨眾生心所應當化而為說法處于法座而於法座承如來旨逮得十住阿惟顏地於餘一切自在自在尊無有侶致于光明靡所不燿處于法座須臾之間適發意頃則以一音演若干嚮普告眾會一時之間光從口出其諸毛孔宣一切音演布道化無所不解照于三千大千世界及與有色無色之界咸演法音爾時於彼大千世界所在眾生一時皆來難問義理各各講說質無數事不再重啟各得開解彼時菩薩一時須臾悉受眾嚮所宣諸音以一言教普告一切取要言之遍二三千大千世界三四五十二十五十乃至周百三千大千不可稱計大千世界光作法事建立如來威神聖旨常以應時為諸眾生興作佛事發起得立轉復增進如是聖慧受振光明而行精進假使一一從諸毛孔如無邊際諸佛世界滿中眾塵覩若干數不可限量諸佛國土及其眾會集在道場班宣經典一一如來與無央數眾生之類若干群黎而為散結一一眾生心性所懷不可稱載心各各異勸導利法因開化之如一如來之所度脫一切如來亦復如是等無有異猶一毛孔一切亦然悉演法音吾等於學亦當如之廣然其志思方等誼將導不逮一切如來一時之間普現其身悉受法明斯皆一音恣其所樂順所稱歎諸眾生會充滿道場欲聽法者具足備悉吾等於彼亦當復然智慧光明辯才通徹清淨之業一時須臾悅解眾生其身周旋若干世界所有眾生以逮此住菩薩道地夙夜轉進所念無異入佛道行逮得如來平等之教致于菩薩深妙脫門以入斯惠常見諸佛未曾違離一一劫中覩無央數億百千姟諸如來尊供養奉事問諸如來諮受所演執持經典而班宣之其功德本遂更滋茂超無等侶猶如佛子工師絕伎能成瓔珞治文飾好以用進上轉輪聖王尊玉女寶繫在頸著巍巍無比晃然煒煒暮處一切高臺樓上普照天下諸四方域眾生瓔珞掩蔽不現以獨顯燿如是佛子菩薩大士逮得行此善哉意開士道住其功德本轉更茂盛超無等倫過諸聲聞緣覺之乘越初發意七八住表其德本明消滅眾生諸塵勞心咸能炤之從是得恩迴惡就善捨俗入道猶如佛子大梵天光周於一切三千國土明無不至眾人蒙燿菩薩如是住此善哉開士道地一切德本光明之燿普照眾生聖明遠達以道法耀消眾冥塵咸令一切迴俗就道是為佛子諸菩薩大士名曰善哉意第九道住平等之教玄曠之業宣講其德無央數劫不可究竟無能窮極菩薩大士以住此地若為梵天若大梵王居三千世界而得自在造立聲聞緣覺之法菩薩之行講度無極明無有侶諮問眾生志性本末所為道業布施惠人愛敬仁和利人饒益等勸財共以是四恩普濟一切以斯積德常感念佛心不違遠乃至備悉成一切智思念不忘云何逮致於諸眾生最尊無極至于普聖將導不逮發意之頃如是色像勤修精進須臾一時具足充備十無央數百千佛土滿中諸塵定意正受見諸菩薩亦如十不可計諸佛國土塵數大士眷屬集會以上妙願道力所致諸菩薩等所願殊特感動變化無能稱載至不可計億百千姟無限之劫皆不可議時金剛藏欲廣此義重散其意即說頌曰斯力不可量奉行佛要道微妙慧第一眾生難曉了如是處祕藏眾祐面執持為眾生之故得入第九住以是逮總持三昧無極尊廣普神通業又周遍國土決解聖慧力最勝現處所志願心愍哀正住入第九以通此道地上勝攝持藏真妙之法要不分別義德其在有漏行及世賢聖身斯心不可議尊覺了至義分別暢諸法所思惟究竟成就三乘事稱量計所作有為若無為體解所當行二事俱造有順世而隨入以入如是慧意微妙殊特攝受眾生心思求其本末心若干猶畫遠移而迴轉其神識無限晃耀皆遍入諸塵勞之門伴侶難療治眾結受處所周旋親近患所作若干種入於剖判業等下無果報因緣以消滅有入明達根軟劣及中間壞除諸過去下通當來義篤信無央數清淨不清淨通周八萬行又邊四千事若入於諸種成騃邪見塵由是受馳騁無邊不可斷其心之結縛黨侶而俱遊斯心等思惟縛束無窮竟志性之徑路眾結猶覆月永無有處所亦不止宿居以故會難化人界不反源以金剛斷截其道而無異分部隨行入生在六趣處欲情為愛潤無明罪福田神識為下種造行為名色在於三界中所遊無邊際至于天坐處隨塵勞心行一切遍周遊故復還生死眾生處三品故使有往反諸邪見之火便種神識迹以至如斯行因住此道地從眾生心性諸根順應解為其說經法班宣分別事剖判斯義理善權真辯才若詣法師所輒以到所居言說無所著猶如須彌山雨為柔軟澤甘露普潤眾覺意之根力充滿猶如海曉了善義慧解法亦如是一切皆滅盡逮得至辯才獲明無央數一萬諸總持以執眾法要如雨於大海如是有總持逮清淨三昧一時見無數諸佛億百千以聞於法寶數數而班宣言辭暢清白自然妙音聲須臾發意頃知三千世界眾會一黎庶若干種所念可悅一切眾如其心諸根所入等亦如四方域大海其德復超此總要致精進思惟如恒沙實為不可限安住唯說法化凡夫眾生聞之尋受持猶下種于地假使諸眾生處在十方界普令此眾生悉會坐一處斯等性行念皆能周遍至則能一音聲普以充飽足人中尊住斯最上之法王轉進悉國土成就世尊子恒以夙夜寧得勝合志願住在深妙寂勇猛慧脫門奉事專供養禮諸佛億姟成如道巍巍莊嚴如輪轉光耀消塵勞所受演威明猶如梵天光照三千世界功勳住於斯持無極梵天佛分別說解造立於三乘有所勤修行愍哀於群黎以入一切智逮得聖慧德國土不可計乃至王舍城威勢一時思三昧遍十方覩見十方佛眾祐音柔軟興造微妙願其心無限際是為第九住深微妙難解安住已自演大乘之行業淨居諸天億載來會聞如是行無上正教住於虛空心懷踊躍恭敬謙下承事安住諸菩薩眾無量億姟處于虛無心中欣豫雨眾華香可悅無限炙然眾生塵勞之穢自在天王甚大歡然住於其上億千眾俱恭恪之心散諸妙衣梵天等寂然琦珍一心自歸諸玉女眾無數悅顏鼓諸伎樂億百千姟亦復作禮一切普演如是像音眾祐眷屬坐遍佛國其光明燿皆照諸剎諸身億載若干柔軟周遍法界靡不悉達如來至真一毛光燿其光晃然滅眾生塵尚可數盡剎土之塵此會人數不可稱計有時佛身微妙諸相而以咸覩諸轉輪王復遊他國所行最上甚好巍巍見天人聖諸大神尊處兜術天現下母胎復以出生雖在胎中現無數億國適生墮地現其佛土導師本願用眾生故而復出家得成佛道為最正覺轉于法輪現諸佛土無數億載猶如幻師善學術呪將順壽命現無數術世尊如是修學智慧用眾生故而復出家空無寂寞本淨無相諸法平等猶如虛空佛之教戒最利本無示現殊勝佛之遊居諸安住行皆為自然愍哀眾生逮成經典諸相之相見平等相一切諸法第一無相諸眾祐義聖慧所從悉棄眾相有想無想所行等解諸行速得成就眾人之上如是音響無數億千宣仁和聲在世降伏眾魔天女以知眾會至真寂寞如月盛猛照於天下又金剛藏演若干品時諸佛子修于大乘十事之業當可施行諸室宅行功勳之業見瑞應來心懷悅豫上人聖慧咸悉歌詠金剛藏菩薩大士謂解脫月菩薩於是佛子菩薩大士其聖慧意巍巍無量如是行業乃至第九嚴淨道地具足清淨鮮明之法而無邊際積功累德每生自克無益眾生以何方便救濟三界善諦攝受無極慧德其無盡哀所入弘廣靡不周流分別世界明了無邊入眾生界寂寞迴旋終而復始開第一藏如來道業所思惟念力無所畏諸佛經典空無無量及一切敏慧具足成得阿惟顏此之謂也又諸佛子入如是聖菩薩之業近阿惟顏適住此已有三昧名其號無垢菩薩親具宣布法界菩薩道場名莊嚴淨名巨海藏又名海印名廣如虛空名積一切法自然名眾生心行如是等類得近百千阿僧祇定意正法適能逮得此諸定意而以正受親眾善德三昧定施眾方便以斯因緣如是定意乃為究暢一切敏智而有殊特爾乃名近阿惟顏菩薩三昧這得近已以是三昧十三千土而自然生百千無極無窮奇寶清淨蓮華一切之宅自然道寶以得超越一切法界奉行道義至真正法具足度世眾德之本究竟成就達玄自然又其法界善修清淨演聖光明其莖甚大琉璃明月珠合以越諸天無量栴檀珍寶相挍無極馬瑙紫磨真金生為華葉其明光光不可計限蓮華照燿皆以眾寶而合成之其上虛空琦珍之縵化交露帳具足充滿十三千大千之土滿中塵眾不可稱計百千蓮華羅列周遍十方虛空其香甘美勳諸菩薩大士身形備一切智若逮致此阿惟顏住三昧定者尋則現坐斯大蓮華這坐已竟乃復周遍所化一切自然羅列諸大蓮華不可稱載諸菩薩等眷屬圍繞坐諸蓮華周匝巍巍一一菩薩逮萬百千三昧而以正受觀諸菩薩這正受已十方一切無有邊際諸佛剎土自然清淨諸如來等在會道場以成教照所以者何又彼菩薩這坐斯諸大蓮華上其下足底出十不可計阿僧祇光照於十方至無擇獄大泥犁中滅於眾生苦惱之患左右膝亦如所演光明這等無異皆悉照燿餓鬼畜生勤苦痛息左右之脇各出無限若干光明照十方人皆為蒙燿二手掌中各演光明照於諸天阿須倫宮其二肩肘出二品光照眾聲聞背腦戶頸各演光明照於十方諸緣覺心其口面門演妙光明照於十方諸第九住菩薩之眾眉間白毫演大威燿照於十方一切魔宮皆令蔽冥以阿惟顏菩薩之身遂上虛空照於十方不可計百千三千佛土滿中塵數十方如來眾會道場繞佛十匝在虛空中成大光明珠交露帳名曰大光暉曜灼灼以用進奉供養如來遂增功勳緣是供養從初發意至第九住奉順如來寂然隨時百千億倍不可為喻其大光明珠交露帳巍巍光明乃至十方一切境土普布眾華香華雜香擣香衣服幢蓋幡綵布以寶瑛明月珠珍周遍十方一切世界成為普世其善本德無上正真雨大眾華一一悉雨若干種物供養眾會一切道場供養奉進十方如來眾生之類敢有見知咸發無上正真道意斯雨眾華微妙如是光繞諸佛眾會道場十匝已竟入佛足下華光忽然照諸如來眾菩薩見其佛世界立行如斯諸菩薩號其逮阿惟顏十方無際諸菩薩眾九住菩薩俱來會者斯諸菩薩及與眷屬修大供養觀見此以三昧正受至於十方覩阿惟顏眾菩薩等莊嚴元首名曰首幻豎立金剛降伏魔怨其一光曜演百千明各出無數晃昱營從照於十方無邊佛土顯大變化其光奄忽入於首幻莊嚴菩薩元首這沒未久即時菩薩蒙其暉曜威神力勢遂更茂盛彼時佛子復有大光名一切慧神通聖君出諸如來至真等正覺眉間毫相各演無限光明眷屬照於十方無邊世界繞諸佛土十匝竟已顯諸如來無極神足感動變化告諸無數億百千兆姟諸菩薩眾諸佛國土六反震動皆悉消滅一切惡趣蔽魔宮殿十方諸佛皆自然現普現一切至真正覺眾會道場威神嚴淨法界第一周遍虛空咸照一切十方世界光尋迴還上虛空中右繞一切諸菩薩眾現大嚴淨此眾光明忽然在上尋入聚會諸菩薩頂光明這沒此諸菩薩前未所更所不蒙定承佛威光輒即逮得百萬三昧此諸光明稱量時節墮菩薩上一切如來等無有異光明這沒諸菩薩成阿惟顏名曰如來至真境界也具十種力平等正覺平若虛空猶如佛子轉輪聖王第一太子從尊真后懷胎而生其相具足應為聖王時轉輪王坐天寶象紫金床上取四大海致海水來執大蓋覆幢幡伎樂而嚴莊之取金澡瓶轉輪聖王以四海水洗太子首體適洗浴已應時名曰聖頂蓋王轉輪王者具十善本故謂神帝為轉輪聖是為佛子菩薩大士成就大慧所以菩薩行無央數百千勤苦如是備悉其功勳慧轉復增進所立道地名曰法雨菩薩所住菩薩若住法雨道地解達欲界審從如有所習色界習無色界眾生之界無識之界有為無為界虛空之界習于法界解了泥洹知審如有曉知諸見邪網遮羅五趣塵勞習諸生滅眾聲聞行緣覺之行諸菩薩行如來十力四無所畏色身法身及一切智成最正覺而轉法輪示現滅度常以平等入一切法分別越度解達諸習審如從興以入此慧其意轉上使眾生類無自大業又如審諦超越得度塵勞之元不為憍慢在於俗法不懷恐畏若在道法不以自大不捨大慈若聲聞緣覺之法諸菩薩法諸如來法不以自大於眾瞋恚歡悅之中不以增減至真得度亦復審知佛所建立經典事業若在塵勞順時誓願供養眾行思惟劫數建立聖慧審如有知無所不達其諸如來至真等正覺所入玄妙謂慧微遠生死周旋曉了微妙現出生時棄國捐王成最正覺變化開度解微妙慧轉于法輪壽限長短心所建立至于滅度法立多少悉微妙慧又悉曉了諸平等正覺佛道藏處身口心藏有時無時所行祕密菩薩受決恩流眾生而救攝之若干種品眾生蔽匿群黎所行諸根分部執持造業正覺所行威神聖藏亦復曉知所在劫數出入多少一劫百劫千劫無央數劫悉識知之無央數劫能入一劫又計數無數計念識之不可計數閑靜劫限悉識念之閑靜之劫有劫無劫無念有劫有念有無之念悉識念之成正覺無正覺最正覺悉識念之去來現在去來當來過去今現在事悉識念之現在去來未來當來長劫短劫現平等事咸亦悉知一切諸劫近遠年歲天地成敗不可稱載悉亦解達諸如來等在所感動執如毫毛又如微塵剎土諸身最正覺慧眾生身心所覺成慧一切普入最正覺慧顯示究竟現柔順慧知可思議不可思議諸佛世界聲聞所知緣覺所解菩薩所達及所不逮如來道明所下聖慧而悉了之是為佛子諸等正覺慧不可量寬弘無際菩薩住此無限道地入無窮慧又彼佛子菩薩以入如是道地入於菩薩不可思議所立脫門有名無蓋門淨境界門有名普照脫門又號如來藏號莫能當藏號入三世號法界藏號解脫道場光明照遠號遍入至無餘菩薩脫門是為菩薩造十脫門不可稱計至阿僧祇百千脫門若有菩薩住十道地尋即逮得如是三昧至億百千總持神通無限彼以是慧意了所入遊遍無量所思方便眾德備悉彼已一時受於十方無量諸佛所宣道義演不可限聖法光明法典暉曜而雨法澤尋即受持猶如佛子海中諸龍欲雨之時餘不能任唯大海受如是佛子若入如來諸佛祕藏爾時輒能雨大法澤其餘眾生不能任受有報應緣執持眾行至第九住菩薩之業無能執任十住菩薩住此道地雨法潤澤執持一切眾生心意猶如佛子大海之中有大雨雲名勝諦無極懷抱二乘一時須臾咸放甘雨周遍國土悉潤天下無際普地及諸大城州域大國所以者何其大海者不可限量如是佛子菩薩大士住是法雨如來一身懷抱法雨勸化二乘乃至無限諸如來慧而無央數不可思議不可稱不可量無邊無際超出無表不可引喻諸如來身一時之間振大光明聖法之雨遍潤十方誰能計知彼法雨數又問寧有能計此菩薩行在幾佛所論其法雨多少數乎須臾了耶報曰不能稱限合集引喻節限猶如佛子十方佛國不可稱計百千億姟諸佛世界滿中眾塵眾生之類其數如是如此塵限令不減少一一眾生皆使博聞逮得總持悉為如來元首侍者也為大弟子極尊博聞猶金剛上蓮華如來至真有一比丘名曰大明建如是像博聞方便勢力堅強一一之人智各如斯普十方界眾生之類盡使如此功勳智慧巍巍無量各各咸受一切法澤於佛子意所趣云何此諸眾生博聞寧增多乎答曰無限金剛藏曰吾囑累仁慇懃告勅菩薩得此大法雨住開士道地一時須臾一如來身法界所雨演三世藏無極道法是法光明斯之前喻博聞方便百倍千倍萬倍千億萬倍不可為喻如一如來十方國土諸佛世界滿中眾塵亦復如是諸佛之數若此塵限乃復過是從不可計諸如來尊一時之間振大法雨光明之燿不可比喻彼之法澤又復佛子菩薩住此法雨道地在兜術天至大滅度皆是如來己身誓願威神勢力興大慈哀無極法澤放大法光發聖經雷承六神通三達之智四無所畏普有所照以無極燿消眾垢冥以大功德聖慧之明斷眾疑網在若干眾示現諸身稱舉大法不捨眾會除諸陰蓋消滅十方一切然熾如本前說諸佛世界所有塵數億百千姟諸佛之土從是以往雨大甘露隨眾生心性行所在消塵勞垢滅然熾火承彼法澤靡不永安又復佛子菩薩得立此大道地演以法雨從一世界至兜率天大滅度地建立一切如來之業隨眾生心如應開化一一世界所有眾塵如是比數億百千姟諸佛世界下兜率天至大滅度一切普立如來之業隨眾生心應當開化慧得自在以變神通聖明至達發意之頃近小國土建立廣大其廣世界能現令小發意之頃穢濁世界變令清淨清淨世界現使穢濁一切世界亦復如是建立所部發意之頃以用一塵現一佛土普建一切鐵圍大鐵圍眾塹谿㵎一二三至十五十一百乃至無數諸佛世界而建立之入在一塵雖在一塵亦不廣大不增不減以是所造而所示現發意之頃一佛世界嚴淨顯示一一佛國土乃至無限一切世界而現其身亦一念頃遍於十方一切眾生不嬈一國一佛世界眾生之類亦復如是至不可計諸佛世界周入十方無際佛土現入一毛無所嬈害一發意頃一切佛界現入一毛顯示嚴淨一發意頃一時化已其數多少如無央數諸佛世界滿中眾塵一一所化變現己身如是無量現在手掌以是手掌精進供養十方諸佛一一手掌示江河沙華在諸裓上以用供養諸佛世尊眾香華飾雜香擣香衣被幢蓋繒綵如是一切嚴淨之業而建立之一一諸身亦化若干頭一一諸頭化若干舌諮嗟諸佛十方世尊發意之頃周遍十方一心念頃令不可計成最正覺乃至建立清淨之業大滅度矣在於三世建立無數無量諸身則以己身現無央數諸佛世尊無限佛土建立清淨又現己身變於一切諸佛國土散壞合成己身建立一切普具諸佛之土著一毛孔不嬈眾生發意之頃變現無際諸佛國土成為大海在於其中建眾蓮華又彼蓮華光明清淨照不可計周遍佛土又於其中化諸佛土乃至巍巍一切敏慧其身普至十方佛土日月周照一切建立光明道門所向一一諸有方面建立得見無量世界不畏眾生乃至十方散壞之時現是散壞風災變火災變水災變發意之頃示諸眾生如其所願建化色身嚴莊志性能以己身現如來身以如來身現為己身以如來身建立己身在佛土中以己身土建在佛身佛子具聽若有菩薩住法雨道地之業現此變化及餘無數百千神變爾時彼場諸會菩薩諸天龍神揵沓和阿須倫迦留羅真陀羅摩睺勒釋梵四天王大神妙天王淨居天人各心念言假使菩薩神足道化無量巍巍之德乃如是者遊步亘然如來至真所建威化何所比乎於是解脫月菩薩知眾會者心之所念問金剛藏菩薩大士唯願佛子眾會疑網以時斷結善哉決之菩薩清淨之所顯變化而無等倫時金剛藏菩薩取一切佛土自然身威三昧而以正受這定意已應時一切諸菩薩眾諸天龍神揵沓和阿須倫迦留羅真陀羅摩睺勒釋梵四天王大神妙天王淨居天王自見己身在金剛藏菩薩體中又復覩察三千大千世界亦在其體在彼所作清淨之業不能周體億劫之中修精進行在彼佛樹其佛樹廣長三十萬里若百若三千廣普無邊具足亦如三千億剎懸逈極遠斯佛樹下道場師子座巍巍如是彼有菩薩名諸神通當成如來號曰意王詣樹道場於是會者悉遙見之所見莊嚴具足億劫嗟歎其德不能究竟以現此變尋還眾會復在故處時普眾會怪未曾有默然無言察眾菩薩寂然而住時解脫月菩薩問金剛藏至未曾有佛子此三昧定威燿乃爾境界英妙是菩薩定所號云何答曰號一切佛土自然身威又問斯三昧定以何遊行境界嚴淨答曰能備悉行假使族姓子若有菩薩善修斯定如是像類江河沙等三千大千世界遍中眾塵諸菩薩等周滿諸三千世界自現其身若復得是法雨道地若有菩薩住此道地獲不可計百千定意無能限知諸菩薩等所現身數及諸菩薩之所奉行其善哉妙意菩薩之住不知身行口言心念其神足力亦不能知察其三世三昧所入聖慧境界變化之法所建立法不可限知常可所行舉足下足無能知者至精進行菩薩行業住善哉妙意菩薩道地如是佛子其此法雨菩薩道地說平等時其義廣大不可限量所演正真不可思議班宣正辭百千無際不可為喻又問佛子諸如來行境界玄妙為如何乎今諸菩薩建立所行境界神化無邊若斯答曰猶如佛子而有丈夫示其身形如四方域取之大杖如四方域若二若三手持大杖手執至石以受此石口說此言我以投石如十方塵諸佛世界乃至無限滿中眾塵寧可計知此塵數得此無極悉了所有無所不達是乃名曰平等之謂成就法雨菩薩道地乃為無量過是眾喻諸如來慧至不可計喻爾乃成至真正覺則等修諸菩薩法又復佛子猶如有人取如四方域少所有土其餘無限如是佛子今吾宣說是法雨菩薩道地歌頌少所無數劫中諮歎功德欲盡其福不可暢竟何況如來之道地也吾今囑累慇懃告勅於今住在如來之前取要言之假使佛子一一方域不可稱計諸佛世界滿中眾塵若干佛土皆令逮得如是道住菩薩滿中猶若甘蔗竹葦稻麻叢林是無數劫成菩薩行合集此德以為菩薩一聖明慧比如來智百倍千倍萬億倍巨億萬倍不可為喻是為佛子菩薩以入如是聖慧如來至真身口心行無有二也菩薩不捨諸三昧力也親見諸佛供養奉事於一一劫中供奉諸佛不可稱載一切供養無所乏少入受道化稽歸諸佛所建立教於彼行增而無等倫諮問法界不可計限乃至巨億百千姟劫猶如佛子金師絕工作天寶冠造大瓔珞治大寶珠自在天王著在其頸而無等倫及餘天人瑰異寶瓔終不能逮莊嚴妙好如是如是佛子若有菩薩逮得十住以是菩薩淨修慧行超絕無侶乃過逮成第九道地住此道地菩薩道光巍巍乃成一切敏慧其行無比如是聖器莫不蒙濟猶大神妙天王光明超越一切所生諸天之位照於眾生心性所行菩薩如是以逮得立第十道地法雨地住聖慧光明一切聲聞緣覺菩薩所不能逮至第九住亦不能及建立乃到一切敏慧導利眾生立于道義又是菩薩以能得入如是聖慧諸佛世尊通達三世無窮之慧法界聖慧普遍一切諸佛世界皆照一切諸佛國土而建立之悉知諸法一切眾生之剎土也常以平等至一切智逮所普解眾生悉聞是為佛子菩薩大士名曰法雨開士十住菩薩住斯假使得作大神妙天若為天王說諸聲聞緣覺菩薩所度無極所問法界則無有侶所修諸業布施愛敬利益之理等利之義一切不離諸佛之念乃至備足一切智念當以何致一切眾生之最上尊導御普智發意之頃如是色像勤修精進一時須臾至不可計億百千姟諸佛國土滿中眾塵三昧正受十不可計億百千姟諸佛國土見諸菩薩國土滿中塵數亦等無異眷屬圍繞從其中願菩薩勢力殊特弘誓變化神足諮嗟功德不可稱載所行嚴淨篤信喜樂若有所行身所現行其眼神足音聲種姓乃至若干億百千姟劫悉見曉了又有佛子菩薩十住入一切智漸成道門猶如阿耨達大池流水四河之頂乘經水門充潤四域增長遂盛而不可盡乃入巨海若如大海無有邊際菩薩如是所願善本由敘徑志以四恩義充滿眾生而開化之功不可盡轉上增進至一切智行無邊際又此佛子菩薩十住緣致佛慧猶如十大山王因於大地而得自立何謂為十一曰雪山二曰香勳三曰抲陀利四曰嫉妬山五曰執持眴六曰馬耳山七曰眴持八曰鐵圍九曰英意十曰大鐵圍須彌山王其雪山者因一切藥以為屋宅療眾生藥草不可限計菩薩如是住悅豫地造立行業皆了一切世間之行傳頌經典神呪之語所立俗術化無邊際其香勳山生一切香流眾香室則無有量菩薩如是住離垢地成為舍宅戒聞之香守護禁法而不可限將養戒義其抲陀利山清淨淳寶以為屋室生一切華其花無限普受眾華菩薩如是住興光地為眾屋室處在於世禪定脫門三昧正受則而無限能問一切定意之宜其嫉妬山清淨寶城是為五神通之屋宅也無限仙人所殿居耳若干品山菩薩如是住暉耀地為之屋宅講說道度名無限路諮問諸慧其執持眴山王真淨之寶鬼神神足之所屋室諸鬼無限若干品種菩薩如是住難勝地一切神足在所變化布說無限無限神通馬耳山王淳以寶成因為屋室生一切果受無數寶菩薩如是住近目見菩薩道地則為屋宅宣布度故諸聲聞等無際果實隨時之宜其眴持山王是大龍神所居之室諸龍無際有若干品菩薩如是住玄妙地是其屋室宣布菩薩如是住於無動開士道地為諸菩薩自在屋室所行獨步諮問無量十方世界也咸共啟受英意山王淳以淨寶為阿須倫眾大神居宅不可計數諸阿須倫菩薩如是住善哉意地成就眾生以為屋宅所現佛身無有邊際十方來受究竟慧行諮問無始眾生本末輪轉無際無邊之業其須彌山王淳用眾寶諸神足天所居之宅諸阿須倫不可稱計菩薩如是住在法雨開士道地如來十力四無所畏現不可限諸佛之身是故佛子十寶諸山周圍大海菩薩如是住是十地平等普智奉一切敏猶如大海以十事成而無有侶何謂為十一曰漸備具足二曰不與死屍而俱雜錯也三曰異門降眾四曰一味之業五曰無數眾寶六曰受深遠色七曰廣無邊際八曰受諸大身九曰隨於住時不越故岸十曰受一切雨而無厭足菩薩如是行十事業則無雙比何等為十乃修悅豫道行之地漸備誓願導化群黎離垢地業不與犯戒而俱同居興光之地降伏世間殺生之事暉曜之地篤信佛道莫能壞者常修等行難勝之地善權神通不可限量誘化世俗隨其所樂目見之地深妙因緣觀察眾生玄妙之地解如審諦眾行無為無動之地則能勸導無極如來嚴淨之行善哉意地深妙脫門猶如佛子大明月珠越十寶種所著之處靡不明曜絕工之師善權合之磨治晃昱合貫清淨光之鮮明永使究竟琦珍為繩以諦了達貫之通之為作直琉璃衡著高幢頭演其光明照於遠近帝王所有為諸眾生攝護此寶使得蒙光出前奉現菩薩如是發一切智心便得通入十賢聖種一智止足樂在閑居諦曉合德一心脫門三昧正受諦曉合集此三清淨修治道業正法之事善修純清善權神通剖判逮了十二緣起若干品行善權智慧執持聖幢而得自在因演光明以慧之宜觀眾生行至阿惟顏成近得辦最正覺道建立眾生使住十地爾乃名曰一切智耳是為積累菩薩之行合集功勳一切敏慧法門之品若有眾生無有德本終不得聞此大道業月解脫又問若有聞聲得值此誼為曾積累何所功德答曰其功德福宿本往時曾以奉行順一切智聖慧以斯不能順照照不能遠不行大慈愍於一切周流如斯恩施普護緣致積德逮法門品其明若茲覩現功勳通入積功所以者何乃得解此又有佛子自非菩薩不能得聞是法門品亦不篤信受持諷誦況復奉行精進勤修降伏成就是故佛子入一切智功勳之德等類之人乃受持斯若得聞此法門之品聞之則信思惟奉行勤修精進時佛威神應時十方十億佛國如滿中塵諸佛世界六反震動興大雷音承佛聖旨法典恩養尋雨天華薰流名香天之莊飾天衣天寶天之瓔珞幢幡諸天伎樂不鼓自鳴簫笛琴瑟自然出聲過諸天物一切智聖以得親近無為之地雨微妙供如此世界四方之域乃至他化自在天宮自在天王其天宮殿如是一切天下世界周遍十方是法之說靡不流普承佛威神其於十方十億佛國滿中眾塵世界若干十億佛土滿中眾塵諸菩薩等其數如是各來聚會周遍十方各自讚言善哉善哉佛子仁乃興講是菩薩道地法典之要吾等亦復皆同一號為金剛藏從金剛首世界而來至此國土其佛名號金剛幢從彼佛來一切諸佛皆亦轉是經典之要佛之聖旨其諸眾會亦復如是若斯章句義理微妙形像如是其義亦然利養之行無異不別亦無猗他吾等證明承佛威神至此眾會如吾到此佛之國土十方無量一切世界亦復如斯一一佛土四方之域上至他化自在天宮自在天王天王之宮明月之珠寶藏宮殿如十億佛土滿中眾塵諸菩薩數如是來會時金剛藏察於十方諸菩薩等觀眾部會顧眄法界諮嗟發起一切智心覩眾菩薩行力清淨受一切智班宣道行消除世垢導利普智示現變通不可思議諸菩薩業功勳之德宣布此道承佛聖旨則說頌曰寂寞無所樂靜定心專精等猶如虛空平正若惶慌以離患厭垢而住於道慧聞行有殊特諸菩薩至尊千部眾善德其心行億劫供養至大聖諸佛有百千最勝由自在奉敬不可量愍傷眾群生興菩薩之心精進念外路忍辱長仁和慚愧盛元首功勳慧為最其意無垢穢佛聖性慧明勝力永平等勸發菩薩心諸眾祐三世供義第一最限猶如虛空一切國清淨平等順佛義乃至一切法度脫利眾生降伏至道場得為尊道地發心無等倫歡悅以離垢消除一切惡行微妙勢力因成清白法奉行慈哀心轉進入上道戒禁聞德富慈心愍眾生捨垢無所懷則成清淨志觀一切世間三火為熾然第三其志廣超越利眾生苦惱無吾我及疾病瘡痏寂滅三處苦常消諸熾然慕樂佛功勳造修見瑕穢慧弘廣照曜以過踰眾明心意行平淨以逮道聖智善供於是住諸佛億百千等奉人中上心寂諸功勳降伏一切眾以越難得勝聖明為善權所修智慧意所造不可量降伏利眾生供養於十力以道化群黎親近無所生得入第六地眾生皆難了進普迴世間用身故無患受解知有無諸法本淨空從十二品生下劣念微妙便得入第七智慧及善權逮得清明心遠遊難可勝大志難得喻寂然本清淨心利志變故諸苦悉平等超越不可動作福罪若干慧聖無數品人中上為勝建立於寂然遭治十自然遊行眾生界用群萌之故入善戒道意於是第一微進步一切世救攝眾生等行解垢塵勞此等奉律教則入功勳富所行猶妙華宣布上我慧受如是行已本宿行清白至逮第九住獲致功德慧諸勝勸施力慕樂上正宜以近慧功勳一切逮佛道有諸十百千三昧之無為以得弘廣明遊居慧甚大然後乃逮成普慧阿惟顏其境界寬博三昧致無盡猶如成究竟親近一切慧大蓮華無限眾寶若干種其身長無極而坐在中間最勝子眷屬住立而察之其德無數千光明無量億消滅於十方眾惱諸苦患然後元首勝光耀億百千人中尊眾會越度入十方在於上虛空化光交露帳即受佛眾行隨順供養佛於彼覩諸佛一切解道最佛子阿惟顏逮得上法宜佛子靡不普周旋用供養阿惟顏如是放演尊光明人中上眉間以成一切智受光踰諸燿逮入於斯頂說寂滅無量震動一切世無擇獄眾苦爾時尋消滅猶如吾所歸一切諸佛道亦若最帝王尊上之太子吾成就亦然一切慧究竟如是趣逮致法雨豪道場至仁住在斯慧行不可量眾生共嗟歎立此覺成佛色界無色界欲界所諷誦群黎之國土法界之所讚有為及無為并無身之界一切以選擇諮嗟皆以法於是加無極一切無慢業建立如是行諸佛微妙慧人中尊祕密解達無數劫猶如毛沙數普入諸世界人中人所生覺了聖捨家回繞鐵圍山成就而示現一切歸所趣至寂然脫門其志所獲致一切皆入道志弘以住此諸勝演法雨一切普周旋攝持其心意雨一切眾生猶如風持水諸佛之法雨所攬亦如是安住以一法弘音令得聞於十方佛土無數眾生種聞眾祐奉持一切為聲聞無數眾時行是菩薩博聞行慧至勢力蒙惟宿本行一時須臾間周遍億佛土雨放甘露渧樂滅眾塵勞所造性仁和諸佛之法雨六通以住此造越至天宮人中上境界示現諸十方展轉變改異無數億千劫梵天通眾生其心行佛道聖明以立斯舉足一步中輒至第九住所住不可移總持慧功勳況復畏眾生一切三界眾成聲聞緣覺最勝立在是亦復普示現三界無所礙曉了法界慧皆遍一切國眾生法無餘諸佛悉功勳亦復依三尊聖達住於此遵習奉事佛一切十方土周旋諸法界現目前供養奉敬眾徒類一切成功勳如天服莊嚴賢聖以住此照眾之慧光消滅眾愚冥為示法之日自在明最勝消除眾世亂諸佛子如是光明消塵勞住此在三世普世之上尊解道為極雄宣布三乘業一時須臾間逮無數三昧所在十方土見不可限佛諸佛子如是粗舉說道地若干百千劫廣歎德無盡離垢德如是其地平等覺所依猶如華若太山因地諸佛子第一覩怨無瞋恨譬山頂積雪而中眾生藥明解戒禁聞如名香流薰猶如池蓮華因是生由然道寶無能亂輒逮聖光明若仙處山中樂居猶自娛鬼神之妙香逮得五神通講論六報果若如馬耳珍其七殊勝覺如龍執瑞應以致八自在猶如大鐵圍以入第九住微妙最上乘諸佛十功勳如須彌照曜具足第一願宿布戒禁香行第三功勳如是行第四第五之清淨第六行玄妙七意無所著說八無央數以受第九聖其心求微慧於行在眾生爾乃入聖慧諸佛十事身因總持諸法如是行大海菩薩心無瞋以得通十行猶因本發心修十二至行一心定第三清淨第四地則便照第五第六壞下苦因輒至七住自在執正幢第八為太和第九受眾行慧光明遠照第十阿惟顏曉了最殊勝功勳寶清和本曾行如是能壞十方國一切悉計數能以一心覩普解眾生心尚可以一毛量盡於虛空歎億百千劫不能盡佛德金剛藏曰所以名曰大光定意道慧已具成阿惟顏便備佛道一切蒙安猶如日明天下戴仰十方諸佛皆由中生因其得成佛謂諸菩薩善哉善哉金剛藏嗟歎講說此十住事眾開士等所當施行從初發意至阿惟顏猶月初生十五日滿眾星獨明菩薩如是漸備眾行五戒十善四等四恩六度無極大慈大哀善權方便自致成佛潤澤眾生猶如種樹生根莖節枝葉華實眾人服食除其飢虛菩薩如是從初發意自致成佛莫不蒙濟普得至道猶如百穀草木果實眾藥皆因地生菩薩如是行此十住自致成佛度脫十方猶如大海出眾妙寶無量之珍益於天下此經如是成就菩薩十住道地乃使得佛德過虛空猶如日月忽照四域天下戴仰菩薩行此自致佛道眾生蒙恩除生老病死無量之難悉昇道堂猶如醫王療眾人病無不除愈此經如是消眾生類婬怒癡病使至正真如轉輪王教化四方莫不順命菩薩如是四等四恩化授吾我猗四大者至無所畏四事不護心病永除猶須彌山四方之中此經如是眾典之英道德弘明志平等正解達無身乃至無上正真之道度脫一切生死老病終始之患去來今佛之所由生諸經之淵海道德之宮藏諸菩薩行所會道堂三界眾人所求福糧其婬怒癡忽自消亡猶如虛空含受一切諸有形類生之長之靡不因之此經如是諸菩薩等去來今佛之所由生善權智慧開化聲聞諸緣覺眾皆令得度三界黎庶悉得蒙濟三苦脫難咸得解縛普發道意入深法藏無窮法身開化十方十方恒沙諸佛國土滿中七寶供十方佛不如受是以諷誦說宣示同學報去來今諸佛之恩諸佛之地一切十方聖道德無虛空尚可度十方海可知渧數學此經典德無能限金剛藏菩薩說法如是如來悅可一切菩薩諸天龍神揵沓惒阿須倫釋梵四天王大神妙天淨居天他化自在第六天宮所住猶行明月寶堂從初發心而修悅豫從一至二三至四上五六至七八九至十成最正覺一切會者聞金剛藏菩薩所說莫不歡喜元康七年十一月二十一日沙門法護在於長安於市西寺中己執梵本手自演出為晉言普使十方一切蒙光得至無形度脫眾生咸共欣濟今解十住釋梵為晉名第一住天竺語彼牟提陀晉曰悅豫第二住名維摩羅晉曰離垢第三住名彼披迦羅晉曰興光第四住名阿至摸晉曰暉曜第五住名頭闍邪晉曰難勝第六住名阿比牟佉晉曰目見第七住名頭羅迦摩晉曰玄妙第八住名阿遮羅晉曰無動第九住名杪頭摩提晉曰善哉意第十住名曇摩彌迦晉曰法雨
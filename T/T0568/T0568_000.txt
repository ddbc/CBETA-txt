如是我聞一時佛在波羅奈國仙人住處施鹿林中與大比丘眾五百人及無量諸菩薩摩訶薩眾俱爾時世尊食時著衣持鉢共阿逸多菩薩摩訶薩入波羅奈大城乞食於其城中次第行乞至有德婆羅門女家時有德女遙見如來色相端嚴諸根寂靜其心恬曠最上無比威儀顧視審諦閑詳譬如龍王有大威德如真金柱嶷然安固如清淨池皎無穢濁欣慼不動如第四禪身放光明內外融徹時有德女見如是相心生淨信來詣佛所頂禮如來及阿逸多菩薩摩訶薩足曲躬恭敬合掌向佛而作是言善來世尊善來善逝我於今者欲問所疑惟願垂哀暫時住此于時世尊默然受請敷座而坐阿逸多菩薩摩訶薩亦隨佛坐爾時有德婆羅門女心生歡喜益加恭敬即白佛言世尊我聞如來於波羅奈仙人住處施鹿林中轉妙法輪未知世尊所轉法輪說於何法佛告之言有德女我轉法輪說無明緣行行緣識識緣名色名色緣六處六處緣觸觸緣受受緣愛愛緣取取緣有有緣生生緣老死憂悲苦惱無明滅則行滅行滅則識滅識滅則名色滅名色滅則六處滅六處滅則觸滅觸滅則受滅受滅則愛滅愛滅則取滅取滅則有滅有滅則生滅生滅則老死憂悲苦惱滅有德女此是如來於波羅奈仙人住處施鹿林中所轉法輪一切世間若沙門若婆羅門若天魔梵悉無有能如法轉者爾時有德婆羅門女白佛言世尊所言無明為內有耶為外有乎佛言不也有德女言世尊若於內外無有無明云何得有無明緣行復次世尊有他世法而來至於今世以不佛言不也有德女復白佛言世尊無明行相是實有耶佛言不也無明自性從於虛妄分別而生非真實生從顛倒生非如理生有德女復白佛言世尊若如是者則無無明云何得有諸行生起於生死中受諸苦報世尊如樹無根則無枝葉華果等物如是無明無自性故行等生起定不可得佛言有德女一切諸法皆畢竟空凡愚迷倒不聞空義設得聞之無智不了由此具造種種諸業既有眾業諸有則生於諸有中備受眾苦第一義諦無有諸業亦無諸有而從業生及以種種眾苦惱事有德女如來應正等覺隨順世間廣為眾生演說諸法欲令悟解第一義故有德女第一義者亦隨世間而立名字何以故實義之中能覺所覺一切皆悉不可得故有德女譬如諸佛化作於人此所化人復更化作種種諸物其所化人虛誑不實所化之物亦無實事此亦如是所造諸業虛誑不實從業有生亦無實事爾時有德女復白佛言世尊如我解佛所說之義今者如來所轉法輪是虛空法輪性空法輪出離法輪通達法輪不思議法輪無能轉者法輪無等法輪如實法輪無生法輪無自性法輪無相法輪世尊如此法輪如來已轉作是語已即以兩手捧栴檀香末散佛足上而作是言世尊願我以此善根之力於當來世能轉如是種種法輪爾時世尊怡然微笑從於口中放種種光其光朗曜具含眾色遍至十方無量世界一一世界靡不充滿還來佛所右遶三匝從佛頂入爾時阿逸多菩薩摩訶薩白佛言世尊如來今者有何因緣忽然微笑如我意解非無因緣佛告之言阿逸多汝見此婆羅門女以手捧持栴檀香末散我足不答言已見佛言此女因今所種善根當於八萬四千億劫不墮惡道於六萬四千諸佛所以尊重心承事供養聽聞正法守護受持彼佛在世及涅槃後如見時間相續不絕復令無量阿僧祇眾生迴向菩提然後於此三千大千世界光曜劫中而得成佛號法光曜如來應正等覺其佛住壽滿足一劫教化無量阿僧祇眾生令得涅槃爾時阿逸多菩薩摩訶薩復白佛言世尊此有德婆羅門女曾於往世種何善根佛言阿逸多汝今當知此有德女於過去世毘婆尸佛出現之時已作女身為求阿耨多羅三藐三菩提解其身上所著瓔珞奉上彼佛而為供養尸棄如來出現之時於其佛所問甚深義以妙衣服而為供養在彼法中出家學道修持梵行滿足千年毘葉浮佛出現之時營辦種種上好飲食於半月中供養彼佛及聲聞眾隨意所須皆無乏少俱留孫佛出現之時以阿提目多迦華散彼佛上以為供養得受五戒護持無缺拘那含牟尼佛出現之時願以種種飲食衣服臥具湯藥及餘供身所須之物盡佛壽來恒為供養于時彼佛於兩月中受其飲食及革屣等供身之具迦葉如來出現之時復以金花散佛供養如是所作皆為求於阿耨多羅三藐三菩提又作是言願我以此供養善根速得授阿耨多羅三藐三菩提記若未得記終不願捨女人之身阿逸多此有德婆羅門女過去世中所種善根其事如是此則是其最後所受女人之報佛說此經已阿逸多菩薩摩訶薩及有德婆羅門女一切世間天人阿修羅等皆大歡喜信受奉行
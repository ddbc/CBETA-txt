歸命釋迦牟尼佛宣說方廣大乘典為諸菩薩而開示甚深最勝真實教我今依於大教王遍照如來成道法若能依此勝義修現世得成無上覺歸命緣起初序品光中能顯因果事福德智慧至究竟一乘實相勝義門歸命善巧方便品甚深難測如來智言語道斷離心境是故方便說三乘歸命火宅譬喻品舍利先授菩提記有情不覺三界苦佛以三車誘令出歸命厭悔信解品於自劣乘而愧恥深生渴仰難遭遇我等咸獲無上寶歸命療疾藥草品生盲丈夫開慧眼而獲智光如日輪於無上乘得善巧歸命最初授記品四大聲聞同記莂各隨奉事諸世尊當來咸證菩提果歸命化城巧喻品佛慇懃說昔因緣為權止息示化城至大涅槃為究竟歸命五百弟子品大聲聞僧咸授決則悟身中如來藏無價寶珠今覺知歸命授學無學品佛記阿難羅睺羅則表法王無偏黨漸攝定性及不定歸命傳經法師品若有未來諸有情持此法華一句偈佛皆與彼而授記歸命多寶佛塔品示現淨土集諸佛提婆達多授佛記龍女得成無上覺歸命勸持經典品姨母耶輸蒙記莂諸大菩薩及聲聞咸願末法勸持此歸命修行安樂品說經先住安樂行現世獲得殊勝報於佛菩提不退轉歸命從地涌出品八恒菩薩願持經如來密意而不許為顯涌出菩薩故歸命如來壽量品佛已成道無邊劫為治狂子現涅槃常住靈山而不滅歸命分別功德品無數微塵菩薩眾聞佛宣說壽無量各超地位證菩提歸命隨喜功德品校量世出世間福若聞此經一句偈超彼速證無上道歸命法師功德品若能受持此經典於現父母所生身獲得神通淨六根歸命不輕菩薩品往昔難行苦行業得聞此經增壽命度脫無量無邊眾歸命如來神力品佛現廣長之舌相猶豫不信令淨信見是瑞相獲佛道歸命最後囑累品如來付囑諸菩薩當於未來末法時流通宣說無悋惜歸命藥王本事品為求法故并三昧燒身供養淨明佛難遇經王表殷重歸命妙音菩薩品從彼佛剎來此土而聽妙法蓮華經既聞本已還本國歸命觀音普門品說是菩薩悲解脫悉皆除遣諸災難顯現常住如幻定歸命陀羅尼妙品二菩薩及二天王并羅剎女說真言為護持經法師故歸命妙莊嚴王品藥王藥上本因緣由斯二士善知識而不退失菩提道歸命普賢勸發品若有於此蓮華經於三七日專持習普賢為現淨法身如方方廣大乘經說一切眾生身中皆有佛性具如來藏一切眾生無非無上菩提法器若欲成就如此法者應當須具如是四緣一者親近真善知識真善知識者即是灌頂阿闍梨二者聽聞正法聽聞正法者即妙法蓮華經王三者如理作意如理作意者即為瑜伽觀智四者法隨法行法隨法行者謂修奢摩他毘鉢舍那則堪任證無上菩提若修持妙法蓮華經若男若女則須依修真言行密行菩薩之道應當先入大悲胎藏大曼荼羅并見護摩道場滅除身中業障得阿闍梨與其灌頂即從師受念誦儀軌三昧耶護身結界迎請供養乃至觀於已身等同普賢大菩薩身若不具如是增上緣者所有讀誦脩習如此經王無由速疾證成三昧一一印契儀軌真言應當於灌頂阿闍梨處躬親稟受若不從師稟受決擇而專擅作者是則名為越三昧耶受及授者俱獲重罪既得具法即應簡擇念誦修行處所或於伽藍或山林樹下江河洲渚或自己舍宅與法相應福德之地掘深二肘廣四肘量或六肘八肘乃至十二肘量稱其處所作曼茶羅穿其地中若有瓦礫灰骨蟲炭及諸穢物即不堪用更擇勝處穿訖却填土若有餘是吉祥相如其欠陷取河兩岸土填之若其本淨最為殊勝或在樓閣或盤石上船上佛殿中則不應簡擇但建四肘曼茶羅乃至十二肘量如前所說若廣十二肘高卑可十二指量於東北隅稍令墊下是大吉祥速疾成就壇既成已於其中央穿一小坑安置五種寶五藥五香五穀如是五寶香藥等各取少許以小瓶子盛或小瓷合盛之一處以地天真言加持一百八遍真言曰曩莫三滿多沒馱南畢哩體微曳娑嚩訶又以佛慈真言加持一百八遍真言曰唵沒馱每怛哩嚩日囉𠸪乞叉憾又以無能勝明王真言加持一百八遍真言曰曩莫三滿多沒馱南唵戶盧戶盧戰拏理摩等霓娑嚩訶既加持已安置壇中坑內填築令平以隨時香華飲食并二閼伽以用供養其修行者面向東方長跪以右手按於置香藥處誦告地天偈三遍或七遍偈曰汝天親護者於諸佛導師修行殊勝行淨地波羅蜜如破魔軍眾釋師子救世我亦降伏魔我畫曼荼羅然後取淨土及犢子瞿摩夷未墮地者與細沙相和為泥以塗其壇待乾已後又取瞿摩夷和於香水更遍塗拭即擣蓮子草揩磨其壇上正塗拭揩磨之時誦塗地真言無限遍數塗了即止真言曰曩莫三滿多沒馱南阿鉢囉底三迷誐誐那三迷三麼多奴蘗帝鉢囉吃㗚底微戍睇達磨馱諸微戍達儞娑嚩訶既塗壇已如彼壇量分其聖位各點為記然後用五色線縒合為繩於磨白壇香泥汁中浸漬一宿然後拼壇其壇三重當中內院畫八葉蓮華於華胎上置窣覩波塔於其塔中畫釋迦牟尼如來多寶如來同座而坐塔門西開於蓮華八葉上從東北隅為首右旋布列安置八大菩薩初彌勒菩薩次文殊師利菩薩藥王菩薩妙音菩薩常精進菩薩無盡意菩薩觀世音菩薩普賢菩薩於此院四隅角內初東北隅置摩訶迦葉次東南須菩提西南舍利弗西北大目揵連次於第二重院於其東門置金剛鎖菩薩南門置金剛鈴菩薩當塔前門金剛鉤菩薩北門金剛索菩薩於東門北置得大勢菩薩門南置寶手菩薩次於南門東置寶幢菩薩門西置星宿王菩薩次於西門南置寶月菩薩門北置滿月菩薩次於北門西置勇施菩薩門東置一切義成就菩薩又於東北隅角內置供養華菩薩東南隅供養燈菩薩西南隅置供養塗香菩薩西北隅供養燒香菩薩次於第三重院東門置持國天王南門置毘樓勒叉天王西門置毘樓博叉天王北門置毘沙門天王於東方門北置大梵天王門南置天帝釋次於南方門東置大自在天門西置難陀龍王次於西方門南置妙法緊那羅王門北置樂音乾闥婆王次於北方門西置羅睺阿脩羅王門東置如意迦樓羅王於東北方置聖烏芻沙摩金剛東南方置聖軍吒利金剛西南方置聖不動尊金剛西北方置聖降三世金剛於壇四面畫飲食界道又畫四門於其壇上張設天蓋四面懸旛二十四口又於四角各豎幢旛安四賢瓶底不黑者滿盛香水於瓶口內雜插種種時花枝條於壇四門兩邊各置二閼伽器滿盛香水中著欝金泛諸時華極令香潔又於四門置四香鑪燒五味香以用供養又於四隅各置銅燈臺酥油為明於四角外各釘佉陀羅木橛如無此木鑄銅作橛代之亦得若修行者為求六根清淨滿足六千功德成就法華三昧現世入初地決定求證無上菩提者應一七日三七日乃至七七日或三箇月應依儀軌隨其力分於壇四面皆置色香美味種種食飲乳粥酪飯甜脆果子及諸漿等塗香粖香時華燒香燈燭所供養物應以新淨金銀器銅器及好瓷器無破缺漏未曾用者以盛食飲復用燒香熏其食器即用聖不動尊真言加持三遍或七遍真言曰曩莫三滿多嚩日囉喃戰拏摩訶嚕灑拏薩頗吒耶吽怛囉吒憾𤚥既加持已然後供養於壇西面應置卑脚床子可去地半寸已來以淨茅薦用敷其上是修行者每日四時澡浴四時換衣如其不及時別澡浴者即誦清淨真言加持衣服此即名為勝義澡浴誦三遍或七遍真言曰唵娑嚩婆嚩術馱薩嚩達摩娑嚩婆嚩術度撼加持已訖即入道場瞻仰尊容如對真佛虔恭稽首至心運想想禮盡虛空遍法界一切諸佛及諸菩薩既禮拜已右膝著地合掌當心閉目專意誦普賢行願一遍一心遍緣諸佛菩薩應定心思惟普賢行願一一句義發大歡喜難遭之想即跏趺坐結定印誦如來壽量品或但思惟品中妙義深信如來常住在世與無量菩薩緣覺聲聞以為眷屬處靈鷲山常說妙法深信不疑次當即誦無量壽命決定如來真言七遍作是念言願一切有情皆獲如來無量壽命發是願已即誦真言曰曩謨阿跛哩弭多欲枳孃曩尾𩕳室者也囉逝捺囉也怛他蘗多也唵薩嚩僧薩迦囉跛哩輸馱達磨帝摩訶曩也跛哩嚩󰳏娑嚩訶若修行者每日六時時別誦此真言七遍能延壽命能滅夭壽決定惡業獲得身心輕安離諸昏沈及以懈怠受持此妙法蓮華經速得成就即用塗香遍塗二手乃至臂肘然後應結一切如來三昧耶印二手合掌二大指並偃豎即成以大指頭拄於心上入勝義諦實相觀門所謂毘盧遮那如來心真言種子阿字相在己身心蓮華中其色潔白猶如珂雪瑩徹光明漸漸引舒遍一肘量即思此字真實義門阿字者謂一切法本不生故一切佛法自性本源清淨法界之所流出一切言教皆以此字而為根本決定專注離於散動住是觀已即移其印而觸於額誦真言一遍次觸右肩左肩心及於喉皆誦一遍運動手印誦真言時專注一緣如前觀想加持已訖頂戴於印然後解散真言曰曩莫三滿多沒馱南阿三迷怛哩三迷三摩曳娑嚩訶由結此印及誦真言則見一切如來地超三界道圓滿地波羅蜜次應結法界生印二手各作金剛拳舒二頭指側相拄即成安印於頂於其印中想法界種子囕字其色皓白遍流光明普照一切有情界能破一切有情虛妄煩惱當觀自身及諸有情同一法界無二無別作是觀已即誦真言三遍或七遍真言曰曩莫三滿多沒馱南達摩馱都娑嚩婆嚩句痕由結此印及誦真言則證得無邊清淨法界次結金剛薩埵轉法輪印二手相背右押於左左右八指互相鉤苾左大指入於右掌屈右大指以頭相拄以印安於心上又想自心月輪中有吽字白色清潔即轉此字為轉法輪大菩薩身觀智成已即誦真言曰曩莫三滿多嚩日囉喃嚩日囉怛麼句撼由結此印及誦真言觀行力故即能於一切有情界轉大法輪次結金剛甲冑印二手虛心合掌二頭指各屈拄中指背上節二大拇指並竪押中指中節文即以印觸額誦真言一遍次右肩左肩心及喉上各加持一遍真言曰曩莫三滿多嚩日囉喃嚩日囉𠻲嚩左吽由結此印及誦真言即是披大誓莊嚴金剛甲冑光明赫奕一切天魔及諸作障者不敢凌逼正結印之時作是思惟一切有情沈淪生死苦海我皆拔濟令一一有情與我無異次結一切如來大慈印二手外相叉二大指二小指各以頭相拄覆於心上結印成已即入一相平等法無我觀起大慈心遍緣一切有情界願一一有情皆悉獲得慈心三昧作是觀已誦真言曰曩莫薩嚩怛他蘗帝瓢曳底瑟綻底娜捨儞勢唵麼抳嚩日㘑紇哩娜也嚩日㘑摩囉賽儞也尾捺囉跛寧賀曩賀曩嚩日囉蘗陛怛囉娑也怛囉娑也薩嚩磨囉婆嚩曩儞吽吽散馱囉散馱囉沒馱昧底哩薩嚩怛他蘗多嚩日囉羯臘跛地瑟恥帝娑嚩訶由結此印及誦真言入無緣慈觀能令三千大千世界下至風輪際猶如金剛無量天魔不得傾動悉皆退散其修行者若作此法其道場地即是金剛堅固之城一切障者不敢觸惱心所求願速得圓滿次結方隅界印二手合掌屈二頭指二無名指以甲相背並竪二大指押二頭指坼開二小指即成以印右旋三匝即成結界真言曰曩莫三滿多沒馱南黎盧布哩尾俱哩尾俱黎娑嚩訶次以聖不動尊印真言辟除一切諸惡魔障右手直豎頭指中指相並無名小指屈入掌中以大指捻無名小指甲上左手亦然以左手當心為鞘右手為劍置其鞘中誦真言然後如抽劍勢以印左旋辟除障難以印右旋隨意遠近結為其界結印之時應觀自身即是此尊左持金剛羂索右執金剛智釰威德光明遍照法界作是觀已即誦真言曰曩莫三滿多嚩日囉喃戰拏摩訶嚕灑拏薩頗吒耶吽怛囉吒撼𤚥由結此印及住觀行誦真言故能護菩提心能斷諸見若修行者常持此真言乃至菩提更不為諸魔得便速成正覺次應結寶山印誦寶山真言二手內相叉極令深䋈二肘相著開腕即是真言曰唵阿者攞吽由結此印誦真言加持力故即此寶山於其壇中轉成鷲峯山於山峯上即當一心專注觀想釋迦牟尼如來宣說妙法蓮華經處頗黎為地種種妙華遍布其上寶樹行列開敷寶華諸枝條上垂妙天衣微風搖擊出微妙音其聲諧韻猶如天樂妙香普熏三千世界又於中想多寶世尊舍利寶塔種種莊嚴釋迦牟尼如來及多寶佛於其塔中同座而坐無量菩薩聲聞緣覺天龍八部聖賢眾會圍遶聽法周圍八方釋迦牟尼如來諸分身佛於寶樹下各各坐於眾寶莊嚴師子之座乃至無量微塵數佛多寶塔前賢瓶閼伽八功德水悉皆盈滿妙寶香爐燒無價香摩尼寶王以為燈燭菩提妙華普散諸佛及諸大眾天諸美饍芬馥香潔塗香粖香珠鬘瓔珞供養雲海諸波羅蜜供養菩薩歌讚如來真實功德自見己身於中供獻於其八方諸分身佛一一佛前悉皆如是奉獻供養又想自身在釋迦牟尼如來前聽聞宣說妙法蓮華大乘勝義作是觀已即誦此偈曰以我功德力如來加持力及以法界力普供養而住誦此偈三遍或七遍即誦大虛空藏普供養真言曰唵誐誐曩三婆嚩嚩日囉斛由誦此偈及此真言於一切如來并大會眾皆獲真實廣大供養次應觀三重曼荼羅會眾初中央佛并八大菩薩及四大聲聞僧第二院諸菩薩無量無數第三院諸天八部并四大威德菩薩各於四隅并無量忿怒眷屬令一切諸魔退散無得侵擾然後結纔發意轉法輪菩薩印二手各作金剛拳二頭指二小指互相鉤即成以印按於壇上誦真言五遍真言曰唵嚩日囉斫羯囉吽𠺁吽鑁斛由結此印誦真言故其壇中諸佛菩薩及諸聖眾量同虛空遍周法界成報土佛剎一切有情冥然身心通同一相影現於此勝妙剎中則次應入真如法性道場觀行而誦此偈思惟偈中真實勝義乃至心與真如體性相應為限偈曰虛空為道場菩提虛空相亦無等覺者真如故如來次結奉請一切如來并諸聖眾印二手內相叉合為拳舒右手頭指屈其上節如鉤即成真言曰曩莫三滿多沒馱南噁薩嚩怛囉鉢囉底賀多怛他蘗當俱舍冒地左哩耶跛哩布囉迦娑嚩訶由結此契及誦真言諸佛菩薩并其眷屬無不來集行者了了分明見在鷲峯山頂空中而住即取右邊閼伽器二手捧持當額奉獻想浴諸佛菩薩及諸聖眾足即於爾時虔恭殷重啟告諸佛求心中所願願速成就真言曰曩莫三滿多沒馱南誐誐曩娑麼娑莫娑嚩訶由獻閼伽香水供養故令修行者三業清淨洗除一切煩惱罪垢次應結獻華座印二手左右大小指各頭相拄餘六指如欲敷蓮華形即成真言曰曩莫三滿多沒馱南噁由結此印及誦真言加持力故即從此印流出無量寶師子座并蓮華座種種諸座佛及菩薩一切聖眾各隨所宜悉皆獲得殊勝之座次結普通印二手內相叉為拳諸指節令稍起即誦藥王菩薩等諸真言曰怛儞也他安禰滿禰麼寧麼麼寧唧帝左哩帝捨迷捨弭跢尾扇帝穆訖帝穆訖多多迷娑迷阿尾灑迷娑麼娑迷惹曳乞灑曳惡乞灑曳惡乞史抳扇帝扇帝捨弭馱囉抳阿盧迦婆細鉢羅底也吠乞灑抳尾尾嚕𩕳尾瑟𪘨阿便怛羅𩕳尾瑟𪘨阿典多跛哩舜第塢俱黎穆俱黎阿囉嬭跛囉嬭輸迦乞史阿娑麼娑迷沒馱尾慮枳帝達磨跛哩乞史帝僧伽涅具灑抳婆夜婆野尾戍陀寧滿怛㘑滿怛囉乞灑夜帝嚕帝嚕多矯捨隷惡乞灑惡乞灑野嚩曩跢野嚩路阿麼儞也曩跢野娑嚩訶勇施菩薩陀羅尼曰怛儞也他入嚩隷摩賀入嚩隷屋計穆計阿嬭阿拏嚩底怛㗚知曳怛㗚知夜嚩底壹置寧尾置寧唧置寧怛㗚置寧怛㗚吒嚩底娑嚩訶毘沙門陀羅尼曰怛儞也他阿𪘨捺𪘨弩捺𪘨阿曩怒曩膩矩曩膩娑嚩訶曩國天王陀羅尼曰怛儞也他阿誐抳誐抳矯哩彥陀哩贊拏哩麼鐙倪比羯斯僧矩黎物嚕沙理娑嚩訶十羅剎女陀羅尼曰怛儞也他壹底銘壹底銘壹底銘壹底銘壹底銘𩕳銘𩕳銘𩕳銘𩕳銘𩕳銘嚕係嚕係嚕係嚕係嚕係薩跢係薩跢係薩跢係薩跢係薩跢係娑嚩賀由誦如上諸真言故於持經者作大加持諸惡鬼神悉皆遠離不敢附近行住坐臥乃至夢中亦不敢觸惱一切時中皆得安樂應作是思惟於此妙法蓮華經王起殷重心難遭之想復作念言我從無始生死輪迴六趣皆由虛妄顛倒分別不得早遇如是教王菩薩道法今既得聞得見受持讀誦皆是諸佛菩薩慈悲愍念令我值遇如此妙法經王如是深恩將何以報設使三千世界滿中勝妙一切珍寶并及飲食香華幡蓋國城妻子如微塵數乃至身命亦復如是悉皆捨施供養如來及此妙法蓮華大乘寶法雖經多劫亦未能報一偈之恩深生慚愧復作念言如我所聞遍照如來為諸菩薩宣說真言祕密法之供養於諸世間諸供養中以法供養為最為勝今我為報諸佛深恩依真言行菩薩方便儀軌用普供養盡虛空遍法界一切諸佛及大菩薩作是念已即結塗香印先舒右手竪掌向外以左手握右手腕作塗香勢即成真言曰曩莫三滿多沒馱南尾戍馱獻度納婆嚩野娑嚩訶當運手印誦真言時想從印及真言不思議加持願力法中流出無量無邊塗香雲海遍塗諸佛菩薩一切聖眾淨妙色身及其剎土由作此法獲得現當來世戒定慧解脫解脫知見五無漏蘊法身之香若或違犯聲聞乘中律儀戒品或違犯菩薩道中清淨律儀纔結此印誦真言一遍一切戒品悉皆清淨如故不墮惡趣疾證三昧次結華供養印二手內相叉二頭指相拄令圓二大指各捻頭指根下餘六指入於掌中令如華形即是真言曰莫持三滿多沒馱南摩訶每怛哩野毘庾娜蘖諦娑嚩訶正結印誦真言時運想諦觀於印真言不思議願力加持法中流出無量無邊天妙華雲海供養一切諸佛菩薩及諸聖眾由結此印及誦真言能令開敷自心蓮華六根清淨獲得相好端嚴人所樂見於一切煩惱及隨煩惱不被染污身心寂靜次結燒香供養印二手中指已下三指竪相背二頭指側相拄二大指各捻頭指根下即成真言曰曩莫三滿多沒馱南達磨馱怛嚩耨蘖諦娑嚩訶正結此印誦真言時運心觀想從印真言不思議願力加持法中流出無量無邊燒香雲海普熏一切佛及菩薩并諸聖眾由結此印并誦真言獲得般若波羅蜜能斷一切惡見并諸結使疾證無上正等菩提次結飲食供養印二手虛心合掌開掌猶如器形即是真言曰曩莫三滿多沒馱南阿囉囉迦囉囉摩隣娜泥摩訶麼理娑嚩訶正結此印誦真言時至誠運想從印真言不思議願力加持法中流出無量無邊天妙香潔飲食雲海於一一佛菩薩諸聖眾前以七寶器盛羅列奉獻由結此印及誦真言運心供養獲得法喜食禪悅食解脫勝味食次結供養燈明印右手為拳直竪中指即成真言曰曩莫三滿多沒馱南怛他蘖多旨薩頗囉儜嚩婆娑曩誐誐猱娜哩也娑嚩訶正結此印誦真言時運心諦想諸佛菩薩從印真言不思議願力加持法中流出無量無邊如眾寶王及日月光明燈燭雲海照耀諸佛及諸菩薩一切大會由結此印及誦真言獲得三種意生之身能滅無明住地煩惱是修行者作是供養已次則入實相三摩地觀一切法如幻因緣和合生故知一切有情無所得以為方便觀一切法如陽焰上至淨妙佛剎下至雜染世界亦無所得以為方便觀一切法如夢於世間受用知樂受苦受皆無所得以為方便觀一切法如影像知自他身業無所得以為方便觀一切法如響應知一切自他語言上至諸佛下至諸有情類語業無所得以為方便觀一切法如光影於自他心知心心所法不即不離悉無所得以為方便即證真如觀一切法如水月初地乃至法雲地菩薩觀心如水觀清淨菩提心三摩地如月心之與月無二無別亦無所得以為方便即證真如觀一切法如佛變化知心心所緣慮無所得以為方便則入大空三摩地真如法界遍周佛界有情界無間無斷遠離言說及離能緣所緣若約真證之門唯自覺聖智境界所得次即應結三摩地印二手金剛縛仰於加趺上以二頭指屈中節相拄甲相背以二大指頭相拄於頭指甲上置於臍下閉目澄心誦通達無礙心真言七遍曰唵唧多鉢囉底吠鄧迦嚕彌誦真言已則靜慮專注尋求自心今我此心為青為黃為赤為白為方為圓為長為短為是過去為是未來為復現在良久推求始知此心了不可得則能通達空觀我法二執亦不可得則能悟入人空智法空智則於此無所得心觀於圓明淨無塵翳如秋滿月炳現於身仰於心上此則是本源清淨大圓鏡智作是觀已則誦菩提心真言七遍真言曰唵冒地唧多母怛波娜夜彌誦真言已當於圓明滿月面上觀五鈷金剛智杵漸引遍舒普周法界以淨光明照燭一切有情界客塵煩惱自他清淨平等平等同一體性作是觀已即誦真言曰唵底瑟姹嚩日囉良久諦觀復漸收斂其金剛杵大如己身量誦真言曰唵嚩日囉怛麼句撼復觀此金剛杵轉成普賢大菩薩身光明皎潔猶如月殿戴五佛冠天衣瓔珞而自莊嚴身背月輪白蓮華王以為其座右手持菩提心五鈷金剛杵按於心上右手持般若波羅蜜金剛鈴用按於胯一切相好悉令具足作是觀已復自思惟一切有情如來藏性普賢菩薩身遍一切故我與普賢及諸有情無二無別審諦觀已誦真言七遍真言曰唵三滿多跋捺嚧撼誦真言已則結普賢菩薩三昧耶印二手外相叉合為拳合竪二中指即成以印印心誦一遍次安於額次及喉頂各誦一遍真言曰唵三昧耶娑怛鑁次應結五佛冠印二手金剛縛竪二中指屈上節以頭相拄二頭指各捻中指上節以印置於頂上誦真言一遍次安額上髮際誦一遍次移頂右頂後頂左各誦一遍真言曰唵薩嚩怛他蘖多囉怛曩鼻曬迦噁次結寶鬘印二手各作金剛拳額上互相縈遶如繫鬘勢即分拳於腦後亦如繫帶其二手各從小指徐徐散下旋拳如舞當繫之時隨誦真言曰唵嚩日囉麼羅鼻詵者滿𤚥鑁次結金剛甲冑印二手金剛拳正當於心各舒頭指互相縈遶口稱唵砧二字真言次移背上亦相縈遶却至當臍次右膝左膝次臍次腰後次心右肩左肩喉及項後皆相縈遶次至額上及以腦後皆如繫鬘帶勢二手兩邊徐徐散下便拍掌三遍名歡悅一切聖眾而誦真言三遍真言曰唵嚩日囉覩使也斛修行者既成普賢菩薩大印身已又結普賢菩薩三摩地印應修普賢行願入文殊師利菩薩般若波羅蜜三解脫門所謂入空三摩地運心遍周法界豁然無有一法可得於須臾頃澄心靜慮住此觀門由入此三摩地滅除一切見為除空執則入無相三摩地於須臾頃住此觀門由入此三摩地滅於空相則入無願三摩地於真如智本無願求須臾之間住此觀已則於自身中當心臆間觀其圓明可一肘量猶如秋月光明澄淨印在心中則誦普賢菩薩陀羅尼真言曰怛儞也他阿難嬭難拏跛底難拏韈怛𩕳難拏俱舍理難拏蘇馱哩蘇馱哩蘇馱囉跛底沒馱跛捨寧薩嚩馱囉抳阿韈怛𩕳阿韈怛𩕳僧伽跛哩乞叉帝僧伽涅具灑抳達麼跛哩乞叉帝婀僧契阿僧伽跛誐帝底哩遏跢吠僧伽咄里也鉢囉沒帝薩嚩僧伽三麼底訖󰷓帝薩嚩達麼素跛哩乞史帝薩嚩薩怛嚩嚕多矯捨理也弩蘗帝僧訶尾訖哩膩帝阿弩韈帝韈底𩕳韈多理娑嚩訶即以此陀羅尼文字右旋布列於心月輪面上觀一一字皆如金色一一字中流出光明遍照無量無邊一切世界良久用心心不散動則於一一字思惟實相義門又一一字中皆有阿字義門詮一切法本不生不滅不有不無不即不異不增不減非淨非不淨若能悟此實相緣生法門則能證得無量無邊三摩地無量無邊般若波羅蜜次應專注觀於舌端有八葉蓮華華上有佛結加趺坐猶如在定想妙法蓮華經一一文字從佛口出皆作金色具有光明遍列虛空想一一字皆變為佛身遍滿虛空圍遶持經者其持經者隨其力分或誦一品或全一部不緩不急作是觀時漸覺身心輕安調暢若能久長作是觀行則於定中了了得見一切如來說甚深法聞已思惟則入法身真如觀一緣一相平等猶如虛空若能專注無間修習現生則入初地頓集一大阿僧祇劫福智資糧由眾多如來所加持故乃至十地等覺妙覺具薩婆若自他平等與一切如來法身共同常以無緣大悲利樂無邊有情作大佛事若念誦觀智已畢則結普賢菩薩三昧耶印誦真言七遍或三遍則次結五種供養印各誦真言三遍供養諸佛聖眾則取左邊閼伽捧當額奉獻祈心中所求廣大成佛之願次結聖不動尊印左轉解界則入無緣大悲自他平等喻若虛空則入法身觀無形無色於名於義無所戲論則結三昧耶印置於頂上誦真言一遍奉送聖會雖約真言門儀軌奉送常恒思惟一切聖眾同一法界無來無去願力成就當在靈鷲山中則起遍禮一切諸佛菩薩右膝著地誦普賢行願一遍則起旋遶窣堵波或經行於四威儀心住阿字觀門入勝義實相般若波羅蜜門念念遍緣一切有情三界六趣四生願獲得妙法蓮華經王於聞思惟修習速證無上正等菩提
爾時烏嚕尾螺迦葉有其二弟一名曩提迦葉二名誐耶迦葉是二迦葉各有二百五十學徒悉在尼連河下流岸側而住各於師法勤加修習是二迦葉一日於尼連河中忽見烏嚕尾螺迦葉祀火之具護摩杓等及鹿皮樹皮衣乃至淨瓶柱杖革履等物悉從尼連河中流下乃驚怪思念我兄迦葉得無王難耶得無賊難耶乃至水火等難因是難故退失修行若不爾者云何祀火之具種種之物棄於水中任自流下審知今日必見差異於是二弟思議再三共行尋兄原其的實至兄住處不見迦葉及弟子輩唯餘所居空寂而已時二迦葉倍極悽然即詣隣人訪其所以隣人報言烏嚕尾螺捨棄仙道將諸弟子歸於沙門我等諸人不知其事請自詣彼詢其因由時二迦葉聞此說已互相謂曰我亦聞有沙門近來此處凡諸舉止皆異常人儻或我兄及與弟子若實然者極為稀事今可往彼自觀虛實二人相將同到佛所方見其兄烏嚕尾螺及與弟子被袈裟衣成沙門相悉坐佛前瞻仰聽法時二迦葉目覩斯事因知其實心驚毛豎足不能進佛見曩提誐耶來尋其兄又見立於會前足不能進即遣烏嚕尾螺自起迎接時二迦葉既覩其兄離席迎接即趨進前來禮足問訊二迦葉言我兄耆年有德久已修行博學該通世無等者摩伽陀國王及大臣乃至士庶皆謂我兄證阿羅漢道常持種種香花飲食上妙衣服及以珍寶而來供養凡有言說莫不諦信如何今日忽棄己道便隨他教我本修行依兄指授乃至弟子咸無異轍兄今自棄本所修習我等云何更堅進趣處大疑網願賜開解作是說已顒住一面時烏嚕尾螺迦葉告曩提誐耶等言往世無佛由若冥夜人無慧目不知沈墜我於是際苦節修行事火為功每祈聖證復以此道轉教汝曹餘人無能得過我道便即自謂證阿羅漢有大沙門曰佛世尊身長丈六金色晃耀相好具足威德特尊哀愍我故來近止住凡所動靜天悉遙知四天大王乃至梵釋咸來聽法又見神足於剎那頃往復四洲乃至天上取酥陀味悉皆示我又復知我實未證得阿羅漢道以斯事故我道不如省悟宜先誠慚後悔乃與弟子投誠出家哀愍我故便垂救濟令著法服度為僧伽先不告汝吾之過矣時曩提迦葉誐耶迦葉根緣已熟便生信向聞是語已悲喜交至乃謂兄言我本修行因兄教授兄今棄捨我亦願隨又復言曰無佛出世寧聞正法雖止老耄亦希出離烏嚕尾螺告言善哉善哉今正是時曩提迦葉誐耶迦葉即前詣佛頭面著地禮雙足已退住一面白言世尊我兄烏嚕尾螺先是本師今者出家已為沙門我今亦欲出家願賜濟度佛雖默許還令導彼徒眾而告之曰汝等弟子悉知已否二迦葉言未知佛言汝可令知還來度汝時二迦葉承佛教勅還歸所住各集弟子告而言曰摩拏嚩迦汝還知否有大沙門其名曰佛來近我師迦葉止住累以神通顯現異相皆令我師一一目覩又以法力制其所作我師省悟知法不如將諸學眾投彼出家我因見其所棄受用隨水流下乃自訪尋委其緣由及到於彼已見我師迦葉及五百弟子悉著袈裟成沙門相在會而坐聽其說法我見是事初大驚怪不能前進我師迦葉離席來迎具說前事我聞殊勝亦願出家載念汝曹迴來相報吾意如此汝等思之以信實心各報於我彼二迦葉說是語已時摩拏嚩迦弟子之眾白迦葉曰我等修學從師所受師辯勝劣弟子寧知師尚投彼出家我等云何執守如或決定亦願相隨於是曩提迦葉誐耶迦葉各領弟子同詣佛所至佛會已頂禮佛足退住一面爾時世尊告迦葉言汝等來耶時二迦葉答言已來又白佛言我等各各將諸弟子同來投佛於正法中願得出家稟奉尸羅修持梵行願佛大慈哀愍聽許佛即攝受度為沙門佛又報言汝等今朝是真出家是真梵行時迦葉等聞是語已歡喜踊躍不能自勝各各禮佛旋繞畢已瞻仰而住爾時世尊度迦葉等千苾芻已即離適悅之地將耆年迦葉等一千苾芻往誐耶山頂塔處經行到誐耶已佛為諸苾芻等現三種事一者神通二者說法三者調伏於是世尊入三摩地現神變相於本座沒而於東方虛空之中現行住坐臥四威儀事又於身上出五色光所謂青黃赤白及與紅色又復身上出水身下出火身上出火身下出水乃至南西北方皆現是相見神變已於剎那間還復本座爾時世尊又與說法謂諸苾芻汝於心意識等諸法之中有疑無疑有念無念可滅不滅於斯諸法汝決定行又復告曰汝等當知眼識為緣貪於諸色因色觸故內心發生即有苦樂或非苦非樂乃至耳鼻舌身意亦復如是諸苾芻貪火既爾嗔癡亦然由是輪迴生老病死憂悲苦惱諸苾芻三火熾盛由我為本欲滅三火當斷我本我本若斷三火自息於是三界輪迴一切諸苦自然斷絕時三迦葉及千苾芻又蒙世尊現神變相及說正法得諸漏盡得心解脫所作已辦捨諸重擔正得己利永斷輪迴悉皆證得阿羅漢道爾時世尊於誐耶山頂度三迦葉及弟子千人皆證阿羅漢道已時民彌娑囉王及輔相大臣乃至士庶悉知世尊在誐耶山頂有弟子眾數滿千人有一大臣告於王曰我聞國人近有言論彼釋族中生一童子初生之時有雪山邊娑儗囉體河岸往昔迦毘羅仙住處有一善相婆羅門相而言曰今此童子相好具足福慧圓滿必為金輪聖王王四天下盡大海際悉在統御正法理世民行十善復有輪寶摩尼寶女寶主兵寶主藏寶象寶馬寶如是諸寶自然出現恒常隨逐又有千子色相第一具大勇猛能破冤敵四洲畏威悉皆降伏然或出家剃除鬚髮著袈裟衣正心修行必成無上正等正覺具以上事悉白於王請早圖謀勿令後悔如能殺者保國終吉時民彌娑囉王在正殿上獨坐思惟常念五種之事一者常願如來應供正遍知明行足善逝世間解無上士調御丈夫天人師佛世尊出於世間二者早得往彼瞻禮隨喜三者到已便得聞法四者如所說法悉能了知五者為我受戒受已稟持方念斯事忽聞大臣計議之言傷嘆良久報而言曰汝實愚人欲於如來起極惡心是大愚癡汝可速去勿更發言時彼大臣聞是語已知不聽從慚懼而退爾時民彌娑囉王即顧左右親位大臣福相圓滿有智慧者而告之曰汝去往彼誐耶山頂世尊之所代我恭敬而請世尊如我辭曰民彌娑囉王稽首雙足恭肅無量問訊世尊少病少惱起居輕利安樂行否今請世尊降臨宮城微受供養當使於我及彼人民獲大利樂唯願世尊及與聖眾耆舊大德皆悉降臨當盡此生奉以飲食湯藥乃至臥具及僧伽梨等一切供給不使乏少願大慈悲無辭勞屈如是說已頂禮佛足顒聽聖旨佛即默然時彼使人知佛受請作禮旋繞辭已而還爾時民彌娑囉王聞使迴旋速御前殿受使朝拜君臣禮畢遽發問言世尊來耶使人近前而奏王曰臣奉王旨詣誐耶山請佛及眾具以王旨白於世尊佛已默然必來降赴時王降勅左右大臣便可嚴潔宮殿及與城隍乃至四衢悉令清淨復設種種名香妙花以備迎接爾時世尊與耆舊迦葉及千阿羅漢離誐耶山詣於王城去城不遠有杖林塔佛與大眾至塔而住時民彌娑囉王得聞世尊與諸聖眾至杖林塔安住已定即令所司嚴整車駕前後導從與自眷屬及諸群臣欲出於城詣杖林塔所出宮未遠王所乘車地忽有坑輪陷不進王自思念我必往昔曾造不善致於今日有斯事也纔起是念即聞空中有聲告曰汝於往昔無不善業但為見在諸牢獄中多有禁繫車輪之陷正為此也王聞空言定知賢聖既蒙指諭心極感重即遣使人散詣諸獄以罪輕重等第赦之車駕前進至於城門王之寶冠又忽破壞復思念言我定往昔曾作不善乃於今日疊有不祥王發是意空中賢聖又復告言天子汝於往昔無不善業但緣前來所放禁繫之人輕者已放重者雖活由繫別處冠破之祥乃為此也王聞賢聖空中語已便令使人諸處詔喚咸到車前悉赦宥之罪人獲免歡喜踊躍稱王之德時王部從及諸眷屬所乘之車有一萬二千復有國中婆羅門長者及諸人民亦有百千車同出城門詣世尊所時王至杖林塔於近苑內取迦俱那花五朵自手執持詣於佛所去佛不遠下車徒步免去傘蓋劍仗之類使令相隨既至佛所偏袒右肩合掌向佛三自稱言我是民彌娑囉王佛亦三印如是如是王即以五朵花奉上於佛然後頭面著地禮其雙足又以種種言辭而伸讚歎佛即報言請王就坐王昇座已其王眷屬及婆羅門長者士庶等次第禮佛歡喜踊躍各各以偈讚於世尊讚詠畢已却住一面時烏嚕尾螺迦葉先是王及大臣一國士庶所尊重者今為沙門侍立佛側王及人民莫不疑怪咸起念曰耆年迦葉事火修行勤苦彌久智慧道德皆出人右今在眾會生我等疑為是如來奉迦葉教耶為是迦葉奉如來教耶作此念時佛即玄鑒乃謂迦葉曰汝自知時迦葉承佛聖旨不起於座入三摩地於本座沒現於東方作行住坐臥四威儀相又復身放光明而有五色所謂青黃赤白紅其色間雜由如玻󰃠又復身上出水身下出火身上出火身下出水南方西方乃至北方皆亦如是現神變已忽然之間還來眾會合掌向佛說伽陀曰我本修行奉事於火彌歷年歲疑設勤勞心常自謂已證羅漢執著我相不能解脫佛大慈悲而來濟度制火不然又令不滅初謂同我亦事於火言無所求事火何用天上人間無所愛戀我設法會為求利養欲來不來皆知我意又於四洲及彼天界取果及飯悉與我食我執事火迷於正行猶若盲者復如死人無有見知定趣墜墮摩訶牟尼猶如大龍布精進雲灑甘露雨利益一切有情無情我欲出離求作沙門蒙佛大悲說清淨法於最上句使令知覺我今實證阿羅漢果佛為我師我是弟子諸人當知勿生疑念此誠實言宜應諦信爾時迦葉說伽陀已頂禮佛足還復本座時會大眾王及人民實知迦葉是佛弟子佛知眾會疑心已息乃謂王曰我今為汝演說法要汝當諦聽善思念之王及眾會受教而聽佛言大王汝今當知如王身色有生有滅當審觀察生滅二相令實了知復觀受想行識亦同於色善男子若能於此如實了知是生滅已當復觀察是非生滅若能了知色非生滅即知受想行識亦非生滅善男子色受想行識本非生滅無去無來若能如實了知本非生滅無去無來亦復不住非生非滅無去無來大王若於此法如實知已即得無數阿僧祇寂滅之法時彼會眾一切婆羅門長者士庶中有生疑念者世尊今說色受想行識本無者云何有我相人相眾生相壽者相布捺誐羅相摩拏嚩迦相主宰承事等相若此我人眾生壽者等相亦實無者云何知彼眾生所作善不善業二種因果捨此蘊已復趣他蘊爾時世尊知彼眾中起心念已即謂迦葉等曰諸苾芻所有我人眾生壽者等見乃是凡夫愚人若有是見當感其苦若知苦生當求苦滅諸苾芻種種有為因果之法乃從種寂而轉生故我自知已欲令眾生於生滅法亦同我知諸苾芻佛眼清淨過於天等所有眾生好相惡相及生貴賤善願惡願隨眾生業我今一一如實了知眾生身業具如是事口業具如是事意業具如是事畧說眾生邪見起於邪業或於佛法而生毀謗由斯業故命終之後墮於惡趣備受眾苦諸苾芻若有眾生於其身口作諸善業具正見正行正業而於佛法常欣讚譽由斯善故命終之後生善逝天諸苾芻我有如是知見非不能知我相人相眾生相壽者相布捺誐羅相摩拏嚩迦相乃至主宰承事等相或諸所作善惡因果捨此蘊已復趣他蘊如是等事亦無所有我先已說種種有為因果之法從因發生從因得滅所謂因於無明緣生於行行緣生識識緣生名色名色緣生六入六入緣生觸觸緣生受受緣生愛愛緣生取取緣生有有緣生生生緣生老死憂悲苦惱以是因緣得一大苦蘊生諸苾芻若滅其因一切皆滅所謂無明滅則行滅行滅則識滅識滅則名色滅名色滅則六入滅六入滅則觸滅觸滅則受滅受滅則愛滅愛滅則取滅取滅則有滅有滅則生滅生滅則老死憂悲苦惱滅如是則一大苦蘊滅諸苾芻集因滅故苦自然滅若苦止息得涅盤樂又復我相永斷正滅非轉了苦非有滅云何滅是得止息是得清涼離一切句是則涅盤
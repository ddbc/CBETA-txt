什曰經始終由於淨國故以佛國冠於篇也如是肇曰如是信順辭夫信則所言之理順順則師資之道成經無豐約非信不傳故建言如是我聞什曰若不言聞則是我自有法我自有法則情有所執情有所執諍亂必興若言我聞則我無法則無所執得失是非歸於所聞我既無執彼亦無競無執無競諍何由生又云愛有二種一五欲愛二法愛外道出家能斷欲愛不斷法愛故情有所執佛弟子兼除二愛法愛既盡執競都息經始稱我聞存於此也肇曰出經者明己親承聖旨無傳聞之謬也一時什曰說經時也肇曰法王啟運嘉集之時也佛在毘耶離什曰據佛所在方也毘言稻土之所宜也耶離言廣嚴其地平廣莊嚴肇曰毘耶離國土名也秦言廣嚴其土平廣嚴事因以為名也菴羅樹園什曰菴羅樹其果似桃而非桃也肇曰菴羅果樹名也其果似桃而非桃先言奈氏事在他經與大比丘眾八千人俱肇曰比丘秦言或名淨乞食或名破煩惱或名淨持戒或名能怖魔天竺一名該此四義秦言無一名以譯之故存義名焉別本云摩訶比丘僧八千人俱什曰共聞經人也舉時方人三事以證其所聞也摩訶秦言大亦言勝亦言多於一切眾中最上天人所宗故言大能勝九十六種論議故言勝其數八千故言多比丘秦言破煩惱亦言乞士除五種邪命養法身故言乞士比丘菩薩不合數者以比丘盡是肉身菩薩多是法身身異故若肉身菩薩未正位取證心異故以二因緣比丘菩薩不合說也所以先羅漢後菩薩者人謂菩薩未盡諸漏智慧未具羅漢三漏既盡智慧成就隨人情所推以為先後耳菩薩三萬二千肇曰菩薩正音云菩提薩埵菩提佛道名也薩埵秦言大心眾生有大心入佛道名菩提薩埵無正名譯也別本云菩薩三萬二千得大神通什曰大士凡有三種一者出家二者在家三者他方來復次一者結業身二者法身此中菩薩多是法身然應感之形與物同迹物或齊其所見而生劣想故舉大數然後序德也梵本云神通智慧本事已作六度諸法即通慧之因通慧之因即本事也眾所知識肇曰大士處世猶日月升天有目之士誰不知識別本云眾所敬仰什曰梵本云多知多識顯德應時故物咸知識物咸知識故敬之者眾此義則出也大智本行皆悉成就肇曰大智一切種智也此智以六度六通眾行為本諸大士已備此本行諸佛威神之所建立什曰佛威神建立言佛所念也為佛所念則莫能沮壞猶如魚子為母所念必得成就也肇曰天澤無私不潤枯木佛威雖普不立無根所建立者道根必深也為護法城受持正法什曰法城即實相法也使物無異見故言護也復次一切經法皆名法城護持宣布令不壞也有能持正法者亦兼護之也肇曰外為護法之城內有受持之固能師子吼肇曰師子吼無畏音也凡所言說不畏群邪異學諭師子吼眾獸下之師子吼曰美演法也名聞十方什曰上言多知多識者謂現迹二方化淳一國物沾其惠又識其人今云名聞十方者謂道風遐扇聞其名也肇曰行滿天下稱無不普眾人不請友而安之什曰為利有二種若今世後世物以利交故請而後動聖以慈應故不祈而往往必與親親必為護故曰不請友而安之肇曰真友不待請譬慈母之赴嬰兒也紹隆三寶能使不絕肇曰繼佛種則三寶隆別本云興隆三寶能使不絕什曰非直顯明三寶宣通經法之謂也謂能積善累功自致成佛成佛則有法有法則有僧不絕之功事在來劫今言不絕則必能也又於其中間自行化人我既化人人亦化物物我俱成三寶彌隆眾生無盡故三寶亦不絕也降伏魔怨制諸外道什曰魔四魔得無生忍煩惱永斷故降欲魔得法身則更不得身故降身魔無身則無死故降死魔無三魔則波旬不得其便故降天魔也伏外道如令舍利弗與外道論議七日七夜然後得勝斯其類也肇曰魔四魔也外道九十六種道也悉已清淨永離蓋纏什曰離蓋纏有三種一者持戒清淨蓋纏不起二者世俗道斷斷而未盡當其不起亦名為離此中得無生法忍滅盡離也肇曰蓋五蓋纏十纏亦有無量纏身口意三業悉淨則蓋纏不能累也心常安住無閡解脫什曰不思議解脫即其類也於事無閡故言無閡無閡故解脫或於一事乃至百千或於一國至恒沙國於中通達自在無閡未能如佛一切無閡肇曰此解脫七住所得得此解脫則於諸法通達無閡故心常安住也念定總持辯才不斷肇曰念正念定正定總持謂持善不失持惡不生無所漏忘謂之持持有二種有心相應持不相應持辯才七辯也此四是大士之要用故常不斷別本云其念不遠斷乃至辯才成就什曰念者無上道念也不斷不中斷也不斷義通貫下三法也菩薩得此四法深入堅固逕身不失歷劫愈明故言不斷也布施持戒忍辱精進禪定智慧及方便力無不具足什曰上言道念不斷道念不斷然後具行六度六度具足自事已畢自事已畢則方便度人度人之廣莫若神通神通既具乃化眾生如是次第如後淨國中說也肇曰具足謂無相行也七住已上心智寂滅以心無為故無德不為是以施極於施而未甞施戒極於戒而未甞戒七德殊功而其相不異乃名具足方便者即智之別用耳智以通幽窮微決定法相無知而無不知謂之智也雖達法相而能不證處有不失無在無不捨有冥空存德彼彼兩濟故曰方便也逮無所得不起法忍什曰有識已來未甞見法於今始得能信能受忍不恐怖安住不動故名為忍肇曰忍即無生慧也以能堪受實相故以忍為名得此忍則於法無取無得心相永滅故曰無所得不起法忍也已能隨順轉不退輪肇曰無生之道無有得而失者不退也流演圓通無繫于一人輪也諸佛既轉此輪諸大士亦能隨順而轉之別本云轉不退轉法輪什曰法輪無生忍也以輪授物物得此輪故名轉授者得而不失名不退轉自乘轉進亦名為轉也善解法相知眾生根肇曰諸法殊相無不解群生異根無不知也蓋諸大眾什曰梵本云眾不能蓋眾不能蓋明其超出今言蓋眾其言亦同也得無所畏什曰菩薩自有四無畏非佛無畏也恐畏之生生於不足無不足故無畏能說而不能行亦所以畏也今能說能行故無畏也能說能行名曰法也肇曰菩薩別有四無畏一得聞持總持二知眾生根三不見有能難己使己不能答者四隨問能答善決眾疑有此四德故能映蓋大眾也九十六種外道各有部眾故言諸也功德智慧以修其心相好嚴身色像第一什曰明備此德所以無畏也肇曰心以智德為嚴形以相好為飾嚴心所以進道飾形所以靡俗捨諸世間所有飾好什曰色相瓔珞飾好已備故不假外飾也肇曰為尊形者示嚴相耳豈俗飾之在心哉名稱高遠踰於須彌肇曰名自有高而不遠遠而不高前聞十方取其遠也今踰須彌取其高也高謂高勝也深信堅固猶若金剛肇曰七住已上無生信不可壞也法寶普照而雨甘露肇曰法寶光無不照照癡冥也澤無不潤潤生死也喻海有神寶能放光除冥亦因光能雨甘露潤枯槁也於眾言音微妙第一肇曰殊類異音既善其言而復超勝深入緣起斷諸邪見有無二邊無復餘習肇曰深入謂智深解也解法從緣起則邪見無由生有無二見群迷多惑大士久盡故無餘習演法無畏猶師子吼什曰上明一切時無畏此明說法無畏上師子吼明德音遠振此明能說實法眾咸敬順猶師子吼威懾群獸也其所講說乃如雷震什曰正智流潤譬如天雨辯者發響猶如雷震人有慧而不辯或辯而無慧既云無畏又言雷震明其辯慧兼也肇曰法音遠震開導萌牙猶春雷動於百草也無有量已過量肇曰既得法身入無為境心不可以智求形不可以像取故曰無量六住已下名有量也集眾法寶如海導師肇曰引導眾生入大乘海採取法寶使必獲無難猶海師善導商人必獲夜光也了達諸法深妙之義肇曰如實義也善知眾生往來所趣及心所行肇曰六趣往來心行美惡悉善知也近無等等佛自在慧十力無畏十八不共什曰諸佛智慧無與等者而此佛與等復次實相法無有等比唯佛與等菩薩隣而未得故言近也肇曰佛道超絕無與等者唯佛佛自等故言無等等所以辯其等者明第一大道理無不極平若虛空豈外降之有也自在慧者十力四無所畏十八不共即其事也大士雖未全具佛慧且以近矣關閉一切諸惡趣門而生五道以現其身肇曰法身無生而無不生無生故惡趣門閉無不生故現身五道也為大醫王善療眾病應病與藥令得服行肇曰法藥善療諭醫王也無量功德皆成就肇曰無德不備也無量佛土皆嚴淨肇曰群生無量所好不同故修無量淨土以應彼殊好也其見聞者無不蒙益肇曰法身無形聲應物故形聲耳豈有見聞而無益哉諸有所作亦不虛捐肇曰功不可虛設別本云所作不虛什曰所作必成兼以度人故不虛也如是一切功德皆悉具足其名曰等觀菩薩不等觀菩薩等不等觀菩薩什曰等觀四等觀眾生也不等智慧分別諸法也等不等者兼此二也定自在王菩薩什曰於諸定中得自在也法自在王菩薩什曰說諸法中得自在也法相菩薩什曰功德法相現於身也光相菩薩什曰光明之相現於身也光嚴菩薩什曰光明莊嚴也大嚴菩薩什曰明其身相大莊嚴也寶積菩薩什曰積聚智慧寶也辯積菩薩什曰積聚四辯寶手菩薩什曰手中能出無量珍寶也寶印手菩薩什曰印者相也手有出寶之相亦曰手中有寶印也常舉手菩薩什曰現以大慈之手撫慰眾生令不恐畏是以常舉手向人唱言勿怖也常下手菩薩什曰常垂下其手現慈心屈下無傷物之像也常慘菩薩什曰悲念眾生也喜根菩薩什曰喜根喜等也亦於實相法中生喜及隨喜也喜王菩薩什曰喜有二種一不淨二清淨清淨喜故言王也辯音菩薩什曰辭辯也虛空藏菩薩什曰實相慧藏如虛空也執寶炬菩薩什曰執慧寶炬除眾闇冥寶勇菩薩什曰勇於德寶亦得寶故能勇也寶見菩薩什曰以慧寶見於諸法也帝網菩薩什曰幻術經名帝網也此大士神變自在猶如幻化故借帝網以名之明網菩薩什曰明網自說手有縵網放光明也無緣觀菩薩什曰觀時不取相無緣亦深入觀時莫見其所緣也慧積菩薩什曰積聚慧也寶勝菩薩什曰功德寶超於世也天王菩薩什曰一假名天二生天三賢聖天言天王則賢聖天也壞魔菩薩什曰行壞魔道也電得菩薩什曰因事為名自在王菩薩什曰於法自在如王之於民也功德相嚴菩薩什曰功德之相莊嚴其身也師子吼菩薩什曰以大法音令眾生伏雷音菩薩什曰所說能令天人歡喜群邪振悚猶若雷音聞者喜懼也山相擊音菩薩什曰以大法音消伏剛強音聲震擊若山相搏也香象菩薩什曰青香象也身出香風菩薩身香風亦如此也白香象菩薩什曰其香最勝大士身香亦如是也常精進菩薩什曰始終不退不休息菩薩什曰不暫廢也妙生菩薩什曰生時有妙瑞也華嚴菩薩什曰以三昧力現眾華遍滿虛空大莊嚴也觀世音菩薩什曰世有危難稱名自歸菩薩觀其音聲即得解脫也亦名觀世念亦名觀自在也得大勢菩薩什曰有大勢力也以大神力飛到十方所至之國六反振動惡趣休息也梵網菩薩什曰梵四梵行網言其多也寶杖菩薩什曰或物寶或法寶以為杖也無勝菩薩嚴土菩薩什曰淨國土也金髻菩薩什曰金在髻也珠髻菩薩什曰如意寶珠在其髻中悉見十方世界及眾生行業果報因緣也彌勒菩薩什曰姓也阿逸多字也南天竺波羅門之子文殊師利法王子菩薩什曰秦言妙德也數從小至大故二人在後復次二人在此方為大餘方為小亦應在後也妙德以法身遊方莫知其所生又來補佛處故言法王子也如是等三萬二千人肇曰歎德列名所以存人以證經也復有萬梵天王尸棄等肇曰尸棄梵王名秦言頂髻也從餘四天下來詣佛所而聽法復有萬二千天帝什曰舉其從餘四天下來者據此四天下以明梵耳復次天有二種一者地天二者虛空天帝釋處須彌頂即是地天又為地主舉釋則地天斯攝舉梵王則虛空天盡攝復次帝釋得道迹梵王得不還常來聽法眾所共知故經序眾所知識以為會證也復次一切眾生宗事梵天所宗尚來則知餘人必至矣亦從餘四天下來在會坐肇曰一佛土有百億四天下一四天下各有釋梵故言餘亦或從他方佛土來并餘大威力諸天肇曰除上梵釋餘大天也龍什曰龍有二種一地龍二虛空龍肇曰龍有二種地龍虛空龍種有四生神什曰神受善惡雜報似人天而非人天也肇曰神受善惡雜報見形勝人劣天身輕微難見也夜叉什曰秦言貴人亦言輕捷有三種一在地二在虛空三天夜叉也地夜叉但以財施故不能飛空天夜叉以車馬施故能飛行佛轉法輪時地夜叉唱空夜叉聞空夜叉唱四天王聞如是乃至梵天也肇曰夜叉秦言輕捷有三種一在地二在虛空三天夜叉居下二天守天城池門閣乾闥婆什曰天樂神也處地上寶山中天欲作樂時此神體上有相出然後上天也肇曰天樂神也居地上寶山中天須樂時此神體上有異相現然後上天也阿修羅什曰秦言不飲酒不飲酒因緣出雜寶藏此是惡趣男醜女端正有大勢力常與天共鬪也肇曰釋同上也迦樓羅什曰金翅鳥也肇曰金翅鳥神緊那羅什曰秦言人非人似人而頭上有角人見之言人耶非人耶故因以名之亦天伎神也小不及乾闥婆肇注同上摩睺羅伽等悉來會坐什曰是地龍而腹行也肇曰摩睺羅伽大蟒神也此上八部皆有大神力能自變形在座聽法也諸比丘比丘尼肇曰比丘義同上尼者女名也已上八千比丘別稱得道者也優婆塞肇曰義名信士男也優婆夷肇曰義名信士女也俱來會坐彼時佛與無量百千之眾恭敬圍遶而為說法譬如須彌山王顯于大海安處眾寶師子之座蔽於一切諸來大眾肇曰須彌山天帝釋所住金剛山也秦言妙高處大海之中水上方高三百三十六萬里如來處四部之中威相超絕光蔽大眾猶金山之顯溟海也爾時毘耶離城有長者子名曰寶積肇曰寶積亦法身大士常與淨名俱詣如來共弘道教而今獨與里人詣佛者將生問疾之由啟茲典之門也與五百長者子俱持七寶蓋來詣佛所頭面禮足各以其蓋共供養佛肇曰天竺貴勝行法各別持七寶蓋即以供養佛佛之威神令諸寶蓋合成一蓋遍覆三千大千世界什曰現此神變其旨有二一者現神變無量顯智慧必深二者寶積獻其所珍必獲可珍之果來世所成必若如此之妙明因小而果大也而此世界廣長之相悉於中現肇曰蓋以不廣而彌八極土亦不狹而現蓋中又此三千大千世界諸須彌山什曰秦言妙高山也凡有十寶山須彌處其中餘九圍之也雪山目真隣陀山摩訶目真隣陀山香山寶山金山黑山鐵圍山大鐵圍山大海江河川流泉源別本云顯彼大海什曰山金色海水清淨水映發也緣水顯發金光亦復如是也及日月星辰天宮龍宮諸尊神宮悉現於寶蓋中肇曰此佛世界又十方諸佛諸佛說法亦現於寶蓋中肇曰將顯佛土殊好不同故通現十方也諸長者子皆久發道心而未修淨土欲說來供之情啟發淨土之志故因其蓋而現之也爾時一切大眾覩佛神力歎未曾有合掌禮佛瞻仰尊顏目不暫捨什曰信樂發中相現於外長者子寶積即於佛前以偈頌曰什曰上以身力供養今以心口供養上以財養今以法養復次眾雖見其變未知變之所由欲令推宗有在信樂彌深故以偈讚也肇曰形敬不足以寫心故復讚之詠之者矣目淨修廣如青蓮什曰面為身之上目為面之標故歎形之始始於目也復次佛以慈眼等視眾生重其等故歎之肇曰五情百骸目最為長瞻顏而作故先讚目也天竺有青蓮華其葉修而廣青白分明有大人目相故以為諭也心淨已度諸禪定什曰心淨則目明故舉心以證目復次目為形最心為德本將歎德故美其心也度諸禪定釋所以淨也肇曰形長者目主德者心故作者標二為頌首也禪定之海深廣無際自非如來清淨真心無能度者久積淨業稱無量什曰淨業無量故名亦如是肇曰於無數劫積三淨業故名稱無量導眾以寂故稽首什曰梵本云寂道寂道即八正也肇曰寂謂無為寂滅道也既見大聖以神變普現十方無量土其中諸佛演說法於是一切悉見聞肇曰既見合蓋之神變已不可測方於中現十方國及諸佛演法於是忍界一切眾會悉遙見聞更為希有也法王法力超群生常以法財施一切肇曰俗王以俗力勝民故能澤及一國法王以法力超眾故能道濟無疆能善分別諸法相肇曰諸法殊相能善分別也自此下至業不亡盡歎法施也於第一義而不動肇曰第一義謂諸法一相義也雖分別諸法殊相而不乖一相此美法王莫易之道也動謂乖矣已於諸法得自在是故稽首此法王肇曰世王自在於民法王自在於法法無定相隨應而辨為好異者辨異而不乖同為好同者辨同而不乖異同異殊辨而俱適法相故得自在也說法不有亦不無肇曰欲言其有有不自生欲言其無緣會即形會形非謂無非自非謂有且有有故有無無有何所無有無故有有無無何所有然則自有則不有自無則不無此法王之正說也以因緣故諸法生肇曰有亦不由緣無亦不由緣以法非有無故由因緣生論曰法從緣故不有緣起故不無無我無造無受者肇曰諸法皆從緣生耳無別有真主宰之者故無我也夫以有我故能造善惡受禍福法既無我故無造無受者也善惡之業亦不亡肇曰若無造無受者則不應有為善獲福為惡致殃也然眾生心識相傳美惡由起報應之道連環相襲其猶聲和響順形直影端此自然之理無差毫分復何假常我而主之哉始在佛樹力降魔肇曰道力之所制豈魔兵之所能敵自此下至禮法海歎初成如來功德也得甘露滅什曰梵本云寂滅甘露寂滅甘露即實相法也覺道成肇曰大覺之道寂滅無相至味和神諭若甘露於菩提樹先降外魔然後成甘露寂滅大覺之道結習內魔於茲永盡矣已無心意什曰無別意也無受行什曰無受想行肇曰心者何也染有以生受者何也苦樂是行至人冥真體寂空虛其懷雖復萬法並照而心未甞有苦樂是逕而不為受物我永寂豈心受之可得受者三受也苦受樂受不苦不樂受也而悉摧伏諸外道肇曰無心伏於物而物無不伏三轉法輪於大千肇曰始於鹿苑為拘隣等三轉四諦法輪於大千世界也其輪本來常清淨肇曰法輪常淨猶虛空也雖復古今不同時移俗易聖聖相傳其道不改矣天人得道此為證什曰證明佛初轉法輪肇曰初轉法輪拘隣等五人八萬諸天得道此常清淨之明證也三寶於是現世間肇曰覺道既成佛寶也法輪既轉法寶也五人出家得道僧寶也於是言其始也以斯妙法濟群生一受不退常寂然肇曰九十六種外道上者亦能斷結生無色天但其道不真要還墮三塗佛以四諦妙法濟三乘眾生無有既受還墮生死者故曰一受不退永畢無為故常寂然矣度老病死大醫王肇曰生老病死患之重者濟以法藥故為醫王長也當禮法海德無邊肇曰法輪淵廣難測法海流潤無涯故德無邊矣毀譽不動如須彌肇曰利衰毀譽稱譏苦樂八法之風不動如來猶四風之吹須彌也於善不善等以慈肇曰截手不慼捧手不欣善惡自彼慈覆不二心行平等如虛空肇曰夫有心則有封有封則不普以聖心無心故平等若虛空也孰聞人寶不敬承肇曰在天為天寶在人為人寶寶於天人者豈天人之所能故物莫不敬承也今奉世尊此微蓋什曰自欣所獻小而覩大變也肇曰微是小也於中現我三千界諸天龍神所居宮乾闥婆等及夜叉悉見世間諸所有十力哀現是化變肇曰所奉至微所見至廣此是如來哀愍之所現也十力是如來之別稱耳十力備故即以為名自十號之外諸有異稱類耳眾覩希有皆歎佛今我稽首三界尊肇曰覩蓋中之瑞也大聖法王眾所歸淨心觀佛靡不欣各見世尊在其前肇曰法身圓應猶一月升天影現百水也斯則神力不共法肇曰不與二乘共也佛以一音演說法眾生隨類各得解皆謂世尊同其語斯則神力不共法肇曰密口一音殊類異解佛以一音演說法眾生各各隨所解普得受行獲其利斯則神力不共法肇曰佛以一音說一法眾生各隨所好而受解好施者聞施好戒者聞戒各異受異行獲其異利上一音異適此一法異適也佛以一音演說法或有恐畏或歡喜或生厭離或斷疑斯則神力不共法肇曰眾生聞苦報則恐畏聞妙果則歡喜聞不淨則厭離聞法相則斷疑不知一音何演而令歡畏異生此豈二乘所能共也稽首十力大精進肇曰此下一一稱德而致敬也稽首已得無所畏肇曰四無畏也稽首住於不共法肇曰十八不共法也稽首一切大導師稽首能斷眾結縛稽首已到於彼岸肇曰彼岸涅槃岸也彼涅槃豈崖岸之有以我異於彼故借我謂之耳稽首能度諸世間稽首永離生死道悉知眾生來去相肇曰眾生形往來於六趣心馳騁於是非悉知之也善於諸法得解脫肇曰我染諸法故諸法縛我我心無染則萬縛斯解不著世間如蓮華常善入於空寂行肇曰出入自在而不乖寂故常善入達諸法相無罣礙肇曰萬法幽深誰識其涘唯佛無礙故獨稱達稽首如空無所依肇曰聖心無寄猶空無依也爾時長者子寶積說此偈已白佛言世尊是五百長者子皆已發阿耨多羅三藐三菩提心願聞得佛國土清淨肇曰阿耨多羅秦言無上三藐三菩提秦言正遍知道莫之大無上也其道真正無法不知正遍知也諸長者子久已發無上心而未修淨土所以寶積俱詣如來現蓋皆啟其萌也既於蓋中見諸佛淨土殊好不同志在崇習故願聞佛所得淨土殊好之事唯願世尊說諸菩薩淨土之行肇曰土之所以淨豈技飾之所能淨之必由行故請說行也凡行必在學地故菩薩此問乃是如來現蓋之微旨寶積俱詣之本意也別本云佛國清淨之行什曰梵本云清淨之相下言眾生是佛土則是其相兆於今故事應於後佛言善哉寶積乃能為諸菩薩問於如來淨土之行諦聽諦聽善思念之當為汝說於是是寶積及五百長者子受教而聽佛言寶積眾生之類是菩薩佛土什曰寶積問淨土之相故以淨相答之淨相即淨土因緣淨土因緣有三事一菩薩功德二眾生三眾生功德三因既淨則得淨土今言眾生則是者因中說果下釋義中具三因緣也肇曰夫至人空洞無象應物故形形無常體況國土之有恒乎夫以群生萬端業行不同殊化異被致令報應不一是以淨者應之以寶玉穢者應之以沙礫美惡自彼於我無定無定之土乃曰真土然則土之淨穢繫于眾生故曰眾生之類是菩薩佛土也或謂土之淨穢繫于眾生者則是眾生報應之土非如來土此蓋未喻報應之殊方耳甞試論之夫如來所修淨土以無方為體故令雜行眾生同視異見異見故淨穢所以生無方故真土所以形若夫取其淨穢眾生之報也本其無方佛土之真也豈曰殊域異處凡聖二土然後辨其淨穢哉生曰淨土行者行致淨土非造之也造於土者眾生類矣容以濫造不得不先明造本以表致義然後說行所以者何菩薩隨所化眾生而取佛土什曰自此以下二章列三因釋則是之義梵本云隨化幾所眾生似是隨化人多少故國有大小也義者云隨以何法化眾生若施若戒等各隨彼所行來生其國亦隨三因深淺以成嚴淨之異若因持戒則其地平正若因行施則七珍具足略舉二法餘皆類此肇曰此下釋所以眾生則佛土也佛土者即眾生之影響耳夫形修則影長形短則影促豈日月使之然乎形自然耳故隨所化眾生之多少而取佛土之廣狹也是以佛土或以四天下或以三千或以恒沙為一國者也生曰夫國土者是眾生封疆之域其中無穢謂之為淨無穢為無封疆為有有生於惑無生於解其解若成其惑方盡始解是菩薩本化自應終就使既成就為統國有屬佛之跡就本隨於所化義為取彼之國既云取彼非自造之謂若自造則無所統無有眾生何所成就哉隨所調伏眾生而取佛土什曰梵本云毘尼毘尼言善治善治眾生令棄惡行善也隨其棄惡多少行善淺深以成其國調伏旨同而語隱故存其本也肇曰隨所調伏眾生之深淺而取佛土之好醜生曰化雖已兼而名在始彼不容無調伏故宜明之若不調伏則無七珍土矣隨諸眾生應以何國入佛智慧而取佛土什曰修淨國時逆觀眾生來世之心於未來世中應見何國而得解脫先於來劫位國優劣然後與眾生共攝三因以成其國使彼來生言攝攝先所期者也此言佛慧下云菩薩根明將來受化有淺深也肇曰眾生自有見淨好慕而進修者亦有見穢惡厭而進修者所好殊方略言之耳所因雖異然其入佛慧一也故隨其所應而取佛土焉生曰隨化雖已從解容濫其疆故復宜明如或有濫則同彼惑必不能統成之矣隨諸眾生應以何國起菩薩根而取佛土肇曰上為入佛慧佛慧七住所得無生慧也今為菩薩根菩薩根六住已下菩提心也生曰入佛智慧亦已兼矣而名在始涉容無深大故復宜明若無深大則無一乘土矣所以者何菩薩取於淨國皆為饒益諸眾生故什曰釋所以先立國土優劣然後造行也若為我取國者應任行之所成今為饒益眾生故從物所宜而制國也肇曰法身無定何國之有美惡斯外何淨可取取淨國者皆為彼耳故隨其所應而取焉生曰所以上四句也若自無造國又不在彼疆然後能成就眾生耳譬如有人欲於空地造立宮室隨意無礙什曰梵本云空中造立宮室自在無礙空不可用為宮室如是不離眾生得淨國也又云空中得為宮室不可用空為宮室要用材木然後得成如是菩薩雖解於空不可但以空心得要以三因成其國也又意異故經文不同也生曰造立宮室譬成就眾生也空地是無妨礙處譬取無穢穢則礙也若於虛空終不能成生曰於虛空謂無物可用作宮室也譬如自造國無眾生可成菩薩如是為成就眾生故願取佛國生曰無礙處也願取佛國者非於空也肇曰淨土必由眾生譬立宮必因地無地無眾生宮土無以成二乘澄神虛無不因眾生故無淨土也生曰非無眾生也寶積當知直心是菩薩淨土肇曰土之淨者必由眾生眾生之淨必因眾行直舉眾生以釋土淨今備舉眾行明其所以淨也夫行淨則眾生淨眾生淨則佛土淨此必然之數不可差也土無洿曲乃出于心直故曰直心是菩薩淨土也此則因中說果猶指金為食直心者謂質直無諂此心乃是萬行之本故建章有之矣菩薩成佛時不諂眾生來生其國肇曰不諂直心一行異名也菩薩心既直化彼同己自土既成故令同行斯集此明化緣相及故果報相連則佛土之義顯也自下二句相對或前後異名或前略後廣或前因後果類因行耳凡善行有二種一行善二報善自此下諸眾生所習皆報善也生曰致國之義已備於前今但明眾行是淨國之本居然可領故云寶積當知知如前也答其所問故偏據事淨表以無穢真實之心也斯則善行之本故首明之也不諂眾生是淨之一事菩薩皆語其行眾生皆言其報而對說之者明眾生昔受此化今有此果菩薩行成應之則屬於佛豫總於國故云來生也深心是菩薩淨土肇曰樹心眾德深固故難拔深心也菩薩成佛時具足功德眾生來生其國肇曰深心故德備也大乘心是菩薩淨土菩薩成佛時大乘眾生來生其國肇曰乘八萬行兼載天下不遺一人大乘心也上三心是始學之次行也夫欲弘大道要先直其心心既真直然後入行能深入行既深則能廣運無涯此三心之次也備此三心然後次修六度別本云直心深心菩提心什曰直心誠實心也發心之始始於誠實道識彌明名為深心深心增廣正趣佛慧名菩提心此皆受化者心也受化者行致淨土人又來生以因緣成菩薩國善有二種一者行善二者報生善凡言來生其國具足善者皆報生善也布施是菩薩淨土菩薩成佛時一切能捨眾生來生其國肇曰外捨國財身命內捨貪愛慳嫉名一切能捨也持戒是菩薩淨土菩薩成佛時行十善道滿願眾生來生其國什曰持戒獨言滿願者戒是難行亦兼攝眾善故所願滿也肇曰十善菩薩戒也亦有無量戒略舉十耳戒具則無願不得故言滿也忍辱是菩薩淨土菩薩成佛時三十二相莊嚴眾生來生其國肇曰忍辱和顏故繫以容相而豈直形報而已精進是菩薩淨土菩薩成佛時勤修一切功德眾生來生其國禪定是菩薩淨土菩薩成佛時攝心不亂眾生來生其國智慧是菩薩淨土菩薩成佛時正定眾生來生其國肇曰得正智慧決定法相三聚眾生中名正定聚也四無量心是菩薩淨土菩薩成佛時成就慈悲喜捨眾生來生其國肇曰此四心周備無際故言無量四攝法是菩薩淨土肇曰以四等法攝眾生為四攝也一者惠施財法二施隨彼所須二者愛語以愛心故和言隨彼所適三者利語隨彼所利方便利之四者同事遇惡同惡而斷其惡遇善同善而進其善故名同事也菩薩成佛時解脫所攝眾生來生其國什曰或有見佛而不解脫者由功慧淺也能行四攝必慧深而功重故於佛前得解脫也亦四攝能令眾生得解脫故行者後致解脫義肇曰解脫則四攝所成無為果也同行故眾生皆為此果所攝也方便是菩薩淨土菩薩成佛時於一切法方便無礙眾生來生其國肇曰方便者巧便慧也積小德而獲大功功雖就而不證處有不乖寂居無不失化無為而無所不為方便無礙也三十七品是菩薩淨土菩薩成佛時念處正勤神足根力覺道眾生來生其國肇曰念處四念處正勤四正勤神足四神足根五根力五力覺七覺意道八正道合三十七義在他經迴向心是菩薩淨土肇曰二乘三界各有別行若情無勝期則隨行受報大士標心佛道故能迴向彼雜行向于一乘此迴向心也菩薩成佛時得一切具足功德國土肇曰遇善迴向何德不備此下三句雖不言眾生言國則在矣說除八難是菩薩淨土菩薩成佛時國土無有三惡八難肇曰說除八難之法土無八難也自守戒行不譏彼闕是菩薩淨土菩薩成佛時國土無有犯禁之名肇曰犯禁惡名出于譏彼而不自守十善是菩薩淨土菩薩成佛時命不中夭什曰迴向善向佛道故言迴向迴向則己兼舉眾生故說具足功德具足功德則無八難故復說除八難除八難為行故受無難之報既無八難則無眾惡無眾惡則無犯禁故次說無犯戒上說戒度今復言戒者義不在戒也欲因戒以明不譏彼闕不譏彼闕故莫知其闕莫知其闕則無犯禁之名以此為行故獲此為果獲此為果則眾惡都息故以十善次也肇曰不殺報也大富肇曰不盜報也梵行肇曰不婬報也所言誠諦肇曰不妄語報常以軟語肇曰不惡口報眷屬不離善和諍訟肇曰不兩舌報言必饒益肇曰不綺語報不嫉不恚正見眾生來生其國肇曰嫉恚邪見心患之尤者故別立三善也生曰修於十善者會上諸行成身口意淨為淨土之本也如是寶積菩薩隨其直心則能發行肇曰夫心直則信固信固然後能發迹造行然則始於萬行者其唯直心乎此章明行之次漸微著相因足以始于直心終于淨土譬猶植栽絲髮其茂百圍也直心樹其萌眾行因而成故言隨也生曰前唯明眾行各是淨國之因而未知所以得也故次序其意以釋之焉如是者謂上諸行如下意也言任直心之勢自然能發行眾行隨其發行則得深心肇曰既能發行則得道情彌深隨其深心則意調伏肇曰道情既深則意無麁獷也隨意調伏則如說行肇曰心既調伏則聞斯能行也隨如說行則能迴向肇曰聞既能行則能迴其所行標心勝境隨其迴向則有方便肇曰既能迴向大乘則大方便之所由生也隨其方便則成就眾生肇曰方便之所立期在成眾生也隨成就眾生則佛土淨肇曰眾生既淨則土無穢也隨佛土淨則說法淨肇曰既處淨土則有淨說隨說法淨則智慧淨肇曰既有淨說則淨智慧生也隨智慧淨則其心淨肇曰淨智既生則淨心轉明也隨其心淨則一切功德淨什曰直心以誠心信佛法也信心既立則能發行眾善眾善既積其心轉深轉深則不隨眾惡棄惡從善是名調伏心既調伏則遇善斯行遇善斯行則難行能行難行能行故能如所說行如所說行則萬善兼具萬善兼具故能迴向佛道向而彌進是方便力也方便大要有三一善於自行而不取相二不取證三善化眾生具此三已則能成就眾生成就眾生則三因具足三因具足則得淨土土既清淨則眾生純淨眾生純淨則不說雜教故言說清淨受法則具下三淨具下三淨則與化主同德故曰一切淨也上章雖廣說淨國行而未明行之階漸此章明至極深廣不可頓超宜尋之有途履之有序故說發迹之始始於直心終成之美則一切淨也肇曰積德不已者欲以淨心心既淨則無德不淨生曰功德者殊妙果也本其所從故以名之焉是故寶積若菩薩欲得淨土當淨其心隨其心淨則佛土淨肇曰結成淨土義也淨土蓋是心之影響耳夫欲響順必和其聲欲影端必正其形此報應之定數也爾時舍利弗承佛威神別本云承佛聖旨什曰聖旨梵本云神力神力所轉能令無疑者而發疑念也作是念若菩薩心淨則佛土淨者我世尊本為菩薩時意豈不淨而是佛土不淨若此肇曰土之淨穢固非二乘所能及也如來將明佛土常淨美惡生彼故以威神發其疑念以生言端故言承也生曰既聞事淨便封在事還昧無穢謂石沙與行為乖故示難決之舍利弗誠無不達而居不足之地可傍為不悟故設斯念以申眾懷應機而作本從佛慧中來今示非已豈虛也哉佛知其念即告之言於意云何日月豈不淨耶而盲者不見對曰不也世尊是盲者過非日月咎舍利弗眾生罪故不見如來佛國嚴淨非如來咎肇曰日月豈不明不見自由瞽目佛土豈不淨罪穢故不覩生曰日月之照無不表色而盲者不見豈日月過耶佛亦如是昔之為行以化眾生無有不致無沙石之土而眾生有罪故得斯穢不見之耳非佛咎也舍利弗我此土淨而汝不見肇曰向因此土生疑故即此土明淨也生曰既明不淨罪在眾生則為淨之旨居然屬佛故云我此土淨而舍利弗據穢致疑為不見也言而者傷嗟之也爾時螺髻梵王語舍利弗勿作是念謂此佛土以為不淨所以者何我見釋迦牟尼佛土清淨譬如自在天宮什曰佛土清淨階降不同或如四天王乃至如六天或如梵天乃至如淨居或有過淨居天過淨居天者唯補處菩薩生此國也稱適眾心故現國不同螺髻所見如自在天宮者復是其所應見耳而未盡其淨也下言譬如寶莊嚴佛國始是釋迦真報應淨國淨國即在此世界如法華經壽量品中說此淨穢同處而不相雜猶如下一器中有二種食應二種眾生肇曰夫同聲相和同見相順梵王即法身大士也依佛淨慧故所見皆淨因其所見而證焉且佛土真淨超絕三界豈直若天宮世淨而已哉此蓋齊其所見而為言耳舍利弗在人而見其土石梵王居天而見如天宮自餘所見亦各不同佛土所應義在于此生曰螺髻梵王迹在生死邪推己同在三界受福為淨知無福者自取斯穢釋迦之土便與天宮無異以質舍利弗之不達為甚惑矣舍利弗言我見此土丘陵坑坎荊棘沙礫土石諸山穢惡充滿肇曰各以所見而為證也生曰雖聞向語猶封穢惡故復言己所見以申疑焉螺髻梵王言仁者心有高下不依佛慧故見此土為不淨耳肇曰萬事萬形皆由心成心有高下故丘陵是生也舍利弗菩薩於一切眾生悉皆平等深心清淨依佛智慧則能見此佛土清淨肇曰若能等心群生深入佛慧淨業既同則所見不異也生曰心有高下者據石沙致疑則就眾生之優劣也又是不依佛慧為應之趣在乎必悟之處故唯見不淨耳若取出惡之理則石沙眾生與夫淨土之人等無有異又是依佛慧而觀故無往而不淨也於是佛以足指按地即時三千大千世界若干百千珍寶嚴飾譬如寶莊嚴佛無量功德寶莊嚴土一切大眾歎未曾有而皆自見坐寶蓮華肇曰佛土常淨豈待變而後飾按地者蓋是變眾人之罪所見耳寶莊嚴土淨土之最故以為諭生曰神力變地者以明出穢為淨喻石沙雖穢至於離惡之處不容有異又現此變示無定相以遣封穢之情使取為淨之旨佛告舍利弗汝且觀是佛土嚴淨生曰且觀者且寄嚴淨以明無穢於實乃現亦無事淨土矣舍利弗言唯然世尊本所不見本所不聞今佛國土嚴淨悉現肇曰顯淨土於未聞猶開聾瞽於形聲也生曰既悟其義而據自疑已前為本故云本不見聞也從不見聞而悟之則佛土為好淨悉現也佛語舍利弗我佛國土常淨若此為欲度斯下劣人故示是眾惡不淨土耳什曰若隨其罪福自致淨穢者非示之謂也而言示之者有示義也諸佛能為眾生現淨而隱不淨現淨而隱不淨則無益眾生任而不隱義示同也肇曰自佛而言故常淨若此外應下劣故不淨同彼也生曰既云是同則與彼無異俯就下劣故示若不淨譬如諸天共寶器食隨其福德飯色有異如是舍利弗若人心淨便見此土功德莊嚴肇曰始生天者欲共試知功德多少要共一寶器中食天上饍天饌至白無白可喻其福多者舉飯向口飯色不異若福少者舉向口飯色變異在器色一在手不同飯豈有異異自天耳佛土不同方可知也生曰喻梵天舍利弗也慧心明淨則見功德莊嚴以闇心而取故謂之穢耳非佛土然也當佛現此國土嚴淨之時寶積所將五百長者子皆得無生法忍八萬四千人發阿耨多羅三藐三菩提心肇曰佛國之興其正為此無生忍同上不起法忍忍即慧性耳以見法無生心智寂滅堪受不退故名無生法忍也佛攝神足於是世界還復如故肇曰非分不可以久處故還彼所應見也求聲聞乘肇曰下乘道覺非獨覺要師而後成故名聲聞乘亦名弟子乘也三萬二千天及人知有為法皆悉無常遠塵離垢得法眼淨肇曰國土穢而可淨淨而復穢因悟無常故得法眼淨法眼淨須陀洹道也始見道跡故得法眼名塵垢八十八結也八千比丘不受諸法漏盡意解肇曰無著之道於法無受無染漏盡九十八結漏既盡故意得解脫成阿羅漢也什曰此品序淨名德者非集經者之意其方便辯才世尊常所稱歎故集經者承其所聞以序德耳爾時毘耶離大城中有長者名維摩詰已曾供養無量諸佛什曰將序其德先明修德之所由也深植善本什曰功德業也肇曰樹德先聖故善本深殖也此經之作起于淨名其微言幽唱亦備之後文出經者欲遠存其人以弘其道教故此一品全序其德也得無生忍什曰慧明業也如來已盡則以智為名菩薩見而未盡而能忍受不退故以忍為名也肇曰所以菩薩無生慧獨名忍者以其大覺未成智力猶弱雖悟無生正能堪受而已未暇閑任故名忍如來智力具足於法自在常有閑地故無復忍名也辯才無閡什曰既具二業以辯才說法化眾生也肇曰七辯也遊戲神通什曰因神通廣其化功亦以神通力證其辯才如龍樹與外道論議外道問曰天今何作答曰天今與阿修羅戰復問此何以證菩薩即為現證應時摧戈折刃阿脩身首從空中而墜落又見天與阿脩羅於虛空中列陣相對外道見證已乃伏其辯才神通證辯類如此也肇曰經云菩薩得五通又云具六通以得無生忍三界結盡方於二乘故言六方於如來結習未盡故言五也逮諸總持什曰智慧能持實相亦名持餘持如大智度論中說也肇曰總持義同上經云有五百總持亦云無量總持也獲無所畏肇曰菩薩四無所畏也降魔勞怨肇曰四魔勞我故致為怨入深法門肇曰諸法深義有無量門悉善入也善於智度通達方便肇曰到實智彼岸善智度也運用無方達方便也大願成就什曰初發心之時其願未大或大而未成大而成者唯法忍菩薩也如無量壽四十八願是大願之類也肇曰大願將無量壽願比也明了眾生心之所趣肇曰群生萬端心趣不同悉明了也又能分別諸根利鈍肇曰三乘諸根利鈍難辯而善分別久於佛道心已純孰決定大乘肇曰七住以上始得決定也諸有所作能善思量肇曰身口意有所作智慧恒在前故所作無失也住佛威儀肇曰舉動進止不失聖儀別本云具佛威儀什曰謂能變身作佛舉動進止悉如佛也心大如海什曰海有三德一曰深廣無邊二曰清淨不受雜穢三曰藏積無量珍寶菩薩三德義同海也肇曰海有五德一澄淨不受死屍二多出妙寶三大龍注雨滴如車軸受而不溢四風日不能竭五淵深難測大士心淨不受毀戒之屍出慧明之寶佛大法雨受而不溢魔邪風日不能虧損其智淵深莫能測者故曰心大如海諸佛咨嗟弟子釋梵世主所敬欲度人故以善方便居毘耶離肇曰諸佛所稱人天所敬彼何欣哉欲度人故現居毘耶資財無量攝諸貧民奉戒清淨攝諸毀禁以忍調行攝諸恚怒以大精進攝諸懈怠一心禪寂攝諸亂意以決定慧攝諸無智肇曰至人不現行現行六度者為攝六弊耳雖為白衣奉持沙門清淨律行肇曰沙門出家之都名也秦言義訓勤行勤行趣涅槃也雖處居家不著三界肇曰三界之室宅也示有妻子常修梵行肇曰梵行清淨無欲行也現有眷屬常樂遠離肇曰在家若野故言遠離雖服寶飾而以相好嚴身肇曰外服寶飾而內嚴相好也雖復飲食而以禪悅為味肇曰外食世膳而內甘禪悅之味也若至博弈戲處輒以度人肇曰因戲止戲受諸異道什曰現受外道法也不毀正信肇曰同於異者欲令異同於我耳豈正信之可毀哉受謂受學異道法也雖明世典常樂佛法肇曰世典雖盡明所樂在真法一切見敬為供養中最什曰諸有德者能致供養能致供養者復供養此賢所以為最也肇曰含齒無不敬淨養無不供故曰為供養之最執持正法攝諸長幼肇曰外國諸部曲皆立三老有德者為執法人以決鄉訟攝長幼也淨名現執俗法因此通達道法也一切治生諧偶雖獲俗利不以喜悅肇曰法身大士瓦礫盡寶玉耳若然則人不貴其惠故現同求利豈喜悅之有遊諸四衢饒益眾生肇曰四衢要路人所交集隨彼所須而益焉入治正法救護一切肇曰治正法律官也導以正法使民無偏枉救護一切也入講論處導以大乘肇曰天竺多諸異道各言己勝故其國別立論堂欲辯其優劣欲明己道者則聲鼓集眾詣堂求論勝者為師負者為資淨名既升此堂攝伏外道然後導以大乘為其師也入諸學堂誘開童蒙什曰如釋迦菩薩入學堂說梵書梵天下來為證眾人信受斯其類也肇曰學堂童蒙書學堂也誘開如太子入學現梵書比也入諸婬舍示欲之過什曰外國有一女人身體金色有長者子名達暮多羅以千兩金要入竹林同載而去文殊師利於中道變身為白衣身著寶衣衣甚嚴好女人見之貪心內發文殊言汝欲得衣者當發菩提心女曰何等為菩提心答曰汝身是也問曰云何是答曰菩提性空汝身亦空以此故是此女曾於迦葉佛所宿殖善本修智慧聞是說即得無生法忍得無生法忍已將示欲之過還與長者子入竹林入林中已自現身死膖脹臭爛長者子見已甚大怖畏往詣佛所佛為說法亦得法忍示欲之過有如是利益也肇曰外國婬人別立聚落凡豫士之流目不暫顧而大士同其欲然後示其過也入諸酒肆能立其志肇曰酒致失志開放逸門若在長者長者中尊為說勝法什曰長者如今四姓豪族也聲聞於凡夫為勝如是展轉佛法最勝也肇曰凡人易以威順難以理從故大士每處其尊以弘風靡之化長者豪族望重多以世教自居不弘出世勝法也若在居士居士中尊什曰外國白衣多財富樂者名為居士斷其貪著肇曰積錢一億入居士里寶貨彌殖故貪著彌深若在剎利剎利中尊什曰梵音中含二義一言忍辱二言瞋恚言此人有大力勢能大瞋恚忍受苦痛剛強難伏因以為姓也教以忍辱肇曰剎利王種也秦言田主劫初人食地味轉食自然粳米後人情漸偽各有封殖遂立有德處平分田此王者之始也故相承為名焉其尊貴自在多強暴決意不能忍和也若在婆羅門婆羅門中尊什曰廣學問求邪道自恃智慧驕慢自在名婆羅門也除其我慢肇曰婆羅門秦言外意其種別有經書世世相承以道學為業或在家或出家苦行多恃已道術自我慢人也若在大臣大臣中尊教以正法肇曰正法治政法也教以正治國以道佐時也若在王子王子中尊示以忠孝肇曰所承處重宜以忠孝為先若在內官內官中尊化正宮女什曰非如今內官也外國法取歷世忠良耆長有德用為內官化正宮女肇曰妖媚邪飾女人之情故誨以正直若在庶民庶民中尊令興福力什曰昔有一賤人來入城邑見一人服飾嚴淨乘大馬執寶蓋唱言不好乃至再三彼人怪而問曰我嚴淨如是汝何言不好耶賤人曰君宿殖德本獲此果報威德被服人所宗仰我昔不種福鄙陋如是以我比君猶如禽獸故自言不好耳非毀君也賤人因是感厲廣修福業形尊悟物所益以弘況以道法化人哉肇曰福力微淺故生庶民也若在梵天梵天中尊誨以勝慧什曰小乘中初梵有三種大乘中有四種餘上三地亦如是梵王雖有定慧而非出要誨以佛慧故言勝也肇曰梵天多著禪福不求出世勝慧也若在帝釋帝釋中尊示現無常什曰梵垢薄而著淺故為現勝慧釋愛重而著深故為現無常也肇曰天帝處忉利宮五欲自娛視東忘西多不慮無常若在護世護世中尊護諸眾生什曰護世四天王也諸惡鬼神殘食眾生護世四王護之不令害也今言尊者道力所護兼及十方也肇曰護世四王各治一方護其所部使諸惡鬼神不得侵害也長者維摩詰以如是等無量方便饒益眾生肇曰法身圓應其迹無端故稱無量上略言之耳其以方便現身有疾什曰上諸方便以施戒攝人施戒攝人則人感其惠聞其有疾問疾者眾問疾者眾則功化弘矣是以廣現方便然後處疾也以其疾故國王大臣長者居士婆羅門等及諸王子并餘官屬無數千人皆往問疾肇曰雖復變應殊方妙迹不一然此經之起本于現疾故作者別序其事其往者維摩詰因以身疾廣為說法什曰欲明履道之身未免斯患況於無德而可保也肇曰同我者易信異我者難順故因其身疾廣明有身之患諸仁者是身無常什曰諸佛常法要先以七事發人心然後說四諦何等七一施二戒三生天果報四說味味樂味也五果報過患雖有少樂而眾苦無量眾生迷於少樂而不覺眾苦猶以芥子置於山頂唯見芥子而不覩大山也六教厭離世間七歎涅槃功德今不說七法直說無常者將以此會積德已淳慧識修明故也復次無常是空之初相將欲說空故先設無常所以但說身不說餘法餘法中少生著故也無力無堅什曰無有能作力也無堅體不實也速朽之法不可信也肇曰身之危脆強力不能保孰能信其永固者此無常義也為苦為惱什曰無常故苦苦則惱生眾病所集肇曰苦八苦也亦有無量苦惱九惱也亦有無量惱病四百四病此苦之義也諸仁者如此身明智者所不怙是身如聚沫不可撮摩肇曰撮摩聚沫之無實以喻觀身之虛偽自此下至電喻明空義也是身如泡不得久立肇曰不久似明無常義然水上泡以虛中無實故不久立猶空義耳是身如炎從渴愛生肇曰渴見陽炎惑以為水愛見四大迷以為身是身如芭蕉中無有堅肇曰芭蕉之草唯葉無幹是身如幻從顛倒起肇曰見幻為人四大為身皆顛倒也是身如夢為虛妄見夢中妄見覺後非真是身如影從業緣現什曰形障日光光不及照影此現由無明三業隔實智慧所以有身也是身如響屬諸因緣肇曰身之起于業因猶影響之生形聲耳是身如浮雲須臾變滅什曰俄頓異色須臾變滅身亦如是眴息之間有少有長老病死變從如沫至如電盡喻無常也或以無堅或以不久或以不實或以屬因緣明其所以無常也下四大喻喻空無我也是身如電念念不住肇曰變滅不住似釋無常然皆取其虛偽不真故速滅不住猶釋空義也是身無主為如地什曰地無常主強者得之身亦無主隨事而變病至則惱死至則滅聚散隨緣不得自在也肇曰夫萬事萬形皆四大成在外則為土木山河在內則為四支百體聚而為生散而為死生則為內死則為外內外雖殊然其大不異故以內外四大類明無我也如外地古今相傳強者先宅故無主也身亦然耳眾緣所成緣合則起緣散則離何有真宰常主之者主壽人是一我義立四名也是身無我為如火什曰焚燒林野威聲振烈若勇士陳師制勝時也實而求之非有敵也身亦如是舉動云為興造萬端從惑而觀若有宰也尋其所由非有我也肇曰縱任自由謂之我而外火起滅由薪火不自在火不自在火無我也外火既無我內火類亦然是身無壽為如風什曰雖飄扇鼓作或來或去直聚氣流動非有存生壽也身亦如是呼吸吐納行作語言亦假氣而動非有壽也肇曰常存不變謂之壽而外風積氣飄鼓動止無常動止無常風無壽也外風既無壽內類可知是身無人為如水什曰澄淨清明洗滌塵穢曲直方圓隨時所適實而求之為者竟誰身亦如是知見進止應事而遷假緣成用乘數而行詳其所因非有人也肇曰貴於萬物而始終不改謂之人而外水善利萬形方圓隨物洿隆異適而體無定體無定則水無人也外水既無人內水類可知是身不實四大為家肇曰四非常訖於上自此下獨明身之虛偽眾穢過患四大假會以為神宅非實家也是身為空離我我所什曰離我眾生空離我所法空也上四句說空無我喻此直說空無我義也肇曰我身之妙主也我所自我之外身及國財妻子萬物盡我所有智者觀身身內空寂二事俱離也是身無知如草木瓦礫什曰會而成知非真知也求知不得同瓦礫也肇曰身雖能觸而無知內識能知而無觸自性而求二俱無知既曰無知何異瓦礫是身無作風力所轉什曰無作主而有所作者風所轉也從無知至無作更釋空無我義也肇曰舉動事為風力使然誰作之也是身不淨什曰須陀洹雖見四諦猶惑淨色故四非常後次說不淨也復次上說無常苦無我此說不淨門為破四顛倒故說四種觀行行此觀已然後能於身不著身不著已然後能學法身故先說厭法後說法身也穢惡充滿肇曰三十六物充滿其體是身為虛偽雖假以澡浴衣食必歸磨滅什曰此明無常所壞所以苦也自此以下盡說苦喻也為災病苦也丘井以下總喻生老病死眾苦無量也肇曰雖復澡以香湯衣以上服苟曰非真豈得久立是身為災百一病惱肇曰一大增損則百一病生四大增損則四百四病同時俱作故身為災聚也是身如丘井什曰丘井丘墟枯井也昔有人有罪於王其人怖罪逃走王令醉象逐之其人怖急自投枯井半井得一腐草以手執之下有惡龍吐毒向之傍有五毒蛇復欲加害二鼠嚙草草復將斷大象臨其上復欲取之其人危苦極大恐怖上有一樹樹上時有蜜滴落其口中以著味故而忘怖畏丘井生死也醉象無常也毒龍惡道也五毒蛇五陰也腐草命根也黑白二鼠白月黑月也蜜滴五欲樂也得蜜滴而忘怖畏者喻眾生得五欲蜜滴不畏苦也為老所逼肇曰神之處身為老死所逼猶危人之在丘井為龍蛇所逼緣在他經也是身無定什曰念有死分無定期也為要當死肇曰壽夭雖無定不得不受死是身如毒蛇肇曰四大喻四蛇也如怨賊肇曰五蔭喻五賊也如空聚什曰昔有人得罪於王王欲密殺篋盛四毒蛇使其守護有五怨賊拔刀守之善知識語之令走其人即去入空聚落便於中止知識復言此處是惡賊所止若住此者須臾賊至喪汝身命失汝財寶宜速捨離可得安隱其人從教即便捨去復見大水縛栰而渡渡已安隱無復眾患王喻魔也篋喻身也四蛇四大也五怨賊五陰也空聚落六入也惡賊六塵也河生死也善知識教令走者謂佛菩薩教眾生離惡魔棄四大捨五陰眾生從教雖捨患三惡而未出諸聚落未免惡賊復教令乘八正栰度生死流度生死流已坦然無為無復眾患也肇曰六情喻空聚皆有誠證喻在他經是故涅槃經云觀身如四大毒蛇是身無常常為無量諸蟲之所唼食是身臭穢貪欲獄縛是身可畏猶如死狗是身不淨九孔常流是身如城血肉筋骨皮裹其上手足以為却敵樓櫓目為孔竅頭為殿堂心王處中如是身城諸佛世尊之所棄捨凡夫愚人常所味著貪淫嗔恚愚癡羅剎止住其中是身不堅猶如蘆葦伊蘭水沫芭蕉之樹是身無常念念不住猶如電光暴水幻炎亦如畫水隨畫隨合是身易壞猶如河岸臨峻大樹是身不久虎狼鵄梟鵰鷲餓狗之所食噉誰有智者當樂此身寧以牛跡盛大海水不可具說是身無常不淨臭穢寧團大地使如棗等漸漸轉小如亭歷子乃至微塵不能具說是身過患是故當捨如棄涕唾陰界諸入所共合成肇曰陰五陰界十八界入十二入此三法假合成身猶若空聚一無可寄諸仁者此可患厭當樂佛身肇曰吾等同有斯患可厭久矣宜共樂求佛身所以者何肇曰近見者謂佛身直是形之妙者未免生死寒暑之患曷為而求將為辯法身極妙之體也佛身者即法身也肇曰經云法身者虛空身也無生而無不生無形而無不形超三界之表絕有心之境陰入所不攝稱讚所不及寒暑不能為其患生死無以化其體故其為物也微妙無象不可為有備應萬形不可為無彌綸八極不可為小細入無間不可為大故能出生入死通洞于無窮之化變現殊方應無端之求此二乘之所不議補處之所不覩況凡夫無目敢措心於其間哉聊依經誠言粗標其玄極耳然則法身在天為天在人而人豈可近捨丈六而遠求法身乎生曰夫佛身者丈六體也丈六體者從法身出也以從出名之故曰即法身也法者無非法義也無非法義者即無相實也身者此義之體法身真實丈六應假將何以明之哉悟夫法者封惑永盡髣髴亦除妙絕三界之表理冥無形之境形既已無故能無不形三界既絕故能無不界無不形者唯感是應佛無為也至於形之巨細壽之脩短皆是接眾生之影迹非佛實也眾生若無感則不現矣非佛不欲接眾生不致故自絕耳若不致而為現者未之有也譬日之麗天而影在眾器萬影萬形皆是器之所取豈日為乎器若無水則不現矣非不欲現器不致故自絕耳然則丈六之與八尺皆是眾生心水中佛也佛常無形豈有二哉以前眾患皆由有身故令樂佛身也然佛道迹交在有雖復精麁之殊至於無常不應有異而令樂之宜明其意既云即是法身非徒使知無有身患乃所以用斷一切眾生病矣斯又引使樂法樂法之行下法是以行於法者得佛身也從無量功德智慧生肇曰夫極妙之身必生于極妙之因功德智慧大士二業也此二業蓋是萬行之初門泥洹之關要故唱言有之自此下雖別列諸行然皆是無為無相行也以行無相無為故所成法身亦無相無為從戒定慧解脫解脫知見生肇曰五分法身從慈悲喜捨生從布施持戒忍辱柔和勤行精進禪定解脫三昧肇曰禪四禪定四空定解脫八解脫三昧三三昧此皆禪度之別行也多聞智慧諸波羅蜜生肇曰諸即上六度也波羅蜜秦言到彼岸彼岸實相岸也得無生以後所修眾行盡與實相合體無復分別也從方便生從六通生肇曰七住以上則具六通自非六通運其無方之化無以成無極之體從三明生肇曰天眼宿命智漏盡通為三明也從三十七道品生從止觀生什曰始觀時係心一處名為止靜極則明明即慧慧名觀也肇曰止定觀慧從十力四無所畏十八不共法生從斷一切不善法集一切善法生肇曰必斷之志必集之情此二心行之綱目也從真實生從不放逸生肇曰真實善根所以生不放逸功業所以成此二心行之要用也從如是無量清淨法生如來身諸仁者欲得佛身斷一切眾生病者當發阿耨多羅三藐三菩提心肇曰發無上心豈唯自除病亦濟群生病如是長者維摩詰為諸問疾者如應說法令無數千人皆發阿耨多羅三藐三菩提心爾時長者維摩詰自念寢疾于床生曰自念寢疾者自傷念疾也夫有身則有疾此自世之常爾達者體之何所傷哉然毘耶離諸長者子皆覲佛聽法維摩詰事應是同閡疾不豫理在致傷故託以崇法招佛問疾也世尊大慈寧不垂愍肇曰上善若水所以洿隆斯順與善仁故能曲成無悋動善時至所以會幾不失居眾人之所惡故能與彼同疾世尊大慈必見垂問因以弘道所濟良多此現疾之本意也生曰以閡疾不豫妙聽良可哀也此之可哀理應近者是哀之為事宜遣慰問而佛大慈普念今也無使寧不愍之耶此蓋因常情以期使耳豈曰存己乃遠以通物也若佛遣使則向疾之弊怱化成大休矣返常之致不亦然乎佛知其意即告舍利弗汝行詣維摩詰問疾什曰聲聞法中諸羅漢無漏智慧勝菩薩世俗智慧大乘法中二事俱勝今用聲聞法明大小故先命弟子也舍利弗於弟子中智慧第一故先命之知其不堪而命之者欲令其顯維摩詰辯才殊勝發起眾會也復命餘人者欲令各稱其美明兼應辯慧無方也此下宴坐梵本云攝身心也肇曰至人懸心默通不先形言冥機潛應故命問疾也舍利弗五百弟子之上智慧第一故先勅也如來知諸人不堪而猶命者將顯淨名無窮之德以生眾會怖仰之情耳舍利其母名弗秦言子天竺多以母名名子生曰知其意者達其旨也今日之使理歸文殊而命餘人者託常遣使之儀欲以假顯維摩詰德也德以此顯者遘既在昔今必高推推若有理則理可貴矣苟己伏德而藉聞理為貴至於論疾之際豈有不悟哉夫遣使之體要當自近及遠是以先弟子後菩薩也舍利弗是親承之最故首命之焉舍利弗白佛言世尊我不堪任詣彼問疾肇曰奉佛使命宜須重人淨名大士智慧無量非是弟子所堪能也且曾為所呵默不能報豈敢輕奉使命以致漏失之譏生曰夫以妙乘麁無往不盡而今所扣蓋是近應群生於舍利弗豈有不堪之時耳不堪之意良在於茲今欲現之若實要應有寄維摩詰迹在辯捷為一國所憚往有致論之理而舍利弗曾亦示屈於彼以為不堪孰謂虛哉所以者何憶念我昔曾於林中宴坐樹下時維摩詰來謂我言唯舍利弗不必是坐為宴坐也肇曰無施之迹效之於前矣曾於林下宴坐時淨名來以為坐法不爾也生曰有以致辭非拒命也託不拒命之辭以取推維摩詰美也不必是者不言非是但不必是耳不言非是者實可以為求定之筌也不必是者有以之致病病所不病可不呵哉舍利弗誠無所復假宜由行以軌物所行交是彼之所病維摩詰以其居不足之地固可寄以為呵然則舍利弗迹受屈矣宴坐者閑居之貌夫宴坐者不於三界現身意是為宴坐什曰此章大明至定以誨未能非獨明空也菩薩安心真境識不外馳是心不現也法化之身超於三界是身心俱隱禪定之極也聲聞雖能藏心實法未能不見其身身見三界則受累於物故隱而猶現未為善攝也亦云身子于時入滅盡定能令心隱其身猶現故譏之也肇曰夫法身之宴坐形神俱滅道絕常境視聽所不及豈復現身於三界修意而為定哉舍利弗猶有世報生身及世報意根故以人間為煩擾而宴坐林下未能形神無迹故致斯呵凡呵之興意在多益豈存彼我以是非為心乎生曰原夫宴坐於林中者以隱其形也若不隱必為事之所動是以隱之使離於事以為求定之方而隱者有患形之不隱苟執以不隱為患而隱者猶為不隱所亂非所使隱也隱形者本欲藏意也意不藏必為六塵所牽是以藏之以不見可欲得因以息欲而藏者有患意之不藏苟執以不藏為患而藏者尚為不藏所亂非所以藏也若能於三界不見有不隱不藏之處則不復為之所亂爾乃所以是隱藏之意耳不隱不藏為現現必不出三界故言不於三界現身意也不起滅定而現諸威儀是為宴坐什曰謂雖入滅定而能現無量變化以應眾生肇曰小乘入滅盡定則形猶枯木無運用之能大士入實相定心智永滅而形充八極順機而作應會無方舉動進止不捨威儀其為宴坐也亦以極矣上云不於三界現身意此云現諸威儀夫以無現故能無不現無不現即無現之體也庶參玄君子有以會其所以同而同其所以異也不捨道法而現凡夫事是為宴坐肇曰小乘障隔生死故不能和光大士美惡齊旨道俗一觀故終日凡夫終日道法也淨名之有居家即其事也生曰既隱林中便應求定求定之法先當正身使不動不動故不乖定正身故不違道斯可以求道定之良術也若封以不正違道而正之動乖定而住之者猶復為不正及動所亂非所以正身不動旨也若不起滅定即是現諸威儀者是則不現威儀異於定也無異故不相乖矣威儀者則是動也滅定者滅心心數法定也此定正反形動之極故偏舉以為言也若不捨道法即是現凡夫事者是則不見凡夫事異於道也凡夫事者即是身不正也威儀凡夫事在下句者所病在此故以上牽之也心不住內亦不在外是為宴坐什曰賢聖攝心謂之內凡夫馳想謂之外言不內不外者等心內外也肇曰身為幻宅曷為住內萬物斯虛曷為在外小乘防念故繫心於內凡夫多求故馳想於外大士齊觀故內外無寄也生曰既正身不動次應攝念攝念之法若去所緣即攝令還念去從事謂之馳外攝還從我謂之住內若以馳外為亂住內為定即復是為內外所馳非所以攝念之意也心不住內者則無內可住也亦不在外者則無外可在也然後乃是不復馳焉於諸見不動什曰若以見為動是見住也而修行三十七品是為宴坐肇曰諸見六十二諸妄見也夫以見為見者要動捨諸見以修道品大士觀諸見真性即是道品故不近捨諸見而遠修道品也生曰攝念之義要得其道其道為何在乎正觀正觀即三十七品也三十七品觀是見理之懷也以從理而見故意可住耳若貴觀得理即復是為觀所惑則失乎理非所以觀也若於諸見不動即是行三十七品者是則不見三十七品異於諸見則無復惑矣不動者不去之諸見者邪見也不斷煩惱而入涅槃是宴坐什曰煩惱即涅槃故不待斷而後入也肇曰七使九結惱亂群生故名為煩惱煩惱真性即是涅槃慧力強者觀煩惱即是入涅槃不待斷而後入也生曰既觀理得性便應縛盡泥洹若必以泥洹為貴而欲取之即復為泥洹所縛若不斷煩惱即是入泥洹者是則不見泥洹異於煩惱則無縛矣此上二句亦所病在下以上牽之若能如是坐者佛所印可肇曰此平等法坐佛所印可豈若仁者有待之坐乎時我世尊聞是語默然而止不能加報肇曰理出意外莫知所對也故我不任詣彼問疾佛告大目揵連什曰目連婆羅門姓也名俱律陀拘律陀樹神名也以求神得故因以為名生便有大智慧故名大目揵連神足第一者也肇曰目連弟子中神足第一出婆羅門種姓目揵連字拘律陀也汝行詣維摩詰問疾生曰夫人才有長短所能不同舍利弗自可不能餘何必然故不抑之而不告也復得因以廣維摩詰之美也目連白佛言世尊我不堪任詣彼問疾所以者何憶念我昔入毘耶離大城於里巷中為諸居士說法什曰居士智慧利根應直聞實相而目連未覩人根依常說法先以施戒七事發悟居士居士聞施戒生天受福則起眾生想起眾生想已則於諸法妄生眾相故建章明無眾生後破眾相乃可以返其所迷應其本識也肇曰經不載其所說依後呵意當是說有為善法施戒之流也時維摩詰來謂我言唯大目連為白衣居士說法不當如仁者所說肇曰淨名觀諸居士應聞空義而目連不善觀人根導以有法故致呵也生曰說法本欲引使貴法非除法也彼既貴之便封著而樂小樂小者專欲離病然違其大本封著者則乖於法理乖違誠出彼情而說法者可致闇根之嫌又有不如法說之迹白衣非取道之操幸可不說捨俗之理以傷其本也居士以貪著為懷不可使見法可貴以移其著也故云為白衣居士說法不當如仁者之所說也夫說法者當如法說肇曰法謂一相真實法也法義自備之後文法無眾生離眾生垢故什曰眾生垢即二十身見也妄見取相而法竟無相理乖於見故言離也章始終以二義明畢竟空一言離相二言離見因惑者謂言有相故以離相明無相也邪者雖起妄見而法法中無見故以離見明無彼妄見所見相也自此以下凡言無名無說離識離觀類如離見也肇曰自此以下辯真法義也夫存眾生則垢真法若悟法無眾生則其垢自離眾生自我習著偏重故先明其無生曰自此以下大論法理也法有二種眾生空法空眾生空法空理誠不殊然於惑者取悟事有難易故分之也眾生以總會成體不實之意居然可領故易也法以獨立近實之趣多故難也今先明眾生空也法無眾生者以無眾生為法也離眾生垢故者釋之也言眾生自出著者之情非理之然也情不從理謂之垢也若得見理垢情必盡以離垢驗之知無眾生也眾生者眾事會而生以名宰一之主也法無有我離我垢故生曰我者自在主爾法無壽命離生死故肇曰生死命之始終耳始終既離則壽命斯無諸言離者皆空之別名也生曰存世曰命百年為壽亦以名有壽命者矣壽命是宿行之報生死之法夫有壽命之垢則有生死之累於累既離以驗無壽命者乃諭明也不言壽命而言生死者壽命是人情所愛若聞離之必不能樂生死是人情所惡若聞離此必欣故也法無有人前後際斷故肇曰天生萬物以人為貴始終不改謂之人故外道以人名神謂始終不變若法前後際斷則新新不同新新不同則無不變之者無不變之者則無復人矣生曰人者有靈於土木之稱是往來生死者也往來固無窮矣斷則愈可樂也法常寂然滅諸相故肇曰夫有相則異端形異端既形則是非生是非既生安得寂然諸相既滅則無不寂然生曰上四句眾生空也此下二十六句法空也寂然者寂靜無事之義也相者事之貌也眾生易了著之為惑重故以其垢於內明之法難悟著之為惑輕故以所惑於外顯之法離於相無所緣故肇曰緣心緣也相心之影響也夫有緣故有相無緣則無相也法無名字言語斷故肇曰名生於言言斷誰名法無有說離覺觀故肇曰覺觀麁心言語之本真法無相故覺觀自離覺觀既離則無復言說二禪以上以無覺觀故故稱聖賢默然也法無形相如虛空故肇曰萬法萬形萬形萬相法無戲論畢竟空故肇曰真境無言凡有言論皆是虛戲妙絕言境畢竟空也法無我所離我所故肇曰上直明無我此明無我所自我之外一切諸法皆名我所法無分別離諸識故肇曰分別生于識也法無有比無相待故肇曰諸法相待生猶長短比而形也法不屬因不在緣故什曰力強為因力溺為緣肇曰前後相生因也現相助成緣也諸法要因緣相假然後成立若觀法不在緣則法不屬因也生曰因謂先無其事而從彼生也緣謂素有其分而從彼起也因本以生為義今也不能不生豈曰能生哉是則因不成因矣因近故難曉緣遠故易了今以所易釋所難則易也因親故言屬緣疎故言在也法同法性入諸法故肇曰如法性真際此三空同一實耳但用觀有深淺故別立三名始見法實如遠見樹知定是樹名為如見法轉深如近見樹知見是何木名為法性窮盡法實如盡知樹根莖枝葉之數名為實際此三未始非樹因見為異耳所說真法同此三空也入諸法者諸法殊相誰能遍入遍入諸法者其唯法性乎生曰法性者法之本分也夫緣有者是假有也假有者則非性有也有既非性此乃是其本分矣然則法與法性理一而名異故言同也性宜同故以同言之也諸法皆異而法入之則一統眾矣統眾以一所以同法性者也法隨於如無所隨故肇曰法自無法誰隨如者以無所隨故名隨如也生曰如者無所不如也若有所隨則異矣不得隨也都無所隨乃得隨耳良以名異實因故有隨之言也如宜言隨故以隨言之也法住實際別本云法同如法性實際什曰此三同一實也因觀時有深淺故有三名始見其實謂之如轉深謂之性盡其邊謂之實際以新學為六情所牽心隨物變觀時見同出則見異故明諸法同此三法諸邊不動故什曰故有無非中於實為邊也言有而不有言無而不無雖諸邊塵起不能轉之令異故言諸邊不動也肇曰有邊故有動無邊何所動無邊之邊謂之實際此真法之所住也生曰有無諸邊不能改法性使變則無際矣無際之際謂之實際其不動者是住此也法無動搖不依六塵故肇曰情依六塵故有奔逸之動法本無依故無動搖生曰六塵各有主對事相傾奪故有動搖之義也既已動搖便成異矣非其實也法無去來常不住故肇曰法若常住則從未來到現在從現在到過去法逕三世則有去來也以法不常住故法無去來也法順空生曰著有則乖理遠矣故空宜順也隨無相生曰空似有空相也然空若有空則成有矣非所以空也故言無相耳既順於空便應隨無相應無作肇曰同三空也生曰遣成無相似有意作意作非理故言無作也既順空隨無相便應冥符此矣法離好醜法無增損法無生滅法無所歸法過眼耳鼻舌身心肇曰超出常境非六情之所及法無高下法常住不動肇曰真法常住賢聖不能移也法離一切觀行肇曰法本無相非觀行之所見見之者其唯無觀乎唯大目連法相如是豈可說乎肇曰心觀不能及豈況於言乎夫說法者無說無示其聽法者無聞無得肇曰無說豈曰不言謂能無其所說無聞豈曰不聽謂能無其所聞無其所說故終日說而未嘗說也無其所聞故終日聞而未嘗聞也示謂說法示人得謂聞法所得生曰法既如前何有可說此苟無說彼豈有聞得乎譬如幻士為幻人說法當建是意而為說法肇曰當如幻人無心而說當了眾生根有利鈍肇曰居士應聞空義而目連為說有法者由其未了眾生根也善於知見無所罣閡肇曰說有不辯空者由其於諸法無閡知見未悉善也無閡知見即實相智也以大悲心讚于大乘肇曰自捨空義諸有所說皆非弘讚大乘之道非弘讚大乘之道則非大悲之心生曰非達其根不作小說也夫說大者必有讚大之辭讚大是會其本也會本故其人可拔能拔然後為大悲之懷耳此則呵其闇根以擊去彼樂小之情耳念報佛恩不斷三寶肇曰夫大悲所以建大乘所以駕佛恩所以報三寶所以隆皆由明了人根善開實相而目連備闕斯事故以誨之然後說法肇曰若能備如上事然後可說法也生曰成大乘為繼佛種使三寶不斷則報佛恩矣然後乃是說法也維摩詰說是法時八百居士發阿耨多羅三藐三菩提心我無此辯是故不任詣彼問疾佛告大迦葉什曰先佛出家第一頭陀者也昔一時從山中出形體垢膩著麁弊衣來詣佛所諸比丘見之起輕賤意佛欲除諸比丘輕慢心故讚言善來迦葉即分床坐迦葉辭曰佛為大師我為弟子云何共坐佛言我禪定解脫智慧三昧大慈大悲教化眾生汝亦如是有何差別諸比丘聞已發希有心咸興恭敬迦葉聞是已常學佛行慈悲救濟苦人有是慈悲而捨富從貧意將何在耶將以貧人昔不植福故致斯報今不度者來世益甚亦以造富有名利之嫌故又不觀來世現受樂故亦以富人慢恣難開化故亦以貧人覺苦厭心易得故從捨之生必由異見故譏其不普誨以平等也肇曰迦葉弟子中苦行第一出婆羅門種姓迦葉也汝行詣維摩詰問疾迦葉白佛言世尊我不堪任詣彼問疾所以者何憶念我昔於貧里而行乞生曰大迦葉少欲行頭陀中第一也得滅盡三昧亦最勝凡得滅盡定者能為人作現世福田也其自以幸能使人得現世報而貧有交切之苦故以大悲欲拔之也乞食是頭陀之業又至貧里有會少欲之迹時維摩詰來謂我言唯大迦葉有慈悲心而不能普捨豪富從貧乞肇曰迦葉以貧人昔不植福故生貧里若今不積善後復彌甚愍其長苦多就乞食淨名以其捨富從貧故譏迦葉不普也生曰從貧乞本以悲為主故先呵其悲偏也夫貧苦為切既交自應在先何偏之有哉於不達者為偏耳而用之有偏良在可怪也迦葉住平等法應次行乞食肇曰生死輪轉貴賤無常或今貧後富或今富後貧大而觀之苦樂不異是以凡住平等之為法應次行乞不宜去富從貧也生曰既以悲乞乞又偏矣故次呵其乞偏也乞食有四事以次行為一也次行為法不越次之謂也不越次者從等來也今別詣貧里雖不違其事以傷其意也住平等者出家本求泥洹泥洹為等則住之矣苟住等法理無偏情故言應次行乞食也為不食故應行乞食什曰即食之實相應以此心乞食也肇曰不食即涅槃法也涅槃無生死寒暑飢渴之患其道平等豈容分別應以此等心而行乞食使因果不殊也生曰以乞為二也在家以生須食故有資生之業其業既繁為惡滋多業繁惡多則生死愈有是謂以食長食也將欲絕食者不得不出家捨生業也既捨生業是無復資生之具不得不乞食以存命行道故言為不食故應乞食也不食是平等之法而今有偏又違之也為壞和合相故應取揣食什曰和合相即揣食食有四種一曰揣食二曰願食如見沙囊命不絕是願食也三曰業食如地獄不食而活由其罪業應久受苦痛也四曰識食無色眾生識想相續也壞和合相即是實相令其以是心行乞也肇曰五陰揣食俱和合相耳壞五陰和合名為涅槃應以此心而取揣食也若然則終日揣食終日涅槃生曰以取揣食為三也凡欲界食謂之揣食揣食者揣握食也揣是和合之物隨義言之也壞和合者壞五陰和合也泥洹即是五陰壞也為不受故應受彼食肇曰不受亦涅槃法也夫為涅槃而行乞者應以無受心而受彼食然則終日受而未甞受也生曰以受為四也不受者不受生死也以空聚想入於聚落肇曰空聚亦涅槃相也凡入聚落宜存此相若然則終日聚落終日空聚也生曰次呵其少欲也若見彼富此貧而捨富從貧為少者是惡多也惡多者是不免多矣非所以少也當以空聚想入於聚落勿見貧富有主所見色與盲等肇曰二乘惡厭生死怖畏六塵故誡以等觀也盲謂不見美惡之異非謂閉目也生曰六情所欲為多若能無之然後免耳所聞聲與響等肇曰未有因山響而致喜怒也所嗅香與風等肇曰香臭因風風無香臭又取其不存也所食味不分別什曰法無定性由分別取相謂之為味若不分別時則非味也雖食當如本相也受諸觸如智證什曰證義同於觸觸時當如以智觸實相也肇曰得漏盡智無生智自證成道舉身柔軟快樂而不生著身受諸觸宜若此也生曰梵語智證與觸音相比故即以為喻也泥洹是智之所證也知諸法如幻相無自性無他性什曰指會成拳故無自性指亦如是故無他性也肇曰諸法如幻從因緣生豈自他之可得夫有自故有他有他故有自無自則無他無他亦無自也本自不然今則無滅什曰迦葉自謂滅生死能為福田故以不然明無所滅以遣其所謂也肇曰如火有然故有滅耳法性常空本自無起今何所滅猶釋意所對法也生曰從他生故無自性也既無自性豈有他性哉然則本自不然何有滅乎故如幻迦葉若能不捨八邪入八解脫肇曰八邪八解本性常一善觀八邪即入八解曷為捨邪更求解脫乎若能如是者名入解脫也生曰然後呵其以滅盡定欲福於人為不得也若以定欲福於人則是滅盡定異於八邪矣苟有異心不能福也若能不捨八邪入八解脫者則無異矣以邪相入正法肇曰若本性常一者則邪正相入不乖其相也生曰向在八事今取邪正之義也以一食施一切供養諸佛及眾賢聖然後可食肇曰因誨以無閡施法也若能等邪正又能以一食等心施一切眾生供養諸佛賢聖者乃可食人之食也無閡施者凡得食要先作意施一切眾生然後自食若得法身則能實充足一切如後一鉢飯也若未得法身但作意等施即是無閡施法也生曰乞食得好而在眾食者要先分與上下坐以為供養也若等解脫者則能無不供養也力既如此然後必能福彼也如是食者非有煩惱非離煩惱肇曰有煩惱食凡夫也離煩惱食二乘也若能如上平等而食者則是法身之食非有煩惱而食非離煩惱而食也生曰既受食食之便應著味生煩惱也以既解脫心而食者則不生煩惱故言非有煩惱也既無煩惱又不見離之矣非入定意非起定意肇曰小乘入定則不食食則不入定法身大士終日食而終日定故無出入之名也生曰比丘食法食時作不淨觀觀食也雖入此定不見入也不見入為非入耳非起定也非住世間非住涅槃肇曰欲言住世間法身絕常俗欲言住涅槃現食同人欲生曰食既充軀則命存住世也既得存命行道以取泥洹故不兩住也其有施者什曰乃至不依聲聞此盡是施主所得矣無大福無小福不為益不為損肇曰若能等心受食則有等教既有等教則施主同獲平等不計福之大小己之損益也生曰施平等人應得平等報故施主亦不見有大小福也是為正入佛道不依聲聞肇曰平等乞食自利利人故正入佛道不依聲聞道也生曰得平等報者必不偏局為小乘也迦葉若如是食為不空食人之施也肇曰食必有益生曰言必能福彼也然則非徒拔其貧苦而已乃所以終得大乘之果也時我世尊聞說是語得未曾有即於一切菩薩深起敬心復作是念斯有家名辯才智慧乃能如是其誰不發阿耨多羅三藐三菩提心肇曰時謂在家大士智辯尚爾其誰不發無上心也我從是來不復勸人以聲聞辟支佛行肇曰始知二乘之劣不復以勸人也是故不任詣彼問疾佛告須菩提什曰秦言善業解空第一善業所以造居士乃致失者有以而往亦有由而失請以喻明之譬善射之人發無遺物雖輕翼迅逝不能翔其舍猶維摩詰辯慧深入言不失會故五百應真莫敢闚其門善業自謂智能深入辯足應時故直造不疑此往之意也然當其入觀則心順法相及其出定則情隨事轉致失招屈良由此也維摩以善業自謂深入而乖於平等故此章言切而旨深者也諸聲聞體非兼備則各有偏能因其偏能謂之第一故五百弟子皆稱第一也又上四聲聞復有偏德有供養者能與現世報故獨名四大聲聞餘人無此德故稱第一而不名大也肇曰須菩提秦言善吉弟子中解空第一也汝行詣維摩詰問疾須菩提白佛言世尊我不堪任詣彼問疾所以者何憶念我昔入其舍從乞食生曰須菩提得無諍三昧人中第一也無諍三昧者解空無致論處為無諍也維摩詰機辯難當鮮有敢闚其門者而須菩提既有此定又獨能詣之迹入恃定矣便有恃定之迹而致詰者豈不有為然乎時維摩詰取我鉢盛滿飯生曰維摩迹在居士有悋惜之嫌若未與食便詰之者物或謂之然矣故先取鉢盛滿飯而不授之者恐須菩提得鉢便去不盡言論也謂我言唯須菩提若能於食等者諸法亦等生曰苟恃定而來者於定為不等矣即以食詰之者明於食亦不等也不等於食豈等定哉是都無所等也既無所等何有等定而可恃乎諸法等者於食亦等生曰更申前語也食事雖麁其理自妙要當於諸法得等然後可等之矣如是行乞乃可取食肇曰須菩提以長者豪富自恣多懷貪悋不慮無常今雖快意後必貧苦愍其迷惑故多就乞食次入淨名舍其即取鉢盛飯未授之間譏其不等也言萬法同相準一可知若於食等諸法亦等諸法等者於食亦等以此行乞乃可取食耳曷為捨貧從富自生異想乎生曰用心如此乃可恃以取我食也意云不爾勿取之也若須菩提不斷婬怒癡亦不與俱什曰得其真性則有而無有而無則無所斷亦無所有故能不斷而不俱也肇曰斷婬怒癡聲聞也婬怒癡俱凡夫也大士觀婬怒癡即是涅槃故不斷不俱若能如是者乃可取食也生曰須菩提是斷婬怒癡人原其恃定必以斷為不俱故復就而詰之也就詰之意轉使切也若以斷為不俱者非唯無有等定於婬怒癡亦不斷矣不壞於身而隨一相什曰身即一相不待壞而隨也肇曰萬物齊旨是非同觀一相也然則身即一相豈待壞身滅體然後謂之一相乎身五陰身也生曰斷婬怒癡者則身壞泥洹也泥洹無復無量身相為一相矣不壞於身事似乖之故云隨也不滅癡愛起於明脫肇曰聲聞以癡曀智故癡滅而明以愛繫心故愛解而脫大士觀癡愛真相即是明脫故不滅癡愛而起明脫生曰身本從癡愛而有故復次言之也不復為癡所覆為明也不復為愛所縛為脫也以五逆相而得解脫亦不解不縛肇曰五逆真相即是解脫豈有縛解之異耶五逆罪之尤者解脫道之勝者若能即五逆相而得解脫者乃可取人之食也生曰既言於縛得脫而五逆為縛之極故復以之為言也斯則解為不解縛為不縛不見四諦非不見諦肇曰真見諦者非如有心之見非如無心之不見也非得果生曰於縛得解是見諦之功復反之也非不見諦是得果矣故即翻之也非凡夫非離凡夫法肇曰果諸道果也不見四諦故非得果非不見諦故非凡夫雖非凡夫而不離凡夫法此乃平等之道也生曰見諦在人故復論之也非聖人非不聖人肇曰不離凡夫法非聖人也道過三界非不聖人也雖成就一切法而離諸法相肇曰不捨惡法而從善則一切諸法于何不成諸法雖成而離其相以離其相故則美惡斯成矣生曰人必成就於法故復極其勢也乃可取食肇曰若能備如上說乃可取食若須菩提不見佛不聞法肇曰猶誨以平等也夫若能齊是非一好醜者雖復上同如來不以為尊下等六師不以為卑何則天地一指萬物一觀邪正雖殊其性不二豈有如來獨尊而六師獨卑乎若能同彼六師不見佛不聞法因其出家隨其所墮而不以為異者乃可取食也此蓋窮理盡性極無方之說也善惡反論而不違其常邪正同辯而不喪其真斯可謂平等正化莫二之道乎生曰此一階使言反而理順也苟體空內明不以言反惑意矣須菩提見佛聞法者而言不見佛不聞法言正反也若以無佛可見為不見佛無法可聞為不聞法則順理矣彼外道六師富蘭那迦葉什曰迦葉母姓也富蘭那字也其人起邪見謂一切法無所有如虛空不生滅也肇曰姓迦葉字富蘭那其人起邪見謂一切法斷滅性空無君臣父子忠孝之道也末伽梨拘賖梨子什曰末伽梨字也拘賖梨是其母也其人起見云眾生罪垢無因無緣也肇曰末伽梨字也拘賖梨其母名也其人起見謂眾生苦樂不因行得自然耳也刪闍夜毘羅胝子什曰刪闍夜字也毘羅胝母名也其人起見謂要久逕生死彌歷劫數然後自盡苦際也肇曰刪闍夜字也毘羅胝其母名也其人謂道不須求逕生死劫數苦盡自得如轉縷丸於高山縷盡自止何假求耶阿耆多翅舍欽婆羅什曰阿耆多翅舍字也欽婆羅麁衣也其人起見非因計因著麁皮衣及拔髮煙熏鼻等以諸苦行為道也肇曰阿耆多字也翅舍欽婆羅麁弊衣名也其人著弊衣自拔髮五熱炙身以苦行為道謂今身併受苦後身常樂者也迦羅鳩馱迦旃延什曰外道字也其人應物起見若人問言有耶答言有問言無耶答言無也肇曰姓迦旃延字迦羅鳩馱其人謂諸法亦有相亦無相尼犍陀若提子等什曰尼犍字也陀若提母名也其人起見謂罪福苦樂盡由前世要當必償今雖行道不能中斷此六師盡起邪見裸形苦行自稱一切智大同而小異耳凡有三種六師合十八部第一自稱一切智第二得五通第三誦四韋陀經上說六師是第一部也肇曰尼犍陀其出家總名也如佛法出家名沙門若提母名也其人謂罪福苦樂本自有定因要當必受非行道所能斷也六師佛未出世時皆道王天竺也是汝之師因其出家生曰既不見佛聞法是受道於邪見之師因其得為邪出家也順在六師之理是悟之所由為師又從以成出家道也彼師所墮汝亦隨墮乃可取食肇曰生隨邪見死墮惡道生曰既以師彼彼墮三惡道不得不隨其墮也順在若師六師理為出家者雖三惡道而不乖墮也別本云不見佛乃至隨六師所墮什曰因其見異故誨令等觀也若能不見佛勝於六師從其出家與之為一不壞異相者乃可取食也若須菩提入諸邪見不到彼岸什曰此以下明其未應平等則未出眾累故言入邪見住八難同煩惱具此眾惡乖彼眾善下句盡是其所不得也肇曰彼岸實相岸也惑者以邪見為邪彼岸為正故捨此邪見適彼岸耳邪見彼岸本性不殊曷為捨邪而欣彼岸乎是以入諸邪見不入彼岸者乃可取食也自六師以下至乎不得滅度類生逆談以成大順庶通心君子有以標其玄旨而遺其所是也生曰師邪見師則入諸邪見矣到於彼岸本由正見入邪見者則不到也順在解邪見理為入也既入其理即為彼岸無復彼岸之可到住於八難不得無難肇曰夫見難為難者必捨難而求無難也若能不以難為難故能住於難不以無難為無難故不得於無難也生曰既入邪見便生八難不得無難處也順在已解邪見便得住八難理中無復無難之可得也同於煩惱離清淨法肇曰夫能悟惱非惱則雖惱而淨若以淨為淨則雖淨而惱是以同惱而離淨者乃所以常淨也生曰入邪見在八難生者便無結不起為煩惱所牽不能得自異之也愈遠清淨法矣順在既住八難理中心與煩惱理冥即之為淨無復淨之不可離也汝得無諍三昧什曰無諍有二一以三昧力將護眾生令不起諍心二隨順法性無違無諍善業常自謂深達空法無所違諍今不順平等而云無諍者則與眾生無差也一切眾生亦得是定肇曰善吉之與眾生性常自一曷為善吉獨得而群生不得乎此明性本不偏也善吉於五百弟子中解空第一常善順法相無違無諍內既無諍外亦善順群心令無諍訟得此定名無諍三昧也生曰上詰其恃定不等是言其不得定也意雖在此而未指斥是以終就其事以貶之焉須菩提若得此定眾生無有不得之者也順在彼之不得亦是此得也則無異矣其施汝者不名福田肇曰我受彼施令彼獲大福故名福田耳猶大觀之彼我不異誰為福者誰為田者供養汝者墮三惡道肇曰五逆之損供養之益大觀正齊未覺其異若五逆而可墮供養亦墮也生曰報應影響若合符契苟施邪見之人則致邪見之報而墮在三惡道也報以邪見者言無福田也既無福田何有可名哉順在終獲正見則解無有福田可名得出三惡道而不異墮也為與眾魔共一手作諸勞侶肇曰眾魔四魔也共為□塵勞之黨侶也生曰施能造果謂之為業若於業生邪致受三界報者為勞苦眾生也斯則邪見與業為侶然後得之三界報矣而此業成勞乃與魔所作同故云共一手順在既得正見不異於魔所作勞侶也汝與眾魔及諸塵勞等無有異肇曰既為其侶安得有異夫以無異故能成其異也生曰若受施而使施主得邪見報者是害其慧命為內外魔也順在令彼獲等則生其惠心必不見與害者殊也於一切眾生而有怨心生曰害其慧命為魔者怨之甚者也順在起彼惠心是親友之義而不見異於怨也謗諸佛毀於法肇曰怨親之心毀譽之意美惡一致孰云其異苟曰不異亦何為不同焉不入眾數終不得滅度生曰為害之由由乎謗佛毀法斯人則為不入四眾數矣順在親友之義以歎佛譽法為體亦不異謗故云謗也汝若如是乃可取食什曰汝若自知有過如是之深者乃可取食也肇曰犯重罪者不得入賢聖眾數終不得滅度若能備如上惡乃可取食也何者夫捨惡從善人之常情耳然則是非逕心猶未免于累是以等觀者以存善為患故捨善以求宗以捨惡為累故即惡而反本然則即惡有忘累之功捨善有無染之勳故知同善未為得同惡未為失淨名言意似在此乎時我世尊聞此恾然不識是何言生曰若以語言之我則不然就意而取已所不及故竟不識是何言不知以何答便置鉢欲出其舍肇曰淨名言逆而理順善吉似未思其言故不識是何說便捨鉢而欲出也生曰進退無據故不知以何答則有屈矣向言若爾乃可取食不爾故不取也有屈便應輸鉢故置之欲出維摩詰言唯須菩提取鉢勿懼生曰懼無答而置鉢即復著言相矣欲解此滯使得取鉢故先言取鉢勿懼也於意云何如來所作化人若以是事詰寧有懼不肇曰淨名欲令善吉弘平等之道無心以聽美惡斯順而善吉本不思其言迷其所說故復引喻以明也生曰言乃至如所作化亦不能有心於所詰也我言不也維摩詰言一切諸法如幻化相汝今不應有所懼也肇曰若於弟子中解空第一既知化之無心亦知法之如化以此而聽曷為而懼生曰化既無懼諸法如化亦不得生懼也所以者何一切言說不離是相肇曰是相即幻相也言說如化聽亦如化以化聽化豈容有懼生曰所以言諸法如幻便應無懼者以諸法化幻言說亦然故也言說苟曰如幻如何以言致懼耶至於智者不著文字故無所懼何以故文字性離肇曰夫文字之作生於惑取法無可取則文相自離虛妄假名智者不著無有文字是則解脫肇曰解脫謂無為真解脫也夫名生於不足足則無名故無有文字是真解脫生曰不復縛在文字故言解脫也解脫相者則諸法也肇曰名生於法法生於名名既解脫故諸法同解也生曰向以諸法如幻明無文字文字既解還復悟解在諸法也維摩詰說是法時二百天子得法眼淨故我不任詣彼問疾佛告富樓那彌多羅尼子什曰富樓那秦言滿也彌多羅尼秦言善知識善知識是其母名也其人於法師中第一善說阿毘曇論也肇曰富樓那字也秦言滿彌多羅尼母名也秦言善知識通母名為字弟子中辨才第一也汝行詣維摩詰問疾富樓那白佛言世尊我不堪任詣彼問疾所以者何憶念我昔於大林中在一樹下為諸新學比丘說法什曰近毘耶離有園林林中有水水名獼猴池園林中有僧房是毘耶離三精舍之一也富樓那於中為新學說法也時維摩詰來謂我言唯富樓那先當入定觀此人心然後說法肇曰大乘自法身以上得無礙真心心智寂然未甞不定以心常定故能萬事普照不假推求然後知也小乘心有限礙又不能常定凡所觀察在定則見出定不見且聲聞定力深者見眾生根極八萬劫耳定力淺者身數而已大士所見見及無窮此新學比丘根在大乘應聞大道而為說小法故誨其入定也無以穢食置於寶器肇曰穢食充飢小乘法也盛無上寶大乘器也當知是比丘心之所念無以琉璃同彼水精肇曰當識其心念之根本無令真偽不辨也汝不能知眾生根源無得發起以小乘法彼自無瘡勿傷之也肇曰彼大乘之體自無瘡疣無以小乘之刺損傷之也欲行大道莫示小徑無以大海內於牛跡肇曰大物當置之大處曷為迴龍象於兔徑注大海於牛跡乎無以日光等彼螢火肇曰明昧之殊其喻如此而欲等之者何耶富樓那此比丘久發大乘心中忘此意肇曰未得無生心皆有退忘也如何以小乘法而教導之我觀小乘智慧微淺猶如盲人不能分別一切眾生根之利鈍時維摩詰即入三昧令此比丘自識宿命曾於五百佛所殖眾德本迴向阿耨多羅三藐三菩提肇曰淨名將開其宿心成其本意故以定力令諸比丘暫識宿命自知曾於五百佛所殖眾德本曾以迴此功德向無上道此其本也即時豁然還得本心於是諸比丘稽首禮維摩詰足時維摩詰因為說法於阿耨多羅三藐三菩提不復退轉我念聲聞不觀人根不應說法是故不任詣彼問疾佛告摩訶迦旃延什曰南天竺婆羅門姓也善解契經者也肇曰迦旃延南天竺婆羅門姓也即以本姓為名弟子中解義第一也汝行詣維摩詰問疾迦旃延白佛言世尊我不堪任詣彼問疾所以者何憶念昔者佛為諸比丘略說法要什曰法要謂一切法略說有二種有為無為也迦旃延於後演有為則四非常無為則寂滅義也肇曰如來常略說有為法無常苦空無我無為法寂滅不動此二言總一切法盡故言略生曰為悟所津若出之由戶焉我即於後敷演其義謂無常義苦義空義無我義寂滅義肇曰如來言說未甞有心故其所說法未甞有相迦旃延不諭玄旨故於入室之後皆以相說也何則如來去常故說無常非謂是無常去樂故言苦非謂是苦去實故言空非謂是空去我故言無我非謂是無我去相故言寂滅非謂是寂滅此五者可謂無言之教無相之談而迦旃延造極不同聽隨心異聞無常則取其流動至聞寂滅亦取其滅相此言同旨異迦旃延所以致惑也生曰迦旃延是分別佛語中第一也佛既略說於前迦旃乃敷述於後也存旨而不在辭故曰演其義也時維摩詰來謂我言唯迦旃延無以生滅心行說實相法什曰若無生滅則無行處無行處乃至實相也因其以生滅為實故譏言無以生滅說實相法通非下五句也肇曰心者何也惑相所生行者何也造用之名夫有形必有影有相必有心無形故無影無相故無心然則心隨事轉行因用起見法生滅故心有生滅悟法無生則心無生滅迦旃延聞無常義謂法有生滅之相法有生滅之相故影響其心同生滅也夫實相幽深妙絕常境非有心之所知非辨者之能言如何以生滅心行而欲說乎生曰佛既稱迦旃延為善分別義豈應有謬哉於封其言者論之故有闕耳夫佛與迦旃延所明是同至於不達取之亦不得不異而佛無致譏之義迦旃有受詰之事其故何耶佛以窮理為主言必在通迦旃未能造極容有乖旨故可寄之以貶諸闕焉無常者變至滅也苦者失所愛也空者非己有也無我者莫主之也寂滅者無此四也然則四為可惡之法無之是可樂理也原夫五本為言以表理之實也而謂盡於生滅之境者心所行耳諸比丘行心所行故不解脫超悟其旨然後是也迦旃延諸法畢竟不生不滅是無常義什曰凡說空則先說無常無常則空之初門初門則謂之無常畢竟則謂之空旨趣雖同而以精麁為淺深者也何以言之說無常則云念念不住不住則以有繫住雖去其久住而未明無住是麁無常耳未造其極也今此一念若令繫住則後亦應住若今住後住則始終無變始終無變據事則不然以住時不住所以之滅住即不住乃真無常也本以住為有今無住則無有無有則畢竟空畢竟空即無常之妙旨也故曰畢竟空是無常義迦旃延未盡而謂之極者故自招妄計之譏也肇曰此辯如來略說之本意也小乘觀法生滅為無常義大乘以不生不滅為無常義無常名同而幽致超絕其道虛微固非常情之所測妙得其旨者淨名其人也生曰夫言無常者據事滅驗之也終苟有滅始無然乎始若果然則生非定矣生不定生滅孰定哉生滅既已不定真體復何所在推無在之為理是諸法之實也實以不生不滅為義豈非無常之所存耶然則無常雖明常之為無亦所以表無無常也畢竟者不得不然也五受陰洞達空無所起是苦義什曰無常壞法所以苦也若無常麁則壞之亦麁壞之亦麁則非苦之極也今妙無常則無法不壞無法不壞則法不可壞苦之甚也法不可得空之至也自無而觀則不壞不苦自有而之散苦義所以生也肇曰有漏五陰愛染生死名受陰也小乘以受陰起則眾苦生為苦義大乘通達受陰內外常空本自無起誰生苦者此真苦義也生曰夫苦之為事會所成也會所成者豈得有哉是以言五受陰空是苦義也五受陰苦之宗也無常推生及滅事不在一又通在有漏無漏故言諸法苦即體是無義起於內又得無漏者不以失受致苦故唯受陰而已也洞達者無常以據終驗之云畢竟耳苦以空為其體故洞達也無所起者無常明無本之變理在於生苦言假會之法所以配其起也諸法究竟無所有是空義什曰本言空欲以遣有非有去而存空若有去存空非空之謂也二法俱盡乃空義也肇曰小乘觀法緣起內無真主為空義雖能觀空而於空未能都泯故不究竟大乘在有不有在空不空理無不極所以究竟空義也生曰惑者皆以諸法為我之有也理既為苦則事不從己己苟不從則非我所保保之非我彼必非有也有是有矣而曰非有無則無也豈可有哉此為無有無無究竟都盡乃所以是空之義也於我無我而不二是無我義什曰若去我而有無我猶未免於我也何以知之凡言我即主也經云有二十二根二十二根亦即二十二主也雖云無真宰而有事用之主是猶廢主而立主也故於我無我而不二乃無我耳肇曰小乘以封我為累故尊於無我無我既尊則於我為二大乘是非齊旨二者不殊為無我義也生曰理既不從我為空豈有我能制之哉則無我矣無我本無生死中我非不有佛性我也法本不然今則無滅是寂滅義什曰明泥洹義也由生死然盡故有滅生死即不然無泥洹滅泥洹滅真寂滅也肇曰小乘以三界熾然故滅之以求無為夫熾然既形故滅名以生大乘觀法本自不然今何所滅不然不滅乃真寂滅也生曰法既無常苦空悟之則永盡泥洹泥洹者不復然也不然者事之靖也夫終得寂滅者以其本無實然然既不實滅獨實乎說是法時彼諸比丘心得解脫故我不任詣彼問疾佛告阿那律什曰天眼第一也肇曰阿那律秦言如意剎利種也弟子中天眼第一汝行詣維摩詰問疾阿那律白佛言世尊我不堪任詣彼問疾所以者何憶念我昔於一處經行時有梵王名曰嚴淨與萬梵俱放淨光明來詣我所稽首作禮問我言幾何阿那律天眼所見肇曰梵王聞阿那律天眼第一故問所見遠近我即答言仁者吾見此釋迦牟尼佛土三千大千世界如觀掌中菴摩勒果肇曰菴摩勒果形似檳榔食之除風冷時手執此果故即以為喻也時維摩詰來謂我言唯阿那律天眼所見為作相耶無作相耶什曰色無定相若見色有遠近精麁即是為色為色則是邪惑顛倒之眼故同於外道若不為色作相色則無為無為則不應見有遠近而言遠見三千則進退無可故失會於梵天受屈於二難也肇曰三界報身六情諸根從結業起名為有作相也法身出三界六情諸根不由結業生名為無作相夫以有作故有所不作以法身無作故無所不作也假使作相則與外道五通等肇曰外道修俗禪得五通然不能出凡夫見聞之境此有作相也欲等之哉若無作相即是無為不應有見肇曰若無作相即是法身無為之相豈容見聞近遠之言世尊我時默然肇曰欲言作相則同彼外道欲言無作則違前見意故不知所答也彼諸梵聞其言得未曾有即為作禮而問曰世孰有真天眼者什曰以阿那律天眼為色作相非真天眼若不作相則是真眼未知誰有故問言孰耶肇曰諸梵謂天眼正以徹視遠見為理而淨名致詰殊違本塗疑有真異故致斯問維摩詰言有佛世尊得真天眼常在三昧悉見諸佛國不以二相什曰言不為色作精麁二相也肇曰真天眼謂如來法身無相之目也幽爥微形巨細兼覩萬色彌廣有若目前未甞不見而未甞有見故無眼色之二相也二乘在定則見出定不見如來未甞不定未甞不見故常在三昧也於是嚴淨梵王及其眷屬五百梵天皆發阿耨多羅三藐三菩提心禮維摩詰足已忽然不現肇曰其所發明成立若此故我不任詣彼問疾佛告優波離什曰長夜誓願世世常作持律故於今持律第一也肇曰優波離秦言上首弟子中持律第一汝行詣維摩詰問疾優波離白佛言世尊我不堪任詣彼問疾所以者何憶念昔者有二比丘犯律行以為恥生曰犯律者必有懼罪之惑也原其為懷非唯畏苦困已交耻所為也不敢問佛什曰以佛尊重慚愧深故亦於眾中大恐怖故復次將以如來明見法相決定我罪陷於無淺則永出清眾望絕真路也生曰既違聖禁加所為愚鄙故不敢以斥問佛也來問我言唯優波離我等犯律誠以為耻不敢問佛願解疑悔得免斯咎肇曰愧其所犯不敢問佛以優波離持律第一故從問也疑其所犯不知輕重悔其既往廢亂道行故請持律解免斯咎也生曰違禁誠重能改為貴是以許有改法也優波離解律第一故以問焉疑者恐罪及己而猶有不至之異也悔者既已懼之必自悔所為也我即為其如法解說肇曰如法謂依戒律決其罪之輕重示其悔過法也時維摩詰來謂我言唯優波離無重增此二比丘罪生曰未知罪相猶封以致懼既明所屬而改之法重封懼之情愈致深也深乎惑者罪彌重矣當直除滅勿擾其心什曰犯律之人心常戰懼若定其罪相復加以切之則可謂心擾而罪增也若聞實相則心玄無寄罪累自消故言當直除滅也肇曰二比丘既犯律行疑悔情深方重結其罪則封累彌厚封累既厚則罪垢彌增當直說法空令悟罪不實悟罪不實則封累情除封累情除則罪垢斯滅矣曷為不察其根為之決罪擾亂其心重增累乎生曰除罪用術於理既迂又應病則是其方乖之更增其病矣所以者何彼罪性不在內不在外不在中間肇曰覆釋所以直除之意也夫罪累之生因緣所成求其實性不在三處如殺因彼我彼我即內外也自我即非殺自彼亦非殺彼我既非豈在中間眾緣所成尋之悉虛也生曰封惑本出人耳彼罪豈當有哉苟能體之不復自縛於罪也既不復縛罪便是出其境矣已出罪境者罪能得之乎不在內者不在我心也若在我心者不應待外也不在外者不在彼事也若在彼事者不應罪我也不在中間者合我之與事也罪為一矣豈得兩在哉如佛所說心垢故眾生垢心淨故眾生淨什曰以罪為罪則心自然生垢心自然生垢則垢能累之垢能累之則是罪垢眾生不以罪為罪此即淨心心淨則是淨眾生也生曰引佛語為證也心垢者封惑之情也眾生垢者心既有垢罪必及之也若能無封則為淨矣其心既淨其罪亦除也心亦不在內不在外不在中間生曰罪雖由心垢而致悟之必得除也向已明罪不在內外中間故言心亦不在三處如其心然罪垢亦然肇曰尋知其本也夫執本以知其末守母以見其子佛言眾生垢淨皆由心起求心之本不在三處心既不在罪垢可知也諸法亦然不出於如肇曰萬法云云皆由心起豈獨垢淨之然哉故諸法亦然不離於如如謂如本相也生曰心既不在三處罪垢亦然也反覆皆不得異諸法豈容有殊耶則無不如也如優波離以心相得解脫時寧有垢不什曰心相謂羅漢亦觀眾生心實相得解脫也今問其成道時第九解脫道中觀實相時寧見此中有垢不生曰以優波離驗之也心相者無內外中間也得解脫者不復縛在心也以心相得解脫者無垢可見我言不也肇曰得解脫時謂其初成阿羅漢第九解脫爾時心冥一義無復心相欲以其心類明眾心故先定其言也維摩詰言一切眾生心相無垢亦復如是肇曰群生心相如心解相生曰眾生心相無垢理不得異但見與不見為殊耳唯優波離妄想是垢無妄想是淨什曰罪本無相而橫為生相是為妄想妄想自生垢耳非理之咎也肇曰優波離分別罪相欲以除垢罪本無相而妄生罪相乃更增塵垢也其言雖汎意在於是生曰垢實無也在妄想中是垢耳若無妄想垢即淨也妄想者妄分別之想也顛倒是垢生曰見正轉也見轉於內則妄分別外事也無顛倒是淨肇曰無罪而見罪顛倒也取我是垢生曰取我相者不能廢己從理也既取我相見便轉也不取我是淨肇曰見罪即存我也優波離一切法生滅不住什曰此已下釋罪所以不可得也生曰諸法皆從妄想而有悉如此也如幻如電諸法不相待乃至一念不住什曰前心不待後心生竟然後滅也肇曰成前無相常淨義也諸法如電新新不停一起一滅不相待也彈指頃有六十念過諸法乃無一念頃住況欲久停無住則如幻如幻則不實不實則為空空則常淨然則物物斯淨何有罪累於我哉諸法皆妄見什曰皆由妄見故謂其有耳如夢如炎如水中月如鏡中像以妄想生肇曰上明外法不住此明內心妄見俱辯空義內外為異耳夫以見妄故所見不實所見不實則實存于所見之外實存于所見之外則所見不能見見所不能見故無相常淨也上二喻取其速滅此四喻取其妄想其知此者是名奉律什曰奉律梵本云毘尼毘尼秦言善治謂自治婬怒癡亦能治眾生惡也生曰作如此知無復犯律之咎也其知此者是名善解肇曰若能知法如此乃名善解奉法律耳不知此法而稱持律第一者何耶令知優波離謬教意也生曰善解律為理也於是二比丘言上智哉是優波離所不及持律之上而不能說肇曰二比丘悟罪常淨無復疑悔故致斯歎我答言自捨如來未有聲聞及菩薩能制其樂說之辯肇曰內有樂說智生則說法無窮名樂說辯也此辯一起乃是補處之所歎而況聲聞乎其智慧明達為若此也肇曰其明達若此吾豈能及時二比丘疑悔即除什曰有罪則憂怖自生罪無則疑悔自滅也發阿耨多羅三藐三菩提心作是願言令一切眾生皆得是辯故我不任詣彼問疾佛告羅睺羅什曰阿修羅食月時名羅睺羅羅睺羅秦言覆障謂障月明也羅睺羅六年處母胎所覆障故因以為名明聲聞法中密行第一菩薩出家之日諸相師言若今夜不出家明日七寶自至為轉輪聖王王四天下王即於其夜更增伎樂以悅其心於時菩薩欲心內發羅睺羅即時處胎耶輸陀羅其夜有身於時淨居諸天相與悲而言曰菩薩為欲所纏迷於女色眾生可愍誰當度者即時變諸妓女皆如死人甚可怖畏令菩薩心厭即勸出家車匿牽馬四天王接足踰域而去到菩提樹下思惟苦行六年已夜成佛時羅睺羅乃生生已佛乳母問言悉達出家於是六年汝今何從有身若六年懷妊世所未聞諸釋聞之相與議言此是不祥毀辱釋門必是私竊欲依法殺之耶輸曰願見大王爾乃就死王於是隔慢與語具以事詰問其所由耶輸如實自陳我非私竊是太子之胤耳自太子出家我常愁毒寢臥冷地故此兒不時成就耳語王言自看此兒顏貌色相為是孫子不王即抱而觀之見其色相與太子相似王乃流淚而言曰真是吾孫子也佛欲證明化作梵志來入王宮見兒問言汝名何等答言我名羅睺羅梵志讚言善哉汝以業因緣故處胎六年所覆障故應名此也王問何業因緣答曰我知業因緣不知何業佛後還國羅睺羅見佛身相莊嚴敬心內發願欲出家其母語言此人出家得成聖道道非汝分何用出家羅睺羅言若令一人得道我要當得使人剔髮髮已垂盡唯有頂上少許復言若髮都盡則與死人無異決定汝心無從後悔答言國位寶珍無量妙樂我能棄之況惜少髮耶道心堅固遂棄國出家以舍利弗為和尚羅睺羅因緣及出家事以聲聞法略說也肇曰羅睺羅秦言覆障六年為母胎所障因以為名弟子中密行第一汝行詣維摩詰問疾羅睺羅白佛言世尊我不堪任詣彼問疾所以者何憶念昔時毘耶離諸長者子來詣我所稽首作禮問我言唯羅睺羅汝佛之子生曰言其承聖之基捨轉輪王位什曰轉輪王亦有不入胎者如頂生王是也昔轉輪王頂上生瘡王患其痒痛婆羅門欲以刀破之王時怒曰云何以刀著大王頂上耶更有婆羅門以藥塗之至七日頭瘡乃壞視瘡中見有小兒威相端正取而養之後遂為王因從頂生故名頂生王或有從肩臂手足等生此皆從男女生也佛若不出家則大轉輪王王四天下羅睺羅不出家王一閻浮提地下十由旬鬼神空中十由旬鬼神皆屬羅睺羅為其給使羅睺羅失會其旨有四一不見人根應非其藥二出家功德無量而說之以限三即是實相而以相說之四出家法本為實相及涅槃出家即是二法方便今雖主得已有其相羅睺羅雖說出家之美而不說其終之相故違理喪真受屈當時也二人雖俱說出家功德而羅睺羅以四失乖宗維摩以四得應會其得失相反差別若此也生曰羅云有轉輪王相王閻浮提也出家為道生曰意云不應捨此而出家也其出家者有何等利什曰長者子見其毀形麁衣持鉢救命徒見其所棄之利而未見其所得自外而觀可愍之甚戀昔悲今冀其有利故問其利也肇曰佛不出家應為金輪王王四天下羅睺羅不出家應為鐵輪王王一天下以其所捨不輕所期必重故問其利也生曰然捨而出家故當必有勝事耳竟有何等利於此耶我即如法為說出家功德之利肇曰不善知其根為說有為功德利也生曰世榮雖樂難可久保出家之理長樂無為豈可同年語其優劣時維摩詰來謂我言唯羅睺羅不應說出家功德之利生曰諸長者子本以貪樂存榮為懷聞之更移其著則乖出家利矣於彼為不應故言爾也所以者何無利無功德是為出家肇曰夫出家之意妙存無為無為之道豈容有功德利乎生曰正以無利無功德為出家理也有為法者可說有利有功德生曰貪樂是無窮法為有為也夫出家者為無為法無為法中無利無功德什曰無漏道品一切法及律儀皆名出家法出家法皆名無利也若世俗法則受生死不絕報利愈積若出家法於今雖有終期則無何以言之本欲假事以息事因有以之無將出於功德之域入於無利之境無利之境即涅槃也今就有利而言無利是因中說果也肇曰夫有無為之果必有無為之因因果同相自然之道也出家者為無為即無為之因也無為無利無功德當知出家亦然矣生曰無為是表理之法故無實功德利也羅睺羅出家者無彼無此亦無中間什曰此即因中明涅槃相也肇曰偽出家者惡此生死尊彼涅槃故有中間三處之異真出家者遣萬累亡彼此豈有是非三處之殊哉生曰彼者出家也此者我也中間者此二法也功德之利出於此三三既為無何有功德利哉離六十二見什曰無利故離見也處於涅槃什曰出家法名為處言是向涅槃處也肇曰既無彼此則離眾邪見同涅槃也上直明出家之義自此下明出家之事雖云其事然是無事事耳何則出家者以去累為志無為為心以心無為故所造眾德皆無為也智者所受什曰一切賢聖大人悉讚歎受持出家法也聖所行處什曰眾聖履之而通也肇曰賢智聞之而從眾聖履之而通可謂真出家之道乎降伏眾魔肇曰眾魔四魔也正道既夷邪徑自塞經曰一人出家魔宮皆動度五道什曰凡夫能出四趣不能出於天道出家求滅則五道斯越物我通度也肇曰五道非無為之路也淨五眼肇曰淨五眼如放光說也得五力立五根不惱於彼什曰在家雖行善然有父母妻子眷屬之累若物來侵害必還加報是故在家是惱彼因緣出家無此眾累則惱因自息故言不惱彼也肇曰道超事外與物無逆何惱之有耶離眾雜惡什曰凡以雜心而興福業皆名雜惡也出家修善則滅除妄想又為涅槃故離眾雜惡也肇曰俗善雖善猶雜不善道法真淨故純善不雜也摧諸外道什曰出家不以摧物而諸惡自消猶如日出眾冥自滅也肇曰日月不期去闇而闇自除出家不期摧外道而外道自消也超越假名什曰緣會無實但假空名耳若得其真相即於假不迷故名超越也肇曰萬事萬名虛假以生道在真悟故超越假名出淤泥什曰在家沒欲泥出家沒見泥今明真出家故總言出也無繫著什曰若有所繫亦未為出家一切不著是真出家也肇曰出生死愛見之淤泥無出家愛道之繫著也無我所什曰於我所法中一切捨離故言無也肇曰出家之道本乎無為無所受什曰受義言取取有四種在家人有愛取出家人有戒取見取愛取真出家者無此四受亦於一切法無所受也肇曰無四受也欲受我受戒受見受無擾亂什曰凡心有所在方便不息是名擾亂出家無事一切永離也內懷喜什曰喜有二種一者有現世功德自然欣預二者後得涅槃心常安悅既具二喜又無想著乃真喜也肇曰夫擾亂出于多求憂苦生乎不足出家寡欲擾亂斯無道法內充故懷喜有餘護彼意什曰謂能獎順眾生不乖逆其心也隨禪定什曰出家凡有三法一持戒二禪定三智慧持戒能折伏煩惱令其勢微禪定能遮如石山斷流智慧能滅畢竟無餘今持戒清淨則結薄心靜與禪相順故言隨也離眾過肇曰諸長者子應聞出家無為之道而示以有為功德之利是由不隨禪以觀其根不審法以將其意眾過之生其在此乎故因明出家以誡之也若能如是是真出家肇曰若能不違上說乃應出家之道出家之道非存利之所能也於是維摩詰語諸長者子汝等於正法中宜共出家生曰無利之利真利也故勸之耳所以者何佛世難值什曰佛常在世於罪者為難耳肇曰淨名知其不得出家而勸之者欲發其無上道心耳諸長者子言居士我聞佛言父母不聽不得出家什曰長者子不得出家而重出家之美所以深其惱耳肇曰非不欲出家不欲違親耳維摩詰言然汝等便發阿耨多羅三藐三菩提心是即出家什曰若發無上道心心超三界形雖有繫乃真出家是即具足什曰雖為白衣能發無上心者便為出家具足戒行矣生曰出家本欲離惡行道若在家而能發意即是足矣亦為具足其道者也爾時三十二長者子皆發阿耨多羅三藐三菩提心生曰諸長者子既以有閡乖出家事而聞在家有出家之理欣然從之故我不任詣彼問疾佛告阿難什曰秦言歡喜也問曰阿難持佛法藏即其所聞足知無病今云何不達答曰真實及方便悉是佛語故二說皆信又云阿難亦共為方便也肇曰阿難秦言歡喜弟子中總持第一汝行詣維摩詰問疾阿難白佛言世尊我不堪任詣彼問疾所以者何憶念昔時世尊身小有疾當用牛乳生曰佛而有疾現去物不遠使得有企仰之情也而用牛乳者有遍應從此化故也我即持鉢詣大婆羅門家門下立生曰未便乞乳有待然乎時維摩詰來謂我言唯阿難何為晨朝持鉢住此生曰晨非乞食時必有以也我言居士世尊身小有疾當用牛乳故來至此生曰以事對也維摩詰言止止阿難莫作是語肇曰至人舉動豈虛也哉如來現疾之所度淨名致呵之所益皆別載他經生曰於不達者為不應也如來身者金剛之體什曰小乘人骨金剛肉非金剛也大乘中內外金剛一切實滿有大勢力無病處故生曰如來身無可損若金剛也諸惡已斷眾善普會當有何疾當有何惱肇曰夫痛患之生行業所為耳如來善無不積惡無不消體若金剛何患之有生曰且略示其無病理也言都無致病之本而有樂因普會自應有何疾耶默往阿難肇曰默然而往勿謗如來肇曰如來無疾言疾則謗生曰苟云是實為謗佛也以此言之無乞乳理故令還去焉莫使異人聞此麁言生曰病為常近麁之極也不達聞之必為然矣無令大威德諸天什曰謂五淨居天上別有清淨諸天名世間頂悉十住菩薩所生也若聞此言則知阿難不達方便而生劣想故誡言無令得聞恐此似當時所宜非實言也及他方淨土諸來菩薩得聞斯語生曰彼推已無疾必達佛矣而此言實病不亦哂斯語之不得乎阿難轉輪聖王以少福故尚得無病什曰有羅漢名薄拘羅往昔為賣藥師語夏安居僧言若有須藥就我取之眾竟無所須唯一比丘小病受一訶梨勒果因是九十劫生天人中受無量快樂但聞病名而身無微患於此生年已九十亦未曾有病況佛積善無量疾何由生問曰善惡相對報應宜同五逆重罪一劫受苦云何一果之善受福無量耶答曰罪事重而力微善事輕而勢強譬有惡蛇將取人食先吐毒沫在地人踐其上即時昏熟不能起去然後以氣吸之三寶中作功德亦復如是初作功德時其事雖微冥益已深然後方便引入佛道究竟涅槃其福乃盡豈況如來無量福會普勝者哉肇曰轉輪聖王隨命脩短終身無病生曰以事推之使人悟也轉輪聖王乃不及欲界諸天但以人中少福尚得無病豈況如來普勝三界而有疾哉行矣阿難勿使我等受斯恥也生曰推事既爾必應還去也苟執不去非徒佛有斯謗我等亦受其恥也外道梵志若聞此語當作是念何名為師自疾不能救而能救諸疾人生曰師不可師之人便應受此恥辱矣可密速去勿使人聞肇曰正士聞則謂汝不達邪士聞則謂佛實有疾何名為法之良醫身疾不能救而欲救人心疾乎生曰急宜還去也當知阿難諸如來身即是法身什曰法身有三種一法化生身金剛身是也二五分法身三諸法實相和合為佛故實相亦名法身也非思欲身什曰非肉身即法化身也非三界之形故過於三界雖有生滅而無老病眾惱十事之患故名無漏無漏則體絕眾為故名無為形超五道非物之數故曰無數也肇曰三界有待之形名思欲身也法身之義已記之善權生曰以向來語當知必如下說也思欲是妄想之懷致病本也如來身從實理中來起不由彼應有何病耶佛為世尊過於三界生曰既以思欲為原便不出三界三界是病之境也佛為悟理之體超越其域應有何病耶言佛為世尊者以明過於世間也佛身無漏諸漏已盡肇曰夫法身虛微妙絕常境情累不能染心想不能議故曰諸漏已盡過於三界三界之內皆有漏也生曰雖出三界容是最後邊身猶是漏法漏法豈得無病哉佛既過之無復斯漏何病之有耶佛身無為不墮諸數肇曰法身無為而無不為無不為故現身有病無為故不墮有數生曰雖曰無漏或有為也有為是起滅法雖非四大猶為患也佛既以無漏為體又非有為何病之有哉為則有數也如此之身當有何疾生曰并合四句語也時我世尊實懷慚愧得無近佛而謬聽耶肇曰受使若此致譏若彼進退懷愧或謂謬聽也生曰近佛而謬所以應慚也謬必致罪不得不懼也得無之言誠是從容之辭而意在必謬也即聞空中聲曰阿難如居士言但為佛出五濁惡世什曰劫濁眾生濁煩惱濁見濁命濁多歲數名由泓多由泓名為劫大劫如賢劫比也大劫中有小劫多諸惡事總名劫濁善人既盡淳惡眾生眾生濁也除邪見已諸煩惱如三毒等增上重者不以道理能障聖道必入惡趣如是結使煩惱濁也除四見已唯取邪見謗無因果罪福及聖道涅槃是名見濁也大劫初時人壽無量爾時佛未出世後受命漸短人壽六萬歲爾時拘留孫佛出世乃至百二十歲時釋迦牟尼佛出現于世自後漸短乃至人壽三歲百二十歲已下盡名命濁也彌勒生時小劫更始人壽更長也現行斯法什曰梵本云貧法現病行乞等是貧法也度脫眾生生曰解阿難意使得取乳也實如維摩詰語但佛應五濁惡世自應爾行矣阿難取乳勿慚肇曰以其愧惑故空聲止之如居士言何有無漏之體嬰世之患但為度五濁群生故現斯疾耳取乳勿慚也五濁者劫濁眾生濁煩惱濁見濁命濁生曰慚跡應在必行矣故令取乳勿慚也世尊維摩詰智慧辯才為若此也是故不任詣彼問疾如是五百大弟子各各向佛說其本緣稱述維摩詰所言皆曰不任詣彼問疾於是佛告彌勒菩薩什曰彌勒既紹尊位又當於此土而成佛眾情所宗故先命之彌勒維摩大小之量未可定也或云維摩雖大或有以而不成佛或云彌勒雖大將有為而故辭行或此是分身彌勒非其正體以此三緣故有致屈之迹也彌勒不堪便應超命文殊而兼命餘人者將以一雖不堪眾不可抑故推眾求能廣命之也亦欲令各稱所聞以盡維摩之美也肇曰彌勒南天竺婆羅門姓出此姓即以為名焉汝行詣維摩詰問疾肇曰五百弟子皆已不任故復命菩薩者將備顯淨名難醻德也生曰彌勒者婆羅門姓也雖生兜率為諸天師猶以本姓稱焉以其親承佛弟子使亦宜在眾菩薩先也彌勒白佛言世尊我不堪任詣彼問疾所以者何憶念我昔為兜率天王及其眷屬什曰是人中說法也此天以彌勒將上為天師豫懷宗敬故常來聽法也說不退轉地之行什曰即無生法忍也維摩詰不先遣忍心而先遣受記者良由諸天見彌勒受記故有補處之尊遂係心成得希想受記故先明無受記受記必由心生故尋生以求記生壞則記亡故推世以去生也肇曰下呵云實無發心亦無退者以此而推似存不退之行以勸發無上之心也雖曰勝期猶未免乎累教迹不泯故致斯呵然經云補處大士心無不一智無不周應物而動何闕之有是由得失同懷脩短迭應利彼而動無計諸己故彌勒假有以啟始淨名居宗以濟終互為郢匠器彼淳朴雖復迹同儒墨致教不一然相成之美實存其中矣生曰體如之行不復退轉也彌勒躬有此行而現得受記今說之者將以引之使見利樂法時維摩詰來謂我言彌勒世尊授仁者記一生當得阿耨多羅三藐三菩提生曰阿耨多羅者無上也三藐三者正遍也菩提者彼語有之此無名也實則體極居終智慧也然有三品聲聞也辟支佛也佛也二乘各於其道為菩提耳非所謂菩提也唯佛菩提為無上正遍菩提也一生者無復無量生餘一生也有兩句義矣為用何生得受記乎生曰彌勒向說行意以受記引之耳不為說受記也而彼生著情便貪記以有行斯則復是見菩提可得也是以維摩詰即推彌勒受記為無以呵其說行之意遣彼著也然後乃更釋其見菩提心焉夫受記者要以四事合成一一推之皆無也四事者一以人受記為主二以體如為本三無無量生四在一生中得佛交在一生中而以之受記要應先推一生也一生者舉八萬歲生唯一念現在餘皆過去未來也故言為用何生得受彌勒記乎過去耶未來耶現在耶肇曰發無上心修不退行受記成道彌勒致教之本意也今將明平等大道以無行為因無上正覺以無得為果故先質彌勒明無記無得然後大濟群生一萬物之致以弘菩提莫二之道也夫有生則有記無生則無記故推斥三世以何生而得記乎若過去生過去生已滅肇曰別推三世明無生也過去生已滅已滅法不可謂之生也生曰無復有也若未來生未來生未至肇曰未來生未至則無法無法以何為生生曰竟未有也若現在生現在生無住肇曰現法流速不住以何為生耶若生滅一時則二相俱壞若生滅異時則生時無滅生時無滅則法無三相法無三相則非有為也若盡有三相則有無窮之咎此無生之說亦備之諸論矣三世既無生於何而得記乎生曰生時已去未始暫停豈可得於中成佛耶如佛所說比丘汝今即時亦生亦老亦滅肇曰證無住義也新新生滅交臂已謝豈待白首然後為變乎生曰引佛語證不住也即時者不待變也若以無生得受記者無生即是正位什曰實相常定故名正位向以因緣明生非真實故無受記今明生既非真則無生無生則常定常定中無受記也於正位中亦無受記亦無得阿耨多羅三藐三菩提生曰次推無無量生也夫無無量生者體生是無故得之矣苟體生是無而無無量生者無無量生復何有哉斯乃為正位者也正位者永與邪別也然則既以無無量生為正位者無有受記理自明也以得菩提故有受記復云無得菩提耳前推生直推其體今推無無量生以正位推之者生本根於癡愛是有者之所惑故宜於外推其體也無無量生原在悟理是得者之所達自應以正位於內明之也云何彌勒受一生記乎肇曰上推有生無記此推無生亦無記也無生即七住無相真正法位也此位為理無記無成彌勒於何受一生記乎生曰并質之也為從如生得受記耶為從如滅得受記耶肇曰如雖無生滅而生滅不異如然記莂起于生滅冥會由于即真故假如之生滅以明記莂之不殊也生曰復次推體如也如生者體如之時我本無如如今始出為生也如滅者如是始悟中名義盡菩薩最後心為滅也夫為得佛之因既在於始又在其終故言為從如生滅得受記耶別本云從如起滅什曰此亦因其所存而遣之也夫受記要由得如本未得而今得似若有起如起則累滅亦似有物於如中滅故先問其起滅以明無起滅一切人皆如以下更明如理無二無受記也若以如生得受記者如無有生若以如滅得受記者如無有滅肇曰如非不生滅非有生滅非不生滅故假以言記非有生滅以知無記生曰如是悟理之法故即以明之也理既已如豈復有如之生滅哉苟無生滅與夫未體者不容有異何得獨以為無上道之因耶若非因者不得以之受記也一切眾生皆如也一切法亦如也眾聖賢亦如也至於彌勒亦如也肇曰萬品雖殊未有不如如者將齊是非一愚智以成無記無得義也生曰復次推人受記也受記誠非為悟之法已有體如在前故復取其所體貼之以事事既皆如然後推焉若彌勒得受記者一切眾生亦應受記所以者何夫如者不二不異肇曰凡聖一如豈有得失之殊哉生曰夫如者無得與不得異也既無得與不得異而彌勒得者是假以不得為得也若彌勒以不得無得者一切眾生不得便應亦是此得之理矣然則言眾生亦應受記者以明無彌勒實受記也二者直二事也異者二相殊也其事既二然後相與為異故先言不二後言不異也已取如事在上是以釋但舉如義也若彌勒得阿耨多羅三藐三菩提者一切眾生皆亦應得所以者何一切眾生即菩提相肇曰無相之相是菩提相也生曰菩提既是無相理極之慧言得之者得即是菩提相也果是其相則非實矣苟得非實一切眾生亦是此之得理也所以然者菩提本無不周眾生即是其相故也夫授記言得菩提者懸指之耳今云彌勒得者就語之也既就得時而無得相豈應懸指有得乎所指苟已驗無為指理自冥矣若彌勒得滅度者一切眾生亦當滅度所以者何諸佛知一切眾生畢竟寂滅即涅槃相不復更滅肇曰本性常滅今復何滅也生曰既得菩提至於滅度於滅度中又無滅度也故復極就其終以驗之焉滅度非慧事止於滅故不得如菩提釋也然終既至滅始滅驗矣始若果滅終豈滅哉終苟不滅眾生亦此滅矣唯驗終以悟始者知其然耳舉佛明之者佛既親得滅度又為悟之極必可以定之也且佛終日滅度眾生然知眾生即涅槃相不復更滅是盡為滅而不滅也是故彌勒無以此法誘諸天子什曰梵本云誑也生曰既無受記豈得以受記引之耶若引之以虛為誘誑也實無發阿耨多羅三藐三菩提心者亦無退者肇曰平等之道實無發心亦無退者而以不退之行誘其發心示其美記者何耶生曰明不應存行也於發有退故須不退行耳既無發退何用行為若惡發中有退而須不退行者猶未免退矣非所以不退彌勒當令此諸天子捨於分別菩提之見肇曰菩提以寂滅為相生死同相而諸天卑生死尊菩提雖曰勝求更生塵累宜開以正路令捨分別曷為示以道記增其見乎生曰釋諸天見菩提心也先訶然後教矣訶以遣著教以釋見著為咎累宜以訶遣之見謂涉理須以教釋之焉所以者何菩提者不可以身得不可以心得肇曰自此下大明菩提義也道之極者稱曰菩提秦無言以譯之菩提者蓋是正覺無相之真智乎其道虛玄妙絕常境聽者無以容其聽智者無以運其智辯者無以措其言像者無以狀其儀故其為道也微妙無相不可為有用之彌懃不可為無故能幽鑑萬物而不曜玄軌超駕而弗夷大包天地而罔寄曲濟群惑而無私至能導達殊方開物成務玄機必察無思無慮然則無知而無不知無為而無不為者其唯菩提大覺之道乎此無名之法固非名所能名也不知所以言故強名曰菩提斯無為之道豈可以身心而得乎生曰若見有菩提可得者則有相情也苟以相為情者豈能不以之起身心行乎若以身心行求菩提者則求之愈遠者也寂滅是菩提滅諸相故什曰菩提有三所謂羅漢緣覺如來三人漏盡慧通達無閡乃名菩提此已下歎菩提真解妙同實相欲擬心求解亦當如是亦明菩提即是實相以遣其著也實相是菩提因亦名菩提也餘句類可尋知也肇曰妙會真性滅諸法相故菩提之道與法俱寂生曰既不以相得菩提則無菩提相矣若不能滅諸相者豈得以寂滅為體哉不觀是菩提離諸緣故肇曰觀生於緣離緣即無觀不行是菩提無憶念故肇曰行生於念無念故無行也斷是菩提捨諸見故離是菩提離諸妄想故肇曰諸見斷妄想離乃名菩提也障是菩提障諸願故肇曰真道無欲障諸願求也不入是菩提無貪著故肇曰入謂受入可欲順是菩提順於如故住是菩提住法性故至是菩提至實際故肇曰不異三空菩提義也隨順本相謂之如故繫之以順常住不變謂之性也故繫之以住到實相彼岸謂之際故繫之以至不二是菩提離意法故什曰六識對於六塵未始相離菩提所解出六塵之表故言離也肇曰意與法為二菩提無心何法之有哉等是菩提等虛空故肇曰無心於等而無不等故謂若虛空也無為是菩提無生住滅故知是菩提了眾生心行故什曰智慧是菩提知他心也實相是智之因亦名知他心也肇曰菩提不有故無生滅菩提不無故了知眾生心也不會是菩提諸入不會故肇曰諸入內外六入也內外俱空故諸入不會諸入不會即菩提相也不合是菩提離煩惱習故肇曰生死所以合煩惱之所纏離煩惱故無合無合即菩提也無處是菩提無形色故假名是菩提名字空故肇曰外無形色之處內無可名之實也如化是菩提無取捨故肇曰菩提無取捨猶化人之無心也無亂是菩提常自靜故肇曰內既常靜外亂無由生焉善寂是菩提性清淨故肇曰性無不淨故寂無不善善寂謂善順寂滅常淨之道也無取是菩提離攀緣故肇曰情有所取故攀於前緣若離攀緣則無所取也無異是菩提諸法等故肇曰萬法同體是非一致不異於異者其唯菩提乎無比是菩提無可諭故肇曰第一大道無有兩逕獨絕群方故以無諭微妙是菩提諸法難知故肇曰諸法幽遠難測非有智之所知以菩提無知故無所不知無知而無不知者微妙之極也生曰種種明之者美而詠之也豈曰為美以發人情矣世尊維摩詰說是法時二百天子得無生法忍生曰彌勒先引使樂法然後維摩詰除其病情所以得忍也斯則相與成化有何屈哉故我不任詣彼問疾佛告光嚴童子汝行詣維摩詰問疾光嚴白佛言世尊我不堪任詣彼問疾所以者何憶念我昔出毘耶離大城生曰託在常出實有以也時維摩詰方入城我即為作禮生曰城門是人所湊處故得因廣化功也作禮者迹同鄉黨現修長幼禮也而問言居士從何所來生曰交從外來故可寄問以取其來自有從也答我言吾從道場來什曰以光嚴心樂道場故言從道場以發悟其心也光嚴雖欲得道場而未知所以得得必由因故為廣說萬行萬行是道場因而言道場者是因中說果也復次佛所坐處於中成道故名道場善心道場亦復如是廣積眾善故佛道得成是以萬善為一切智地乃真道場也肇曰閑宴修道之處謂之道場也光嚴志好閑獨每以靜處為心故出毘耶將求道場淨名懸鑒故現從外來將示以真場啟其封累故逆云吾從道場來從道場來者以明道無不之場無不在若能懷道場於胸中遺萬累於身外者雖復形處憒鬧迹與事隣舉動所遊無非道場也生曰得佛之處也我問道場者何所是肇曰會其所求故尋問也生曰夫得佛由行行乃是道之場矣然寄在地成地有其名耳既據答於常是從地來也又迹在不闇故復得問何所是以招下答之焉答曰直心是道場無虛假故肇曰修心進道無亂之境便是道場耳若能標心為主萬行為場不越方寸道自修者乃真道場也曷為近捨閑境而遠求空地乎直心者謂內心真直外無虛假斯乃基萬行之本坦進道之場也自此已下備列諸行盡是修心之閑地弘道之淨場也生曰以無虛假為懷者必得佛也發行是道場能辦事故肇曰心既真直則能發迹造行發迹造行則事業斯辦眾行俱舉也深心是道場增益功德故肇曰既能發行則樹心彌深樹心彌深則功德彌增者也菩提心是道場無錯謬故什曰道心明正不隨異路不錯也肇曰直心本行轉深則變為菩提心也此心直正故所見不謬凡弘道者要始此四心四心既生則六度眾行無不成也布施是道場不望報故肇曰施不望報無相行也夫言有不失無言無不失有有無異說而不乖其本者其唯大乘道乎何則言有以明非無不言有也言無以明非有不言無也然則萬行雖殊以無相為體無而不無故即有為實有而不有故施戒為一然此經前後至於辯列眾行有無不同苟能領其所同則無異而不同也持戒是道場得願具故肇曰未有戒具而願不具者忍辱是道場於諸眾生心無閡故肇曰忍忿則心存懷忿則心閡精進是道場不懈退故禪定是道場心調柔故智慧是道場現見諸法故肇云萬法彌廣現若目前智慧之能也慈是道場等眾生故肇曰等心怨親欲其安樂慈行也悲是道場忍疲苦故肇曰見苦必赴不避湯炭悲行喜是道場悅樂法故什曰慈雖假想與眾生樂樂從慈起還見其受苦其心悲惻則入悲心欲令常得此樂次入喜心喜心雖是假想而作意欲令常樂故異於慈心也復次慈心與樂喜心直觀其得樂其心歡喜耳肇曰以己法樂樂彼同悅喜行也捨是道場憎愛斷故肇曰夫慈生愛愛生著著生累悲生憂憂生惱惱生憎慈悲雖善而累想已生故兩捨以平等觀謂之捨行也神通是道場成就六通故解脫是道場能背捨故肇曰解脫八解脫也觀青為黃觀黃為青捨背境界從心所觀謂之背捨方便是道場教化眾生故四攝是道場攝眾生故什曰一惠施惠施有二種施下人以財施上人以法施二愛語愛語復有二種於下人則以煖言將悅於上人則以法語慰諭皆以愛心作愛語也三利行利行亦有二種下人則為設方便令得俗利上人則為作方便令得法利四同事同事亦有二種同惡人則誘以善法同善人則令增善根隨類而入事與彼同故名同事也肇曰方便起乎弘化四攝生乎來眾焉多聞是道場如聞行故肇曰聞不能行與禽獸同聽也伏心是道場正觀諸法故什曰或以事伏心或以理伏心今正觀則以無常等觀制伏其心也肇曰心之性也強梁則觀邪調伏則觀正也三十七品是道場捨有為法故什曰道品斷受生故名捨有為亦以空空三昧等捨三三昧及一切善法故名捨也肇曰三十七品無為之因也諦是道場不誑世間故什曰小乘中說四諦大乘中說一諦今言諦是則一諦一諦實相也俗數法虛妄謂言有而更無謂言無而更有是誑人也見餘諦謂言必除我惑而不免妄想亦是誑也今一諦無此眾過故不誑人也從一諦乃至諸法無我是諸法實相即一諦中異句異味也由此一諦故佛道得成一諦即是佛因故名道場也肇曰四諦真實無虛誑也緣起是道場無明乃至老死皆無盡故肇曰十二緣起因緣相生無窮盡也悟其所由則智心自明智心既明則道心自成然則道之成也乃以緣起為地故即以為道場也諸煩惱是道場知如實故眾生是道場知無我故一切法是道場知諸法空故肇曰煩惱之實性眾生之無我諸法之空義皆道之所由生也降魔是道場不傾動故三界是道場無所趣故師子吼是道場無所畏故肇曰此即是佛所得也雖則非佛名為場總名為佛佛即道也上以菩薩行為場今果中以佛為道眾事為場也力無畏不共法是道場無諸過故三明是道場無餘閡故肇曰降魔兵而不為所動遊三界而不隨其趣演無畏法音而無難具佛三十二業而無闕三明通達而無閡斯皆大道之所由生也一念知一切法是道場成一切智故什曰二乘法以三十四心成道大乘中唯以一念則豁然大悟具一切智也肇曰一切智者智之極也朗若晨曦眾冥俱照澄若靜淵群象竝鑒無知而無所不知者其唯一切智乎何則夫有心則有封有封則有疆封疆既形則其智有涯其智有涯則所照不普至人無心無心則無封無封則無疆封疆既無則其智無涯其智無涯則所照無際故能以一念一時畢知一切法也一切智雖曰行標蓋亦萬行之一耳會萬行之所成者其唯無上道乎故所列眾法皆為場也生曰一念無不知者始乎大悟時也以向諸行終得此事故以名焉以直心為行初義極一念知一切法不亦是得佛之處乎如是善男子菩薩若應諸波羅蜜教化眾生諸有所作舉足下足當知皆從道場來生曰若行上諸行皆使應諸波羅蜜者無復生死往來也然有之者隨應出也出若為應豈非道場來耶推向所明便知其然矣住於佛法矣肇曰若能應上諸度以化天下者其人行則遊道場止則住佛法舉動所之無非道場也生曰應悟群生為佛義矣既從行來而理極於斯故云住也說是法時五百天人皆發阿耨多羅三藐三菩提心故我不任詣彼問疾佛告持世菩薩汝行詣維摩詰問疾持世白佛言世尊我不堪任詣彼問疾所以者何憶念我昔住於靜室時魔波旬什曰波旬秦言殺者常欲斷人慧命故名殺者亦名為惡中惡惡有三種一曰惡二曰大惡三曰惡中惡若以惡加己還以惡報是名為惡若人不侵己無故加害是名大惡若人來供養恭敬不念報恩而反害之是名惡中惡惡中惡魔王惡最甚也諸佛常欲令眾生安隱而反壞亂故言甚也肇曰波旬秦言或名殺者或名極惡斷人善根因名殺者違佛亂僧罪莫之大故名極惡也從萬二千天女狀如帝釋什曰釋是佛弟子知其不疑故作釋形來也持世不作意觀他心故不見也生曰魔者害人智慧命之稱也惡中之惡謂之波旬也夫善惡理隔無相干之道況乎至善之與極惡得相惱哉而有其事者皆大權菩薩託以為化然也誠以為託要使跡全是也跡是為何此雖善交是人彼雖惡居為天天可以惡降跡人亦標善致改可假之良其不然乎狀若帝釋者帝釋是佛弟子常宗有道故以其狀使持世不覺也持世跡在沙門而沙門以化人為體彼有非法必致教矣可得因之有女事惑焉鼓樂弦歌來詣我所與其眷屬稽首我足合掌恭敬於一面立我意謂是帝釋肇曰魔以持世宴靜欲亂其心若現本形恐不與言故變為釋像時持世不以通觀故謂是帝釋也生曰彼事是帝釋也持世據人言之故可云爾也而語之言善來憍尸迦什曰憍尸姓也字摩迦陀肇曰憍尸迦帝釋姓也雖福應有不當自恣生曰以供養而來故善之也從女弦歌是自恣法也福有而自恣者復為罪之根也當觀五欲無常以求善本生曰五欲者五情所欲也夫用為自恣寶之必深若覺其無常然後能以之求本矣於身命財而修堅法什曰若雖有命而不能行道無異禽獸之命若於今能不惜身命修行善者則來世所得命必能修善行道是名清淨之命非為使生也肇曰堅法三堅法身命財寶也若忘身命棄財寶去封累而修道者必獲無極之身無窮之命無盡之財也此三天地焚而不燒劫數終而不盡故名堅法以天帝樂著五欲不慮無常故勸修堅法也生曰以求善本事也身既無常便應運使為善命既危脆便應盡以行道財有五家便應用為施與此皆無常所不能壞謂之堅法也即語我言正士受是萬二千天女可備掃灑生曰因其說法故可詭以從善實欲以女亂之我言憍尸迦無以此非法之物要我沙門釋子肇曰持世菩薩時為比丘也生曰向教其行施彼既從之理應為受然非所宜夫施者之懷唯欲人取故言勿以向語其施要我使受也言沙門釋子者明己理所不應非苟逆人善也此非我宜所言未訖維摩詰來謂我言非帝釋也是為魔來嬈固汝耳生曰因其不覺故復可得託語以明魔不能隱於己也斯則力能制之矣將欲使魔懼有不得不與之迹固者非虛焉即語魔言是諸女等可以與我如我應受肇曰以持世未覺故發其狀也將化諸女故現從其索我為白衣應受此女曷為以與沙門釋子乎生曰施本唯欲捨物不應擇主既能行之便應與我我是受此物者魔即驚懼念維摩詰將無惱我生曰既不能隱於維摩詰知力必不如復得發斯念也欲隱形去而不能隱盡其神力亦不得去肇曰淨名神力之所制也生曰現盡魔之神力也即聞空中聲曰波旬以女與之乃可得去肇曰淨名以魔迷固故化導之也生曰非維摩詰則是持世也亦可魔自作之耳魔以畏故俛仰而與生曰權其輕重留女故當勝自不得去也爾時維摩詰語諸女言魔以汝等與我今汝皆當發阿耨多羅三藐三菩提心什曰女人從主為心屬魔則受邪教屬菩薩則從道化故受而誨之肇曰在魔故從欲教在我宜從道教也生曰既以與我便屬於我不得不從我教也即隨所應而為說法令發道意復言汝等已發道意生曰發道意不可苟從於人故復為說法使其悟然後為發也有法樂可以自娛不應復樂五欲樂也什曰夫魚之為性惟水是依女人之性唯樂是欲初發道意自厲修善未能樂也積德既淳則欣樂彌深經難不變履苦愈篤內心愛樂外無餘歡令其以此自娛則厭天樂自此以下列萬法者旨取法中之樂不取法也肇曰女人之性唯樂是欲以其初捨天樂故示以法樂夫能以弘道為美積德為欣者雖復經苦履難而不改其美天地所重無易其欣以此自娛樂之極也豈五欲之所存自此下備列諸行以明超世之道至歡之所由生也生曰入理未深不能無樂若無有代必思舊樂而退矣故說法樂以易其昔五欲樂也天女即問何謂法樂答曰樂常信佛生曰魔天以不信正為本故令信佛也夫理本無定苟能樂之則為樂矣既樂而恒又益樂也樂欲聽法樂供養眾什曰三寶中生信也肇曰信而後悅莫若三寶也樂離五欲什曰是信戒也得四信時先信法次信佛後信僧及戒也問曰四信云何先信法次信佛後信僧及戒耶答曰譬如人重病服藥若病愈則信藥妙藥妙必由師則信師也雖師妙藥良要由善看病人則信看病人也三事雖妙要由我能消息則信我也法中四信亦復如是觀實相見諦時煩惱即除則信法妙也三寶雖妙要行之由我我戒業清淨故累病得除則信戒也深信四法心常悅豫可以諧神通性故非天樂所擬哉樂觀五陰如怨賊樂觀四大如毒蛇樂觀內入如空聚什曰如方便品中說也肇曰善惡必察何樂如之樂隨護道意什曰謂能將御無上道心令不忘失不錯亂也肇曰將護無上道心令無差失樂饒益眾生樂敬養師樂廣行施樂堅持戒樂忍辱柔和什曰如羼提比丘雖割截身體心愈欣樂恬然無變法中生樂類如此也樂勤集善根樂禪定不亂樂離垢明慧什曰世俗慧中不能生樂要得無漏慧離塵垢則至樂自生也樂廣菩提心什曰令眾生同己無所齊限故言廣也肇曰彼我兼得謂之廣也樂降伏眾魔肇曰眾魔四魔也樂斷諸煩惱肇曰諸煩惱眾結之都名樂淨佛國土樂成就相好故修諸功德樂嚴道場肇曰道場如釋迦文佛菩提樹下初成道處三千二百里金剛地為場諸佛各隨國土之大小而取場地之廣狹無定數也樂聞深法不畏什曰心無近著心不邪疑又能信諸佛有不思議法故能聞深法心不生畏也肇曰樂法之情不深者聞深法必生畏也樂三脫門不樂非時什曰功行未滿則果不可得未至而求得是非時行也肇曰三脫空無相無作也縛以之解謂之脫三乘所由謂之門二乘入三脫門不盡其極而中路取證謂之非時此大士之所不樂也樂近同學樂於非同學中心無恚閡什曰我學大乘彼亦如是是名同學所習不同名不同學處同則樂處異亦夷其心平等無增減也肇曰異我自彼曷為生恚非同學外道黨也樂將護惡知識樂近善知識樂心喜清淨什曰於諸禪定及實法中清淨喜也肇曰清淨實相真淨法也樂修無量道品之法什曰是上所說之餘一切善法也肇曰法樂無量上略言之耳生曰始於信終於道品背隨魔所病而明義焉是為菩薩法樂於是波旬告諸女言我欲與汝俱還天宮肇曰先聞空聲畏而言與非其真心故欲俱還生曰本不實與故可得喚其還去也復恐其不去以天宮誘之夫本同而變反化則易將女還宮實在斯也諸女言以我等與此居士生曰既已屬人不得自在若欲竊去彼自有力俱不得脫也答其喚還之語矣有法樂我等甚樂不復樂五欲樂也肇曰已屬人矣兼有法樂何由而反也生曰明已自更有樂不樂五欲樂也答其以天宮誘之之語也魔言居士可捨此女什曰先無真與之心見維摩詰教化已畢知其不惜故請之耳一切所有施於彼者是為菩薩肇曰淨名化導既訖魔知其不悋故從請也菩薩之道一切無悋想能見還也生曰女誠不樂天宮故不去苟主遣之亦不得自在故還乞之也恐不必得是以說法也維摩詰言我已捨矣汝便將去令一切眾生得法願具足什曰居士以女還魔則魔願具足故因發願令眾生得法願具足此是維摩詰願也肇曰因事興願菩薩常法也以女還魔魔願具滿故因以生願願一切眾生得法願具足如魔之願滿足也於是諸女問維摩詰我等云何止於魔宮肇曰昔在魔宮以五欲為樂今在菩薩以法樂為樂復還魔天當何所業耶生曰既不復樂於魔宮當復有理使樂之不耶維摩詰言諸姊有法門名無盡燈汝等當學肇曰將遠流大法之明以照魔宮癡冥之室故說此門也生曰以此法門便得樂魔宮也無盡燈者譬如一燈然百千燈冥者皆明明終不盡如是諸姊夫一菩薩開導百千眾生令發阿耨多羅三藐三菩提心於其道意亦不滅盡隨所說法而自增益一切善法是名無盡燈也肇曰自行化彼則功德彌增法光不絕名無盡燈也汝等雖住魔宮以是無盡燈令無數天子天女發阿耨多羅三藐三菩提心者為報佛恩亦大饒益一切眾生肇曰報恩之上莫先弘道爾時天女頭面禮維摩詰足隨魔還宮忽然不現世尊維摩詰有如是自在神力智慧辯才故我不任詣彼問疾佛告長者子善德汝行詣維摩詰問疾善德白佛言世尊我不堪任詣彼問疾所以者何憶念我昔自於父舍什曰從父得不從非法得故名父舍也肇曰元嗣相承祖宗之宅名父舍焉設大施會什曰大施會有二種一不用禮法但廣布施二用外道經書種種禮法祭祀兼行大施今善德禮法施也生曰婆羅門法七日祀梵天行大施期生彼也言已承嫡繼業於父舍然也寄之可以致明法施之大矣供養一切沙門什曰佛法及外道凡出家者皆名沙門異學能大論議者名外道也婆羅門及諸外道貧窮下賤孤獨乞人什曰乞人有三種一沙門二貴人三下賤隨其所求皆名為乞人也期滿七日什曰是第七日所以乃至第七方來譏者欲令其功德滿心淳熟也生曰本期七日而滿也須滿然後呵者滿為功成必恃焉時維摩詰來入會中謂我言長者子夫大施會不當如汝所設肇曰天竺大施會法於父舍開四門立高幢告天下諸有所須皆詣其舍於七日中傾家而施以求梵福時淨名以其俗施既滿將進以法施故先譏其所設以明為施之殊也生曰非謂大也當為法施之會生曰施從理出為法施也為會謂辨具足也何用是財施會為什曰見其布施不行隨喜而反譏嫌者施有三種一財施二心施三法施以財施人為布施慈心等心與人樂為心施說法利人名為法施亦菩薩所行眾善皆為饒益眾生饒益眾生有二種一即時饒益二為饒益因此二者皆名法施今欲令善德行法施心施故去其財施也肇曰夫形必有所礙財必有所窮故會人以形者不可普集施人以財者不可周給且施既不普財不益神未若會群生於十方而即之本土懷法施於胸中而惠無不普以此而會會無不均以此而施施不遺人曷為置殊方而集近賓捨心益而獨潤身乎生曰財是有限之物施從此出理自不得普而等也我言居士何謂法施之會生曰旨問法施會為大之理也法施會者無前無後什曰財施不能一時周則有前後若法施之會一時普至若一起慈心則十方同緣施中之等莫先於此故曰無前後也一時供養一切眾生生曰佛為真梵天也行法以供養則祠之矣終必生其境也又此為施理無不周亦無不等無不等者不先於此而後彼也無不周者能一時與之是名法施之會肇曰夫以方會人不可一息期以財濟物不可一時周是以會通無際者彌綸而不漏法澤冥被者不易時而周覆故能即無疆為一會而道無不潤虛心懷德而萬物自賓曷為存濡沫之小惠捨夫江海之大益置一時之法養而設前後之俗施乎何謂也肇曰群生無際而受化不俱欲無前無後一時而養者何謂耶生曰問為會之方也謂以菩提起於慈心什曰起慈心也有三種凡夫為生梵天二乘則為求功德菩薩則為求佛度脫眾生今欲令其為求佛道而起慈心自此已下隨文求義不必盡類但令不乖法施耳肇曰夫財養養身法養養神養神之道存乎冥益冥益之義豈待前後經曰一人出世天下蒙慶何則群生流轉以無窮為路冥冥相承莫能自反故大士建德不自為身一念之善皆為群生以為群生故願行俱果行果則己功立願果則群生益己功立則有濟物之能群生益則有反流之分然則菩薩始建德於內群生已蒙益於外矣何必待哺養啟導然後為益乎菩提者弘濟之道也是以為菩提而起慈心者一念一時所益無際矣生曰施是救物之懷以四等為主故先明焉然要在行實四等也虛則不成法施會矣慈本所念在彼理不得偏不偏念者唯欲普益也菩提既無不等又能實益若以此理為懷豈虛也哉以救眾生起大悲心什曰若起悲而不為救物者乖於悲也當為救物而起悲心肇曰大悲之興救彼而起所以悲生於我而天下同益也生曰悲本所念在苦欲拔之也若以實救為悲悲之大者也以持正法起於喜心什曰凡夫及小乘則見眾生樂故起喜心今欲令持正法故起喜心心於法中生喜也肇曰欲令彼我俱持正法喜以之生也生曰喜本欣彼得離非法是意存法也若以持正法為喜喜之實者也以攝智慧行於捨心什曰凡夫及小乘為捨怨親故行捨心今欲令其為平等智慧一切捨離以行捨心復次捨心中唯見眾生無分別想同於無明欲令其捨心中行智慧也肇曰小捨捨於怨親大捨捨於萬有捨萬有者正智之性也故行捨心以攝智慧生曰捨以捨憎愛為懷也攝智慧慧無不攝也若以無不攝慧為捨者捨亦無不捨也以攝慳貪起檀波羅蜜以化犯戒起尸波羅蜜以無我法起羼提波羅蜜肇曰忿生於我無我無競別本云以無我法起忍什曰初行忍時則為我求福習行既深則忘我而忍復次若能即我無我則無受苦者無受苦者故能無事不忍若以無我行忍則其福無盡譬如水中生火無能滅盡者也以離身心相什曰遠離有二種身棲事表名身遠離心無累想名心遠離於身心不著亦名為遠離也起毘梨耶波羅蜜肇曰精進之相起于身心而云離身心相者其唯無相精進乎以菩提相起禪波羅蜜什曰令其為佛道故以起禪不為樂及受福復次梵本中菩提相亦名寂滅相當為此相起禪也肇曰菩提之相無定無亂以此起禪禪亦同相以一切智起般若波羅蜜什曰欲令其標心大覺不為名利也肇曰在佛名一切智在菩薩名般若因果異名也然一切智以無相為相以此起般若般若亦無相因果雖異名其相不殊也教化眾生而起於空什曰是棄眾生法也當為化眾生而起空也肇曰存眾生則乖空義存空義則捨眾生善通法相虛空其懷終日化眾生終日不乖空也不捨有為法而起無相什曰無相則絕為故誨令不捨也肇曰即有而無故能起無相即無而有故能不捨不捨故萬法兼備起無故美惡齊旨也示現受生而起無作什曰無作不作受生行也無作則絕於受生故誨令為示現而起無作也肇曰作謂造作生死也為彼受生者非作生而受生也是以大士受生常起無作護持正法起方便力什曰無方便慧則取相取相則壞正法有方便慧則無取相無取相則是持正法以度眾生起四攝法肇曰非方便無以護正法非四攝無以濟群生以敬事一切起除慢法於身命財起三堅法於六念中起思念法肇曰念佛法僧施戒天六念也於六和敬起質直心什曰欲令眾和要由六法一以慈心起身業二以慈心起口業三以慈心起意業四若得食時減鉢中飯供養上座一人下座二人五持戒清淨六漏盡智慧若行此六法則眾常和順無有乖諍昔有二眾共行諍佛因是說六和敬也肇曰以慈心起身口意業為三也四若得重養與人共之五持戒清淨六修漏盡慧非直心無以具六法非六法無以和群眾群眾不和非敬順之道也正行善法起於淨命肇曰凡所行善不以邪心為命心淨歡喜起近賢聖不憎惡人起調伏心肇曰近聖生淨喜見惡無憎心以出家法起於深心什曰出家則能深入佛法具行淨戒肇曰出家之法非淺心所能弘也以如說行起於多聞肇曰聞不能行非多聞也以無諍法起空閑處什曰與物無逆又不乖法是名無諍當為此而起閑居也肇曰忿競生乎眾聚無諍出乎空閑也趣向佛慧起於宴坐肇曰佛慧深遠非定不趣解眾生縛起修行地什曰謂修禪定道品法也當為兼解眾縛起修行地不應自為而修行也肇曰己行不修安能解彼矣以具相好及淨佛土起福德業什曰一切善法分為二業謂福德慧明業也六度中前三度屬福德後三度屬慧明二業具足必至佛道譬如兩輪能有所至福德業則致相好淨土諸果報也慧明業得一切智業者也知一切眾生心念如應說法起於智業肇曰大乘萬行分為二業以智為行標故別立智業諸行隨從故總立德業凡所修立非一業所成而眾經修相淨土繫以德業知念說法繫以智業此蓋取其功用之所多耳未始相無也知一切法不取不捨入一相門起於慧業肇曰決定審理謂之智造心分別謂之慧上決眾生念定諸法相然後說法故繫之以智今造心分別法相令入一門故繫之以慧也別本云智業慧業什曰二業中慧明勝故有二種分別內自見法名為慧外為眾生知其心相決定不疑而為說法名為智也斷一切煩惱什曰即慧明業也一切障閡什曰還總福德慧明二業二業具則罪閡悉除下二句亦總二業也一切不善法起一切善業肇曰無善不修故無惡不斷也以得一切智慧一切善法起於一切助佛道法什曰佛法有二種一者世間二者出世間出世者名為助佛道法也肇曰一切智慧即智業也一切善法即德業也助佛道法大乘諸無漏法也智德二業非有漏之所成成之者必由助佛道法也生曰若盡以一切智慧一切善法為助佛道之法者法施會必辦矣如是善男子是為法施之會肇曰若能備上諸法則冥潤無涯其為會也不止一方其為施也不止形骸不止形骸故妙存濟神不止一方故其會彌綸斯可謂大施可謂大會矣若菩薩住是法施會者為大施主生曰無不與大之極亦為一切世間福田什曰若行財施但名施主不名福田若行法施亦名施主又名福田肇曰福田謂人種福於我我無穢行之稊稗人獲無量之果報福田也生曰施主易受施難也要當德必能福然後是耳世尊維摩詰說是法時婆羅門眾中二百人什曰既用其禮法亦以其有福德智慧故以為坐之宗主也皆發阿耨多羅三藐三菩提心我時心得清淨肇曰心累悉除得清淨信也歎未曾有稽首禮維摩詰足即解瓔珞價直百千以上之生曰七日施而此物在者最所重也而以上維摩詰者現崇法施情也不肯取什曰本來意為說法故亦為譏財施故懷此二心所以不受者也我言居士願必納受隨意所與維摩詰乃受瓔珞分作二分持一分施此會中一最下乞人持一分奉彼難勝如來肇曰上直進以法施未等致施之心故施極上窮下明施心平等以成善德為施之意也一切眾會皆見光明國土難勝如來什曰以彼佛威德殊勝國土清淨將欲發起眾會令生勝求故先奉施後使其見也又見珠瓔在彼佛上變成四柱寶臺什曰為善德現將來果報如此之妙也四面嚴飾不相障蔽生曰分作二分者欲以明等也現神力驗法施也變成四柱寶臺豈財施能為之乎是法施會然也故能無不周耳時維摩詰現神變已作是言若施主等心施一最下乞人猶如如來福田之相什曰施佛以地勝故心濃施貧以地苦故悲深是以福田同相致報一也無所分別等于大悲不求果報是則名曰具足法施肇曰若能齊尊卑一行報以平等悲而為施者乃具足法施耳生曰用心如此非財之施也乃所以具足法施會也城中一最下乞人見是神力聞其所說皆發阿耨多羅三藐三菩提心故我不任詣彼問疾如是諸菩薩各各向佛說其本緣稱述維摩詰所言皆曰不任詣彼問疾肇曰三萬二千菩薩皆說不任之緣文不備載之耳爾時佛告文殊師利肇曰文殊師利秦言妙德經曰已曾成佛名曰龍種尊也汝行詣維摩詰問疾文殊師利白佛言世尊彼上人者難為酬對什曰言乃超出我上豈直諸賢此蓋深往之情耳豈其實哉肇曰三萬二千何必不任文殊師利何必獨最意謂至人變謀無方隱顯殊迹故迭為脩短應物之情耳孰敢定其優劣辯其得失乎文殊將適群心而奉使命故先歎淨名之德以生眾會難遭之想也其人道尊難為酬對為當承佛聖旨行問疾耳深達實相肇曰實相難測而能深達善說法要什曰此文不便依經本應言以要言說法謂能簡要之言折繁理也肇曰善以約言而舉多義美其善得說法之要趣也辯才無滯智慧無閡肇曰辭辯圓應而無滯智慧周通而無閡一切菩薩法式悉知什曰謂神通變化諸威儀也諸佛祕藏無不得入什曰如密迹經說身口意是也肇曰近知菩薩之儀式遠入諸佛之祕藏祕藏謂佛身口意祕密之藏降伏眾魔肇曰眾魔四魔遊戲神通什曰神通變化是為遊引物於我非真故名戲也復次神通雖大能者易之於我無難猶如戲也亦云於神通中善能入住出自在無礙肇曰遊通化人以之自娛其慧方便皆已得度肇曰窮智用盡權道故稱度也雖然當承佛聖旨詣彼問疾肇曰其德若此非所堪對當承佛聖旨然後行耳於是眾中諸菩薩大弟子釋梵四天王等咸作是念今二大士文殊師利維摩詰共談必說妙法即時八千菩薩五百聲聞什曰餘聲聞專以離苦為心不求深法故不同舉耳五百弟子智慧深入樂聞深法所以俱行也百千天人皆欲隨從肇曰大士勝集必有妙說故率欲同舉也於是文殊師利與諸菩薩大弟子眾及諸天人恭敬圍遶入毘耶離大城肇曰菴羅園在城外淨名室在城內也爾時長者維摩詰心念今文殊師利與大眾俱來即以神力空其室內除去所有什曰將欲明宗故現空相以發興也盡敬致供必稱其所安以文殊樂虛靜故應之以空也生曰發斯念者因以空室示有虛納之懷有去故空密在用標宗致也現神力者念之使也及諸侍者生曰為妨已陪侍者須別將又以明體夫宗致無捨群生之懷苟不棄之莫非皆侍矣唯置一床以疾而臥肇曰現病之興事在今也空室去侍以生言端事證於後唯置一床借座之所由也生曰眾多室小雖床亦妨且坐臥行立本隨人體所宜須之便設何必在豫以此去之豈曰不延乃所以有客故爾而實設之待須者將現神力以表說理之功功既非測以驗所說是實文殊師利既入其舍見其室空無諸所有獨寢一床生曰見之者得其旨也時維摩詰言善來文殊師利什曰若默然無言以賓主不諧讚言善來者欲明賓來得會主亦虛受也不來相而來不見相而見肇曰將明法身大士舉動進止不違實相實相不來以之而來實相無見以之相見不來而能來不見而能見法身若此何善如之生曰既以體理為懷來則旌其為不來相之來矣有不來相之來者善之極也文殊師利言如是居士若來已更不來若去已更不去生曰如是者謂前理爾也若者設使來不能自表於不來既來不復更來來為不來相居然顯矣體之無功我何有善哉所以者何來者無所從來去者無所至生曰來本生於不來來者尚無所從而來況來者可得更來耶以去對來相明也所可見者更不可見肇曰明無來去相成淨名之所善也夫去來相見皆因緣假稱耳未來亦非來來已不更來捨來已未來復於何有來去見亦然耳其中曲辯當求之諸論也生曰已備前文故不復廣之也且置是事肇曰雖貪微言而使命未宣故且止其論而問疾矣居士是疾寧可忍不什曰若病重難忍則廢其道業也問疾輕重寧可忍不也療治有損不至增乎世尊慇懃致問無量居士是疾何所因起什曰外道經書唯知有三大病不知地大佛法中說四大病病之所生生於四大增損四大增損必自有因而然故問其因起也其生久如當云何滅肇曰使命既宣故復問疾之所由生也是病何因而起起來久近云何而得滅乎生曰作問實疾之迹以求假病之意也維摩詰言從癡有愛則我病生道融曰眾生受癡故有愛有愛故受身受身則病以彼病故則我病生矣眾生有病而我病生者明為物故生毘摩為物來久故知不近也下言彼病滅則我病滅明其起病不齊限眾生也新學菩薩未能久處生死為一切起病故明大士曠懷處疾推其前際以發心為始尋其後際則與眾生俱滅新學聞之局心自曠病生滅二句言雖在病意在明悲故但說病生滅久近久近既明則大悲自顯是以先答生滅後答大悲起也此集以明宗為本而先說大悲者有二門入佛法一大悲二智慧階淺至深弘之有漸故先說大悲後說實相也什公作空解云癡無前際無前則亦無中後病亦如是無久近也此中不似有空義故別記私通如上肇曰答久近也菩薩何疾悲彼而生疾耳群生之疾癡愛為本菩薩之疾大悲為源夫高由下起疾因悲生所以悲疾之興出于癡愛而癡愛無緒莫識其源吾疾久近與之同根此明悲疾之始不必就己為言也生曰夫現疾之意欲拔眾生無始癡愛盡其無窮之源雖我今生而實無我今生意存彼昔義乃是彼昔病然則病起於有癡愛之時非適今也不以一切言之者今答病久義不在普故也然汎云癡愛普亦在其中矣又不以眾生言之者菩薩無復癡愛居然有屬故也以一切眾生病是故我病若一切眾生病滅則我病滅肇曰答滅也大士之病因彼生耳彼病既滅吾復何患然以群生無邊癡愛無際大悲所被與之齊量故前悲無窮以癡愛為際後悲無極與群生俱滅此因悲所及以明悲滅之不近也生曰癡愛是眾生染病之源源盡其病亦除也菩薩之病本在於此而彼病既愈得無滅乎又菩薩病以汎濟為主眾生有不蒙者彼自不應從化非有偏也然則雖曰一人病愈菩薩便愈乃所以是一切眾生得不復病然後菩薩病滅也以眾生言之者菩薩友亦有病不得不以別之也所以者何菩薩為眾生故入生死有生死則有病若眾生得離病者則菩薩無復病肇曰夫法身無生況復有形既無有形病何由起然為彼受生不得無形既有形也不得無患故隨其久近與之同疾若彼離病菩薩無復病也譬如長者唯有一子其子得病父母亦病若子病愈父母亦愈菩薩如是於諸眾生愛之若子眾生病則菩薩病眾生病愈菩薩亦愈又言是疾何所因起生曰問本在前今答居後故稱之焉不先答者其病之因以生滅而顯故也菩薩病者以大悲起肇曰菩薩之疾以大悲為根因之而起答初問也生曰自非大悲病不妄起也文殊師利言居士此室何以空無侍者肇曰空室之興事在於此問室何空又無侍者無侍者後別答生曰問疾既畢次問室空意也夫人所住自應有資生之物而今廓然其故何耶又凡病者理必須侍亦莫知其所復何在乎并問二事者以侍者在空而別故也維摩詰言諸佛國土亦復皆空肇曰平等之道理無二迹十方國土無不空者曷為獨問一室空耶生曰有今可得而去居然非實以明諸佛國土雖若湛安然亦空矣諸佛國者有佛之國也舉此為言者良以佛得自在尚不能使己國為有況餘事乎亦以是人情所重故標為悟端也又問以何為空什曰室中以無物為空國土復以何理為空耶肇曰室以無物為空佛土以何為空將辯畢竟空義生曰猶存國安為有不悟同此所無然居言其同以何獨得之耶答曰以空空什曰無以無物故空以國土性空即是畢竟空故空也肇曰夫有由心生心因有起是非之城妄想所存故有無殊論紛然交競者也若能空虛其懷冥心真境妙存環中有無一觀者雖復智周萬物未始為有幽鑑無照未始為無故能齊天地為一旨而不乖其實鏡群有以玄通而物我俱一物我俱一故智無照功不乖其實故物物自同故經曰聖智無知以虛空為相諸法無為與之齊量也故以空智而空於有者即有而自空矣豈假屏除然後為空乎上空智空下空法空也直明法空無以取定故內引真智外證法空也生曰上空是空慧空也下空是前理空也言要當以空慧然後空耳若不以空慧終不空也豈可以我謂為不空哉又問空何用空什曰若法性自空則應直置而自空諸賢聖復何用空慧空諸法耶肇曰上空法空下空智空也諸法本性自空何假智空然後空耶生曰若理果是空何用空慧然後空耶自有得解之空慧此空即是慧之所為非理然也何可以空慧然後空便言理為空哉答曰以無分別空故空什曰上空是空慧也下空是法空也雖法性自空不待空慧若無空慧則於我為有用此無分別空慧故得其空則於我為空也肇曰智之生也起於分別而諸法無相故智無分別智無分別即智空也諸法無相即法空也以智不分別於法即知法空已矣豈別有智空假之以空法乎然則智不分別法時爾時智法俱同一空無復異空故曰以無分別為智空故智知法空矣不別有智空以空法也生曰向言空慧者非謂分別作空之慧也任理得悟者耳若以任理為悟而得此然後空者理可不然乎哉又問空可分別耶什曰問解空慧也向雖明空慧不見空有分別未明慧體空無分別故問此空慧可分別耶肇曰上以無分別為慧空故知法空無復異空雖云無異而異相已形異相已形則分別是生矣若知法無異空者何由云以無分別為智空故知法空乎故問智空法空可分別耶智法俱空故單言一空則滿足矣生曰即空之言空似有相有相便與餘事分別也空苟分別而慧不分別者則空與慧異矣空既異慧復不從慧來也答曰分別亦空什曰慧異於空則是分別雖有分別其性亦空也肇曰向之言者有分別於無分別耳若能無心分別而分別於無分別者雖復終日分別而未甞分別也故曰分別亦空生曰夫言空者空相亦空若空相不空空為有矣空既為有有豈無哉然則皆有而不空也是以分別亦空然後空耳又問空當於何求肇曰上因正智明空恐惑者將謂空義在正不在邪故問空義之所在以明邪正之不殊也生曰言之誠已盡然而惑者猶未能全信故復請效斯語以悟之焉前推理實為空極分別亦空空則無相矣若果以無相空為實者於何求之得其然耶答曰當於六十二見中求什曰上明畢竟空則無法不空然造心求解要必有津求津之要必有所惑惑之所生生於見異異之甚者莫過邪正邪正之極莫過於此故問於何求而答以二法也肇曰夫邪因正生正因邪起本其為性性無有二故欲求正智之空者當於邪見中求生曰夫以相為懷者極不出六十二見見則邪矣而此中無空空不然乎又問六十二見當於何求生曰若六十二見以存相為邪者復於何求得其然邪答曰當於諸佛解脫中求肇曰捨邪見名解脫背解脫名邪見然則邪解相靡孰為其原為其原者一而已矣故求諸邪見當本之解脫也生曰解脫者解脫結縛也若存相不邪不可去矣而解脫中無之者故知諸見理必然也言諸佛者明妙必同又問諸佛解脫當於何求生曰若諸佛解脫解脫結縛者復於何求得其然耶答曰當於一切眾生心行中求肇曰眾生心行即縛行也縛行即解脫之所由生也又邪正同根解脫一門本其真性未嘗有異故求佛解脫當於眾生心行也生曰心行者不從理為懷也懷不從理者纏縛生死不相出也若一切眾生心行中都無解脫者故知解脫解脫之也心行亦六十二見耳但其為義不同故取之有彼此若無以明諸佛解脫為解脫結縛猶未足以驗六十二見為邪若無以明六十二見為邪亦不足以驗空之為實是以次請問則明矣別本云六十二見諸佛解脫眾生意行什曰二見有之根邪之極也解脫有之終正之妙也眾生意行二見之中也此三聚法眾情所滯決定見其異也夫取相興惑因茲而起反迷求宗亦必至於此三性同致故展轉相涉者也又仁所問何無侍者一切眾魔及諸外道皆吾侍也肇曰世之侍者唯恭己順命給侍所須謂之侍者菩薩侍者以慢己違命違道者同其大乖和以冥順侍養法身謂之侍者所以眾魔異學為給侍之先也所以者何眾魔者樂生死菩薩於生死而不捨生曰魔樂生死則住其中矣若不就化永與之乖豈得使悟有宗理乎外道者樂諸見菩薩於諸見而不動什曰言不見其有異相也肇曰魔樂著五欲不求出世故繫以生死異學雖求出世而執著己道故繫以邪見大士觀生死同涅槃故能不捨觀邪見同於正見故能不動不動不捨故能即之為侍也生曰亦不捨諸見也魔與外道是背理之極而得其宗已自此以外復何言哉文殊師利言居士所疾為何等相什曰即事而觀若無病而云有又未見其相故求其相也肇曰既知病起之所由復問由生之疾相也四百四病各有異相大悲之疾以何為相乎將明無相大悲應物生病者雖終日現疾終日無相也生曰問疾之狀應在空前前以答依實妨問空意又空義既明其狀乃顯故也維摩詰言我病無形不可見肇曰大悲無緣而無所不緣無所不緣故能應物生疾應物生疾則於我未嘗疾也未甞疾故能同眾疾之相而不違無相之道何者大悲無緣無緣則無相以此生疾疾亦無相故曰我病無形不可見也生曰病是形理有必可見而無其實故言爾也又問此病身合耶心合耶什曰上答無形不可見即是說畢竟空也就言亦似是有病不見故生此問耳肇曰或者聞病不可見將謂心病無形故不可見或謂身病微細故不可見為之生問也病於身心與何事合而云不可見乎生曰夫身為受病之本心為覺痛之主病或合之為無形矣故假茲以問乃致明病無所寄然後盡無形也答曰非身合身相離故什曰無身故無病也亦非心合心如幻故什曰心無真實故無病也肇曰身相離則非身心如幻則非心身心既無病與誰合無合故無病無病故不可見也生曰身本殊表故言離相也心動無方故言幻也身心既無何所合哉又問地大水大火大風大於此四大何大之病什曰此將明病所由起病所由起不以一事必由四大假會而生假會而生則病無自性病無自性則同上不可見也此雖明病所因起乃明所以無病也肇曰身之生也四大所成上總推身今別推四大曲尋其本也生曰身心本是四大合之所成身心可無四大或有而四大各起百一諸病便可是之故無形也復得寄斯為問以明因四大有病無實形矣答曰是病非地大亦不離地大水火風大亦復如是肇曰四大本性自無患也眾緣既會增損相剋患以之生耳欲言有病本性自無欲言無病相假而有故病非地亦不離地餘大類爾也而眾生病從四大起生曰實因之也以其有病是故我病肇曰四大本無病亦不有而眾生虛假之疾從四大起故我以虛假之疾應彼疾耳逆尋其本彼我無實而欲觀其形相何耶生曰亦是因之而非實病爾時文殊師利問維摩詰言菩薩應云何慰諭有疾菩薩肇曰慰諭有疾應自文殊而逆問淨名者以同集諸人注心有在又取證於疾者乃所以審慰諭之會也此將明大乘無證之道以慰始習現疾菩薩故生此問也生曰夫慰諭有疾本是無疾所為維摩詰既能無之故次以問焉雖為菩薩而未免病者不能不為病所苦以之戀生而畏死也苟有戀生畏死之情必以增生死也是以同道之體宜相慰諭慰諭之方除其此懷此懷若除生死幾乎息矣維摩詰言說身無常不說厭離於身什曰凡有三種法謂世間法出世間法觀無常而厭身者是聲聞法著身而不觀無常者是凡夫法也觀無常而不厭身者是菩薩法今為病者說菩薩法以此處病則心不亂也肇曰慰諭之法應為病者說身無常去其貪著不應為說厭離令取證也不觀無常不厭離者凡夫也觀無常而厭離者二乘也觀無常不厭離者菩薩也是以應慰諭初學令安心處疾以濟群生不厭生死不樂涅槃此大士慰諭之法也生曰夫戀生者是愛身情也情既愛之無有厭己苟曰無常豈可愛戀哉若能從悟不期遣惑而惑自亡矣亡乎惑者無復身也雖已亡惑無身終不掇理於理不掇必能窮之窮理盡性勢歸兼濟至於在惑之時固應患惑求通求通之懷必以無常厭身然則厭身出於在惑非理中懷也說身有苦不說樂於涅槃生曰理若無常則以失所愛致惱曲辯之八苦之聚尤不可戀也向在惑以無常厭離今亦取苦樂涅槃樂就理為言豈得然乎說身無我而說教導眾生生曰凡愛身者起於著我苟是無常而苦豈有宰之者乎若無宰於內復何以致戀哉亦據其患惑人用之獨善而已既在悟懷謂之教導也說身空寂什曰隨其利鈍故說有廣略譬如大樹非一斧所傾累根既深非一法能除或有雖聞無常謂言不苦則為說苦既聞苦便謂有苦樂之主故說無我及空也不說畢竟寂滅肇曰雖見身苦而不樂涅槃之樂雖知無我不以眾生空故闕於教導雖解身空而不取涅槃畢竟之道故能安住生死與眾生同疾是以慰諭之家宜說其所應行所不應行不宜說也生曰既無能為宰我身何有耶若不有身戀復從何生乎所言空寂明無實耳非謂無也然此四句皆隨義作次理盡兼矣說悔先罪而不說入於過去什曰利根者聞上四句則能處疾不亂自此已下便為鈍根者也說近切之言諭其心也今日之病必由先罪故教令悔先罪也既言有先罪則似罪有常性入於過去故為說不入過去去其常想也肇曰教有疾菩薩悔既往之罪往罪雖繫人不言罪有常性從未來至現在從現在入過去也生曰夫戀生畏死者恐有罪故也若能改而悔之則出其境矣復何畏哉是以教悔前罪以除其畏也此則據緣故耳不言有實以己之疾愍於彼疾什曰令其推己而悲物也當念言我今微疾苦痛尚爾況惡趣眾生受無量苦也肇曰勸疾者推己之疾愍於他疾也生曰我有智慧猶有疾苦況乃不達者乎推己愍彼是兼濟之懷豈得自畏死焉當識宿世無數劫苦生曰無數劫來經苦無量如何一旦忽忘之耶當念饒益一切眾生什曰無數劫來受苦無量未曾為道為道受苦必獲大利既以此自諭又當念饒益眾生令得此利也肇曰當尋宿世受苦無量今苦須臾何足致憂但當力勵救彼苦耳生曰念欲饒益一切眾生者方入生死不得有畏也憶所修福什曰外國法從生至終所作福業一一書記若命終時傍人為說令其恃福心不憂畏也肇曰恐新學菩薩為疾所亂故勸憶所修福悅其情也生曰若有福者所生必勝有何畏哉念於淨命什曰淨命即正命也自念從生至今常行正命必之善趣吾將何畏也肇曰勿為救身疾起邪命也邪命謂為命諂飾要利存生也生曰行善之時本為得道度世未始求利衣食尚不畏為生死所牽況罪苦者乎勿生憂惱生曰憂之無益徒以致惱耳常起精進什曰雖身逝命終而意不捨也生曰因病致懈懈乃愈生其憂勤與命競恒患不至豈復容惱哉當作醫王療治眾病什曰令其因疾發弘誓如是諸病無能救者當作法醫療眾病也肇曰當為大法醫王療治群生之疾自疾何足憂乎生曰唯當勤求療方以兼一切勿起憂惱徒苦而無益也菩薩應如是慰諭有疾菩薩令其歡喜文殊師利言居士有疾菩薩云何調伏其心肇曰上問慰諭之宜今問調心之法外有善諭內有善調則能彌歷生死與群生同疾辛酸備經而不以為苦此即淨名居疾之所由也將示初學處疾之道故生斯問也生曰夫心為事馳無惡不作譬猶放逸之馬難可禁制是以波流生死莫出其境將欲自拔要在伏而調之調伏之方必有道也譬猶調馬以埒豈能不從既得其道然後伏矣而菩薩未免乎疾者必為病切所牽愈難制也故復問之爾焉維摩詰言有疾菩薩應作是念今我此病皆從前世妄想顛倒諸煩惱生生曰苟為病切所牽不得不推病理也病理是無何能牽我哉夫從緣起者已自非有況乎惑想顛倒所生者哉無有實法誰受病者肇曰處疾之法要先知病本病疾之生也皆由前世妄想顛倒妄想顛倒故煩惱以生煩惱既生不得無身既有身也不得無患逆尋其本虛妄不實本既不實誰受病者此明始行者初習無我觀也生曰又無所病也既無所病病又無矣所以者何四大合故假名為身四大無主什曰四大是身之本本既無主故身亦無我也身亦無我肇曰釋無我義也四大和合假名為身耳四大既無主身我何由生譬一沙無油聚沙亦無也主我一物異名耳生曰夫計我者或即以身為我或謂身中有我也今推身為理唯以四大合成無復別法四大無主身亦無我四大四矣我則一矣苟云處中為主之矣然其無主則我無中矣身為一也我亦一也苟云即是身是之也然無我則我不即也我果是無何所病哉又此病起皆由著我什曰病起有一事一者由過去著我廣生結業結業果孰則受於苦二者由現在著我心惱著我心惱故病增也是故於我不應生著肇曰我若是實曷為生病生曰復原此病本空而有病者皆由著我起也若能於我不著病何有哉既知病本什曰著我是也即除我想及眾生想什曰此三者事同而義異耳肇曰病本即上妄想也因有妄想故現我及眾生若悟妄想之顛倒則無我無眾生生曰既知病由著我而起便應即除之也眾生雖即是我而將欲推眾法合中無我故以帖之徵現此義焉當起法想什曰此假法以遣我猶人養此怒以滅彼怒也肇曰我想患之重者故除我想而起法想法想於空為病於我為藥昇降相靡故假之以治也生曰除之為何教起法想起法想者非謂著法也應作是念但以眾法合成此身生曰眾法者陰界入也合成身者明其為因也言但者因中無我也起唯法起滅唯法滅肇曰釋法想也五陰諸法假會成身起唯諸法共起滅唯諸法共滅無別有真宰主其起滅者也既除我想唯見緣起諸法故名法想生曰起滅者是果也言唯者果中亦無我也又此法者各不相知生曰此下二句又明因果即非我也眾法合成之時相緣而起相緣起者不能不相起非能相起也若能相起者必有相起之知而所知在彼不在於己反覆為相知矣是即自在為我義焉起時不言我起滅時不言我滅肇曰萬物紛紜聚散誰為緣合則起緣散則離聚散無先期故法法不相知也生曰從緣起者亦不能不從起非能從他起也若能從起者必有從起之知而所知在己不在於彼故無相知之義也是亦自在為我義焉彼有疾菩薩為滅法想什曰向以法遣我自此以下以空遣法也當作是念此法想者亦是顛倒顛倒者是即大患我應離之肇曰法想雖除我於真猶為倒未免於患故應離之生曰夫以法想除我想者豈復有法生著也哉有於言迹生惑故次除之又兼得對明以盡其義焉云何為離離我我所肇曰我為萬物主萬物為我所若離我我所則無法不離生曰有我之情自外諸法皆以為我之所有我之所有是對我之法我既已無所有豈獨存乎云何離我我所謂離二法生曰向直云二事耳今言要當離二事相對為二然後是離也云何離二法謂不念內外諸法行於平等肇曰有我我所則二法自生二法既生則內外以形內外既形則諸法異名諸法異名則是非相傾是非相傾則眾患以成若能不念內外諸法行心平等者則入空行無法想之患內外情塵也生曰內者我也外者一切法也此則相對為二矣謂不念之行於平等為離也云何平等謂我等涅槃等肇曰極上窮下齊以一觀乃應平等也生曰涅槃雖非無是表無之法也故於外法中指舉此一事以對我明等也所以者何我及涅槃此二皆空肇曰即事無不異即空無不一以何為空但以名字故空生曰名下無實如此二法無決定性肇曰因背涅槃故名吾我以捨吾我故名涅槃二法相假故有名生本其自性性無決定故二俱空也矣生曰無定爾也得是平等無有餘病唯有空病生曰亦以言迹除之也義以麁妙故云爾也空病亦空什曰上明無我無法而未遣空未遣空則空為累累則是病故明空病亦空也肇曰群生封累深厚不可頓捨故階級漸遣以至無遣也上以法除我以空除法今以畢竟空空於空者乃無患之極耳生曰空理無病病有空耳就病言之故謂空為病也是有疾菩薩以無所受而受諸受什曰受謂苦樂捨三受也若能解受無受則能為物受生而忍受三受也生曰諸受者謂三受也既觀病空三受皆無也能無三受者三受自除也非是欲捨故有入受為化之情焉未具佛法亦不滅受而取證也肇曰善自調者處有不染有在空不染空此無受之至也以心無受故無所不受無所不受故能永與群生同受諸受諸受者謂苦受樂受不苦不樂受也佛法未具眾生未度不獨滅三受而取證也生曰據患受之情欲求無滅之者必取其足能除患之處以為妙極不復希盡理也是則證明無義中道而止矣設身有苦念惡趣眾生起大悲心什曰我功德智慧之身尚苦痛如是況惡趣眾生受苦無量耶即起悲心志拔苦也生曰向有入受為化之情是大悲心也大悲為何設身有苦以念惡趣眾生而拔濟之前雖觀病空正可使情不惑苦未得便實無之若久觀理明後生則無矣是以言設身有苦也以念惡趣眾生者言我在人中有福又資智慧之明猶尚有苦如是況三惡道中無福慧者但念惡趣者夫在生死皆不免之故以為發大悲之緣矣我既調伏亦當調伏一切眾生肇曰要與群生同其苦樂也生曰自非調伏則不免三惡道矣但除其病而不除法什曰謂妄見者所見常樂淨等法也所以言無者不以有樂淨法而以無除之直為除妄想病耳無法可除故能處之不除其法也生曰調伏除其所惑之有不除法有也為斷病本而教導之肇曰諸法緣生聚散非己會而有形散而無像法自然耳於我何患之生者由我妄想於法自為患耳法豈使我生妄想乎然則妄想為病本法非我患也故教導之興但除病本不除法也生曰病本斷然後病除也何謂病本謂有攀緣生曰所取之相為攀緣也有者彼有之矣從有攀緣則為病本什曰上說菩薩自尋病本以理處心故能處疾不亂今明為斷眾生病故推其病原然後應其所宜耳機神微動則心有所屬心有所屬名為攀緣攀緣取相是妄動之始病之根也肇曰攀緣謂妄想微動攀緣諸法也妄想既緣則美惡已分美惡既分則憎愛並熾所以眾結煩於內萬疾生於外自慈以往巧歷不能記本其所由微想而已故曰攀緣為本生曰向言有之今言始有也矣何所攀緣謂之三界肇曰明攀緣之境也三界外法無漏無為其法無相非是妄想所能攀緣所能攀緣者三界而已耳生曰三界之法耳非實理也云何斷攀緣肇曰既知其根何由而斷以無所得生曰以無所得理斷之也若無所得則無攀緣肇曰所以攀緣意存有取所以有取意存有得若能知法虛誑無取無得者則攀緣自息矣何謂無所得謂離二見生曰二見無所得也何謂二見謂內見外見是無所得肇曰內有妄想外有諸法此二虛假終已無得生曰二見本以得內外法為懷智慧觀之理無內外然後二見不復得內外也文殊師利是為有疾菩薩調伏其心為斷老病死苦是菩薩菩提生曰菩提以實濟為道菩薩若能如是雖未得之便是有矣若不如是己所修治為無慧利肇曰若能善調其心不懷異想而永處生死斷彼苦者是菩薩菩提之道若不能爾其所修行內未足為有慧外未足為有利也生曰無慧利於物也譬如勝怨乃可為勇生曰己及所親皆無復怨也如是兼除老病死者菩薩之謂也生曰菩薩念眾生如親無異若不除其老病死怨便是己怨亦不除矣彼有疾菩薩應復作是念如我此病非真非有眾生病亦非真非有什曰解病非真故能處之不亂也言若以病為真有則病不可除眾生無邊病亦無盡無盡之病其性實有云何可度即時迷亂心生退轉若病非真易可除耳悲心即生弘誓兼濟也生曰又以此念起大悲心也如我此病非真非有者言己已達也眾生病亦非真非有者云彼不悟也是欲教之令知此法也然其起大悲之懷已自備於前文故今但明念而已矣作是觀時於諸眾生若起愛見大悲即應捨離什曰謂未能深入實相見有眾生心生愛著因此生悲名為愛見大悲愛見大悲虛妄不淨有能令人起疲厭想故應捨離也肇曰若自調者應先觀己病及眾生病因緣所成虛假無實宜以此心而起悲也若此觀未純見眾生愛之而起悲者名愛見悲也此悲雖善而雜以愛見有心之境未免于累故應捨之生曰作上二觀起大悲之時若於觀中有愛念心又見眾生而欲拔濟之者為愛見大悲也所以者何菩薩斷除客塵煩惱什曰心本清淨無有塵垢塵垢事會而生於心為客塵也而起大悲肇曰心遇外緣煩惱橫起故名客塵菩薩之法要除客塵而起大悲若愛見未斷則煩惱彌滋故應捨之生曰愛見是惑想所起為客塵也除之乃可以起大悲者矣愛見悲者則於生死有疲厭心什曰若因愛生見悲者有疲厭也若能離此無有疲厭生曰若以愛拔之增必捨焉既見而無除能盡化哉在在所生不為愛見之所覆什曰若能除愛見即棄捨結業受法化生自在無礙也肇曰夫有所見必有所滯有所愛必有所憎此有極之道安能致無極之用若能離此則法身化生無在不在生死無窮不覺為遠何有愛見之覆疲厭之勞乎生曰在在生者無疲厭故也豈為愛見所覆然耶所生無縛能為眾生說法解縛肇曰愛見既除法身既立則所生無縛亦能解彼縛也生曰大悲既不為愛見所覆而生者不復於生縛也矣如佛所說若自有縛能解彼縛無有是處若自無縛能解彼縛斯有是處是故菩薩不應起縛何謂縛何謂解肇曰將因縛解釋內調之義也貪著禪味是菩薩縛什曰貪著禪味有二障障涅槃及菩薩道也肇曰三界受生二乘取證皆由著禪味所以為縛生曰貪報行禪則有味於行矣既於行有味報必惑焉夫惑報者縛在生矣以方便生是菩薩解肇曰自既離生方便為物而受生者則彼我無縛所以為解也生曰欲濟群生而生者為方便生也以本不為己故報無惑焉又無方便慧縛有方便慧解無慧方便縛有慧方便解肇曰巧積眾德謂之方便直達法相謂之慧二行俱備然後為解耳若無方便而有慧未免於縛若無慧而有方便亦未免於縛生曰復廣縛解義也方便凡有二種一造行有功終致妙果二以之為化使必成遂慧亦二種一為觀理伏心二為於觀結盡觀理伏心者三乘所同偏執則縛在小也若以為化方便用之則不縛矣行功致果者有結便受三界之報則縛在生也若得結盡之慧則解矣何謂無方便慧縛謂菩薩以愛見心莊嚴佛土成就眾生於空無相無作法中而自調伏是名無方便慧縛什曰觀空不取涉有不著是名巧方便也今明六生已還未能無礙當其觀空則無所取著及其出觀淨國化人則生見取相心愛著拙於涉動妙於靜觀觀空慧不取相雖是方便而從慧受名此中但取涉有不著為方便故言無方便而有慧也七住以上其心常定動靜不異故言有方便慧也肇曰六住以下心未純一在有則捨空在空則捨有未能以平等真心有無俱涉所以嚴土化人則雜以愛見此非巧便修德之謂故無方便而以三空自調故有慧也何謂有方便慧解謂不以愛見心莊嚴佛土成就眾生於空無相無作法中以自調伏而不疲厭生曰觀理伏心必惡生死以為化方便造之而得耳是名有方便慧解肇曰七住以上二行俱備遊歷生死而不疲厭所以為解何謂無慧方便縛謂菩薩住貪欲瞋恚邪見等諸煩惱而植眾德本是名無慧方便縛什曰七住以還又優劣不同也此明新學不修正觀不制煩惱故言無慧也而能修德迴向仰求大果故言有方便也若能修四念處除四顛倒是名離煩惱慧也又善能迴向心不退轉是能求方便也六住以還雖通在縛境若能具此二法則是縛中之解也上說無相慧及涉有不著方便是二門出世間法也此說有相慧及能求方便是二門世間法也肇曰不修空慧以除煩惱是為慧也而勸積眾德有方便也何謂有慧方便解謂離諸貪欲瞋恚邪見等諸煩惱而殖眾德本迴向阿耨多羅三藐三菩提生曰雖以無結免縛於生容可資以成小故須言迴向也是名有慧方便解肇曰上有方便慧解今有慧方便解致解雖同而行有前後始行者自有先以方便積德然後修空慧者亦有先修空慧而後積德者各隨所宜其解不殊也離煩惱即三空自調之所能積德向菩提即嚴土化人之流也前後異說互盡其美矣文殊師利彼有疾菩薩應如是觀諸法肇曰非真以下無縛之觀也又復觀身無常苦空無我是名為慧什曰上四句雜說世間出世間慧方便今此四句偏明出世間慧方便亦云上統慧方便此旨明處疾中用慧方便故能不滅身取證也若以身為有病至則惱若知身非實則處疾不亂出世間慧亦有深淺無常則空言初相故先說無常無常是出世間淺慧也雖身有疾常在生死饒益一切而不厭倦是名方便什曰生死可厭而能不厭善處嶮難故名方便也肇曰大乘四非常觀即平等真觀故名為慧以平等心而處世不倦故名方便慰諭之說即其事也又復觀身身不離病病不離身什曰離身則無病故不相離又云身病一相故不相離也是病是身非新非故什曰此明身病實相無有新故說出世間深慧也是名為慧設身有疾而不永滅生曰雖云方便有慧而方便中不復更有慧也以方便造慧者慧中又有方便也是以明之而因廣義焉是名方便什曰不取可滅之相故能不滅是方便力也涉有應取相而不取相不取相則理與有絕而能涉有巧於難事故名方便也肇曰新故之名出於先後然離身無病離病無身眾緣所成誰後誰先既無先後則無新故新故既無即入實相故名慧也既有此慧而與彼同疾不取涅槃謂之方便自調初說即其事也慰諭自調略為權智權智此經之關要故會言有之矣文殊師利有疾菩薩應如是調伏其心生曰觀察得失亦調伏矣不住其中生曰若欲除不調伏必以調伏為懷亦復不住不調伏心肇曰大乘之行無言無相而調伏之言以形前文今將明言外之旨故二俱不住二俱不住即寄言之本意寄言之本意即調伏之至也生曰不以調伏為懷耳非不調伏也所以者何若住不調伏心是愚人法若住調伏心是聲聞法是故菩薩不當住於調伏不調伏心離此二法是菩薩行肇曰不調之稱出自愚人調伏之名出自聲聞大乘行者本無名相欲言不調則同愚人欲言調伏則同聲聞二者俱離乃應菩薩處中之行在於生死不為污行住於涅槃不永滅度是菩薩行肇曰欲言在生死生死不能污欲言住涅槃而復不滅度是以處中道而行者非在生死非住涅槃非凡夫行什曰凡夫行者有三種善不善無動行無動行色無色界行也上二界壽命劫數長久外道以為有常不動義也佛亦因世所名而名之也非賢聖行什曰謂行三脫而不證也是菩薩行非垢行非淨行是菩薩行肇曰不可得而名者也雖過魔行而現降伏眾魔是菩薩行肇曰不可得而有不可得而無者其唯大乘行乎何則欲言其有無相無名欲言其無萬德斯行萬德斯行故雖無而有無相無名故雖有而無然則言有不乖無言無不乖有是以此章或說有行或說無行有無雖殊其致不異也魔行四魔行也久已超度而現降魔者示有所過耳雖求一切智無非時求是菩薩行什曰功行未足而求至足之果名非時求也肇曰一切智未成而中道求證名非時求也雖觀諸法不生而不入正位是菩薩行什曰觀無生是取證法不入正位明不證也肇曰正位取證之位也三乘同觀無生慧力弱者不能自出慧力強者超而不證也雖觀十二緣起而入諸邪見是菩薩行肇曰觀緣起斷邪見之道也而能反同邪見者豈二乘之所能乎雖攝一切眾生而不愛著是菩薩行什曰四攝法也四攝是愛念眾生法今明愛而不著也肇曰四攝攝彼慈惠之極視彼猶己而能無著也雖樂遠離而不依身心盡是菩薩行什曰心識滅盡名為遠離遠離即空義也不依者明於空不取相也肇曰小離離憒鬧大離身心盡菩薩雖樂大離而不依恃也雖行三界什曰現生三界而不壞法性是菩薩行什曰處而不惑也肇曰三界即法性處之何所壞焉雖行於空而殖眾德本是菩薩行肇曰行空欲以除有而方殖有德也雖行無相而度眾生是菩薩行肇曰行無相欲除取眾生相而方度眾生也雖行無作而現受身是菩薩行肇曰行無作欲不造生死而方現受身也雖行無起而起一切善行是菩薩行肇曰行無起欲滅諸起心而方起諸善行雖行六波羅蜜而遍知眾生心心數法是菩薩行什曰六度是自行法自行既足然後化人化人乃知眾生心今雖自行而已能知彼復次第六度觀法無相不以無相為礙亦能知眾生心也肇曰六度無相行也無相則無知而方遍知眾生心行也雖行六通而不盡漏是菩薩行肇曰雖具六通而不為漏盡之行也何者菩薩觀漏即是無漏故能永處生死與之同漏豈以漏盡而自異於漏乎雖行四無量心而不貪著生於梵世是菩薩行什曰四無量行則應生四禪地今偏言梵者以眾生宗事梵天舉其宗也亦四禪地通名梵耳雖行禪定解脫三昧什曰禪四禪也定四空也解脫八解脫也三昧空無相無作也而不隨禪生是菩薩行肇曰取其因而不取其果可謂自在行乎雖行四念處而不永離身受心法是菩薩行什曰雖觀此四法而不永滅而取證也肇曰小乘觀身受心法離而取證菩薩雖觀此四不永離而取證也雖行四正勤而不捨身心精進是菩薩行什曰精進即四正勤也不取故言離也肇曰小乘法行四正勤功就則捨入無為菩薩雖同其行而不同其捨也雖行四如意足而得自在神通是菩薩行什曰雖現學神足實已神通自在也肇曰雖同小乘行如意足而久得大乘自在神通如意足神通之因也雖行五根而分別眾生諸根利鈍是菩薩行肇曰小乘唯自修己根不善人根菩薩雖同其自修而善知人根令彼我俱順也雖行五力而樂求佛十力是菩薩行雖行七覺分而分別佛之智慧是菩薩行雖行八正道而樂行無量佛道是菩薩行什曰盡明現行淺法而內已實入深法也肇曰雖同聲聞根力覺道其所志求常在佛行也雖行止觀什曰初係心在緣名為止止相應名為觀也助道之法而不畢竟墮於寂滅是菩薩行肇曰係心於緣謂之止分別深達謂之觀止觀助涅槃之要法菩薩因之而行不順之以墮涅槃也雖行諸法不生不滅而以相好莊嚴其身是菩薩行肇曰修無生滅無相行者本為滅相而方以相好嚴身也雖現聲聞辟支佛威儀而不捨佛法是菩薩行肇曰雖現行小乘威儀而不捨大乘之法雖隨諸法究竟淨相而隨所應為現其身是菩薩行肇曰究竟淨相理無形貌而隨彼所應現若干象也雖觀諸佛國土永寂如空而現種種清淨佛土是菩薩行肇曰空本無現而為彼現雖得佛道轉于法輪入於涅槃而不捨於菩薩之道是菩薩行肇曰雖現成佛轉法輪入涅槃而不永寂還入生死修菩薩法如上所列豈二乘之所能乎獨菩薩行耳說是語時文殊師利所將大眾其中八千天子皆發阿耨多羅三藐三菩提心爾時舍利弗見此室中無有床座作是念什曰法身大士身心無倦聲聞結業之形心雖樂法身有疲厭故發息止之想身子於弟子中年耆體劣故先發念不用現其累迹又以維摩必懸得其心故直念而不言也尋下言諸大人當於何坐似是推己之疲以察眾人之體恐其須故發念之也斯諸菩薩大弟子眾當於何坐生曰前除座待須故舍利弗發須之念也長者維摩詰知其意語舍利弗言云何仁者為法來耶什曰不直譏而問者欲現其所念乖理進退入負門也求床座耶肇曰獨寢床旨現於此舍利弗默領懸機故扣其興端淨名將辨無求之道故因而詰之也生曰須座之念迹在有求有求則乖法非所以來意者也舍利弗言我為法來非為床座維摩詰言唯舍利弗夫求法者什曰不取法相理會於法名為求法若取相生著心與法乖非求法也不貪軀命何況床座夫求法者非有色受想行識之求肇曰真求乃不求法況安身之具乎自此下遍於諸法明無求義也非有界入之求肇曰界十八界入十二入也非有欲色無色之求肇曰無三界之求也唯舍利弗夫求法者不著佛求不著法求不著眾求夫求法者無見苦求無斷集求無造盡證修道之求所以者何法無戲論若言我當見苦斷集滅證修道是則戲論非求法也肇曰有求則戲論戲論則非求所以知真求之無求也唯舍利弗法名寂滅若行生滅是求生滅非求法也法名無染若染於法乃至涅槃是則染著非求法也法無行處若行於法是則行處非求法也法無取捨若取捨法是則取捨非求法也法無處所若著處所是則著處非求法也法名無相若隨相識是則求相非求法也法不可住若住於法是則住法非求法也法不可見聞覺知肇曰六識略為四名見聞眼耳識也覺鼻舌身識也知意識也若行見聞覺知是則見聞覺知非求法也法名無為若行有為是求有為非求法也是故舍利弗若求法者於一切法應無所求肇曰法相如此豈可求乎若欲求者其唯無求乃真求耳生曰夫求法者非謂求也以無復諸求為求耳說是語時五百天子於諸法中得法眼淨肇曰大乘法眼淨也爾時長者維摩詰問文殊師利言仁者遊於無量千萬億阿僧祇國何等佛土有好上妙功德成就師子之座什曰自知而問者欲令眾會取信也借座彼國其義有二一者欲現諸佛嚴淨功德致殊特之座令始行菩薩深其志願也二者欲因往反之迹使化流二國也肇曰文殊大士遊化無疆必見諸國殊妙之座淨名欲生時會敬信之情故問而後取示審其事也生曰先問之者欲明後所致是實也文殊師利言居士東方度三十六恒河沙國有世界名須彌相其佛號須彌燈王今現在彼佛身長八萬四千由旬肇曰由旬天竺里數名也上由旬六十里中由旬五十里下由旬四十里也其師子座高八萬四千由旬嚴飾第一於是長者維摩詰現神通力即時彼佛遣三萬二千師子之座高廣嚴淨來入維摩詰室肇曰淨名雖以神力往取彼佛不遣亦無由致諸菩薩大弟子釋梵四天王等昔所未見其室廣博悉苞容三萬二千師子之座無所妨閡於毘耶離城及閻浮提四天下亦不迫迮悉見如故爾時維摩詰語文殊師利就師子座與諸菩薩上人俱坐當自立身如彼座像其得神通菩薩即自變形為四萬二千由旬坐師子座諸新發意菩薩及大弟子皆不能昇爾時維摩詰語舍利弗就師子座舍利弗言居士此座高廣吾不能昇什曰維摩神力所制欲令眾知大小乘優劣若此之懸也亦云諸佛功德之座非無德所昇理自冥純非所制也維摩詰言唯舍利弗為須彌燈王如來作禮乃可得坐於是新發意菩薩及大弟子即為須彌燈王如來作禮便得坐師子座舍利弗言居士未曾有也如是小室乃容受此高廣之座於毘耶離城無所妨閡又於閻浮提聚落城邑及四天下諸天龍王鬼神宮殿亦不迫迮維摩詰言唯舍利弗諸佛菩薩有解脫名不可思議肇曰夫有不思議之迹顯於外必有不思議之德著於內覆尋其本權智而已乎何則智無幽而不燭權無德而不修無幽不燭故理無不極無德不修故功無不就功就在于不就故一以成之理極存于不極故虛以通之所以智周萬物而無照權積眾德而無功冥寞無為而無所不為此不思議之極也巨細相容殊形並應此蓋耳目之麁迹遽足以言乎然將因末以示本託麁以表微故因借座略顯其事耳此經自始于淨土終于法供養其中所載大乘之道無非不思議法者也故囑累云此經名不思議解脫法門當奉持之此品因現外迹故別受名耳解脫者自在心法也得此解脫則凡所作為內行外應自在無閡此非二乘所能議也七住法身已上乃得此解脫也別本云神足三昧解脫什曰同體異名也夫欲為而不能則為縛也應念即成解脫無不能名為解脫能然而莫知所以然故曰不思議也若菩薩住是解脫者以須彌之高廣內芥子中無所增減須彌山王本相如故什曰須彌地之精也此地大也下說水火風地其四大也惑者謂四大有神亦云最大亦云有常今制以道力明不神也內之纖芥明不大也巨細相容物無定體明不常也此皆反其所封拔其幽滯以去其常習令歸宗有塗焉而四天王忉利諸天不覺不知己之所入唯應度者乃見須彌入芥子中是名不可思議解脫法門又以四大海水入一毛孔不嬈魚鼈黿鼉水性之屬而彼大海本相如故諸龍鬼神阿修羅等不覺不知己之所入於此眾生亦無所嬈又舍利弗住不可思議解脫菩薩斷取三千大千世界如陶家輪著右掌中擲過恒沙世界之外其中眾生不覺不知己之所往又復還置本處都不使人有往來想而此世界本相如故又舍利弗或有眾生樂久住世而可度者菩薩即演七日以為一劫什曰或者亦云時為常法令脩短改度示不常也令彼眾生謂之一劫或有眾生不樂久住而可度者菩薩即促一劫以為七日令彼眾生謂之七日又舍利弗住不可思議解脫菩薩以一切佛土嚴飾之事集在一國示於眾生又菩薩以一佛土眾生置之右掌飛到十方遍示一切而不動本處又舍利弗十方眾生供養諸佛之具菩薩於一毛孔皆令得見又十方國土所有日月星宿於菩薩一毛孔普使見之又舍利弗十方世界所有諸風菩薩悉能吸著口中而身無損外諸樹木亦不摧折又十方世界劫盡燒時以一切火內於腹中火事如故而不為害又於下方過恒河沙等諸佛世界取一佛土舉著上方過恒河沙無數世界如持鍼鋒舉一棗葉而無所嬈又舍利弗住不可思議解脫菩薩能以神通現作佛身或現辟支佛身或現聲聞身或現帝釋身或現梵王身或現世主身或現轉輪王身又十方世界所有眾聲上中下音皆能變之令作佛聲演出無常苦空無我之音及十方諸佛所說種種之法皆於其中普令得聞舍利弗我今略說菩薩不可思議解脫之力若廣說者窮劫不盡是時大迦葉聞說菩薩不可思議解脫法門歎未曾有謂舍利弗譬如有人於盲者前現眾色像非彼所見一切聲聞聞是不可思議解脫法門不能解了為若此也智者聞是其誰不發阿耨多羅三藐三菩提心我等何為永絕其根於此大乘已如敗種一切聲聞聞是不可思議解脫法門皆應號泣聲震三千大千世界肇曰所乖處重故假言應號泣耳二乘憂悲永除尚無微泣況震三千乎一切菩薩應大欣慶頂受此法肇曰迦葉將明大小之殊抑揚時聽故非分者宜致絕望之泣己分者宜懷頂受之歡也若有菩薩信解不可思議解脫法門者一切魔眾無如之何肇曰但能信解魔不能嬈何況行應者乎大迦葉說是語時三萬二千天子皆發阿耨多羅三藐三菩提心爾時維摩詰語大迦葉仁者十方無量阿僧祇世界中作魔王者多是住不可思議解脫菩薩以方便力教化眾生現作魔王肇曰因迦葉云信解不可思議者魔不能嬈而十方亦有信解菩薩為魔所嬈者將明不思議大士所為自在欲進始學故現為魔王非魔力之所能也此明不思議亦成迦葉言意又迦葉十方無量菩薩或有人從乞手足耳鼻頭目髓腦血肉皮骨聚落城邑妻子奴婢象馬車乘金銀琉璃車𤦲瑪瑙珊瑚琥珀真珠珂貝衣服飲食如此乞者多是住不可思議解脫菩薩以方便力而往試之令其堅固什曰結業菩薩於施度將盡而未極是以不思議菩薩強從求索令其無惜心盡具足堅固亦令眾生知其堅固亦使其自知堅固肇曰凡試之興出于未分不思議大士神通已備逆覩人根何試之有然為堅固彼志故不須而索不須而索者同魔試迹故以試為言耳豈待試而後知耶所以者何住不可思議解脫菩薩有威德力故行逼迫示諸眾生如是難事凡夫下劣無有力勢不能如是逼迫菩薩肇曰截人手足離人妻子強索國財生其憂悲雖有目前小苦而致永劫大安是由深觀人根輕重相權見近不及遠者非其所能為也譬如龍象蹴蹋非驢所堪肇曰能不能為諭象之上者名龍象也是名住不可思議解脫菩薩智慧方便之門肇曰智慧遠通方便近導異迹所以形眾庶所以成物不無由而莫之能測故權智二門為不思議之本也爾時文殊師利問維摩詰言菩薩云何觀於眾生什曰眾生若有真實定相者則不思議大士不應徒行逼試令其受苦以非真實易可成就故行惱逼也復次佛法有二種一者有二者空若常在有則累於想著若常觀空則捨於善本若空有迭用則不設二過猶日月代用萬物以成上已說有故今明空門也觀眾生為若此眾生神主我是一義耳如一癡人行路遇見遺匣匣中有大鏡開匣視鏡自見其影謂是匣主稽首歸謝捨之而走眾生入佛法藏珍寶鏡中取相計我棄之而去亦復如是亦如一盲人行道中遇值國王子堅抱不捨須臾王官屬至加極楚痛強逼奪之然後放捨如邪見眾生於非我見我無常苦至隨緣散壞乃知非我亦復如是如空中雲近之則無也真實慈觀諸法空則是真實慧真實慧中生無緣慈名為真慈亦以慈為本為人說真實法名真慈亦慈為本然後行布施等眾行為名或以自性為名或以所因為名自此已下例可尋也肇曰悲疾大士自調之觀微言幽旨亦備之前文矣然法相虛玄非有心之所覩真觀冥默非言者之所辯而云何不證涅槃與群生同疾又現不思議其迹無端或為魔王逼迫初學斯皆自調大士之所為也自調之觀彼我一空然其事為喻乃更彌甚至令希宗者惑亡言之致存己者增眾生之見所以無言之道難為言也將近取諸喻遠況真觀以去時人封言之累故生斯問也生曰上不思議是應化眾生之迹無方應之似有眾生之情矣有眾生情者不能為化故須問焉維摩詰言譬如幻師見所幻人菩薩觀眾生為若此肇曰幻師觀幻知其非真大士觀眾生亦若此也生曰非不有幻人但無實人耳既無實人以悟幻人亦無實矣苟幻人之不實眾生豈獨實哉如智者見水中月如鏡中見其面像如熱時炎如呼聲響如空中雲肇曰遠見有形近則無像如水聚沫如水上泡如芭蕉堅如電久住如第五大如第六陰如第七情如十三入如十九界肇曰經有定數菩薩觀眾生為若此如無色界色如燋穀牙如須陀洹身見如阿那含入胎肇曰阿那含雖有暫退必不經生也如阿羅漢三毒什曰大乘法中云通三界外輕微耳如得忍菩薩貪恚毀禁肇曰七住得無生忍心結永除況毀禁麁事乎如佛煩惱習肇曰唯有如來結習都盡如盲者見色如入滅盡定出入息肇曰心馳動於內息出入於外心想既滅故息無出入也如空中鳥跡如石女兒如化人煩惱如夢所見已寤如滅度者受身肇曰未有入涅槃而復受身者如無煙之火肇曰火必因質菩薩觀眾生為若此文殊師利言若菩薩作是觀者云何行慈肇曰慈以眾生為緣若無眾生慈心何寄乎將明真慈無緣而不離緣成上無相真慈義也生曰既悟眾生不實必自兼物是以有慈矣然復似無所加慈故復次問之焉維摩詰言菩薩作是觀已自念我當為眾生說如斯法生曰理常皎然若此而眾生乖之彌劫菩薩既以悟之能不示諸此假為觀意設念非實念也是即真實慈也肇曰眾生本空不能自覺故為說斯法令其自悟耳豈我有彼哉若能觀眾生空則心行亦空以此空心而於空中行慈者乃名無相真實慈也若有心於眾生而為慈者此虛誑慈耳何足以稱乎生曰必能實濟非虛念而已矣行寂滅慈無所生故什曰知諸法寂滅無生因此生慈而不失寂滅故以寂滅為名也肇曰七住得無生忍已後所行萬行皆無相無緣與無生同體無生同體無分別也真慈無緣無復心相心相既無則泊然永寂未甞不慈未甞有慈故曰行寂滅慈無所生也自此下廣明無相慈行以成真實之義名行雖殊而俱出慈體故盡以慈為名焉生曰欲以眾生如幻為說之者是即如幻慈也凡曰可以為慈莫不皆然是以推而名之不復甲乙言也如幻已自辨之於前無所釋也下既無辨得不釋乎行不熱慈無煩惱故肇曰煩惱之興出于愛見慈無愛見故無熱惱也行等之慈等三世故肇曰慈被三世而不覺三世之異也行無諍慈無所起故什曰見法有起則與法諍也肇曰彼我一虛諍訟安起行不二慈內外不合故什曰內外內外入也內外為二相對為合肇曰內慈外緣俱空無合行不壞慈畢竟盡故肇曰無緣真慈慈相永盡何物能壞行堅固慈心無毀故肇曰上明外無能壞此明內自無毀行清淨慈諸法性淨故肇曰真慈無相與法性同淨也行無邊慈如虛空故肇曰無心於覆而心無所不覆也行阿羅漢慈破結賊故什曰秦言殺結使賊也此從除結中生因以為名亦能除結故因能受名也肇曰阿羅漢秦言破結賊嫉恚邪疑諸惱結因慈而滅可名羅漢矣行菩薩慈安眾生故肇曰菩薩之稱由安眾生慈安眾生可名菩薩行如來慈得如相故肇曰如來之稱由得如相慈順如相可名如來行佛之慈覺眾生故什曰群生長寢菩薩覺之肇曰自覺覺彼謂之佛也慈既自悟又能覺彼可名為佛也行自然慈無因得故什曰無因即自然自然即無師義也肇曰大乘之道無師而成謂之自然菩薩真慈亦無因而就可名自然乎行菩提慈等一味故什曰唯佛菩提能解一切法一相一味也今無相解中生慈故遠同菩提也肇曰平等一味無相之道謂之菩提無相真慈亦平等一味可名菩提也行無等慈斷諸愛故什曰凡夫有愛結而行慈則可與等愛斷行慈者無能等也肇曰二乘六住已下皆愛彼而起慈若能無心愛彼而起慈者此慈超絕可名無等行大悲慈導以大乘故肇曰濟彼苦難導以大乘大悲之能慈欲彼樂亦導以大乘可名大悲也行無厭慈觀空無我故肇曰疲厭之情出于存我以空無我心而為慈者與生死相畢無復疲厭也行法施慈無遺惜故肇曰未有得真實慈而悋法財者可名法施也行持戒慈化毀禁故肇曰未有得真實慈而為殺盜不兼化者可名持戒行忍辱慈護彼我故什曰若能行忍則內不自累外不傷物故言護彼我也凡此中慈上行字梵本中無肇曰未有得真實慈而不護彼己致忿諍者可名忍辱也行精進慈荷負眾生故肇曰未有得真實慈而不荷負眾生者可名精進也行禪定慈不受味故肇曰未有得真實慈而以亂心受五欲味者可名禪定也行智慧慈無不知時故什曰行未滿而求果名不知時也肇曰未有得真實慈而為不知時行者可名智慧也行方便慈一切示現故肇曰未有得真實慈而不權現普應者可名方便也行無隱慈直心清淨故什曰其心質直有罪必悔不隱其過此二業也肇曰未有得真實慈而心有曲隱不清淨者可名無隱耳行深心慈無雜行故什曰直心中猶有累結今深入佛法無雜想也肇曰未有得真實慈而雜以淺行者可名深心行無誑慈不虛假故什曰身業直正不誑物也肇曰未有得真實慈而虛假無實者可名無誑也行安樂慈令得佛樂故什曰梵本云住涅槃樂肇曰未有得真實慈而不令彼我得佛樂者可名安樂菩薩之慈為若此也肇曰自上諸名皆真實慈體自有此能故有此名耳不外假他行以為己稱也真慈若此豈容眾生見乎文殊師利又問何謂為悲答曰菩薩所作功德皆與一切眾生共之什曰功德及功德果報悉施眾生此布施救苦眾生也三等盡就施中明等若廣說亦應如慈等肇曰因觀問慈備釋四等也哀彼長苦不自計身所積眾德願與一切先人後己大悲之行也生曰夫欲拔苦要當捨己之樂以濟之也又為實悲矣何謂為喜答曰有所饒益歡喜無悔肇曰自得法利與眾同歡喜於彼己俱得法悅謂之喜生曰慈悲既以益之唯喜而無悔也亦為實喜矣何謂為捨答曰所作福祐什曰亦施中明空也無所希望什曰現世不求恩未來不求報也聲聞行四等不能實益眾生今菩薩行四等已實能利益眾生故四等皆名大也肇曰大悲苦行憂以之生慈喜樂行喜以之生憂喜既陳則愛惡徵起是以行者捨苦樂行平觀眾生大乘正捨行報俱亡故無所希望也三等俱無相無緣與慈同行慈行既備類之可知也生曰虛想眾生以捨憎愛者非實捨也若能不望功德之報捨之極者也文殊師利又問生死有畏菩薩當何所依什曰為物受身而未離結業結業之體未能無畏必有所依然後能剋終大業故問其所依趣能不廢退也肇曰生死為畏畏莫之大悲疾大士何所依恃而能永處生死不以為畏乎生曰行實等者必入生死也而據生死言之是可畏之境苟未能免或為所得菩薩何所依怙不畏之耶維摩詰言菩薩於生死畏中當依如來功德之力什曰如來功德如是深妙我當得之寧可以此微苦而生疲厭一心求佛道直進不迴則眾苦自滅恐畏斯除亦以念為依亦以求趣為依肇曰生死之畏二乘所難自不依如來功德力者孰能處之生曰夫以等入生死者必欲濟生死也苟以濟而入終成如來果矣若以利重推之故不應難于小苦又乃有此冥報生死豈能加諸苦文殊師利又問菩薩欲依如來功德之力當於何住什曰欲依趣如來功德要標心有在故問其所住也生曰若直欲濟而入或不必能濟不必能濟不成大果故復問入當何住也答曰菩薩欲依如來功德力者當住度脫一切眾生肇曰住化一切則其心廣大廣大其心則所之無難此住佛德力之謂也生曰明以濟而入必住度脫中者也又問欲度眾生當何所除生曰所謂度脫必有所度有所脫故問之焉答曰欲度眾生除其煩惱肇曰將尋其本故先言其末也生曰度煩惱之河脫煩惱之縛矣又問欲除煩惱當何所行生曰問眾生既有煩惱當作何行乃得除之耶答曰當行正念生曰夫有煩惱出於惑情耳便應觀察法理以遣之也然始觀之時見理未明心不住理要須念力然後得觀也念以不忘為用故得存觀焉別本云正憶念什曰正憶念通始終兼精麁凡非邪想念不乖理皆名憶念也又問云何行於正念生曰問正念為行也重問也答曰當行不生不滅肇曰正念謂正心念法審其善惡善者增而不滅惡者滅令不生生曰以不生不滅為行又問何法不生何法不滅答曰不善不生善法不滅什曰惡法生則滅之未起不令生也善法不滅令其增廣也生曰念力而觀為造理之初始是制惡就善者又問善不善孰為本肇曰既知善之可生惡之可滅將兩捨以求宗故逆尋其本也生曰夫一善一惡者迭為根本永無判也要當求其本原而觀之者然後判矣答曰身為本什曰身謂五陰也肇曰善惡之行非身不生生曰所以為善惡者為身故也又問身孰為本答曰欲貪為本什曰由欲著情深故廣生結業亦以愛潤所以受生是以於諸結中偏舉欲貪也肇曰愛為生本長眾結縛凡在有身靡不由之生曰欲者貪使在我故受身者矣又問欲貪孰為本答曰虛妄分別為本什曰法無定相相由惑生妄想分別是好是醜好惡既形欲心自發故為欲本也肇曰法無美惡虛妄分別謂是美是惡美惡既形則貪欲是生也生曰妄分別法故有可貪著也又問虛妄分別孰為本答曰顛倒想為本什曰有無見反於法相名為顛倒先見有無然後分別好惡然則有無見是惑累之本妄想之初故偏受倒名也肇曰法本非有倒想為有既以為有然後擇其美惡謂之分別也生曰惑心內轉為倒然後妄分別外事又問顛倒想孰為本答曰無住為本什曰法無自性緣感而起當其未起莫知所寄莫知所寄故無所住無所住故則非有無非有無而為有無之本無住則窮其原更無所出故曰無本無本而為物之本故言立一切法也肇曰心猶水也靜則有照動則無鑒癡愛所濁邪風所扇湧溢波蕩未始暫住以此觀法何往不倒譬如臨面湧泉而責以本狀者未之有也倒想之興本乎不住義存於此乎一切法從眾緣會而成體緣未會則法無寄無寄則無住無住則無法以無法為本故能立一切法也生曰所謂顛倒正反實也為不實矣苟以不實為體是自無住也既不自住豈他住哉若有所住不得為顛倒也又問無住孰為本答曰無住則無本肇曰若以心動為本則因有有相生理極初動更無本也若以無法為本則有因無生無不因無故更無本也生曰無住即是無本之理也文殊師利從無住本立一切法肇曰無住故想倒想倒故分別分別故貪欲貪欲故有身既有身也則善惡並陳善惡既陳則萬法斯起自茲以往言數不能盡也若善得其本則眾末可除矣生曰一切諸法莫不皆然但為理現於顛倒故就顛倒取之為所明矣以此為觀復得有煩惱乎時維摩詰室有一天女什曰無宅無神隨宅主有優劣故神有精麁未曾有室故以天女為神也生曰外國亦以神為天也夫有福之家必有福神附焉是以菩薩託為之矣是入生死事也見諸大人聞所說法便現其身即以天華散諸菩薩大弟子上什曰諸菩薩上嫌其室空今所以供養將以宅主處疾故其神承旨而致供也肇曰天女即法身大士也常與淨名共弘大乘不思議道故現為宅神同處一室見大士集聞所說法故現身散華欲以生論也生曰現女神散華者示卑而重法以敦仰法之懷密欲因事暢理以明不畏生死故雖入而不染也若畏而避之愈致著也華至諸菩薩即皆墮落生曰任之自墮至大弟子便著不墮什曰天以此未曾有室無雜教故毀賤小乘顯揚大道所以共為影響發明勝致也生曰雖曰天力使然招之自有在矣一切弟子神力去華不能令去肇曰將辨大小之殊故使華若此生曰夫制飾華者本欲除其好情也苟無情於好飾終日在己豈有犯哉而用神力去華惡其著身者蓋託全戒將明惡必致好雖欲順律乃反違其意矣然則以致好之本排之豈可去乎故因事以明斯義理亦如事也爾時天問舍利弗何故去華生曰怪而問之答曰此華不如法是以去之肇曰香華著身非沙門法是以去之一義華法散身應墮不墮非華法也生曰不如律法天曰勿謂此華為不如法別本云不如法分別什曰梵本云不淨沙門絕於飾好故以華為不淨也所以者何是華無所分別什曰華性本不二故無分別也生曰華性無實豈有如法不如法之分別哉仁者自生分別想耳肇曰華豈有心於墮不墮乎分別之想出自仁者耳生曰如法不如法出惑想之情耳非華理然也若於佛法出家有所分別為不如法若無分別是則如法肇曰如法不如法在心不在華生曰若體華理無好惡者乃合律之法耳觀諸菩薩華不著者已斷一切分別想故生曰非直不致著亦不能使著也譬如人畏時非人得其便什曰如一羅剎變形為馬有一士夫乘之不疑中道馬問士夫馬為好不士夫拔刀示之問言此刀好不知其心正無畏竟不敢加害若不如是非人得其便也生曰恐畏之時情已怯弱故得便者矣如是弟子畏生死故生曰華香致好則增生死然惡之者是畏生死也色聲香味觸得其便生曰苟曰惡之好得便矣已離畏者一切五欲無能為也生曰既已離惡正使五情所欲陳列於前不復能使好之矣結習未盡華著身耳結習盡者華不著也什云問曰菩薩結習亦未盡云何不著耶答曰有二種習一結習二佛法中愛習得無生忍時結習都盡而未斷佛法愛習亦云法身菩薩雖有結習以器淨故習氣不起也肇曰著與不著一由內耳華何心乎生曰向惡華去之雖非結病然是其習矣習尚招華著身而不可去況有結乎舍利弗言天止此室其已久如什曰梵本云幾久也肇曰止淨名大乘之室久近妙辯若此乎生曰既已屈之便嫌其止室為天而不欲便相指斥故寄久為問焉答曰我止此室如耆年解脫肇曰將明第一無久近之義故以解脫為諭解脫即無為解脫也生曰止室是有縛矣如解脫明無實縛矣舍利弗言止此久耶肇曰解脫之道無形無相逆之不見其首尋之不見其後眇莾無朕謂之解脫若止此猶解脫久近不可知者乃大久也生曰舍利弗前問意雖云止室而語交在久於不達者取之便謂向答是矣苟答其語則云如舍利弗解脫來久也今舍利弗解脫來實久止室得不久乎止室既已有久不復得同解脫也是以不得不以久為問焉天曰耆年解脫亦何如久肇曰逆問其所得令自悟也耆年所得無為解脫寧可稱久乎生曰言耆年解脫之為久亦何所似乎舍利弗默然不答肇曰言久於前責實於後故莫知所答也生曰既言解脫無久跡為實無也解脫苟以無為實者言亦實有也有無相乖豈可得以言解脫是以託用斯默以明解脫非實無矣解脫既非實無然後止言乃可得必同之矣天曰如何耆舊大智而默肇曰五百弟子仁者智慧第一默然何耶生曰默然似有所不達故爾也答曰解脫者無所言說故吾於是不知所云肇曰向聞如解脫請始終難知說以為久而解脫相者非心所知非言所及將順解脫無言之旨故莫知所云焉生曰不知其會也天曰言說文字皆解脫相肇曰舍利弗以言久為失故默然無言謂順真解未能語默齊致觸物無閡故天說等解以曉其意也生曰有會矣乎所以者何解脫者不內不外不在兩間生曰夫解脫者我解於縛也不偏在我故不內也亦不偏在縛故不外也會成解脫又不兩在文字亦不內不外不在兩間生曰我為內所說為外合之為兩間矣是故舍利弗無離文字說解脫也肇曰法之所在極於三處三處求文字解脫俱不可得如之何欲離文字而別說解脫乎生曰舍利弗向言解脫無所言說故默者是謂言說異於解脫既明無異故誡之焉所以者何一切諸法是解脫相肇曰萬法雖殊無非解脫相豈文字之獨異焉生曰無不是解脫相故也舍利弗言不復以離婬怒癡為解脫乎肇曰二乘結盡無為為解脫聞上等解乖其本趣故致斯問生曰以佛言離婬怒癡為解脫而問之耳天曰佛為增上慢人說離婬怒癡為解脫耳生曰增上慢人以得法為懷不能即婬怒癡為解脫也故驗終以語之令其悟耳若無增上慢者佛說婬怒癡性即是解脫肇曰卑生死尊己道謂增上慢人也為此人說離結為解脫若不卑生死不尊己道者則為說三毒諸結性即解脫無別解脫也二乘雖無結慢然卑生死尊涅槃猶有相似慢結慢者未得道言已得以生慢生曰以無執為懷者不復待驗然後悟矣舍利弗言善哉善哉天女汝何所得以何為證什曰有為果言得無為果言證辯乃如是肇曰善其所說非己所及故問得何道證何果辯乃如是乎生曰既解而善其言也要有所得有所證然後有如此之辯故問之焉天曰我無得無證故辯如是什曰若見有得證則情有所封有所封則有所閡有閡則無辯以無得證故能若是也肇曰夫有閡之道不能生無閡之辯無閡之辯必出于無閡之道道有得有證者必有所不得有所不證以大乘之道無得無證故無所不得無所不證從此生辨故無所不辨也生曰無得為得無證為證故辨如是也所以者何若有得有證者則於佛法為增上慢肇曰若見己有所得必見他不得此於佛平等之法猶為增上慢人何能致無閡之辨乎生曰若有得者則不得也以不得為得增上慢矣舍利弗問天汝於三乘為何志求什曰伏其德音知其不常然則未測其所乘故問其志也肇曰上直云無得無證未知何乘故復問也生曰三乘同以無得為懷故不知為何志也天曰以聲聞法化眾生故我為聲聞以因緣法化眾生故我為辟支佛以大悲法化眾生故我為大乘肇曰大乘之道無乘不乘為彼而乘吾何乘也生曰隨彼為之我無定也舍利弗如人入瞻蔔林唯嗅瞻蔔不嗅餘香什曰非謂有而不嗅謂足於所聞不復外求耳依喻義可知也矣如是若入此室但聞佛功德之香不樂聞聲聞辟支佛功德香也肇曰無乘不乘乃為大乘故以香林為諭明淨名之室不雜二乘之香止此室者豈他嗅哉以此可知吾志何乘也生曰維摩詰居此室而應者大明宗極之理也而宗極之理無取小義此則表佛功德外勳矣舍利弗其有釋梵四天王諸天龍鬼神等入此室者聞斯上人講說正法皆樂佛功德之香發心而出舍利弗吾止此室十有二年初不聞說聲聞辟支佛法但聞菩薩大慈大悲不可思議諸佛之法肇曰大乘之法皆名不可思議上問止室久近欲生論端故答以解脫今言實年以明所聞之不雜也生曰諸天鬼神暫入此室尚無不發大意而出況我久聞妙法乎然則不能不為大非能為大矣舍利弗此室常現八未曾有難得之法生曰既聞妙法又見未曾有事豈得不為大哉何等為八此室常以金色光照生曰應主在慈豈不有照時乎而不見之者彼自絕耳非室無也晝夜無異不以日月所照為明是為一未曾有難得之法此室入者不為諸垢之所惱也什曰其室清淨無逆氣惡神垢緣絕故垢不生也惡神起如十頭羅剎入一王體怒害即生是其類也肇曰入此室者煩惱自息生曰此室常表於理見之乃為入耳果得入之不復為諸垢所惱矣是為二未曾有難得之法此室常有釋梵四天王他方菩薩來會不絕是為三未曾有難得之法此室常說六波羅蜜不退轉法是為四未曾有難得之法此室常作天人第一之樂絃出無量法化之聲是為五未曾有難得之法此室有四大藏眾寶積滿周窮濟乏求得無盡是為六未曾有難得之法此室釋迦牟尼佛阿彌陀佛阿閦佛寶德寶炎寶月寶嚴難勝師子響一切利成如是等十方無量諸佛是上人念時即皆為來生曰佛理常在其心念之便至矣廣說諸佛祕要法藏說已還去是為七未曾有難得之法此室一切諸天嚴飾宮殿諸佛淨土皆於中現什曰如有方寸金剛數十里內石壁之表所有形色悉於是現此室明徹其諭如此是為八未曾有難得之法舍利弗此室常現八未曾有難得之法誰有見斯不思議事而復樂於聲聞法乎肇曰顯室奇特之事以成香林之義舍利弗言汝何以不轉女身肇曰汝以無礙之智受有礙之身而不轉捨何耶天曰我從十二年來求女人相了不可得當何所轉肇曰止此室來所聞正法未覺女人異於男子當何所轉天悟女相焉十二年而已乎欲明此室純一等教無有雜聲故齊此為言耳天為女像為生斯論矣譬如幻師化作幻女若有人問何以不轉女身是人為正問不舍利弗言不也幻無定相當何所轉天曰一切諸法亦復如是無有定相云何乃問不轉女身肇曰萬物如幻無有定相誰好誰醜而欲轉之乎即時天女以神通力變舍利弗令如天女天自化身如舍利弗而問言何以不轉女身肇曰將成幻化無定之義故現變而問令其自悟也舍利弗以天女像而答言我今不知所轉什曰此從解中據理而言而變為女身肇曰吾不知所以轉而為此身如之何又欲轉之乎天曰舍利弗若能轉此女身則一切女人亦當能轉肇曰仁者不知所以轉而轉為女身眾女亦不知所以轉而為女也若仁者無心於為女而不能轉女身者則眾女亦然不能自轉如何勸人轉女身乎此明女雖無定相而因緣所成不得自在轉也如舍利弗非女而現女身一切女人亦復如是雖現女身而非女也肇曰如舍利弗實非女而今現是女像眾女亦現是女像實非女也男女無定相類己可知矣是故佛說一切諸法非男非女肇曰佛語豈虛妄哉即時天女還攝神力舍利弗身還復如故天問舍利弗女身色相今何所在肇曰將推女相之所在故復身而問舍利弗言女身色相無在無不在肇曰欲言有在今見無相欲言無在向復有相猶幻化無定莫知所在也天曰一切諸法亦復如是無在無不在夫無在無不在者佛所說也肇曰豈唯女相諸法皆爾稱佛所說以明理不可易舍利弗問天汝於此沒當生何所肇曰既知現相之無在又問當生之所在天曰佛化所生什曰不直說無生而說生者欲據有生相結而理無生滅者也吾如彼生肇曰此生身相既如幻化沒此更生豈得異也曰佛化所生非沒生也天曰眾生猶然無沒生也肇曰豈我獨如化物無非化也舍利弗問天汝久如當得阿耨多羅三藐三菩提肇曰身相沒生可如幻化菩提真道必應有實故問久如當成天曰如舍利弗還為凡夫我乃當成阿耨多羅三藐三菩提肇曰所期必無舍利弗言我作凡夫無有是處肇曰聖人還為凡夫何有是處耶天曰我得阿耨多羅三藐三菩提亦無是處肇曰彼聖人為凡夫我成菩提道無處一也所以者何菩提無住處是故無有得者肇曰菩提之道無為無相自無住處誰有得者舍利弗言今諸佛得阿耨多羅三藐三菩提已得當得如恒河沙皆謂何乎肇曰據得以問天曰皆以世俗文字數故說有三世非謂菩提有去來今什曰菩提性空故超於三世菩提既空則無得佛無得佛者則亦無菩提緣會而生理不相離故有無宜同也肇曰世俗言數有三世得耳非謂菩提第一真道有去來今也天曰舍利弗汝得阿羅漢道耶什曰佛道深妙有之真極己所未得猶謂不無即其所得了其非有故問令推己以悟佛也肇曰羅漢入無漏心不見得道入有漏心則見有得今問以第九解脫自證成道時見有得耶欲令自悟無得義也曰無所得故而得什曰以其解法無得則理會於法故因其所會假名為得肇曰推心而答也無得故有得有得則無得此明真得乃在於不得天曰諸佛菩薩亦復如是無所得故而得什曰二乘取證無得俱同但大乘悟法既深又無出入之異耳爾時維摩詰語舍利弗是天女曾已供養九十二億佛已能遊戲菩薩神通所願具足得無生忍住不退轉以本願故隨意能現教化眾生肇曰上但即言生論未知其道深淺淨名傍顯其實以生眾會敬信之情爾時文殊師利問維摩詰言菩薩云何通達佛道什曰因上章天女隨願受身流通佛法故廣圓應之迹以明通達之功也肇曰上云諸佛之道以無得為得此道虛玄非常行之所通通之必有以故問所以通也生曰應化無方為佛之道既能體之為通達矣維摩詰言若菩薩行於非道什曰非道有三種一者惡趣果報二者惡趣行業三者世俗善業及善業果報也凡非其本實而處之皆名非道處非而不失其本故能因非道以弘道則通斯通矣譬如良醫觸物為藥故醫術斯行遇病斯治是為通達佛道肇曰夫以道為道非道為非道者則愛惡竝起垢累茲彰何能通心妙旨達平等之道乎若能不以道為道不以非道為非道者則是非絕於心遇物斯可乘矣所以處是無是是之情乘非無非非之意故能美惡齊觀履逆常順和光塵勞愈晦愈明斯可謂通達無礙平等佛道也生曰既出其表而行之者皆應化然也因天女即是其事故廣之焉又問云何菩薩行於非道答曰若菩薩行五無間而無惱恚什曰五無間罪業也地獄至餓鬼惡趣果報也肇曰五逆罪必由惱恚生此罪捨身必入地獄受苦無間也菩薩示行五逆而無惱恚是由不以逆為逆故能同逆耳若以逆為逆者孰敢同之至于地獄無諸罪垢肇曰罪垢地獄因也示受其報實無其因至于畜生無有無明憍慢等過肇曰癡慢偏重多墮畜生至于餓鬼而具足功德肇曰慳貪無福多墮餓鬼行色無色界道不以為勝什曰梵本云至色無色界凡夫生彼則謂為涅槃第一最勝今有為而生不以為勝也肇曰上二界道受有之因雖同其行知其卑陋也示行貪欲離諸染著示行瞋恚於諸眾生無有恚閡示行愚癡而以智慧調伏其心肇曰示行三毒而不乖三善也示行慳貪而捨內外所有不惜身命示行毀禁而安住淨戒乃至小罪猶懷大懼示行瞋恚而常慈忍示行懈怠而勤修功德示行亂意而常念定示行愚癡而通達世間出世間慧肇曰示行六弊而不乖六度也示行諂偽而善方便隨諸經義什曰雖迹與諂同而實不乖正所謂善方便隨諸經義也肇曰外現隨俗諂偽內實隨經方便也示行憍慢而於眾生猶如橋梁什曰言其謙下為物所凌踐忍受無慢猶如橋梁也肇曰使物皆踐我上取卑下之極也示行諸煩惱而心常清淨肇曰煩惱顯於外心淨著於內示入於魔而順佛智慧不隨他教肇曰外同邪教內順正慧也示入聲聞而為眾生說未聞法什曰處非不捨其本則勝習愈明故不待聞而後說也肇曰聲聞不從人聞不能自悟況能為人說所未聞示入辟支佛而成就大悲教化眾生肇曰大悲大乘法非辟支佛所能行示入貧窮而有寶手功德無盡什曰手能出寶廣施無盡肇曰手出自然寶周窮無盡示入形殘而具諸相好以自莊嚴示入下賤而生佛種姓中具諸功德什曰佛種姓即是無生忍得是深忍名曰法生則已超出下賤入佛境也肇曰得無生忍必繼佛種名生佛種姓中也示入羸劣醜陋而得那羅延身什曰天力士堅固端正身也一切眾生之所樂見肇曰那羅延天力士名也端正殊妙志力雄猛示入老病而永斷病根超越死畏肇曰法身大士生死永盡況老病乎示有資生而恒觀無常實無所貪示有妻妾婇女而常遠離五欲淤泥什曰如太子慕魄比也現於訥鈍而成就辯才總持無失示入邪濟而以正濟什曰渡處名為濟也度諸眾生肇曰津河可度處名正濟險難處名邪濟佛道名正濟外道名邪濟也現遍入諸道而斷其因緣肇曰遍入異道豈曰慕求欲斷其緣耳現於涅槃而不斷生死肇曰現身涅槃而方入生死自上所列於菩薩皆為非道而處之無閡乃所以為道故曰通達佛道也文殊師利菩薩能如是行於非道是為通達佛道於是維摩詰問文殊師利什曰自相遇以來維摩獨說似是辯慧之功偏有所歸今令彼說欲顯其德者也亦云推美以為供養也何等為如來種什曰種根本因緣一義耳因上大士隨類化物通達佛道固知積惡眾生能發道心能發道心則是佛道因緣故問佛種也亦云新學欲得佛而未知佛因故問其因也肇曰既辯佛道所以通又問其道之所出也維摩文殊迭為問答應物而作孰識其故生曰如來種是擬穀種為言也向以示眾惡為佛今明實惡為種故次反問焉文殊師利言有身為種什曰有身謂有漏五受陰也義云有身應是身見身見三有之原結累根本故直言身見身見計我欲令得樂則能行善故為佛種也肇曰有身身見夫心無定所隨物而變在邪而邪在正而正邪正雖殊其種不異也何則變邪而正改惡而善豈別有異邪之正異惡之善超然無因忽爾自得乎然則正由邪起善因惡生故曰眾結煩惱為如來種也無明有愛為種什曰向總說此開為二門也一切結屬二門故偏舉二門也自此已下次第廣開者也貪恚癡為種四顛倒為種五蓋為種什曰四倒為因五蓋為果是則名曰生死兩輪兩輪既具六趣斯遊六入為種什曰義言六情愛也愛為生本故偏廣開也七識住為種什曰初禪中除劫初梵王及劫初諸小梵自後合為第一識住劫初唯有梵王未有餘梵梵王念欲有餘梵餘梵爾時遇會來生梵王因起邪見謂是己造餘梵亦自謂從梵王生雖有精麁其邪想不異是名異身一想第二識住也二禪形無優劣而心有若干除入解脫種種異念是名一形異想是第三識住也三禪形無精麁心無異想所謂一樂想第四識住也并無色前三地是名七識住也識住識得安住也識念分明無有惱患無壞者是名為住惡趣則苦痛壞四禪則無想壞非想滅定壞亦彼地心想微昧念不分明故識不安住也問曰欲界亦惡趣所壞云何立識住也答曰取地壞不取界壞欲界惡趣善趣趣乖地異苦樂殊致義不相涉故不相壞也又義云應為七使也八邪法為種九惱處為種什曰愛我怨家憎我知識惱我己身一世則三三世為九義云九結也十不善道為種以要言之六十二見及一切煩惱皆是佛種肇曰塵勞眾生即成佛道更無異人之成佛故是佛種也生曰夫大乘之悟本不近捨生死遠更求之也斯為在生死事中即用其實為悟矣苟在其事而變其實為悟始者豈非佛之萌芽起於生死事哉其悟既長其事必巧不亦是種之義乎所以始於有身終至一切煩惱者以明理轉扶疎至結大悟實也曰何謂也肇曰夫妙極之道必有妙極之因而曰塵勞為種者何耶生曰佛為至極之慧而以眾惡為種未可孑孤故問云爾答曰若見無為入正位者什曰苦法忍至羅漢無生至佛皆名正位也言無為而入者由取相見故入正位而取證又言見無為無為者盡諦盡諦是其證法決定分明見前二諦時雖無反勢未決定分明言據其決定取證處不能復發阿耨多羅三藐三菩提心生曰以現事明之也見無為入正位者苦法忍已上結使已斷既至其所始為見之以本欲捨生死求悟悟則在生死外矣無復不捨即悟之義故不能復發菩提心也譬如高原陸地不生蓮華卑濕淤泥乃生此華如是見無為法入正位者終不復能生於佛法煩惱泥中乃有眾生起佛法耳生曰諭入正位又如殖種於空終不得生糞壤之地乃能滋茂如是入無為正位者不生佛法起於我見如須彌山什曰言其見深而高也肇曰我心自高如須彌之在眾山也猶能發于阿耨多羅三藐三菩提心生佛法矣生曰諭見無為也此二諭以明萌發其事焉是故當知一切煩惱為如來種什曰謂為眾生無鞅數劫以煩惱受身深入生死廣積善本兼濟眾生然後得成佛道所以為種也譬如不下巨海終不能得無價寶珠如是不入煩惱大海則不能得一切智寶肇曰二乘既見無為安住正位虛心靜漠宴寂恬怡既無生死之畏而有無為之樂澹泊自足無希無求孰肯蔽蔽以大乘為心乎凡夫沈淪五趣為煩惱所蔽進無無為之歡退有生死之畏兼我心自高唯勝是慕故能發迹塵勞標心無上樹根生死而敷正覺之華自非凡夫沒命洄淵遊盤塵海者何能致斯無上之寶乎是以凡夫有反覆之名二乘有根敗之恥也生曰無價寶珠是海之所成一切智寶亦是煩惱所作也要入煩惱海中求之然後得矣此一諭以明既不捨結有反入義焉爾時大迦葉歎言善哉善哉文殊師利快說此語誠如所言塵勞之儔為如來種我等今者不復堪任發阿耨多羅三藐三菩提心乃至五無間罪猶能發意生於佛法而今我等永不能發譬如根敗之士其於五欲不能復利如是聲聞諸結斷者於佛法中無所復益永不志願肇曰迦葉自知己心微弱不能發大道意至於勝求乃後五逆之人傷己無堪故善文殊之說是故文殊師利凡夫於佛法有反復而聲聞無也所以者何凡夫聞佛法能起無上道心不斷三寶正使聲聞終身聞佛法力無畏等永不能發無上道意肇曰凡夫聞法能續佛種則報恩有反復也聲聞獨善其身不弘三寶於佛法為無反復也又法華云二乘中止終必成佛而此經以根敗為諭無復志求夫涅槃者道之真也妙之極也二乘結習未盡闇障未除如之何以垢累之神而求真極之道乎以其三有分盡故假授涅槃非實涅槃也此經將以二乘疲厭生死進向已息潛隱無為綿綿長久方於凡夫則為永絕又抑揚時聽卑鄙小乘至人殊應其教不一故令諸經有不同之說也爾時會中有一菩薩名普現色身問維摩詰言居士父母妻子親戚眷屬吏民知識悉為是誰奴婢僮僕象馬車乘皆何所在肇曰淨名權道無方隱顯難測外現同世家屬內以法為家屬恐惑者見形不及其道故生斯問也生曰普現色身以通達佛道為迹也問此義者欲明其事要必有本反于生死之致故能無不入矣是以答終戒品便云所為無方也於是維摩詰以偈答曰智度菩薩母生曰所謂菩薩以智慧為主而智慧以內解為用有母義焉方便以為父什曰窮智之原故稱度梵音中有母義故以為母亦云智度雖以明照為體成濟萬行比其功用不及方便故以為母正方便父梵音中有父義方便有二種一深解空而不取相受證二以實相理深莫能信受要須方便誘引群生令其漸悟方便義深而功重故為父也肇曰智為內照權為外用萬行之所由生諸佛之所因出故菩薩以智為母以權為父生曰方便以外濟為用成菩薩道父義也一切眾導師無不由是生什曰菩薩如來通名導師以新學謂其未離受生應有父母今欲顯其以法化生絕於受身故答之以法也生曰菩薩以上至佛也法喜以為妻什曰如二禪中自欣離下地故生喜亦於諸善及實法深心愛樂發大歡喜以此自娛外無餘欣喜為樂具其諭如妻也肇曰法喜謂見法生內喜也世人以妻色為悅菩薩以法喜為悅也生曰妻以守節為欣失節則憂喜於法者此之謂也慈悲心為女什曰慈悲性弱從物入有猶如女之為性弱而隨物也肇曰慈悲之情像女人性故以為女生曰慈悲以外適為用有女義焉善心誠實男什曰誠實之心於事能辨猶男有貞固之性濟成於家業也肇曰誠實貞直男子之性亦有為惡而實故標以善心生曰其心既善加以誠實必能幹濟菩薩家而成大業有男事焉故云誠實男也畢竟空寂舍什曰障蔋風雨莫過於舍滅除眾想莫妙於空亦能絕諸問難降伏魔怨猶密宇深重寇患自消亦云有非真要時復暫遊空為理宗以為常宅也肇曰堂宇以蔽風霜空寂以障塵想生曰於緣為有是外有也自性則無為內虛也可以庇非法風雨而障結賊之患是舍之理也弟子眾塵勞什曰眾塵即塵勞眾生化使從己令受正道也隨意之所轉什曰轉令從己化也肇曰塵勞眾生隨意所化無非弟子也生曰轉眾塵之愚以為智慧之明豈非從化義哉道品善知識什曰三十七品三乘通用菩薩兼以六度為道品取其親附守護利益成就義同三益故類之知識由是成正覺肇曰成益我者三十七道品也可謂善知識乎生曰益我以道由之而成善友義也諸度法等侶什曰或有雖為知識不必能為剋終之伴或雖為伴而不為知識又言伴侶明善始令終必至道場也肇曰六度大乘之要行發心為侶俱至道場吾真侶也生曰我本欲到諸法彼岸而假諸度得至伴之良者也四攝為妓女什曰四攝聚眾猶眾妓之引物也肇曰四攝悅眾以當妓女也生曰悅以取人四攝理也歌詠誦法言以此為音樂肇曰口詠法言以當音樂生曰悅耳致樂莫善於此總持之園苑什曰總持廣納為眾妙之林奇翫娛心猶如園苑也生曰持諸法使不得散失為園苑義也無漏法林樹生曰無漏之法既根深不可拔又理高而扶疎為樹之像漏法不復得間錯其間林之義矣覺意淨妙華什曰華之體合則不妙開過則毀開合得適乃盡其妙也調順覺意亦復如是高則放散下則沈沒高下得中乘平直往開合之相其猶淨華也生曰七覺以開悟為道無染為淨華之法者也解脫智慧果什曰解脫無為果也智慧有為果也生曰結盡為解脫也從智慧生即以名之終期所得為果矣八解之浴池什曰水之為用除垢去熱解脫之性亦除執去閡也生曰八以擬八方也解脫者除垢懷也故有浴池義焉定水湛然滿生曰止則能鑒水之義也既定意足湛然滿矣布以七淨華什曰一戒淨始終淨也身口所作無有微惡意不起垢亦不取相亦不願受生施人無畏不限眾生二心淨三乘制煩惱心斷結心乃至三乘漏盡心名為心淨三見淨見法真性不起妄想是名見淨四度疑淨若見未深當時雖了後或生疑若見深疑斷名度疑淨五分別道淨善能見是道宜行非道宜捨是名分別道淨六行斷知見淨行謂苦難苦易樂難樂易四行也斷謂斷諸結也學地中盡未能自知所行所斷既得無學盡智無生智悉自知見所行所斷通達分明是名行斷知見淨七涅槃淨也生曰一戒淨二心淨三見淨四度疑淨五道非道知見淨六行知見淨七斷知見淨此七既以淨好為理而從定水中出義為水中華焉浴此無垢人什曰無垢而浴者為除熱取適也菩薩無結而入八解者外將為眾生內自娛心也肇曰總持強記萬善之苑也於此苑中樹無漏之林敷七覺之華結解脫之果嚴八解之池積禪定之水湛然充滿布七淨之華羅列水上然後無垢之士遊此林苑浴此華池閑宴嬉遊樂之至也豈等俗苑林水之歡乎覺意七覺意也解脫有為無為果也智慧即果智也生曰浴此則乃無復垢矣象馬五通馳什曰駕大乘車遊於十方自在無閡兼運眾生俱至道場也生曰五通不疾而速以諭象馬大乘以為車生曰駕以大乘車矣調御以一心什曰一心梵本云和合道品心中有三相一發動二攝心三名捨若發動過則心散散則攝之攝之過則沒沒則精進令心發動若動靜得適則任之令進容豫處中是名為捨捨即調御調御即和合也譬如善御遲則策之疾則制之舒疾得宜則放之令去縱步夷塗必之所往也生曰一心謂捨也若無復高下遲疾便宜任之以一心矣遊於八正路肇曰五通為象馬大乘為上車一心為御者遊於八正道也生曰八正為通衢而遊其上矣相具以嚴容眾好飾其姿什曰嚴飾足於體不假外也生曰相好為嚴飾具者也慚愧之上服什曰旨取其防非止惡猶衣服可以禦風寒也肇曰慚愧障眾惡法身之上服生曰衣服障形者恥露其醜也慚愧不為惡事此之謂者也深心為華鬘什曰深心信樂故能修善處善之先猶鬘之在首又云深心發明眾善亦如華鬘飾形服也肇曰深心法身之上飾猶華鬘之在首生曰華鬘者既為首飾而束髮使不亂也深心是檢行之初故以諭焉富有七財寶什曰信戒聞捨慧慚愧也處家則能捨財出家則能捨五欲及煩惱也由信善故持戒持戒則止惡止惡已則進行眾善進行眾善要由多聞聞法故能捨能捨則慧生故五事次第說也五事為寶慚愧為守人守人於財主亦是財故七事通名財也生曰財寶有七其理無窮富之極者也教授以滋息生曰教授眾生是與人之長善也如所說修行迴向為大利什曰行自行也以七財為本又彼我兼利復以此福迴向佛道七財彌增則利之大也肇曰七財信戒聞捨慧慚愧也世人以玉帛為饒菩薩以七財為富出入法寶與人同利兼示以滋息之法令如說修行迴向佛道此利之大者也生曰如所說修行既收外益而可以易得大寶故為大利也四禪為床座什曰言四禪取其似床座能離三患也一離毒螫二離垢塵三離濕冷四禪亦離三患也離瞋恚毒貪欲塵睡眠冷離此三患安隱快樂也肇曰世人為毒螫下濕所以伐木為床菩薩為下界毒惡故以四禪為床生曰四以擬四方也禪以安樂為理床之象者也從於淨命生肇曰四禪高床修淨命之所成生曰淨命為禪之巧功多聞增智慧以為自覺音什曰向說床則眠其安寢安寢則覺之有法故次說樂外國貴人眠時要先勅樂人明相出時微奏樂音然後乃覺今以多聞法音覺其禪寢也肇曰外國諸王臥欲起時奏絲竹自覺菩薩安寢四禪多聞以自覺生曰外國貴人臥欲覺時作樂以覺之也從聞而悟者此之謂也甘露法之食什曰諸天以種種名藥著海中以寶山摩之令成甘露食之得仙名不死藥佛法中以涅槃甘露令生死永斷是真不死藥也亦云劫初地味甘露食之則長生佛法中則實相甘露養其慧命是真甘露食也生曰天食為甘露味也食之長壽遂號為不死食也泥洹是不死之法故以諭焉解脫味為漿什曰味有四種一出家離五欲二行禪離憒亂煩惱三智慧離妄想四涅槃離生死亦有二種解脫一解脫煩惱二解脫於閡也亦云愛性無漏名之為渴愛斷則得解脫解脫止愛渴故名漿四味亦以除愛渴故為漿也肇曰無漏甘露以充其體八解脫法漿以潤其身也生曰愛為縛之本以無厭為懷若渴之須水則大苦矣若解脫之者以無渴愛為漿無苦為味也淨心以澡浴什曰心淨則無染無染即為浴亦名游八解也生曰淨於心垢為澡浴也戒品為塗香什曰淨戒除穢不假香也肇曰淨心為澡浴之水戒具為塗身之香生曰戒在形而外勳為塗身香也摧滅煩惱賊什曰煩惱有二種斷一遮斷二永斷摧滅遮斷也下降伏四魔永斷也上說資養四體體既平健則廣興事業自此已下是說其事業生曰自此已下明其有所云為勇健無能踰降伏四種魔勝幡建道場什曰外國破敵得勝則竪勝幡道場降魔亦表其勝相也肇曰外國法戰諍破敵立幡以表勝菩薩摧煩惱賊降四魔怨乃立道場建勝相也雖知無起滅示彼故有生悉現諸國土如日無不見肇曰知無起滅則得法身無復生分為彼有生故無往不見自此已下盡歎菩薩變應之德以法為家故其能若此供養於十方無量億如來諸佛及己身無有分別想肇曰未甞覺彼己之異也雖知諸佛國及與眾生空而常修淨土教化於群生肇曰知空不捨有所以常處中諸有眾生類形聲及威儀無畏力菩薩一時能盡現覺知眾魔事而示隨其行以善方便智隨意皆能現或示老病死什曰如佛欲化弗迦沙王故現作老比丘亦如四城門所化比也成就諸群生了知如幻化通達無有閡或現劫盡燒天地皆洞然眾生有常想照令知無常什曰或實燒或不實燒不實燒者二日乃至三四日出時眾生見燒相即悟無常還攝不燒也無數億眾生俱來請菩薩一時到其舍化令向佛道經書禁呪術工巧諸伎藝盡現行此事饒益諸群生世間眾道法悉於中出家什曰以同習相感先同而後乖也出家人有德為物所宗故現入出家修德引物也因以解人惑而不墮邪見肇曰九十六種皆出家求道隨其出家欲解其惑不同其見也或作日月天什曰劫初時未有日月亦未有眾生幽冥處初不見日月故為作日月令得照明也梵王世界主或時作地水或復作風火什曰劫初地未成以神力令六方風來吹水結而成地或見人入海船欲沒時為化作地令得安隱至須水火風處皆應其所求也或化作或以身作也食及藥中亦如是也肇曰遇海漂人則變身為地水火風皆隨彼所須而自變形也劫中有疾疫現作諸藥草什曰或令除病或得昇仙因而化之使入正道外國有奇妙藥草或似人形或似象馬形似象馬者有人乘之徑凌虛而去或但見聞此藥眾病即消也若有服之者除病消眾毒劫中有饑饉現身作飲食先救彼饑渴却以法語人肇曰菩薩法身于何不為或為藥草令服者病除或為飲食令饑渴者得飽滿劫中有刀兵為之起慈悲什曰將來世劫盡時刀兵起人壽十歲婆須蜜從忉利天下生王家作太子化眾人言我等祖父壽命極長以今瞋恚無慈故致此短壽是故汝等當行慈心眾人從命惡心漸薄此後生子壽二十歲如是轉續至彌勒時八萬四千歲也化彼諸眾生令住無諍地若有大戰陣立之以等力菩薩現威勢降伏使和安什曰兩陣相對助其弱者二眾既均無相勝負因是彼此和安矣一切國土中諸有地獄處輒往到于彼勉濟其苦惱一切國土中畜生相食噉皆現生於彼為之作利益什曰如過去世時人無禮義欲殘害長老猴象及鳥推敬長老令人修善咸相和須如大智度論中說示受於五欲亦復現行禪令魔心憒亂不能得其便肇曰欲言行禪復受五欲欲言受欲復現行禪莫測其變所以憒亂也火中生蓮華是可謂希有在欲而行禪希有亦如是肇曰自非靜亂齊旨者孰能為之者也或現作婬女引諸好色者先以欲鉤牽後令入佛智肇曰反欲以順或為邑中主或作商人導國師及大臣以祐利眾生諸有貧窮者現作無盡藏因以勸導之令發菩提心我心憍慢者為現大力士消伏諸貢高令住無上道肇曰慢心自高如山峯不停水菩薩現為力士服其高心然後潤以法水其有恐懼者居前而慰安先施以無畏後令發道心或現離婬欲為五通仙人開導諸群生令住戒忍慈什曰世無賢聖眾生下劣不入深法故化以戒忍也見須供事者現為作僮僕既悅可其意乃發以道心隨彼之所須得入於佛道以善方便力皆能給足之如是道無量生曰應適無方皆是佛之道矣所行無有涯智慧無邊際度脫無數眾假令一切佛於無數億劫讚歎其功德猶尚不能盡肇曰其權智之道無涯無際雖復眾聖殊勝辯猶不能盡誰聞如是法不發菩提心除彼不肖人癡冥無智者肇曰下士聞道大而笑之日月雖明何益瞽者爾時維摩詰謂眾菩薩言諸仁者云何菩薩入不二法門什曰有無迭用佛法之常前品說有故次說空門復次從始會以來唯二人相對餘皆默然今欲各顯其德故問令盡說亦云情惑不同發悟有因令各說悟廣釋眾迷夫勝會明宗必以令終為美今法坐將散欲究其深致廣說不二乃盡其妙也問曰亦有三四乃至無量法門云何獨說不二耶答曰二事少而惑淺餘門事廣而累深二尚應破則餘可知也復次萬法之生必從緣起緣起生法多少不同極其少者要從二緣若有一緣生未之聞也然則有之緣起極於二法二法既廢則入於玄境亦云二法門攝一切法門問曰云何不破一耶答曰若名數之則非一也若以一為一亦未離於二遣二則一斯盡矣復次無相之一名假而實立實立則體與相絕故直置而自無也肇曰言為世則謂之法眾聖所由謂之門生曰既悟其一則眾事皆得故一為眾事之所由也各隨所樂說之肇曰自經始已來所明雖殊然皆大乘無相之道無相之道即不可思議解脫法門即第一義無二法門此淨名現疾之所建文殊問疾之所立也凡聖道成莫不由之故事為篇端談為言首究其所歸一而已矣然學者開心有地受習不同或觀生滅以反本或推有無以體真或尋罪福以得一或察身口以冥寂其塗雖殊其會不異不異故取眾人之所同以證此經之大旨也生曰所以無方其道皆入不二故也今令人人說之以為成驗會中有菩薩名法自在說言諸仁者生滅為二法本不生今則無滅得此無生法忍是為入不二法門肇曰滅者滅生耳若悟無生滅何所滅此即無生法忍也此菩薩因觀生滅以悟道故說己所解為不二法門也下皆類爾萬法云云離真皆名二故以不二為言德守菩薩曰我我所為二因有我故便有我所若無有我則無我所是為入不二法門肇曰妙主常存我也身及萬物我所也我所我之有也法既無我誰有之者不眴菩薩曰什曰不眴有三義一如天二愛敬佛身諦觀不眴三心無塵翳慧眼常開受不受為二什曰受不受取相不取相也亦有漏五陰名為受無漏名不受也亦云受心不受心如阿毘曇心說若法不受則不可得以不可得故無取無捨什曰遣不受也無作什曰言不復作受生業也無行什曰心行滅也是為入不二法門肇曰有心必有所受有所受必有所不受此為二也若悟法本空二俱不受則無得無行為不二也德頂菩薩曰垢淨為二見垢實性什曰如洗穢物至盡乃淨淨則盡盡則無淨也則無淨相順於滅相是為入不二法門肇曰淨生於垢實性無垢淨何所淨善宿菩薩曰是動是念為二什曰惑心微起名為動取相深著名為念始終為異耳無取遣受也肇曰情發為動想我為念也不動則無念無念即無分別通達此者是為入不二法門善眼菩薩曰一相無相為二若知一相即是無相亦不取無相入於平等是為入不二法門肇曰言一欲以去二不言一也言無欲以去有不言無也而惑者聞一則取一相聞無則取無相故有二焉妙臂菩薩曰什曰以施報故手能出無盡寶物如五河流故名妙臂也菩薩心聲聞心為二觀心相空如幻化者無菩薩心無聲聞心是為入不二法門弗沙菩薩曰什曰二十八宿中鬼星名也生時所值宿因以為名也肇曰弗沙星名也菩薩因以為字焉善不善為二什曰一切有漏善心及善身口業無漏乃至涅槃名為善一切煩惱所作身口業名不善也若不起善不善入無相際而通達者是為入不二法門師子菩薩曰罪福為二什曰三界煩惱煩惱相應及煩惱所作身口業盡名罪一切有漏善盡名為福若達罪性則與福無異以金剛慧決了此相什曰金剛置地下至地際然後乃止實相慧要盡法性然後乃止也肇曰金剛慧實相慧也無縛無解者是為入不二法門師子意菩薩曰什曰師子度水要截流直度曲則不度此大士以實智慧深入諸法直過彼岸故借以為名也有漏無漏為二若得諸法等則不起漏不漏想不著於相亦不住無相是為入不二法門淨解菩薩曰有為無為為二若離一切數則心如虛空以清淨慧無所閡者是為入不二法門那羅延菩薩曰世間出世間為二什曰世間三界也出世間一切無漏有為道品法也世間性空即是出世間於其中不入不出什曰出義生於入也無入生死故無出世間也不溢什曰梵本云流也不散肇曰夫有入則有出有出必有溢有溢必有散此俗中之常數是為入不二法門善意菩薩曰生死涅槃為二什曰上言無為三無為也今明究竟涅槃也若見生死性則無生死無縛無解不然不滅如是解者是為入不二法門肇曰縛然生死之別名解滅涅槃之異稱現見菩薩曰盡不盡為二法若究竟盡什曰無常是空之初門破法不盡名為不盡若乃至一念不住則無有生無有生則生盡生盡則畢竟空是名為盡也若不盡皆是無盡相無盡相即是空空則無有盡不盡相如是入者是為入不二法門肇曰有為虛偽法無常故名盡實相無為法常住故不盡若以盡為盡以不盡為不盡者皆二法也若能悟盡不盡俱無盡相者則入一空不二法門也普守菩薩曰什曰萬善所持眾聖所護故名普守焉我無我為二我尚不可得非我何可得什曰妄見有我解則無我言無我為遣我耳非復別有無我法也見我實性者不復起二是為入不二法門肇曰非我出於我耳見我實性者我本自無而況非我也電天菩薩曰明無明為二無明實性即是明什曰無明能生明故不異於明明由無明生故不異於無明無明故不可取能生明故不可捨明亦如是非無明故不可離無明生故不可取譬如蓮華色雖嚴潔所因不淨推其所因心不生著也明亦不可取離一切數於其中平等無二者是為入不二法門肇曰明慧明也無明癡冥也見無明性即是為明若見明為明即是無明故不可取也喜見菩薩曰色色空為二色即是空非色滅空色性自空如是受想行識識空為二識即是空非識滅空識性自空於其中而通達者是為入不二法門肇曰色即是空不待色滅然後為空是以見色異於空者則二於法相也明相菩薩曰四種異空種異為二什曰外道法中有五大佛法中有四大此四種於作法中最大故稱為大四種性即是空種性如前際後際空故中際亦空若能如是知諸種性者是為入不二法門肇曰四種四大也空種空大也此五眾生之所由生故名種然四大之性無前後中無異空大也妙意菩薩曰眼色為二若知眼性於色不貪不恚不癡是名寂滅如是耳聲鼻香舌味身觸意法為二若知意性於法不貪不恚不癡是名寂滅安住其中是為入不二法門肇曰存於情塵故三毒以生若悟六情性則於六塵不起三毒此寂滅之道也無盡意菩薩曰布施迴向一切智為二布施性即是迴向一切智性如是持戒忍辱精進禪定智慧迴向一切智為二智慧性即是迴向一切智性於其中入一相者是為入不二法門肇曰以六度為妙因迴向一切智者二也若悟因果同性入于一相乃應不二深慧菩薩曰是空是無相是無作為二空即無相無相即無作若空無相無作即無心意識於一解脫門即是三解脫門者是為入不二法門肇曰三行雖異然俱是無緣解脫故無心意識也無緣既同即三解脫無異寂根菩薩曰佛法眾為二生曰有相則有對有對則為二不繫一與三也佛即是法生曰以體法為佛不可離法有佛也若不離法有佛是法也然則佛亦法矣法即是眾生曰亦以體法為眾是三寶皆無為相肇曰無相真智佛寶也實相無為法寶也修無為道僧寶也三寶雖異皆無為相也生曰乖理為造故三寶皆無為也與虛空等一切法亦爾能隨此行者是為入不二法門心無閡菩薩曰身身滅為二什曰身五受陰也身滅涅槃也身即是身滅所以者何見身實相者則不起見身及見滅身身與滅身無二無分別於其中不驚不懼者是為入不二法門肇曰諸法生時空生滅時空滅身存身亡亦何以異而懷驚懼於其中乎上善菩薩曰身口意業為二是三業皆無作相身無作相即口無作相口無作相即意無作相是三業無作相即一切法無作相能如是隨無作慧者是為入不二法門肇曰三業雖殊無作一也諸法之生本于三業三業既無誰作諸法也福田菩薩曰福行罪行不動行為二什曰福行欲界善行能得樂報也罪行十不善道能得苦報也無動行色無色界行不動義如通達佛道中說也三行實性即是空空即無福行無罪行無不動行於此三行而不起者是為入不二法門肇曰福欲界善行罪十惡之流不動色無色界行也華嚴菩薩曰從我起二為二見我實相者不起二法若不住二法則無有識無所識者是為入不二法門肇曰因我故有彼二名所以生若見我實相則彼我之識無由而起德藏菩薩曰有所得相為二若無所得即無取捨無取捨者是為入不二法門肇曰得在於我相在於彼我不得相誰取誰捨月上菩薩曰闇與明為二無闇無明即無有二所以者何如入滅受想定什曰旨明此中知照滅無有明闇也無闇無明一切法相亦復如是於其中平等入者是為入不二法門肇曰二乘入滅盡定六根盡廢心想都滅雖經晝夜不覺晦明之異諭菩薩無心於明闇耳寶印手菩薩曰樂涅槃不樂世間為二若不樂涅槃不厭世間則無有二所以者何若有縛則有解若本無縛其誰求解無縛無解則無樂厭是為入不二法門肇曰世間無縛曷為而厭涅槃無解曷為而樂珠頂王菩薩曰正道邪道為二住正道者則不分別是邪是正離此二者是為入不二法門樂實菩薩曰實不實為二實見者尚不見實何況非實所以者何非肉眼所見慧眼乃能見而此慧眼無見無不見是為入不二法門肇曰實相慧眼之境非肉眼所見慧眼尚不見實而況非實雖曰無見而無所不見此真慧眼之體如是諸菩薩各各說已問文殊師利何等是菩薩入不二法門文殊師利曰如我意者於一切法無言什曰說曲辯也無說什曰說一往說也無示什曰顯現其相言是善是惡名為示也無識離諸問答是為入不二法門肇曰上諸人所明雖同而所因各異且直辯法相不明無言今文殊總眾家之說以開不二之門直言法相不可言不措言於法相斯之為言言之至也而方於靜默猶亦後焉生曰前諸菩薩各說不二之義似有不二可說也若有不二可說者即復是對二為不二也是以文殊明無可說乃為不二矣於是文殊師利問維摩詰我等各自說已仁者當說何等是菩薩入不二法門時維摩詰默然無言什曰如佛泥洹後六百年有一人年六十出家未幾時頌三藏都盡次作三藏論議作論已思惟言佛法中復有何事唯有禪法我當行之於是受禪法自作要誓若不得道不具一切禪定功德終不寢息脇不著地因名脇比丘少時得成阿羅漢具三明六通有大辯才善能論議有外道師名曰馬鳴利根智慧一切經書皆悉明練亦有大辯才能破一切論議聞脇比丘名將諸弟子往到其所唱言一切論議悉皆可破若我不能破汝言論當斬首謝屈脇比丘聞是論默然不言馬鳴即生憍慢此人徒有空名實無所知與其弟子捨之而去中路思惟已語弟子言此人有甚深智慧我墮負處弟子怪而問曰云何爾答曰我言一切語言可破即是自破彼不言則無所破即還到其所語脇比丘言我墮負處則是愚癡愚癡之頭非我所須汝便斬之若不斬我我當自斬脇比丘言不斬汝頭當斬汝結髮比於世間與死無異即下髮為脇比丘作弟子智慧辯才世無及者廣造經論大弘佛法時人謂之為第二佛夫默語雖殊明宗一也所會雖一而迹有精麁有言於無言未若無言於無言故默然之論論之妙也肇曰有言於無言未若無言於無言所以默然也上諸菩薩措言於法相文殊有言於無言淨名無言於無言此三明宗雖同而迹有深淺所以言後於無言知後於無知信矣哉生曰文殊雖明無可說而未明說為無說也是以維摩默然無言以表言之不實言若果實豈可默哉文殊師利歎曰善哉善哉乃至無有文字語言是真入不二法門肇曰默領者文殊其人也為彼持言所以稱善也生曰言迹盡於無言故歎以為善矣說是入不二法門品時於此眾中五千菩薩皆入不二法門得無生法忍於是舍利弗心念日時欲至此諸菩薩當於何食什曰舍利弗獨發念者其旨有三一者結業之體未能無資二絕意大方樂法不深三推已有待謂眾亦然處弟子之上宜為眾致供也肇曰置座設食擬賓之常而待客先發者欲以生論耳舍利弗時會之長故每扣興端生曰不念弟子者以其自有乞食法也時維摩詰知其意而語言佛說八解脫仁者受行豈雜欲食而聞法乎什曰能於前法自在無閡無閡則累想宜廢亦云解脫為用厭身捨著而今念食乖致何深肇曰佛說八解脫乃是無欲之嘉肴養法身之上饍仁者親受謂無多求然方雜食想而欲聽法豈是無舉來求之情乎生曰八解脫以不淨觀為初而食是不淨之物既以體八為懷者豈復有欲食之情哉又法中無食可欲蓋不可以欲食聞之乎若欲食者且待須臾當令汝得未曾有食什曰不化作者恐致欺妄之嫌故不設常食以非淨妙無利益故欲令此眾見清淨國又因香飯得弘道意故因其須食請飯香積也生曰常食是生欲法也除欲食為未曾有食矣時維摩詰即入三昧以神通力示諸大眾上方界分過四十二恒河沙佛土有國名眾香佛號香積今現在其國香氣比於十方諸佛世界人天之香最為第一彼土無有聲聞辟支佛名唯有清淨大菩薩眾佛為說法其界一切皆以香作樓閣經行香地苑園皆香其食香氣周流十方無量世界是時彼佛與諸菩薩方共坐食有諸天子皆號香嚴悉發阿耨多羅三藐三菩提心供養彼佛及諸菩薩此諸大眾莫不目見時維摩詰問眾菩薩言諸仁者誰能致彼佛飯肇曰既現彼國推有力者令取飯也以文殊師利威神力故咸皆默然肇曰文殊將顯淨名之德故以神力令眾會默然矣維摩詰言仁此大眾無乃可恥肇曰勵未成也文殊師利曰如佛所言勿輕未學肇曰進始學也於是維摩詰不起于座居眾會前化作菩薩相好光明威德殊勝蔽於眾會而告之曰汝往上方界分度如四十二恒河沙佛土有國名眾香佛號香積與諸菩薩方共坐食汝往到彼如我辭曰維摩詰稽首世尊足下致敬無量問訊起居少病少惱氣力安不什曰不言無而言少者明身為病本本宜棄也肇曰將示有身不得無患故致問如來猶云少病少惱願得世尊所食之餘當於娑婆世界施作佛事什曰佛事謂化眾生令此樂小法者別本云樂少之人什曰樂不勝遠者皆名為小非但小乘也得弘大道亦使如來名聲普聞什曰欲令聞而信者發道心也此三事請飯之意也肇曰餘卑遜言也彼土因香以通大道此國眾生志意狹劣故請香飯之餘以弘佛事也時化菩薩即於會前昇于上方舉眾皆見其去到眾香界禮彼佛足又聞其言維摩詰稽首世尊足下致敬無量問訊起居少病少惱氣力安不願得世尊所食之餘欲於娑婆世界施作佛事使此樂小法者得弘大道亦使如來名聲普聞彼諸大士見化菩薩歎未曾有今此上人從何所來娑婆世界為在何許云何名為樂小法者即以問佛肇曰彼諸大士皆得神通然不能常現在前又其土純一大乘不聞樂小之名故生斯問也佛告之曰下方度如四十二恒河沙佛土有世界名娑婆佛號釋迦牟尼今現在於五濁惡世為樂小法眾生敷演道教彼有菩薩名維摩詰住不可思議解脫為諸菩薩說法故遣化來稱揚我名并讚此土令彼菩薩增益功德彼菩薩言其人何如乃作是化德力無畏神足若斯佛言甚大一切十方皆遣化往施作佛事饒益眾生於是香積如來以眾香鉢盛滿香飯與化菩薩時彼九百萬菩薩俱發聲言我欲詣娑婆世界供養釋迦牟尼佛并欲見維摩詰等諸菩薩眾肇曰聞彼佛稱此佛菩薩功德故欲同舉功德也佛言可往攝汝身香無令彼諸眾生起惑著心什曰大怒則狂大喜亦迷宜攝汝香防其惑因問曰若然者云何不攝香飯答曰佛神力故能杜其惑原發其道意故不攝也又當捨汝本形勿使彼國求菩薩者而自鄙恥什曰恥深則隕愧淺亦惱二患交至去道逾緬上言惑著此言鄙恥二文互顯約其文也又汝於彼莫懷輕賤而作閡想所以者何十方國土皆如虛空又諸佛為欲化諸樂小法者不盡現其清淨土耳時化菩薩既受鉢飯與彼九百萬菩薩俱承佛威神及維摩詰力於彼世界忽然不現須臾之間至維摩詰舍時維摩詰即化作九百萬師子之座嚴好如前諸菩薩皆坐其上化菩薩以滿鉢香飯與維摩詰飯香普薰毘耶離城及三千大千世界時毘耶離婆羅門居士等聞是香氣身意快然歎未曾有肇曰異香入體身心怡悅於是長者主月蓋從八萬四千人來入維摩詰舍什曰彼國無王唯五百居士共治國政今言主眾所推也肇曰毘耶離國無有君王唯有五百長者共理國事月蓋眾所推重故名主自此下皆聞香而後集矣見其室中菩薩甚多諸師子座高廣嚴好皆大歡喜禮眾菩薩及大弟子却住一面諸地神虛空神及欲色界諸天聞此香氣亦皆來入維摩詰舍時維摩詰語舍利弗等諸大聲聞仁者可食如來甘露味飯生曰以其向念故教食也亦欲因以明食之為理泥洹是甘露之法而食此食者必以得之故飯中有甘露味焉大悲所薰什曰薰義有三一大悲果報二悲心所念三以慈眼視之生曰使人得悟為外薰也豈曰食能大悲力矣然則飯之為氣大悲所薰矣無以限意食之使不消也什曰食此飯應發大心建大業是名報恩報恩名為消也肇曰先示受食法也此飯大悲之果悲意所設悲心所興故名大悲所薰以限意食之則不能消若知此飯大悲所成不可思議發道心而食者則消報施主恩無限閡意也生曰飯出大悲則無限矣而限言少者則乃不消也有異聲聞念是飯少而此大眾人人當食肇曰不思議食非二乘所及故生是念也化菩薩曰勿以聲聞小德小智稱量如來無量福慧肇曰無量福慧即香飯之因夫有無量之因必有無量之果若因可量果亦可量如來無量福慧豈是聲聞小智所能量乎四海有竭此飯無盡使一切人食揣若須彌乃至一劫猶不能盡所以者何無盡戒定智慧解脫解脫知見功德具足者所食之餘終不可盡肇曰如來具五分法身無盡功德報應之飯如何可盡矣於是鉢飯悉飽眾會猶故不賜其諸菩薩聲聞天人食此飯者身安快樂譬如一切樂莊嚴國諸菩薩也又諸毛孔皆出妙香亦如眾香國土諸樹之香爾時維摩詰問眾香菩薩香積如來以何說法彼菩薩曰我土如來無文字說但以眾香令諸天人得入律行什曰舉其多也上云說法亦不必有言說有因通教功同說耳肇曰其土非都無言但以香為通道之本如此國因言通道亦有因神變而得悟者菩薩各各坐香樹下聞斯妙香即獲一切德藏三昧得是三昧者菩薩所有功德皆悉具足肇曰此三昧力能生諸功德也彼諸菩薩問維摩詰今世尊釋迦牟尼佛以何說法維摩詰言此土眾生剛強難化故佛為說剛強之語以調伏之什曰如來說法其要有三一軟善語二剛強語三雜說善行樂果軟善語也惡行苦果剛強語也讚善毀惡雜說也肇曰聖化何常隨物而應耳此土剛強故以剛強之教而應焉言是地獄是畜生是餓鬼是諸難處肇曰遍示八難處也是愚人生處肇曰外道異學名愚人生處也是身邪行是身邪行報是口邪行是口邪行報是意邪行是意邪行報是殺生是殺生報是不與取是不與取報是邪婬是邪婬報是妄語是妄語報是兩舌是兩舌報是惡口是惡口報是無義語是無義語報什曰梵本云雜說也凡不為善及涅槃而起心口業悉名雜說也肇曰華飾美言苟悅人意名無義語是貪嫉是貪嫉報是瞋惱是瞋惱報是邪見是邪見報是慳悋是慳悋報是毀戒是毀戒報是瞋恚是瞋恚報是懈怠是懈怠報是亂意是亂意報是愚癡是愚癡報是結戒是持戒是犯戒肇曰如律藏說是應作是不應作是障閡是不障閡肇曰犯律有罪重而不障道有輕罪而障道者亦有三障業障報障煩惱障也是得罪是離罪是淨是垢是有漏是無漏是邪道是正道是有為是無為是世間是涅槃以難化之人心如猨猴故以若干種法制御其心乃可調伏肇曰以其難化故示罪福之若是也譬如象馬𢤱悷不調加諸楚毒乃至徹骨然後調伏什曰馬有五種第一見鞭影即時調伏第二得鞭乃伏第三以利錐刺皮乃伏第四穿肌乃伏第五徹骨乃伏眾生利鈍亦有五品第一但見他無常其心便悟第二見知識無常其心乃悟第三見兄弟親戚無常其心乃悟第四見父母無常其心乃悟第五自身無常極受苦惱復加以苦言然後乃悟也如是剛強難化眾生故以一切苦切之言乃可入律肇曰非鉤捶無以調象馬非苦言無以伏難化彼諸菩薩聞說是已皆曰未曾有也如世尊釋迦牟尼佛隱其無量自在之力乃以貧所樂法度脫眾生什曰晦迹潛明自同貧乞自同貧乞則與相接接則易隣故為貧所信樂也肇曰諸佛平等迹有參差由群生下劣志願狹小故佛隱自在力同其貧陋順其所樂而以濟之應感無方不攝淨穢此未曾有也斯諸菩薩亦能勞謙以無量大悲生是佛土維摩詰言此土菩薩於諸眾生大悲堅固誠如所言肇曰成其所歎也然其一世饒益眾生多於彼國百千劫行什曰譬如良醫遇疾疫劫中醫術大行廣施眾藥所療者眾致供無量菩薩大士處不淨國亦復如是眾惡彌滋兼濟乃弘十事法藥廣療眾病化廣利深一超萬劫肇曰行不在久貴其有益焉所以者何此娑婆世界有十事善法諸餘淨土之所無有何等為十以布施攝貧窮以淨戒攝毀禁以忍辱攝瞋恚以精進攝懈怠以禪定攝亂意以智慧攝愚癡什曰癡有二種一者一切法中癡二者於諸佛深法中不能明了不淨國中有二種癡淨國中唯有佛法中不了癡也說除難法度八難者以大乘法度樂小乘者以諸善根濟無德者常以四攝成就眾生是為十肇曰夫善因惡起淨由穢增此土十惡法具故十德增長彼土純善故施德無地所以百千劫行不如一世也別本云十惡業什曰十惡業有上中下上地獄報中畜生報下餓鬼報一品中復有三品如是九品不善三惡道中受九品苦報者也彼菩薩曰菩薩成就幾法於此世界行無瘡疣生于淨土什曰深行菩薩非所疑也今淺行者處不淨國恐其行淺功微未能自拔譬如少湯投之大水亦如少力之人入水救溺未能兼濟則與彼俱淪故問以何為法得生淨國也肇曰將厲此土始學菩薩令生淨國故發斯問也維摩詰言菩薩成就八法於此世界行無瘡疣生于淨土何等為八饒益眾生而不望報代一切眾生受諸苦惱所作功德盡以施之肇曰代彼受苦不自計身所有功德盡施眾生豈以有益而想其報乎若不為眾生應久入涅槃為彼受苦令其先度彼去我留非代謂何此饒益之至一法也等心眾生謙下無閡肇曰怨親不殊卑己厚人等心尊卑情無介然二法也於諸菩薩視之如佛肇曰菩薩眾生之橋梁三寶之所繫視之如佛則增己功德三法也所未聞經聞之不疑肇曰佛所說經聞則信受不以未聞而生疑惑四法也不與聲聞而相違背肇曰三乘雖異歸宗不殊不以小大而相違背五法也不嫉彼供什曰推其致供之由由於宿行嫉之無益宜應修善以理處心故嫉不生也不高己利什曰若修善持戒得利養時當自念言彼供養功德非為我也假令有我彼不見為理既無我高竟無主如是思惟則高心自滅也而於其中調伏其心什曰即於上彼供己利二事中自調伏心調伏心如向說三句合為一事肇曰他種他獲曷為而嫉己種己得曷為而高於是二中善自調伏六法也常省己過不訟彼短什曰如一比丘林中坐禪時至須食持鉢出林路逢惡賊惡賊引弓射之比丘恕他自責不生惡心又指腹語賊汝應射此我為腹出林故致斯惱此腹之罪耳省己恕物類如此也不訟彼短不如彼鈍根維那就地舐穢求人短也省己過乃至求諸功德通為一事肇曰省己過則過自消訟彼短則短在已七法也恒以一心求諸功德是為八肇曰塵垢易增功德難具自非一心專求無以剋成具此八法則行無瘡疣終生淨土矣維摩詰文殊師利於大眾中說是法時百千天人皆發阿耨多羅三藐三菩提心十千菩薩得無生法忍是時佛說法於菴羅樹園其地忽然廣博嚴事一切眾會皆作金色肇曰至人無常所理會是隣如來淨名雖服殊處異然妙存有在所以來往興化共弘不思議道也因遣問疾所明若上今將詣如來封印茲典故先現斯瑞以啟群心者也阿難白佛言世尊以何因緣有此瑞應是處忽然廣博嚴事一切眾會皆作金色肇曰大士所為非小道所及故問其緣者也佛告阿難是維摩詰文殊師利與諸大眾恭敬圍繞發意欲來故先為此瑞應於是維摩詰語文殊師利可共見佛什曰維摩詰勸共見佛旨可尋也一者見其誠心欲遂其本意二者欲令證明香飯多所發悟三者以其懷勝遠遊宜令實反故欲共詣佛所諮請遺法與諸菩薩禮事供養文殊師利言善哉行矣今正是時肇曰有益時也維摩詰即以神力持諸大眾并師子座置於右掌往詣佛所到已著地什曰世相迎送必結駟輕騎大士迎送則運以妙通稽首佛足右繞七匝一心合掌在一面立肇曰淨名置座於地將先致敬也其諸菩薩即皆避座稽首佛足亦繞七匝於一面立諸大弟子釋梵四天王等亦皆避座稽首佛足在一面立於是世尊如法慰問諸菩薩已各令復座即皆受教眾坐已定佛語舍利弗汝見菩薩大士自在神力之所為乎什曰欲稱大士神奇將以厲狹劣之想也唯然已見於汝意云何世尊我覩其為不可思議非意所圖非度所測肇曰向與文殊俱入不思議室因借寶座覩其神力兼食香飯乘掌而還莫測其變故自絕於圖度此經大旨所明不思議道故往往多顯不思議迹也爾時阿難白佛言世尊今所聞香自昔未有是為何香什曰問曰上品香氣普薰三千阿難云何不聞耶答曰非分故近而不聞今有以得聞也肇曰如來將辨香飯之緣故令阿難聞也佛告阿難是彼菩薩毛孔之香肇曰彼菩薩眾香國菩薩也所以獨言彼者欲令舍利弗自顯一食之香因明香飯之多益也於是舍利弗語阿難言我等毛孔亦出是香阿難言此所從來曰是長者維摩詰從眾香國取佛餘飯於舍食者一切毛孔皆香若此阿難問維摩詰是香氣住當久如維摩詰言至此飯消曰此飯久如當消曰此飯勢力至于七日然後乃消什曰七日乃消有二因緣或有人食香飯飯不時消心必厭捨故不令久也亦云應得道者飯氣時薰不過七日必成聖道如道迹七生七步蛇嚙等勢不過七事不須久故不令過七肇曰七日勢消飯常力也若應因飯而階道者要得所應得然後乃消也生曰不過七日也又阿難若聲聞人未入正位食此飯者得入正位然後乃消肇曰入無漏境名入正位焉已入正位食此飯者得心解脫然後乃消什曰見諦十六心也問曰食香飯云何得道答曰體安心靜發未曾有意飯尚如此何況道耶有此妙果必有妙因極大信樂深達因果即解緣起解緣起則見實法也肇曰成無著果名心解脫者若未發大乘意食此飯者至發意乃消已發意食此飯者得無生忍然後乃消已得無生忍食此飯者至一生補處然後乃消生曰七日之內必有所得矣然一食之悟亦不得有二階進也止一生補處者佛無因得故也無生菩薩及正位之人豈復假外方得進哉而今云爾者以明此飯為宣理之極備有其義焉譬如有藥名曰上味其有服者身諸毒滅然後乃消此飯如是滅除一切諸煩惱毒然後乃消阿難白佛言未曾有也世尊如此香飯能作佛事什曰神足變化說法度人化之常也飯本充體而今得道故歎未曾有佛以化人為事凡是化人皆名佛事以阿難謂佛事之妙妙盡於此故下廣明佛事以廣其心也肇曰飯本充體乃除結縛未曾聞見也生曰佛以應悟為事而香飯能之未曾有者也佛言如是如是阿難或有佛土以佛光明而作佛事肇曰阿難具香飯所益謂佛事理極於此故廣示其事令悟佛道之無方也此土眾生見佛妙光自入道檢亦有餘益但以光為主下皆類此有以諸菩薩而作佛事什曰佛直居宗靜默令菩薩弘道以化人也肇曰有佛默然居宗以菩薩為化主也有以佛所化人而作佛事肇曰有純以化為佛事如須扇頭比有以菩提樹而作佛事什曰或出華果或出名香或放光明或為說法也肇曰佛於下成道樹名菩提此樹光無不照香無不薰形色微妙隨所好而見樹出法音隨所好而聞此如來報應樹也眾生遇者自然悟道此土以樹為化之本也有以佛衣服臥具而作佛事什曰昔閻浮提王得佛大衣時世疾疫王以衣著標上以示眾人歸命病皆得愈信敬益深因是解脫此其類也肇注同有以飯食而作佛事有以園林臺觀而作佛事肇曰眾香國即其事也一義飲食以舌根通道園觀以眼根通道也有以三十二相八十隨形好而作佛事什曰或一相二相乃至眾多相隨所應見而為現相亦云以佛形像如萍沙王以佛像與弗迦沙王因是得悟也下言佛身全現身也肇曰好嚴飾者示之以相好也有以佛身而作佛事有以虛空而作佛事什曰除却形色廓然無像令其空心虛靜累想自滅亦如文殊師利滅眾色像現虛空相以化阿闍世王也肇曰好有者存身以示有好空者滅身以示空如密迹經說也八相雖在身而身相不一所因各異故佛事不同也眾生應以此緣得入律行肇曰所因雖殊然俱入律行也有以夢幻影響鏡中像水中月熱時炎如是等諭而作佛事什曰於夢中悟感眾生也下六事為現不真形色令悟深理焉肇曰自有不悟正言因諭得解者有以音聲語言文字而作佛事肇曰即此娑婆國之佛事或有清淨佛土寂寞無言無說什曰有形色無言教如維摩詰默然成論比也無示無識無作無為而作佛事肇曰有真淨土純法身菩薩外無言說內無情識寂莫無為而超悟於事外非是言情所能稱述此佛事之上者也如是阿難諸佛威儀進止諸所施為無非佛事肇曰佛事者以有益為事耳如來進止舉動威儀俯仰乃至動足未曾無益所以諸所作為無非佛事上略言之也阿難有此四魔八萬四千諸煩惱門什曰煩惱根本有四三毒及等分也二萬一千塵垢屬一病四病故八萬四千也總說則八萬四千別相則無量今言八萬四千則攝無量故為門也肇曰三毒等分此四煩惱之根也因一根生二萬一千煩惱合八萬四千因八萬四千出無量塵垢故名門也而諸眾生為之疲勞諸佛即以此法而作佛事什曰佛事有三種一以善作佛事光明神力說法等是也二無記虛空是也三以不善八萬四千煩惱是也譬如藥師或以良藥或以毒藥治人病也佛亦如是以煩惱如佛以愛度難陀也瞋恚化惡龍比也肇曰眾生皆以煩惱為病而諸佛即以之為藥如婬女以欲為患更極其情欲然後悟道毒龍以瞋為患更增其忿恚然後受化此以欲除欲以瞋除瞋猶良醫以毒除毒斯佛事之無方也生曰若投藥失所則藥反為毒矣苟曰得愈毒為藥也是以大聖為心病之醫王觸事皆是法之良藥是名入一切諸佛法門肇曰若能應會無方美惡斯順無事不為為之無非佛事乃名入諸佛法門耳生曰苟達其一眾事皆畢菩薩入此門者肇曰七住已上豫入此門若見一切淨好佛土不以為喜不貪不高若見一切不淨佛土不以為憂不閡不沒但於諸佛生清淨心歡喜恭敬未曾有也諸佛如來功德平等為教化眾生故而現佛土不同肇曰佛無定所應物而現在淨而淨在穢而穢美惡自彼於佛無二曷為自生憂喜於其間哉是以豫入此門者見淨不貪己分不高覩穢不閡乖情不沒故能生真淨心知佛平等而應迹不同此闚𨵦之徒非平等信也自不入佛事門者孰能不以淨穢為心乎生曰菩薩既入此門便知佛土本是就應之義好惡在彼於我豈有異哉所貴唯應但歎應生之為奇也阿難汝見諸佛國土地有若干而虛空無若干也生曰無地為空而地出其中矣如是見諸佛色身有若干耳什曰謂化現身也下言身色等真報應之身也其無閡慧無若干也肇曰佛慧如空應形猶地不以地異而異空不以空一而釋地也生曰色身是外應之有出無閡慧中而無閡慧無色身也阿難諸佛色身威相種姓戒定智慧解脫解脫知見力無所畏不共之法大慈大悲威儀所行及其壽命說法教化成就眾生淨佛國土具諸佛法悉皆同等生曰諸佛色身雖復若干而一一佛無不有之故無不等矣是故名為三藐三佛陀什曰三藐三菩提秦言正遍知今言三藐三佛陀言正遍覺也見法無差故言正智無不周故言遍也出生死夢故言覺也肇曰秦言正遍知見法無差謂之正智無不周謂之遍決定法相謂之知生曰若不等者便有所不盡不得名為正遍覺人也名為多陀阿伽度肇曰秦言如來亦云如去如法而來如法而去古今不改千聖同轍故名如來亦名如去生曰如者謂心與如冥無復有不如之理從此中來故無不如矣名為佛陀什曰多陀阿伽度秦言如來亦言如去如法知如法說故名如也諸佛以安隱道來此佛亦如是來彼佛安隱去此佛亦如是去也佛陀秦言覺也凡得道名為覺覺有二種一於四諦中覺二於一切法中覺覺而不盡則非真覺故無覺名也如佛問舍利弗三問不答天女問默然無言此未免於睡也言遍言如言覺此三名則是體極之稱足以明諸佛同等異於二乘也肇曰秦言覺生死長寢莫能自覺自覺覺彼者其唯佛也此三句蓋體極之稱若如上佛事有一毫不等者則不足以名三號具足也生曰於結使眠中而覺故得心冥如也阿難若我廣說此三句義汝以劫壽不能盡受生曰無不知無不能者豈可窮之哉言阿難不能盡受亦何足用美其廣意在以稱菩薩能盡受之矣正使三千大千世界滿中眾生皆如阿難多聞第一得念總持此諸人等以劫之壽亦不能受肇曰三句之義無窮若此其道平等理無不極豈容優劣於其間哉如是阿難諸佛阿耨多羅三藐三菩提無有限量智慧辯才不可思議阿難白佛我從今已往不敢自謂以為多聞肇曰阿難於五百弟子中多聞強記第一今聞佛事乃自審寡聞也生曰阿難豈不知己之多聞本有在乎自取不達以申佛之意也佛告阿難勿起退意所以者何我說汝於聲聞中為最多聞非謂菩薩且止阿難其有智者不應限度諸菩薩也一切海淵尚可測量菩薩禪定智慧總持辯才一切功德不可量也肇曰物有於上不足於下有餘不可以下有餘而量於上也阿難汝等捨置菩薩所行是維摩詰一時所現神通之力一切聲聞辟支佛於百千劫盡力變化所不能肇曰一時即向來所現一時若此況盡其事爾時眾香世界菩薩來者合掌白佛言世尊我等初見此土生下劣想今自悔責什曰雖奉聖旨及見不淨劣想自發由憶念佛教起想微耳既了平等誠心自悔也肇曰初見穢土生下劣想謂諸佛菩薩亦有升降聞此佛事乃自悔責也捨離是心所以者何諸佛方便不可思議為度眾生故隨其所應現佛國異唯然世尊願賜少法還於彼土當念如來什曰彼亦不必專以香為佛事故請言教法也亦將欲遍至十方化不淨國故請雜法也亦以遠遊異剎不宜虛反又以彼諸菩薩必問其上要故稟異聞也亦欲令彼菩薩知恩故請云何令知恩彼諸菩薩處清淨國但食香飯自入律行常樂則亡其樂亡其樂則亡其所由所由者佛而彼昧之是不知恩也若聞下二門苦而後得乃悟自然得者因妙而功深也肇曰既知佛事之難議故欲請法而反土將宣揚如來不思議道令本國眾生念佛功德也生曰請還彼土法也佛告諸菩薩有盡無盡無閡法門什曰盡有二種一無為盡二有為盡有為盡無常遷滅盡也無為盡智慧斷令滅盡也今言盡門是有為無常盡也言無閡於二事不閡也不盡功德有為無凡夫閡也不住無為無二乘閡也汝等當學生曰欲還彼土迹在捨此之彼是自濟之懷於菩薩為縛矣若解脫之者是其法也何謂為盡謂有為法生曰有為是無常盡滅之法也何謂無盡謂無為法肇曰有為法有三相故有盡無為法無三相故無盡生曰無為則不盡矣如菩薩者不盡有為什曰謂一切善是有為功德也一切有為悉是大累可以遣累故有宜存譬如無量怨賊在彼大城城中有人來降因是人得破怨賊故雖是賊亦應供養之不住無為肇曰有為雖偽捨之則大業不成無為雖實住之則慧心不明是以菩薩不盡有為故德無不就不住無為故道無不覆至能出生入死遇物斯乘在淨而淨不以為欣處穢而穢不以為戚應彼而動於我無為此諸佛平等不思議之道也夫不思議道必出乎盡不盡門彼菩薩聞佛事平等不可思議所以請法故佛開此二門示其不思議無閡之道也生曰此土有苦是有為也彼土無苦是無為也若縛在欲盡有為住無為者蓋是此土患苦之情非彼土然也然則寄還彼土以明法實得祛此縛矣何謂不盡有為謂不離大慈不捨大悲什曰慈悲佛道根本也聲聞無此故盡有住無也欲不盡有為成就佛道要由慈悲故先說也肇曰慈悲乃入有之基樹德之本故發言有之生曰菩薩之行凡有二業功德也智慧也功德在始智慧居終不盡有為義在前故功德不盡之也住無為義在後故智慧不住之也不盡有為是求理不捨生死之懷以慈悲為本故始明之焉深發一切智心而不忽忘什曰志求佛道其心深固譬如種樹根深難拔故歷劫愈明不暫失也肇曰發心不忘是眾行之中心者也教化眾生終不厭倦別本云心不厭倦什曰惱之者眾鮮能無厭以大悲為本故涉苦彌勤雖魔怨逼試心不生倦於四攝法常念順行護持正法不惜軀命種諸善根什曰謂堅固善心深不可動乃名根也如有一人到舍利弗處求出家舍利弗觀其宿命八萬大劫不種善根棄而不度往五百弟子所盡皆不受於是到祇洹門下悲泣懊惱佛從外還見而問之其人具以事答佛即種種責舍利弗汝智慧不深不見人根妄輕賤人耶佛即受其人讚言善來比丘鬚髮自落法衣著身便成沙門佛為說法即得阿羅漢舍利弗問佛此人何時種泥洹善根佛言乃往昔過去無央數劫有佛名人可時有一人入林取薪虎從林出欲食其人其人上樹虎在樹下其人極大恐怖時佛從空中飛過其人見已稱南無佛心生信樂極厭生死深心誓願願離此苦因此善根今得解脫時舍利弗向佛悔過舉身投地深自悲歎佛言譬如石中有金愚人不知棄而不取金師見之知其中有金即以兩囊鼓而出之眾生無明石中有智慧金今汝智慧不深故棄而弗度如來深見根本以禪定智慧囊鼓而出之也無有疲厭肇曰慈悲為根發心為心然後順四攝化眾生護正法種善根以此眾德茂其枝條道樹日滋不盡有為也下諸行願枝條之流及其日滋日茂以成不盡義耳度捨慈悲道樹不建眾德損耗自隱涅槃謂盡有為法也志常安住方便迴向什曰萬善無常隨意所成故須方便迴向佛道如缾沙王被繫在獄獄孔中遙見佛於山上往來心大歡喜應生兜率天在中聞毘沙門天王食香以餓死故心甚樂著我今當往生彼食處即時於毘沙門樓上化生小既迴向大亦宜然肇曰方便迴向進善之要行故常安住焉求法不懈什曰求法不勤果報未應則生邪見謂無所得是故行者求法不懈怠也說法無悋什曰梵本云無師倦外道師為弟子說法法之要者則握而不與菩薩則盡其所懷故言無師倦也勤供諸佛故入生死而無所畏肇曰不以結生曷為而畏於諸榮辱心無憂喜不輕未學敬學如佛肇曰未學當學所以不輕已學當成故敬如佛墮煩惱者令發正念什曰念邪則生累念正則累消故化令正憶念於遠離樂不以為貴什曰出家離欲及禪定智慧離諸妄想悉名遠離樂假以求道非所貴也肇曰獨善之道何足貴乎不著己樂慶於彼樂別本云不著己樂慶於他樂什曰凡夫見他樂則生嫉他苦則心安自樂則生著自苦則心動菩薩則不然見他樂不嫉其心隨喜他苦心動欲令解脫自樂不著自苦心安在諸禪定如地獄想什曰禪定有三種一大乘二小乘三凡夫凡夫禪生高慢我心小乘禪獨善求證能燒眾善壞無上道根於菩薩則為惡趣故視之如地獄也肇曰禪定雖樂安之則大道不成菩薩不樂故想之如地獄也於生死中如園觀想什曰意存兼濟故樂遊無畏肇曰生死雖苦大道之所因菩薩好遊故想如園觀也見來求者為善師想什曰本無施意因彼來求發我施心則於我為師故起師想如月氏王出行遊觀有數千乞人在路側舉手唱聲各請所須王問大臣此是何人何所陳說臣答言乞人也王智慧利根即解其意語大臣曰彼等我大師非乞人也汝不解其言耳彼所須者為我說法非為乞也彼言我等前世亦作國王不修布施故受斯報王今不施後亦當爾以此故當知是我大師也肇曰乞者雖欲自益而實益我故想為善師也捨諸所有具一切智想什曰捨諸所有謂身命及國城妻子悉能棄捨給施眾生給眾生時了知此施必能具足一切智明見因果施而無悔也肇曰凡所施與妙期有在又審因果之不虛也見毀戒人起救護想肇曰戒為人護毀戒則無護菩薩自己有護故欲護無護者也諸波羅蜜為父母想什曰取其能生法身也亦云子有所須則咨之父母菩薩所須則求之六度取其饒益比之父母也肇曰餘四度行轉深法身之所由生故想為父母也道品之法為眷屬想什曰助成聖道令其尊勝猶人有眷屬益其貴也肇曰助成我者三十七道品猶人有眷屬相助成者也發行善根無有齊限什曰上說始種善根今明修習增進修習增進名為行萬善斯行無所齊限亦云不以劫數為限也肇曰上云種善根此云無齊限轉增廣也以諸淨國嚴飾之事成己佛土什曰取彼淨國相然後修行稱之故致淨國與彼無異是名以彼成己也肇曰為好飾者淨土不得不盡淨土之美行無限施具足相好肇曰開四門恣求者所取無礙大施法也此施相好之所因別本云行無閡施什曰或施心足而財少或財足施心少二事不具則不能應無方之求今二事兼具故能無所齊限恣物所求焉除一切惡淨身口意什曰身口意淨故眾惡悉除因淨則果妙相妙之所以具也肇曰此明當大施時諸惡悉除三業悉淨故致淨相之報也生死無數劫意而有勇什曰勇明其有力上說意淨此說有力淨而有力故大願果成也肇曰生死長久苦毒無量自非智勇孰能處之聞佛無量德志而不倦肇曰不以佛難及倦而不修矣以智慧劍破煩惱賊肇曰煩惱之寇密固難遣自非慧劍無以斷除出陰界入什曰煩惱既盡則隨法化生法化之身超出陰界入也荷負眾生什曰必令究竟不中棄也永使解脫肇曰法身超三界陰界入所不攝故言出若受陰界入身處情塵之內則自同羇瑣安能濟彼以大精進摧伏魔軍什曰魔天魔也肇曰魔兵強盛非怠者所能制也常求無念實相智慧什曰無取相念也凡夫行有念智慧則高慢益甚是故菩薩求無念智也肇曰真智無緣故無念為名俗智有緣故念想以生行少欲知足而不捨世法肇曰不以無欲而捨世法自異不壞威儀什曰和而不同而能隨俗肇曰同俗俯仰不失道儀天下皆謂我同己而我獨異人起神通慧引導眾生肇曰見形不及道者非通變無以導焉得念肇曰正念總持什曰以念持念持能持法故既言念又言持亦云眾念增長則成持也所聞不忘肇曰由上二種持也善別諸根斷眾生疑肇曰慧也以樂說辯演說無閡肇曰樂說辯四辯之一也上云念定持辯此云念持慧辯定慧互有其用迭在四門者也淨十善道受天人福什曰以不堪受道故為說法也肇曰不為福報修善名為善淨然為物受報報在欲界人天也修四無量開梵天道別本云四無量令生梵天什曰欲使作梵天請轉法輪處尊別物也亦菩薩自行自生梵天也勸請說法隨喜讚善肇曰修四等即開梵道也現為梵王請佛說法隨喜讚善以弘正教如尸棄之流也得佛音聲什曰是讚善報也肇曰經云有八種音亦云有六十種音密迹云佛不思議音應物無量也身口意善肇曰如來三不護法也得佛威儀肇曰凡所舉動一則如來音聲三不護威儀皆佛事也菩薩雖未全具然豫入其境故言得也深修善法所行轉勝肇曰善法誰不修貴在深勝也以大乘教成菩薩僧肇曰僧徒雖眾所貴大乘心無放逸不失眾善本肇曰放逸乃眾惡之門喪道之根心無放逸則無善不集善法無量故略言本也行如此法是名菩薩不盡有為肇曰修如上法自行化彼功德日茂不盡有為也夫善有為法變壞物耳廢捨不修則日耗日盡矣何謂菩薩不住無為謂修學空不以空為證肇曰自此下皆無為觀行也觀無為必覩恬怕之樂而能不證涅槃永處生死名不住無為也空無相無作三乘共行而造觀不同二乘空觀唯在無我大乘空觀無法不在以無法不在故空法亦空空法既空故能不證空修學無相無作不以無相無作為證肇曰二乘無相唯在盡諦大乘無相在一切法二乘無作不造生死大乘無作萬法不造也修學無起不以無起為證肇曰諸法緣會而有緣散而無何法先有待緣而起乎此空觀之別門也觀於無常而不厭善本什曰無常則無法不滅滅而不斷故故修善不厭亦觀無常是泥洹道泥洹道則背善本今不住無為故不厭有也觀世間苦而不惡生死觀於無我而誨人不倦什曰無我則眾生空空而非無故誨人不倦也觀於寂滅而不永寂滅肇曰二乘以無常為無常故厭有為善法以苦為苦故惡生死苦以無我為無我故怠於誨人以寂為寂故欲永寂菩薩不以無常為無常故能不厭善本不以苦為苦故不惡生死不以無我為無我故誨人不倦不以寂為寂故不永寂也觀於遠離而身心修善什曰遠離有三一離人眾五欲二離煩惱三諸法性空遠離今觀性空遠離而不厭善也肇曰遠離無為之別稱耳雖見無為遠離之要而身心不離有為善也觀無所歸而歸趣善法肇曰諸法始無所來終無所歸雖知無歸而常歸善法也觀於無生而以生法荷負一切肇曰雖見無生而處生荷彼也觀於無漏而不斷諸漏肇曰凡諸無漏與無為同體自無相皆無為行也雖見無漏而與彼同漏同漏有二有為入生死實未斷漏者有已盡漏而現不斷者觀無所行而以行法教化眾生肇曰法性無業何所修行雖知無行而教必以行者也觀於空無而不捨大悲肇曰諸法之相唯空唯無然不以空無捨於大悲也觀正法位什曰謂無生滅取證法也而不隨小乘肇曰正法位者觀無為取證之地也觀諸法虛妄無牢無人無主無相本願未滿而不虛福德禪定智慧肇曰諸法因緣所成虛假無本以何為實以何為主雖知如此然本願未滿不以功德定慧虛假而弗修也生曰不住無為是窮理將入生死之懷以滿願為極故終明之焉修如此法是名菩薩不住無為肇曰備修上法則不證無為證謂觀無為自證道成自證道成即住無為也又具福德故不住無為肇曰上直明菩薩不盡有為不住無為未釋所以不盡所以不住夫大士之行行各有以妙期有在故復對而明之夫德之積也必涉有津若住無為則功德不具也具智慧故不盡有為什曰上一門中現一義今明一門中兼具二義若不住無則不盡有不盡有則不住無也肇曰智之明也必由廣博若廢捨有為則智慧不具生曰總翻前也所以欲住無為者貪其樂耳福德既具便自常樂復何貪哉所以欲盡有為者惡其苦耳智慧苟備已自無苦有何惡哉大慈悲故不住無為肇曰慈悲入生死豈住無為之所能者也滿本願故不盡有為肇曰滿願由積德豈捨有為之所能生曰別翻前也以慈悲為懷者不得貪己樂也欲滿本願者不得計己苦也此取功德前句智慧後句略舉二端為備也矣集法藥故不住無為肇曰採良藥必在山險非華堂之所出集法藥必在險有非無為之法所出焉隨授藥故不盡有為肇曰廢捨有為則與群生隔絕何能隨而授藥生曰翻前則是反入生死必能救眾人故有下四句也集法藥者使備有諸法理也為功德意矣隨授藥者知其所主隨病授也為智慧意矣知眾生病故不住無為肇曰習知眾生病必知病所盡豈無為之所能乎生曰解其病相功德意也滅眾生病故不盡有為肇曰滅眾生病必造有治豈盡有為之所能生曰達病所應智慧意也諸正士菩薩以修此法不盡有為不住無為肇曰二法雖異而行必相因故對而辯之明行名有以造用不同也是名盡無盡無閡法門汝等當學肇曰不盡有為故無閡德之累不住無為故無獨善之閡此二無閡門是菩薩弘道之要路佛事無方之所由勸彼令學示其佛事不思議道令必審諸佛無若干也爾時彼諸菩薩聞說是法皆大歡喜以眾妙華若干種色若干種香散遍三千大千世界供養於佛及此經法并諸菩薩已稽首佛足歎未曾有言釋迦牟尼佛乃能於此善行方便言已忽然不現還到彼國爾時世尊問維摩詰汝欲見如來為以何等觀如來乎什曰若自有慧眼則能玄照不待觀形若無慧眼則對形而隔故問其所以何等觀如來復次觀佛有三種一觀形二觀法身三觀性空問言汝三觀中作何等觀耶下盡以性空答此章悉用中百觀破相義明如來性空更無異義故不疏問耳肇曰向命文殊共來見佛雖復舉目順俗而致觀不同如來逆覩其情將顯其來觀之旨以明佛事不可思議故知而問也生曰維摩詰向命諸菩薩共來見佛迹在人相佛焉然見佛者非謂形接得見便為見也是以問之以明見焉維摩詰言如自觀身實相觀佛亦然肇曰佛者何也蓋窮理盡性大覺之稱也其道虛玄固以妙絕常境心不可以智知形不以像測同萬物之為而居不為之域處言數之內而止無言之鄉非有而不可為無非無而不可為有寂寞虛曠物莫能測不知所以名故強謂之覺其為至也亦以極矣何則夫同於得者得亦得之同於失者失亦得之是以則真者同真偽者同偽如來靈照冥諧一彼實相實相之相即如來相故經曰見實相法為見佛也淨名自觀身實相以為觀如來相義存於是生曰若謂己與佛接為得見者則己與佛異相去遠矣豈得見乎若能如自觀身實相觀佛亦然不復相異以無乖為得見者也我觀如來前際不來後際不去今則不住生曰若以見佛為見者此理本無佛又不見也不見有佛乃為見佛耳見佛者見此人為佛從未來至現在從現在入過去故推不見三世有佛也過去若有便應更來然其不來明知佛不在過去矣未來若有便應即去然其不去明知佛不在未來矣現在若有便應有住然其不住明知佛不在現在矣不觀色不觀色如不觀色性不觀受想行識不觀識如不觀識性肇曰法身超絕三界非陰界入所攝故不可以生住去來而覩不可以五陰如性而觀也生曰向云不見佛者或是已不能見非無佛也故復推無佛可見以盡之焉人佛者五陰合成耳若有便應色即是佛若色不即是佛便應色外有佛也色外有佛又有三種佛在色中色在佛中色屬佛也若色即是佛不應待四也若色外有佛不應待色也若色中有佛佛無常矣若佛中有色佛有分矣若色屬佛色不可變矣色者色之事也如者色不異也性者無本為色也既言其事事或可改故言如也雖曰不改本或不然故言性也然則要備三義然後成色義也是以如性五事亦不得而殊也至識皆同之焉既無所見乃為見實也以實見為佛見實所以見佛也非四大起同於虛空肇曰法身如空非四大所起造也生曰向雖推無人相佛正可表無實人佛耳未足以明所以佛者竟無人佛也若有人佛者便應從四大起而有也夫從四大起而有者是生死人也佛不然矣於應為有佛常無也六入無積生曰夫有人佛者要從六入積而或出也既無有積夫有人佛乎五是四大所造故就六以明之焉眼耳鼻舌身心已過肇曰法身過六情故外入無所積生曰上言六入無積故無人佛者正可無後世人佛耳未足以明今亦無也故復即六入云已過也六入已過者無積為甚久矣不在三界生曰上言六入已過容正在有六處過或不及無六入處也故復云不在三界矣三垢已離肇曰既越三界安得三界之垢生曰三垢已離故不在三界也以無三為不在三矣順三脫門生曰順三脫門故離三垢也以三離三也三明與無明等肇曰法身無相體順三脫雖有三明而不異無明也生曰順三脫門則等明無明也三脫門既三而明故復就三明言之也不一相不異相肇曰無像不像故不可為一像而不像故不可為異生曰等者兩共等也兩共等者不一不異也不自相不他相肇曰不自而同自故自而不自不他而同他故他而不他無相之身豈可以一異自他而觀其體耶生曰有自有他則異矣非無相非取相肇曰既非無物之相又非可取之相生曰若無相為一矣又不可取無一異相也不此岸不彼岸不中流生曰順三脫門則到彼岸矣若有到則不到也無到不到然後為到耳此岸者生死也彼岸者涅槃也中流者結使也而化眾生肇曰欲言此岸寂同涅槃欲言彼岸生死是安又非中流而教化眾生此蓋道之極也此岸生死彼岸涅槃中流賢聖也生曰夫化眾生使其斷結離生死至泥洹耳而向言無三似若不復化之故云爾也然則三不無矣觀於寂滅而不永滅肇曰觀於寂滅觀即寂滅滅而不滅豈可形名生曰既云化眾生復似見有眾生故言觀寂滅也觀寂滅者非永滅之謂也不此不彼生曰若化眾生似復在此在彼也在此在彼者應化之跡耳非實爾也不以此不以彼肇曰不此而同此故此而不此不彼而同彼故彼而不彼豈復以此而同此以彼而同彼乎此明聖心無有以而同也生曰雖云不在此不在彼或復可以此彼之跡化之矣此彼是眾生所取非佛以也不可以智知不可以識識肇曰夫智識之生生於相內法身無相故非智識之所及生曰既不在此彼又不以此彼豈可以智知識識言其爾哉無晦無明肇曰明越三光誰謂之闇闇踰冥室誰謂之明然則在闇而闇在明而明能闇能明者豈明闇之所能故曰無闇無明也生曰明不在迹為晦矣然理不得在耳非為晦也迹反有明為明矣然是彼取得可非為之明也無名無相肇曰不可以名名不可以相相生曰迹中有名佛無名矣相為可名之貌也無強無弱肇曰至柔無逆誰謂之強剛無不伏誰謂之弱生曰運動天地非為強也應盡無常亦非弱也非淨非穢肇曰在淨而淨誰謂之穢在穢而穢誰謂之淨然則為強弱淨穢者果非強弱淨穢之所為也生曰相好嚴身非其淨也金槍馬麥亦非穢也不在方不離方肇曰法身無在而無不在無在故不在方無不在故不離方生曰東感則東西感則西豈在方哉然是佛之應復不得言方非佛也故言不在不離也非有為非無為肇曰欲言有耶無相無名欲言無耶備應萬形生曰若有則有為若無則無為而佛既無此有又不無有何所是有為無為哉無示無說肇曰非六情所及豈可說以示人生曰應見者示應聞者說也佛本無示無說耳不施不慳不戒不犯不忍不恚不進不怠不定不亂不智不愚生曰以六度為體故能有如向之應耳而度有度者則不度也無度不度然後度耳不誠不欺肇曰不可以善善不可以惡惡生曰六度以誠實為道也而誠有誠者則不誠矣無誠不誠然後誠耳不來不去生曰既度既誠便應有感為來感盡則去也若有此來去者復不能來去也不出不入肇曰寂爾而往泊爾而來出幽入冥孰識其動生曰來為出去為入也一切言語道斷肇曰體絕言徑生曰稍結之也言以六度無相為佛豈可得以言語相說之乎非福田非不福田生曰以無相為佛故能使人供養得福為福田矣若使是者則有相乎非應供養非不應供養肇曰無相之體莫覩其畔孰知田與非田應與不應乎生曰福田則應供養非福田則不應供養也非取非捨肇曰取之則失真捨之則乖道生曰福田故應取非福田故應捨矣非有相非無相肇曰寂寞無形非有相也相三十二非無相也生曰若是福田為福德人也福德之人則有相祿矣同真際等法性生曰無相便是之矣謂佛為異故言同等不可稱不可量過諸稱量肇曰無相之體同真際等法性言所不能及意所不能思越圖度之境過稱量之域生曰既同真際等法性豈可以意而量之哉過諸稱量者言非所及之謂也非大非小肇曰大包天地不可為小細入無間不可為大能大能小者其唯無大小乎生曰言小則大包天地言大則細入無間非見肇曰非色故非見也非聞肇曰非聲故非聞也非覺肇曰非香味觸故非三情所覺也非知肇曰非法故非意所知也生曰非徒不可見聞覺知亦無可作見聞覺知者矣離眾結縛肇曰無漏之體絕結縛生曰既無見聞覺知於何生結縛哉等諸智同眾生生曰豈復容智出於群智自異於眾生哉於諸法無分別肇曰等實相之智同眾生之性渾然無際豈與法有別乎生曰於一切法都無復分別情也一切無得無失無濁無惱肇曰無得故無失無清故無濁事外之體何可惱哉生曰有失為濁既濁成惱也自此以下明佛無相理中無之也無作無起生曰有濁有惱便是作起後身無生無滅肇曰法身無為絕於施造孰能作之令起生之使滅乎生曰既作起後身則有生滅者矣無畏無憂無喜無厭生曰若有生滅是可畏法也便欣生而憂滅矣憂欣無已故可厭也無已有無當有無今有肇曰法身無寄絕三世之有三災不能為其患始終無以化其體恬淡寂泊無為無數豈容憂畏喜厭於其間哉生曰既無憂欣不復受諸有也不可以一切言說分別顯示生曰都結之也世尊如來身為若此作如是觀肇曰窮言盡智莫能顯示來觀之旨為若是者也以斯觀者名為正觀若他觀者名為邪觀爾時舍利弗問維摩詰汝於何沒而來生此什曰見其神德奇絕來處必尊故問其所從也維摩恐人存沒生故下反問以明無沒生亦云或有謂維摩生分未盡故問其沒生下答不盡善不長惡明生分盡也不直答者一欲屈聲聞二不欲自顯所從之美也肇曰上云如自觀身實相實相無生而今現有生將成其自觀之義故以沒生問之也維摩詰言汝所得法有沒生乎肇曰逆問其所得以證無沒生也所得法即無為無相法也三乘皆以無相得果也舍利弗言無沒生也若諸法無沒生相云何問言汝於何沒而來生此肇曰以己所得可知法相復問奚為於意云何譬如幻師幻作男女寧沒生耶舍利弗言無沒生也汝豈不聞佛說諸法如幻相乎答曰如是若一切法如幻相者云何問言汝於何沒而來生此肇曰生猶化存死猶化往物無不爾獨問何為舍利弗沒者為虛誑法壞敗之相生者為虛誑法相續之相肇曰先定沒生之相也生曰是生死之理而不實也菩薩雖沒不盡善本雖生不長諸惡什曰凡夫死時起惡滅善既生則眾惡增長菩薩則不然復次凡夫善本盡故命終長顛倒惡心然後受生菩薩則不然法化清淨隨意所之故無此一患無此一患則雖迹有去來而非沒生之謂也上先以性空明無沒生今以法化自在明無沒生求之二門則沒生無寄而問沒生失之遠矣肇曰善惡者皆是虛誑相續之相敗壞法耳然凡夫生則長惡沒則盡善菩薩生則長善沒則盡惡沒生雖同長盡不一然俱是虛誑敗壞之相何異幻化耶生曰生死尚不實不應致問況都無之耶生死沒者福德盡故也生者必長諸惡也是時佛告舍利弗有國名妙喜佛號無動是維摩詰於彼國沒而來生此肇曰上答無生此出生處應物而唱未始無益舍利弗言未曾有也世尊是人乃能捨清淨土而來樂此多怒害處肇曰此土方於餘國怒害最多維摩詰語舍利弗於意云何日光出時與冥合乎答曰不也日光出時則無眾冥維摩詰言夫日何故行閻浮提答曰欲以明照為之除冥維摩詰言菩薩如是雖生不淨佛土為化眾生不與愚闇而共合也但滅眾生煩惱闇耳是時大眾渴仰欲見妙喜世界無動如來及其菩薩聲聞之眾佛知一切眾會所念告維摩詰言善男子為此眾會現妙喜國無動如來及諸菩薩聲聞之眾眾皆欲見什曰為下欲修淨國及往生者現其剎也不遙現而接來者將顯維摩神力故也即事則情悅而悟深故舉令現此事耳肇曰既覩大眾渴仰之情將顯淨名不思議德故告令現本國於是維摩詰心念吾當不起于座接妙喜國鐵圍山川溪谷江河大海泉源須彌諸山及日月星宿天龍鬼神梵天等宮并諸菩薩聲聞之眾城邑聚落男女大小乃至無動如來肇曰屈尊為難故言乃至及菩提樹諸妙蓮華能於十方作佛事者什曰華上或現化佛或放光明及說法種種變現發悟眾生也肇曰彼菩提樹及妙蓮華皆能放光明於十方作佛事及華上化佛菩薩亦於十方作佛事皆通取來也三道寶階從閻浮提至忉利天以此寶階諸天來下悉為禮敬無動如來聽受經法肇曰欲天報通足能凌虛然彼土以寶階嚴飾為遊戲之路故同以往反也閻浮提人亦登其階上升忉利見彼諸天肇曰嚴淨之土福慶所集人天之報相殊未幾故同路往反有交遊之歡娛也妙喜世界成就如是無量功德上至阿迦膩吒天下至水際以右手斷取如陶家輪什曰梵本云如斷泥今言如陶家輪明就中央斷取如陶家輪下不著地四邊相絕也入此世界猶持華鬘示一切眾作是念已入於三昧現神通力肇曰重為輕根靜為躁君非三昧之力無以運神足之勳以其右手斷取妙喜世界什曰斷取明不盡來置於此土彼得神通菩薩及聲聞眾并餘天人俱發聲言唯然世尊誰取我去願見救護肇曰大通菩薩逆見變瑞為眾而問其餘天人未了而問恐畏未盡故求救護無動佛言非我所為是維摩詰神力所作其餘未得神通者不覺不知己之所往妙喜世界雖入此土而不增減於是世界亦不迫隘如本無異爾時釋迦牟尼佛告諸大眾汝等且觀妙喜世界無動如來其國嚴飾菩薩行淨弟子清白皆曰唯然已見佛言若菩薩欲得如是清淨佛土當學無動如來所行之道肇曰登高必由其本求果必尋其因現此妙喜國時娑婆世界十四那由他人肇曰十萬為一那由他也發阿耨多羅三藐三菩提心皆願生於妙喜佛土釋迦牟尼佛即記之曰當生彼國時妙喜世界於此國土所應饒益其事訖已還復本處舉眾皆見佛告舍利弗汝見此妙喜世界及無動佛不肇曰將因舍利弗明聖集難遇經道難聞故別問汝見不唯然已見世尊願使一切眾生得清淨土如無動佛獲神通力如維摩詰肇曰因其所見而生願也世尊我等快得善利得見是人親近供養肇曰自慶之辭其諸眾生若今現在若佛滅後聞此經者亦得善利況復聞已信解受持讀誦解說如法修行若有手得是經典者便為已得法寶之藏肇曰手得經卷雖未誦持如人已得寶藏未得用耳上直以聞通況今別結其德品其升降也若有讀誦解釋其義如說修行則為諸佛之所護念肇曰行應於內護念於外理會冥感自然之數耳其有供養如是人者當知則為供養於佛肇曰是人即佛所護念人其有書持此經卷者當知其室則有如來肇曰隨所止之室書持此經當知其室即有如來書持重於手得也若聞是經能隨喜者斯人則為取一切智肇曰若聞是經能隨義而喜者斯人會得一切智故言取若能信解此經乃至一四句偈為他說者當知此人即是受阿耨多羅三藐三菩提記肇曰明一四句為他人說其福多於隨喜故言即是受記前言取者以會歸為言耳未及記耳爾時釋提桓因於大眾中白佛言世尊我雖從佛及文殊師利聞百千經未曾聞此不可思議自在神通決定實相經典什曰維摩詰接妙喜世界來入此境及上來不思議事皆昔來所見未有若此之奇也放光等所明實相廣散難尋此經略敘眾經要義明簡易了故歎未曾有也亦云會我為妙故歎未曾有也肇曰說經將訖舍利弗已慶美於上帝釋復欣其所遇而致歎也此經言雖簡約而義包群典坐不踰日而備覩通變大乘微遠之言神通感應之力一時所遇理無不盡又以會我為妙故歎未曾有也如我解佛所說義趣若有眾生聞是經法信解受持讀誦之者必得是法不疑什曰若累深信薄者經涉生死究竟必得若善積而悟深者隨願輒成之久近不以劫數為限也何況如說修行肇曰是法即上不可思議自在神通決定實相法也如我解佛義深遠難遇若聞能誦持者必得不疑況如說修行者斯人之德自列於下也斯人則為閉眾惡趣肇曰八難眾趣開諸善門肇曰人天涅槃門也常為諸佛之所護念降伏外學摧滅魔怨肇曰四魔怨也修治菩提什曰梵本菩提下有道字道即趣菩提道也安處道場肇曰在道場成佛道名菩提今雖未成便為修治佛道安置道場中履踐如來所行之跡肇曰如說修行則同佛行世尊若有受持讀誦如說修行者我當與諸眷屬供養給事所在聚落城邑山林曠野有是經處我亦與諸眷屬聽受法故共到其所其未信者當令生信其已信者當為作護肇曰天帝欣其所遇故致未曾之歎兼欲護養以弘其道矣佛言善哉善哉天帝如汝所說吾助爾喜此經廣說過去未來現在諸佛不可思議阿耨多羅三藐三菩提什曰梵本此菩提下有法字也生曰經說佛慧則慧在經矣經苟有慧則是佛之法身矣是故天帝若善男子善女人受持讀誦供養是經者則為供養去來今佛肇曰善其護持之意也三世菩提不思議道皆陳在此經若受持護養則為供養三世諸佛故助汝喜生曰夫以衣食供養者存其四體而長之也若受持讀誦此經既全其理又使日增於佛法身不亦有供養義乎天帝正使三千大千世界如來滿中譬如甘蔗竹葦稻麻叢林若有善男子善女人或一劫或減一劫恭敬尊重讚歎供養奉諸所安至諸佛滅後以一一全身舍利起七寶塔縱廣一四天下高至梵天表剎莊嚴以一切華香瓔珞幢幡伎樂微妙第一若一劫若減一劫而供養之於天帝意云何其人植福寧為多不釋提桓因言多矣世尊彼之福德若以百千億劫說不能盡佛告天帝當知是善男子善女人聞是不可思議解脫經典信解受持讀誦修行福多於彼肇曰供養之福以方慧解般若諸經類有成挍生曰衣食供養本以施功致福非求理之法據此正可生人天之中終不得成佛也供養法身者以佛所體為懷至於大悟智慧而以相比豈可同年而語其優劣哉所以者何諸佛菩提皆從是生生曰體此經理終成菩提故從中生菩提之相不可限量生曰菩提無相不可以意限量之矣以是因緣福不可量肇曰高木必起重壤瑾瑜必生荊岫所以無量之果必由無量之因諸佛菩提皆從習此經而生菩提之道以無相為相無相之相不可限量因是生福福何可量也生曰以無相為受持之福福無盡者也佛告天帝過去無量阿僧祇劫時世有佛號曰藥王如來應供正遍知明行足善逝世間解無上士調御丈夫天人師佛世尊世界曰大莊嚴佛壽二十小劫其聲聞僧三十六億那由他菩薩僧有十二億天帝是時有轉輪聖王名曰寶蓋七寶具足王四天下王有千子端正勇健能伏怨敵爾時寶蓋與其眷屬供養藥王如來施諸所安至滿五劫過五劫已告其千子汝等亦當如我以深心供養於佛於是千子受父王命供養藥王如來復滿五劫一切施安肇曰上以財供養受持即法供養也如來將成法供養義故引成事以為證焉其王一子名曰月蓋獨坐思惟寧有供養殊過此者什曰冀或有大德諸天殊特供養若有過此慕欲及之云雖盡己所珍不能上悅聖心冀所珍之外有以暢其誠心故發斯念更惟勝供也肇曰極世肴珍無以攄其至到之情冀所珍之外別有妙養以暢其誠心又宿緣將會故生斯念也生曰引過去以驗供養法身為勝也以佛神力空中有天曰善男子法之供養勝諸供養什曰若財供養則於佛無用於眾生無益故非所欣也如來積劫本為眾生若奉順經典如說修行則稱悅聖心乃真供養也肇曰藥王如來知其將化故變為空神而告之生曰法供養者行法即為供養也即問何謂法之供養天曰汝可往問藥王如來當廣為汝說法之供養即時月蓋王子行詣藥王如來稽首佛足却住一面白佛言世尊諸供養中法供養勝云何名為法供養佛言善男子法供養者諸佛所說深經什曰三藏及雜藏菩薩藏五藏經也上四藏取中深義說實相等故得為深經也從此至下十方三世諸佛所說盡是廣歎佛所說深經未明受持修行法供養義也生曰先明經也深經者謂佛說實相法以為菩薩道也一切世間難信難受生曰實相理均豈有深淺哉世間情與之反信受甚難非其所及故為深也微妙難見生曰妙絕人心見之難矣清淨無染肇曰深經謂方等第一義經也其旨深玄非有心之所得微妙無像非明者之所覩超絕塵境無染若空欲以有心有明而信受見者不亦難乎自此下美深經之旨諸佛所說深經即佛法身也夫財養養四體法養養法身若能護持斯經令法身增廣者此供養之上也生曰無相可取故不得生垢若能見之垢亦除也非但分別思惟之所能得什曰要須禪定等諸功德非但智慧分別之所能得也亦云要用實智慧然後能了非分別取相所能解也肇曰第一義經微遠無相自非明哲孰能分別業之差別雖由分別然非分別之所能得得之者其唯無分別乎故曰非但分別也生曰要積功德然後會矣菩薩法藏所攝什曰凡為菩薩說法能成就菩薩皆是菩薩法藏所攝也生曰是菩薩所體而物莫能闚也陀羅尼印印之什曰總持有無量實相即總持之一若經中說實相實相即是印以實相印封此經則為深經也復次印梵本言相實相也以實相為經標相也肇曰菩薩法藏之所攝故非小乘之寶總持印之所印固非域中之道總持所印所印必真法藏所攝所攝必寶既藏以法藏印以總持豈是常人所能開發以明法寶深固難可闚𨵦也生曰陀羅尼者持也若持實相不失於諸天人魔梵之中不復畏有不通之義譬若生印為信關津諸禁莫能呵留果是印持所印之經則無有閡至不退轉生曰理無退處從之必至成就六度什曰言此經能令人不退成六度也肇曰不退所以至六度六度所以成大乘大乘之所出莫不由斯典也生曰非但不退而已乃極諸法邊涯焉善分別義生曰義謂言中之理也而此經善分別之順菩提法什曰深經所說於理無差故言善分別善分別故順菩提也肇曰善分別實相之義順菩提無相之法也生曰正以載菩提法為經故無乖矣眾經之上什曰舉其深者於眾經為上也肇曰三藏十二部方等為第一生曰九十六種眾經之上入大慈悲什曰深經能令人入也肇曰深經所以建慈悲所以弘入之者必以大慈大悲乎是以方等深經皆入大慈大悲合為一體也生曰明見法理必能示諸不達離眾魔事什曰凡非法緣悉魔之事及諸邪見肇曰魔四魔見六十二見也正教既弘眾邪自息生曰魔邪皆起於惑若體此經則離之矣順因緣法什曰若法定有則不生滅若法全無亦不生滅不生滅則與因緣相違深經所說非有非無非有非無故順因緣法也生曰說不違因緣理也無我無人無眾生無壽命空無相無作無起肇曰法從因緣生緣則無自性無自性則無主無主則無我人壽命唯空無相無作無起此深經之所順也生曰此則因緣法矣能令眾生坐於道場生曰坐道場時思惟十二因緣如此故得成佛而轉法輪肇曰深經之所能也生曰既成佛復能使人悟斯法諸天龍神乾闥婆等所共歎譽什曰以深經能成佛道轉法輪則天人蒙度所以群聖共歎深經也肇曰既有此能故有此譽生曰歎譽法輪能令眾生入佛法藏肇曰未有捨背深經而能入佛法藏者生曰體此經者入佛法藏也攝諸賢聖一切智慧肇曰一切賢聖之智無離深經也生曰三乘皆同以其理為悟故無不攝說眾菩薩所行之道肇曰菩薩所行其道無方八萬眾行皆陳之深經也生云雖曰總攝賢聖智慧而二乘不盡其理唯是菩薩所行之道而已依於諸法實相之義什曰經說實相故經依於實相也生曰言不遠宗也明宣無常苦空無我寂滅之法肇曰不依實相辯四非常者非平等教也依實相乃曰明也生曰依諸法實相之義則盡然表不得不無常而無無常相也能救一切毀禁眾生什曰小乘法中五逆罪及犯四重禁則皆棄而不救大乘深法則無不救也生曰體之則出毀禁罪之境也諸魔外道及貪著者能使怖畏肇曰毀四禁犯五逆小乘法所不能救眾魔外道貪著豪姿小乘法所不能滅能救能滅者其唯大乘方等深經乎生曰恐失其有諸佛賢聖所共稱歎肇曰諸佛共稱以明其法必真也生曰唯諸佛賢聖得其為美故歎之背生死苦生曰體之則結盡泥洹也示涅槃樂肇曰生死雖苦背之至難涅槃雖樂識之者寡自非深經孰啟其路生曰既達因緣法則知息之為樂矣十方三世諸佛所說肇曰諸佛雖殊其道不二古今雖異其道不改以明第一義經常一不差也美深經訖於是也生曰十方三世諸佛無不必同也若聞如是等經肇曰大乘深經其部無量故言等也信解受持讀誦以方便力為諸眾生分別解說顯示分明守護法故是名法之供養什曰上來讚歎深經今始更明受持宣行行法供養也肇曰如是等經盡諸佛法身也若聞斯經能信解護持宣示分別令大法增廣者名法之供養養成法身也生曰以受持讀誦是守護之義故名法供養又於諸法如說修行什曰上章明奉順經典真法供養也如說修行通舉六度也十二因緣以下明得無生忍以實智慧隨順實法也肇曰上以信解護持宣示弘布以為法養今明內行應順為法供養也諸法即深經所說六度諸法也生曰如經說而修行者最深者也故別明之焉隨順十二因緣生曰情不復乖因緣理也離諸邪見生曰既順因緣理則離有無諸邪見得無生忍生曰順因緣理無復邪見者無生法忍也決定無我無有眾生肇曰不悟緣起故有邪見之迷封我之惑若如說行則得明慧明見十二因緣根源所由故能離諸邪見得無生忍無復吾我眾生之想也見緣如緣謂之隨順明白有無謂之決定皆智用之別稱也而於因緣果報生曰無生忍之為見也則決定矣雖無我無眾生而非無受報之主也無違無諍什曰見法如法故無違無違故無諍也離諸我所肇曰無違無諍即隨順義也五受陰身及家屬所有因緣果報即我所也若能明見因緣果報之性順而無違則離諸我所也上直觀因緣知無造者故離我見今觀因緣果報知無屬者故離我所見也生曰亦離我所依於義不依語肇曰至義非言宣尋言則失至且妙理常一語應無方而欲以無方之語定常一之理者不亦謬哉是以依義不依語者見之明也生曰不復逐語取相而昧其理也依於智不依識肇曰六識識六塵而已不能分別是非分別是非其唯正智乎是以行者依智不依識也生曰若識以著為情智以達理為用終不復從識乖智也依了義經不依不了義經肇曰佛所說經自有義旨分明盡然易了者應依亦有應時之經詭言合道聖意難知自未了者不可依也生曰辨理者為了義經也雖曰巧辭而無理者為不了義也依於法不依人什曰佛言我泥洹後當依止四法以為大師所謂四依法也明此四法可依止可信受也依於法不依人者法謂經教也當依經法不可以人勝故背法依人也法有二種一文字語言二義法莫依語也義亦有二種一識所知義二智所知義識則唯求虛妄五欲不求實利智能求實利棄五欲故依智所知義不依識所知義為求智所知義故依智也智所知義亦有二種一了義經二不了義經不了義經如佛說殺父母無罪未分別是不了義也若言無明是父愛是母生死根本故名父母斷其本則生死盡故言殺之無罪既分別是了義經也復次若佛言佛是人中第一涅槃是法中第一如是等皆名了義也是故當依了義經莫依不了義經肇曰法雖由人弘而人不必盡應於法法有定楷人無常則所以行者依法不依人也生曰人行理無非法為法也苟曰有法不遺下賤若無法者雖復極貴極高亦不從之隨順法相無所入無所歸肇曰法即下因緣法也上順因緣知法無生今順因緣知法無盡也法從緣而有從緣而無其有不從未來來其無不歸入過去故曰無入無歸也生曰復隨順法相無入無歸之義也無入無歸盡不為實也無明畢竟滅故諸行亦畢竟滅乃至生畢竟滅故老死亦畢竟滅什曰此即四依中如實法也上十二因緣明如說修行隨順因緣故得無生法忍今明行四依依十二因緣如實相也肇曰無明十二之根本無明既滅餘緣亦滅也畢竟謂始終常滅不復更滅始終常滅不復更滅乃所以成無盡滅義也生曰畢竟滅者終要然也終既要滅生豈有哉生若不有其誰有滅耶則無入無歸也作如是觀十二因緣無有盡相肇曰滅盡義一既曰畢竟滅而曰無盡者何耶夫滅生於不滅畢竟常滅則無不滅無不滅則滅無所滅滅無所滅即是無盡義也不復起見肇曰上觀因緣無生離常我等諸見今觀因緣無盡離斷滅等諸見是名最上法之供養肇曰若能順行深經明見緣起具足四依離諸見者法養之上也上直明誦持此內行應順故言最上也生曰諷誦讀說已上於衣食供養此又最上也佛告天帝王子月蓋從藥王佛聞如是法得柔順忍什曰柔謂軟鈍也於實相法未能深入軟智軟信隨順不違故名柔順忍也肇曰心柔智順堪受實相未及無生名柔順忍即解寶衣嚴身之具以供養佛白佛言世尊如來滅後我當行法供養守護正法願以威神加哀建立令我得降魔怨修菩薩行什曰四魔合為三怨一煩惱二天魔三外道也如來滅後月蓋道力未具若不加威神則為魔所壞不能降伏故請加威神肇曰聞法供養欣欲行之然經道深遠非己力所弘故願加威神也佛知其深心所念而記之曰什曰欲令後人信伏故記其守護法藏也汝於末後守護法城天帝時王子月蓋見法清淨聞佛授記以信出家什曰若俗穢自纏乖於淨法知非處穢之所弘道故出家修淨以弘淨法矣修集善法精進不久得五神通具菩薩道什曰明其無閡如通達佛道中說也得陀羅尼什曰是聞持也無斷辯才什曰辯才無盡隨其說之久近不中斷也於佛滅後以其所得神通總持辯才之力什曰以神通力故能現變知心聞持力故不失所聞辯才力故能等為人說有此三力故能宣布遺法者也滿十小劫藥王如來所轉法輪隨而分布肇曰分布法輪即弘法養也月蓋比丘以守護法勤行精進即於此身化百萬億人於阿耨多羅三藐三菩提立不退轉十四那由他人深發聲聞辟支佛心無量眾生得生天上天帝時王寶蓋豈異人乎今現得佛號寶炎如來其王千子即賢劫中千佛是也從迦羅鳩孫馱為始得佛最後如來號曰樓至月蓋比丘則我身是如是天帝當知此要以法供養於諸供養為上為最第一無比肇曰吾成正覺由法供養以是可知法養為上矣是故天帝當以法之供養恭敬於佛肇曰行法養即恭敬佛也於是佛告彌勒菩薩言彌勒我今以是無量億阿僧祇劫所集阿耨多羅三藐三菩提法什曰言此經是菩提之因付囑於汝什曰不付阿難以其無有神力不能廣宣故不付也維摩非此土菩薩故不囑也文殊遊無定方故不囑囑彌勒者以於此成佛故也佛自以神力宣布欲成彌勒功業故也肇曰不思議經即佛無上菩提之道其道深遠難可剋成吾無量劫不惜身命肉施踰須彌血施過江海勤苦積集今始得就哀彼長迷故垂之竹帛然群生薄德魔事熾盛吾道多難非汝不弘嗣正之第所以重囑累之也如是輩經於佛滅後末世之中汝等當以神力廣宣流布什曰用神通則能消伏魔怨廣宣無礙矣於閻浮提無令斷絕肇曰城高則衛生道尊則魔盛自非神力無以制持故勸以神力矣所以者何未來世中當有善男子善女人及天龍鬼神乾闥婆羅剎等發阿耨多羅三藐三菩提心樂于大法若使不聞如是等經則失善利什曰若不聞此經或墜二乘則失大乘善利也如此輩人聞是等經必多信樂發希有心當以頂受隨諸眾生所應得利而為廣說肇曰法之通塞損益若是故勸彌勒頂受廣說者矣彌勒當知菩薩有二相什曰若好雜句應授之以文若好深法即誨之以義要宜知其相故為辯二相也肇曰行之深淺各有異相得失兩陳以厲護持法者也何謂為二一者好於雜句文飾之事肇曰文者何耶妙旨之蹄筌耳而新學智淺未能忘言求理捨本尋末唯文飾是好二者不畏深義如實能入肇曰妙旨幽深微言反俗自非智勇孰能深入耶若好雜句文飾事者當知是為新學菩薩若於如是無染無著甚深經典無有恐畏能入其中聞已心淨受持讀誦如說修行當知是為久修道行肇曰無染無著經之深者自非久行孰能無畏彌勒復有二法名新學者什曰將欲令人信樂深經慎新學之過故廣記新學過也不能決定於甚深法何等為二一者所未聞深經聞之驚怖生疑什曰始聞則驚尋之則疑疑則起謗不能隨順毀謗不信而作是言我初不聞從何所來二者若有護持解說如是深經者不肯親近供養恭敬或時於中說其過惡肇曰一毀法二毀人有此二法當知是新學菩薩為自毀傷不能於深法中調伏其心彌勒復有二法菩薩雖信解深法猶自毀傷而不能得無生法忍肇曰上雖聞深經不能信解今雖信解不能行應歷明諸失以試後學也何等為二一者輕慢新學菩薩而不教誨什曰自恃深解故生慢也肇曰雖解深義未為心用尊己慢人不能誨益此學者之外患也二者雖解深法而取相分別是為二法什曰雖不生慢而有取相之累也肇曰因其所解而取相分別雖曰為解未合真解此學者之內患也彌勒菩薩聞說是已白佛言世尊未曾有也如佛所說什曰歎佛上來所說經及辯菩薩異相也我當遠離如斯之惡肇曰一生大士豈有如斯之惡咎聞而後離耶發斯言者為未離者耳奉持如來無數阿僧祇劫所集阿耨多羅三藐三菩提法若未來世善男子善女人求大乘者當令手得如是等經與其念力什曰以神通加其念力令不忘也問曰昔時魔常來下壞亂學人今何因不來答曰優波掘恩力故佛在世時有外道薩遮尼犍大聰明能論議心大高慢知佛法尊妙意欲出家問佛言我若出家智德名聞如佛不佛言不得又問得如舍利弗不佛言不得如是一一問五百弟子乃至問得如羅睺羅不答言不得於是尼犍言我出家既不得如佛又不得如弟子何用出家又問後當得不佛言後世無諸大人然後當得尼犍命終已佛泥洹後百年阿育王時生出家學道得阿羅漢有大名聲教化國人令得阿羅漢除度夫不度婦度婦不度夫不在數中但取夫婦俱時得阿羅漢者以算子數之積算滿屋後泥洹時以算子燒身不假餘物未泥洹時甞於林中坐禪見一餓狗饑羸將死常減食與之諸比丘各分食而與狗遂腹脹欲死時諸比丘各各坐繩床圍繞守視誦經說法狗以善心視諸比丘又聞法音命終已生第六天有大威德與魔王共坐時狗已臭爛彼魔心念何因有此大人與我共坐觀其本緣乃知是狗即大瞋恚是優波掘比丘使是臭狗與我共坐當作方便令其毀辱時優波掘林中坐禪入滅盡定魔即以天上嚴飾華鬘繫額上已廣語四眾將共視之此比丘於空閑處嚴飾如是云何名為清淨有德須臾優波掘從定起覺頭有華鬘知是魔為即指之汝是魔王即取死狗變為華鬘極大嚴飾語魔言汝以鬘供養我我還以鬘報汝汝可著之便以神力繫鬘著魔王頸繫已還成死狗膖脹蛆爛甚大臭惡魔以神力去之而不能得至帝釋所帝釋不受自還六天乃至梵天皆悉不受無能為解語言汝自還去求彼比丘即至優波掘所求解臭鬘優波掘即與要誓汝從今日乃至法盡莫復來下壞亂學人又我雖見佛法身不見色身汝今為我變作佛形若能如是當解汝鬘魔即受其誓便語比丘言我作佛時莫向我禮於大林中變為佛身相好具足放大光明作諸弟子皆如舍利弗等大眾圍繞從林間來優波掘歡喜踴躍忘其要誓即為作禮魔言云何違要而向我禮優波掘言我自作佛意禮耳於是臭鬘自然得解魔言佛真大慈悲我種種惱佛佛不報我而今比丘見報如是之甚比丘言佛大慈大悲自能容忍我小乘之人不能如是魔不來因緣略說之也肇曰冥啟其心增其善念也使受持讀誦為他廣說世尊若後末世有能受持讀誦為他人說者當知是彌勒神力之所建立肇曰定己功於未然息眾魔之候却佛言善哉善哉彌勒如汝所說佛助爾喜於是一切菩薩合掌白佛言我等亦於如來滅後十方國土廣宣流布阿耨多羅三藐三菩提復當開導諸說法者令得是經爾時四天王白佛言世尊在在處處城邑聚落山林曠野有是經卷讀誦解說者我當率諸官屬為聽法故往詣其所擁護其人面百由旬令無伺求得其便者是時佛告阿難受持是經廣宣流布阿難言唯然我已受持要者世尊當何名斯經佛言阿難是經名為維摩詰所說亦名不可思議解脫法門如是受持佛說是經已長者維摩詰文殊師利舍利弗阿難等及諸天人阿修羅一切大眾聞佛所說皆大歡喜
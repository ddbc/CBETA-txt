自此東南行六百餘里渡殑伽河南至阿踰陀國寺百餘所僧徒數千人大小乘兼學大城中有故伽藍是伐蘇槃度菩薩於此製大小乘論及為眾講處城西北四五里臨殑伽河岸大伽藍中有窣堵波高二百餘尺無憂王所建佛昔三月說法處其傍又有過去四佛經行處城西南五六里有故伽藍是阿僧伽菩薩說法處菩薩夜昇覩史多天於慈氏菩薩所受瑜伽論莊嚴大乘論中邊分別論晝則下天為眾說法阿僧伽亦名無著即健陀邏國人也佛滅度後一千年中出現於世從彌沙塞部出家後信大乘弟世親菩薩於說一切有部出家後信大乘兄弟皆稟明聖之器含著述之才廣造諸論解釋大乘為印度宗匠如攝大乘論顯揚聖教對法唯識俱舍論等皆其筆也法師自阿踰陀國禮聖跡順殑伽河與八十餘人同船東下欲向阿耶穆佉國行可百餘里其河兩岸皆是阿輸迦林非常深茂於林中兩岸各有十餘船賊鼓棹迎流一時而出船中驚擾投河者數人賊遂擁船向岸令諸人解脫衣服搜求珍寶然彼群賊素事突伽天神每於秋中覓一人質狀端美殺取肉血用以祠之以祈嘉福見法師儀容偉麗體骨當之相顧而喜曰我等祭神時欲將過不能得人今此沙門形貌淑美殺用祠之豈非吉也法師報以奘穢陋之身得充祠祭實非敢惜但以遠來意者欲禮菩提樹像耆闍崛山并請問經法此心未遂檀越殺之恐非吉也船上諸人皆共同請亦有願以身代賊皆不許於是賊帥遣人取水於花林中除地設壇和泥塗掃令兩人拔刀牽法師上壇欲即揮刃法師顏無有懼賊皆驚異既知不免語賊願賜少時莫相逼惱使我安心歡喜取滅法師乃專心覩史多宮念慈氏菩薩願得生彼恭敬供養受瑜伽師地論聽聞妙法成就通慧還來下生教化此人令修勝行捨諸惡業及廣宣諸法利安一切於是禮十方佛正念而坐注心慈氏無復異緣於心想中若似登蘇迷盧山越一二三天見覩史多宮慈氏菩薩處妙寶臺天眾圍繞此時身心歡喜亦不知在壇不憶有賊同伴諸人發聲號哭須臾之間黑風四起折樹飛沙河流涌浪船舫漂覆賊徒大駭問同伴曰沙門從何處來名字何等報曰從支那國來求法者此也諸君若殺得無量罪且觀風波之狀天神已瞋宜急懺悔賊懼相率懺謝稽首歸依時亦不覺賊以手觸爾乃開目謂賊曰時至耶賊曰不敢害師願受懺悔法師受其禮謝為說殺盜邪祠諸不善業未來當受無間之苦何為電光朝露少時之身作阿僧企耶長時苦種賊等叩頭謝曰某等妄想顛倒為所不應為事所不應事若不逢師福德感動冥祇何以得聞啟誨請從今日已去即斷此業願師證明於是遞相勸告收諸劫具總投河流所奪衣資各還本主並受五戒風波還靜賊眾歡喜頂禮辭別同伴敬歎轉異於常遠近聞者莫不嗟怪非求法殷重何以致茲從此東行三百餘里渡殑伽河北至阿耶穆佉國從此東南行七百餘里渡殑伽河南閻牟那河北至鉢羅耶伽國城西南瞻博迦花林中有窣堵波無憂王所造是佛昔降外道處其側有伽藍是提婆菩薩作廣百論挫小乘外道處大城東兩河交處其西有墠周十四五里土地平正自古已來諸王豪族仁慈惠施皆至於此因號其處為大施場今戒日王亦繼斯軌五年積財七十五日散施上從三寶下至孤窮無不悉施從此西南入大林多逢惡獸野象經五百餘里至憍賞彌國伽藍十餘所僧徒三百餘人城內故宮中有大精舍高六十餘尺有刻檀佛像上懸石蓋鄔陀衍那王之所造也昔如來在忉利天經夏為母說法王思慕乃請目連將巧工升天觀佛尊顏容止還以紫檀雕刻以像真容世尊下來時像迎佛即此也城南有故宅是瞿史羅長者故居也城南不遠有故伽藍即長者之園地中有窣堵波高二百餘尺無憂王所造次東南重閣是世親造唯識論處次東菴沒羅林有故基是無著菩薩作顯揚論處從此東行五百餘里至鞞索迦國伽藍二十餘所僧三千許人學小乘正量部東南道左有大伽藍是昔提婆設摩阿羅漢造識身足論說無我人瞿波阿羅漢作聖教要實論說有我人因此法執遂深諍論又是護法菩薩七日中摧伏小乘一百論師處其側又有如來六年說法處有一樹高七十餘尺昔佛因淨齒棄其餘枝遂植根繁茂至今邪見之徒數來殘伐隨伐隨生榮茂如本從此東北行五百餘里至室羅伐悉底國周六千餘里伽藍數百僧徒數千並學正量部佛在時鉢羅斯那恃多王所居都也城內有王殿故基次東不遠有故基上建窣堵波勝軍王為佛造大講堂處次復有塔是佛姨母鉢羅闍鉢底比丘尼精舍次東有塔是蘇達多故宅宅側有大窣堵波是鴦窶利摩羅捨邪之處城南五六里有逝多林即給孤獨園也昔為伽藍今已頹毀東門左右各建石柱高七十餘尺無憂王所立諸屋並盡獨一塼室在中有金像昔佛昇天為母說法勝軍王心生戀慕聞出愛王刻檀為像因造此也伽藍後不遠是外道梵志殺婦謗佛處伽藍東百餘步有大深坑是提婆達多以毒藥害佛生身入地獄處其南復有大坑瞿伽梨比丘謗佛生身入地獄處坑南八百餘步是戰遮婆羅門女謗佛生身入地獄處凡此三坑窺不見底伽藍東七十餘步有精舍高大中有佛像東面坐如來昔共外道論議處次東有天祠量等精舍日光移轉天祠影不及精舍精舍影常覆天祠次東三四里有窣堵波是舍利子與外道論議處大城西北六十餘里有故城是賢劫中人壽二萬歲時迦葉波佛父城也城南是佛成正覺已初見父處城北有塔塔有迦葉波佛全身舍利並無憂王所立從此東南行八百餘里至劫比羅伐窣堵國國周四千餘里都城十餘里並皆頹毀宮城周十五里壘塼而成極牢固內有故基淨飯王之正殿上建精舍中作王像次北有故基是摩耶夫人之寢殿上建精舍中作夫人之像其側有精舍是釋迦菩薩降神母胎處中作菩薩降生之像上坐部云菩薩以嗢怛羅頞娑荼月三十日夜降神母胎當此五月十五日諸部則以此二十三日當此五月八日東北有窣堵波阿私陀仙相太子處於城左右有太子共諸釋種捔力處又有太子乘馬踰城處及先於四門見老病死及沙門厭離世間迴駕處從此東行荒林五百餘里至藍摩國居人稀少故城東南有塼窣堵波高五十餘尺如來涅槃後此國先王分得舍利還而造也每放光明其側有龍池龍數變身為人繞塔行道野象銜花常來供養其側不遠有伽藍以沙彌知寺任相傳昔有苾芻招命同學遠來禮拜見野象銜花安置塔前復以牙芟草以鼻灑水眾見無不感歎有一苾芻便捨大戒願留供養謂眾人曰象是畜生猶知敬塔獻花灑掃我居人類依佛出家豈可目覩荒殘不供事也即辭眾住結宇疏池種花殖菓雖涉寒暑不以勞惓隣國聞之各捨財寶共建伽藍仍即屈知僧務自此相承遂為故事矣沙彌伽藍東大林中行百餘里有窣堵波無憂王所建是太子踰城至此解寶衣天冠髻珠付闡鐸迦還處也及剃髮皆有塔記出此林已至拘尸那揭羅國處極荒梗城內東北隅有窣堵波無憂王所建准陀故宅宅中有井將營獻供時鑿也水猶澄映城西北三四里渡阿恃多伐底河河側不遠至娑羅林其樹似槲而皮青葉白甚光潤四雙齊高即如來涅槃處也有大甎精舍中有如來涅槃之像北首而臥傍有大窣堵波高二百餘尺無憂王所造又立石柱記佛涅槃事不書年月相傳云佛處世八十年以吠舍佉月後半十五日入涅槃當此二月十五日說一切有部復云佛以迦剌底迦月後半入涅槃當此九月八日自涅槃已來或云千二百歲或千三百或千五百或云過九百未滿千年又如來坐金棺為母說法出臂問阿難現足示迦葉香木焚身八王分骨皆有塔記從此復大林中經五百餘里至婆羅痆斯國國周四千餘里都城西臨殑伽河長十餘里廣五六里伽藍三十餘所僧二千餘人學小乘一切有部渡婆羅痆斯河東北行十餘里至鹿野伽藍臺觀連雲長廊四合僧徒一千五百人學小乘正量部大院內有精舍高百餘尺石階甎龕層級百數皆隱起黃金佛像室中有鍮石佛像量等如來身作轉法輪狀精舍東南有石窣堵波無憂王所建高百餘尺前有石柱高七十餘尺是佛初轉法輪處其側有梅怛麗菩薩受記處次西有窣堵波是佛昔為護明菩薩於賢劫中人壽二萬歲時迦葉波佛所受記處釋迦受記南有過去四佛經行處長五十餘步高七尺以青石積成上有四佛經行之像伽藍西有如來澡浴池又有滌器池又有浣衣池並神龍守護無人穢觸池側有窣堵波佛修菩薩行時為六牙白象施獵師牙處又為鳥時與獼猴白象約尼拘律樹定長幼巡行化人處又作鹿王又度憍陳如等五人處從此順殑伽河流東行三百餘里至戰主國從此東北渡殑伽河行百四五十里至吠舍釐國國周五千餘里土壤良沃多菴沒羅菓茂遮菓都城荒毀故基周六七十里居人甚少宮城西北五六里有一伽藍旁有窣堵波是佛昔說毘摩羅詰經處次東北三四里有窣堵波是毘摩羅詰故宅其宅尚多靈異去此不遠有一室積石所作是無垢稱現疾說法處其側亦有寶積故宅菴摩羅女故宅次北三四里有窣堵波是佛將往拘尸那國般涅槃天人隨從竚立處次西復有佛最後觀吠舍釐處次南又有菴摩羅女持園施佛處又有佛許魔王涅槃處從吠舍釐南境去殑伽河百餘里到吠多補羅城得菩薩藏經又南渡殑伽河至摩揭陀國周五千餘里俗土崇學重賢伽藍五十餘所僧萬餘人多大乘學河南有故城周七十餘里雖復荒頹猶有雉堞昔人壽無量歲時號拘蘇摩補羅城王宮多花故致此號復至人壽數千歲時更名波吒釐子城復約波吒釐樹為名至佛涅槃後第一百年有阿輸迦王即頻毘娑羅王之曾孫也自王舍城遷都來此年代𥧲遠今唯故基伽藍數百存者二三故宮北臨殑伽河為小城城有千餘家宮北有石柱高數十尺無憂王作地獄處法師在小城停七日巡禮聖迹地獄南有窣堵波即八萬四千之一也王以人功建立中有如來舍利一斗每放神光次有精舍舍中有如來所履石石上有佛雙跡長一尺八寸廣六寸兩足下有千輻輪相十指端有萬字花文及瓶魚等皎然明著是如來將入涅槃發吠舍釐至此於河南岸大方石上立顧謂阿難此是吾最後望金剛座及王舍城所留之跡也精舍北有石柱高三十餘尺書記無憂王三以贍部洲施佛法僧三以珍寶贖嗣也故城東南有屈吒阿濫摩僧伽藍故基無憂王所造是召千僧四事供養處是等聖跡凡停七日禮拜方遍又西南行六七由旬至低羅磔迦寺寺有三藏數十人聞法師至皆出迎引從此又南行百餘里到菩提樹樹垣壘甎高峻極固東西長南北稍狹正門東對尼連禪河南門接大花池西帶嶮固北門通大伽藍其內聖跡連接或精舍或窣堵波並諸王大臣豪富長者慕聖營造用為旌記正中有金剛座賢劫初成與大地俱起據三千大千之中下極金輪上齊地際金剛所成周百餘步言金剛者取其堅固難壞能沮萬物若不依本際則地不能停若不以金剛為座則無地堪發金剛定今欲降魔成道必居於此若於餘地地便傾昃故賢劫千佛皆就此焉又成道之處亦曰道場世界傾搖獨此不動一二百年來眾生薄福往菩提樹不見金剛座佛涅槃後諸國王以兩軀觀自在菩薩像南北標界東向而坐相傳此菩薩身沒不現佛法當盡今南邊菩薩已沒至胸其菩提樹即畢鉢羅樹也佛在時高數百尺比頻為惡王誅伐今可五丈餘佛坐其下成無上等覺因謂菩提樹樹莖黃白枝葉青潤秋冬不凋唯至如來涅槃日其葉頓落經宿還生如本每至是日諸國王與臣僚共集樹下以乳灌洗燃燈散花收葉而去法師至禮菩提樹及慈氏菩薩所作成道時像至誠瞻仰訖五體投地悲哀懊惱自傷歎言佛成道時不知漂淪何趣今於像季方乃至斯緬惟業障一何深重悲淚盈目時逢眾僧解夏遠近輻湊數千人觀者無不鳴噎其處一踰繕那聖跡充滿停八九日禮拜方遍至第十日那爛陀寺眾差四大德來迎即與同去行可七踰繕那至寺莊莊是尊者目連本生之村至莊食須臾更有二百餘僧與千餘檀越將幢蓋花香復來迎引讚歎圍繞入那爛陀既至合眾都集法師共相見訖於上座頭別安床命法師坐徒眾亦坐坐訖遣維那擊犍稚唱法師住寺寺中一切僧所畜用法物道具咸皆共同仍差二十人非老非少閑解經律威儀齊整者將法師參正法藏即戒賢法師也眾共尊重不斥其名號為正法藏於是隨眾入謁既見方事師資務盡其敬依彼儀式膝行肘步嗚足頂禮問訊讚歎訖法藏令廣敷床座命法師及諸僧坐坐訖問法師從何處來報曰從支那國來欲依師學瑜伽論聞已啼泣喚弟子佛陀跋陀羅即法藏之姪也年七十餘博通經論善於言談法藏語曰汝可為眾說我三年前病惱因緣覺賢聞已啼泣捫淚而說昔緣云和上昔患風病每發手足拘急如火燒刀刺之痛乍發乍息凡二十餘載去三年前苦痛尤甚厭惡此身欲不食取盡於夜中夢三天人一黃金色二琉璃色三白銀色形貌端正儀服輕明來問和上曰汝欲棄此身耶經云說身有苦不說厭離於身汝於過去曾作國王多惚眾生故招此報今宜觀省宿愆至誠懺悔於苦安忍勤宣經論自當銷滅直爾厭身苦終不盡和上聞已至誠禮拜其金色人指碧色者語和上曰汝識不此是觀自在菩薩又指銀色曰此是慈氏菩薩和上即禮拜慈氏問曰戒賢常願生於尊處不知得不報曰汝廣傳正法後當得生金色者自言我是曼殊室利菩薩我等見汝空欲捨身不為利益故來勸汝當依我語顯揚正法瑜伽論等遍及未聞汝身即漸安隱勿憂不差有支那國僧樂通大法欲就汝學汝可待教之法藏聞已禮拜報曰敬依尊教言已不見自爾已來和上所苦瘳除僧眾聞者莫不稱歎希有法師得親承斯記悲喜不能自勝更禮謝曰若如所說玄奘當盡力聽習願尊慈悲攝受教誨法藏又問法師汝在路幾年答三年既與昔夢符同種種誨喻令法師歡喜以申師弟之情言訖辭出向幼日王院安置於覺賢房第四重閣七日供養已更安置上房在護法菩薩房北加諸供給日得贍步羅菓一百二十枚檳榔子二十顆豆䓻二十顆龍腦香一兩供大人米一升其米大於烏豆作飯香鮮餘米不及唯摩揭陀國有此粳米餘處更無獨供國王及多聞大德故號為供大人米月給油三升酥乳等隨日取足淨人一人婆羅門一人免諸僧事行乘象輿那爛陀寺主客萬僧預此供給添法師合有十人其遊踐殊方見禮如此那爛陀寺者此云施無厭寺耆舊相傳此伽藍南菴沒羅園中有池池有龍名那爛陀傍建伽藍故以為號又云是如來昔行菩薩道時為大國王建都此地憐愍孤窮常行惠捨物念其恩故號其處為施無厭也地本菴沒羅長者園五百商人以十億金錢買以施佛佛於此處三月說法商人多有證果佛涅槃後此國先王鑠迦羅阿迭多敬戀佛故造此伽藍王崩後其子佛陀毱多王纂承鴻業次南又造伽藍至子怛他揭多王次東又造伽藍至子婆羅阿迭多次東北又建伽藍後見聖僧從此支那國往赴其供心生歡喜捨位出家其子伐闍羅嗣位次北又建伽藍其後中印度王於側又造伽藍如是六帝相承各加營造又以甎壘其外合為一寺都建一門庭序別開中分八院寶臺星列瓊樓岳峙觀竦烟中殿飛霞上生風雲於戶牖交日月於軒簷加以淥水逶迤青蓮菡萏羯尼花樹暉煥其間菴沒羅林森疎其外諸院僧室皆四重重閣虬棟虹梁繡櫨朱柱彫楹鏤檻玉礎文𣗽甍接瑤暉榱連繩彩印度伽藍數乃千萬壯麗崇高此為其極僧徒主客常有萬人並學大乘兼十八部爰至俗典吠陀等書因明聲明醫方術數亦俱研習凡解經論二十部者一千餘人三十部者五百餘人五十部者并法師十人唯戒賢法師一切窮覽德秀年耆為眾宗匠寺內講座日百餘所學徒修習無棄寸陰德眾所居自然嚴肅建立已來七百餘載未有一人犯譏過者國王欽重捨百餘邑充其供養邑二百戶日進粳米酥乳數百石由是學人端拱無求而四事自足藝業成就斯其力焉法師於那爛陀寺安置已向王舍城觀禮聖迹王舍舊城彼云矩奢揭羅補羅城城處摩揭陀國之中古昔君王多住其內其地又生好香茅故取為稱四面皆山峻峭如削西通小徑北有大門東西長南北狹周一百五十餘里其內更有小城基周三十餘里羯尼迦樹處處成林發蕚開榮四時無間葉如金色宮城北門外有窣堵波是提婆達多與未生怨王放護財醉象欲害佛處此東北有窣堵波是舍利子聞阿濕婆恃苾芻說法證果處次北不遠有大深坑是室利毱多受外道邪言以火坑毒飯欲害佛處次火坑東北山城之曲有窣堵波是時縛迦大醫於此為佛造說法堂處其側現有時縛迦故宅宮城東北行十四五里至姞栗陀羅矩吒山其山連崗北嶺隆崛特高形如鷲鳥又狀高臺故取為稱泉石清奇林樹森欝如來在世多居此山說法華大般若等無量眾經山城北門行一里餘至迦蘭陀竹園今現有甎室如來在昔多居其中制諸戒律園主名迦蘭陀先以此園施諸外道後見佛又聞深法恨不以園得施如來時地神知其意為現災怪怖諸外道逐之令出告曰長者欲以園施佛汝宜速去外道含怒而出長者歡喜建立精舍訖躬往請佛佛為受之竹園東有窣堵波阿闍多設咄路王之所建如來涅槃後諸王共分舍利未生怨王得已將歸立塔供養無憂王發心欲遍造諸塔開取舍利尚留少許今每放光明竹園西南行五六里山側有別竹林中有大石室是尊者摩訶迦葉波於此與九百九十九大阿羅漢如來涅槃後結集三藏處當結集時無量聖眾雲集迦葉告曰眾中自知具三明六通總持如來一切法藏無錯謬者住餘各隨所安時簡得九百九十九人阿難在於學地迦葉語阿難汝漏未盡勿污清眾阿難慚愧而出一夜勤修斷三界結成阿羅漢還來叩門迦葉問曰汝結盡耶答曰然復曰若結盡者不勞開門隨意所入阿難乃從戶隙而入禮拜僧足迦葉執其手曰我欲汝除斷諸漏證聖果故驅逐汝出汝當知之勿以為恨阿難曰若懷恨者豈名結盡於是禮謝而坐即初安居十五日時也迦葉語阿難曰如來常於眾中稱汝多聞總持諸法汝可昇座為眾誦素呾纜藏即一切經也阿難承命而起向佛般涅槃山方作禮訖昇坐誦經諸眾隨口而錄錄訖又命優波離誦毘柰耶藏即一切戒律也誦訖迦葉波自誦阿毘達磨藏即一切論議經兩三月安居中集三藏訖書之貝葉方遍流通諸聖相謂曰我等集此名報佛恩今日得聞斯其力也以大迦葉僧中上座因名上座部又此西二十里有窣堵波無憂王所建即大眾部共集之處諸學無學數千人大迦葉結集時不預者共集此中更相謂曰如來在日同一師學世尊滅度驅簡我等我等豈不能結集法藏報佛恩耶復集素怛纜藏毘柰耶藏阿毘達磨藏雜集藏禁呪藏別為五藏此中凡聖同會因謂之大眾部次東北三四里至曷羅闍姞利呬多城外郭已壞內城猶峻周二十餘里面有一門初頻毘娑羅王居上茅宮時百姓殷稠居家鱗接數遭火災乃立嚴制有不謹慎先失火者徙之寒林寒林即彼國棄屍惡處也頃之王宮忽復失火王曰我為人主自犯不行無以懲下命太子留撫王徙居寒林時吠舍釐王聞頻婆娑羅野居於外欲簡兵襲之候望者知而奏王乃築邑以王先舍於此故名王舍城即新城也後闍王嗣位因都之至無憂王遷都波吒釐以城施婆羅門今城中無雜人唯婆羅門千餘家耳宮城內西南隅有窣堵波是殊底色迦長者故宅傍又有度羅怙羅處那爛陀寺西北有大精舍高三百餘尺婆羅阿迭多王之所建也莊嚴甚麗其中佛像同菩提樹像精舍東北有窣堵波如來昔於此七日說法處西北又有過去四佛坐處其南鍮石精舍戒日王之所建功雖未畢詳其圖量限高十餘丈城次東二百餘步有銅立佛像高八十餘尺重閣六層方得覆及昔滿胄王之所作也又東行數里有窣堵波佛初成道向王舍城至此頻毘娑羅王與國人百千萬眾迎見佛處又東行三十餘里至因陀羅勢羅窶訶山東峰伽藍前有窣堵波謂僧娑昔此伽藍依小乘漸教食三淨肉於一時中買贖不得其檢校人傍偟無措乃見群雁翔飛仰而戲言曰今日僧供有闕摩訶薩埵宜知是時言訖其引前者應聲而迴鎩翮高雲投身自墜苾芻見已慚懼遍告眾僧聞者驚嗟無不對之歎泣各相謂曰此菩薩也我曹何人敢欲噉食又如來設教漸次而防我等執彼初誘之言便為究竟之說守愚無改致此損傷自今已後宜依大乘不得更食三淨仍建靈塔以死雁埋中題表其心使永傳芳烈以故有茲塔也如是等聖迹法師皆周遍觀禮訖還歸那爛陀寺方請戒賢法師講瑜伽論同聽者數千人開題訖少時有一婆羅門於眾外悲㘁而復言笑遣人問其所以答言我是東印度人曾於布磔迦山觀自在菩薩像所發願為王菩薩為我現身訶責我言汝勿作此願後某年月日那爛陀寺戒賢法師為脂那國僧講瑜伽論汝當往聽因此聞法後得見佛何用王為今見脂那僧來師復為講與昔言同所以悲喜戒賢法師因令住聽經十五月講徹遣人將婆羅門送與戒日王王封以三邑法師在寺聽瑜伽三遍順正理一遍顯揚對法各一遍因明聲明集量等論各二遍中百二論各三遍其俱舍婆沙六足阿毘曇等以曾於迦濕彌羅諸國聽訖至此尋讀決疑而已兼學婆羅門書印度梵書名為記論其源無始莫知作者每於劫初梵王先說傳授天人以是梵王所說故曰梵書其言極廣有百萬頌即舊譯云毘伽羅論者是也然其音不正若正應云毘耶羯剌諵此翻名為聲明記論以其廣記諸法能詮故名聲明記論昔成劫之初梵王先說具百萬頌後至住劫之初帝釋又略為十萬頌其後北印度健馱羅國婆羅門覩羅邑波膩尼仙又略為八千頌即今印度現行者是近又南印度婆羅門為南印度王復略為二千五百頌邊鄙諸國多盛流行印度博學之人所不遵習此並西域音字之本其支分相助者復有記論略經有一千頌又有字體三百頌又有字緣兩種一名間擇迦三千頌二名溫那地二千五百頌此別辯字緣字體又有八界論八百頌此中略合字之緣體此諸記論辯能詮所詮有其兩例一名底彥多聲有十八囀二名蘇漫多聲有二十四囀其底彥多聲於文章壯麗處用於諸汎文亦少用其二十四囀者於一切諸文同用其底彥多聲十八囀者有兩一般羅颯迷二阿答末泥各有九囀故合有十八初九囀者如汎論一事即一事有三說他有三自說有三一一三中說一說二說多故有三也兩句皆然但其聲別故分二九耳依般羅颯迷聲說有無等諸法且如說有有即三名一名婆󱅂底二名婆󱅂矺三名婆飯底說他三者一名婆󱅂斯二名婆󱅂矺三名婆󱅂他自說三者一婆󱅂彌二婆󱅂靴三婆󱅂摩依阿答末泥九囀者於前九囀下各置毘耶底言餘同上安此者令文巧妙無別義亦表極美義也蘇漫多聲二十四囀者謂總有八囀於八囀中一一各三謂說一說二說多故開為二十四於二十四中一一皆三謂男聲女聲非男非女聲言八囀者一詮諸法體二詮所作業三詮作具及能作者四詮所為事五詮所因事六詮所屬事七詮所依事八詮呼召事且以男聲寄丈夫上作八囀者丈夫印度語名布路沙體三囀者一布路殺二布路筲三布路沙所作業三者一布路芟二布路筲三布路霜作具作者三者一布路鎩拏二布路𧩰三布路鎩鞞或言布鎩呬所為事三者一布路廈耶二布路沙𧩰三布路鎩󴃥所因三者一布路沙哆二布路鎩𧩰三布路鎩󴃥所屬三者一布路鎩󱄶二布路鎩𧩰三布路鎩諵所依三者一布路䐤二布路殺諭三布路鎩縐呼召三者一系布路殺二系布路稍三系布路沙略舉一二如此餘例可知難為具述法師皆洞達其詞與彼人言清典逾妙如是鑽研諸部及學梵書凡經五歲從此復往伊爛拏鉢伐多國在路至迦布德伽藍伽藍南二三里有孤山巖巘崇崒灌木蕭森泉沼澄鮮花卉芬馥既為勝地靈廟寔繁感變之奇神異多種最中精舍有刻檀觀自在菩薩像威神特尊常有數十人或七日二七日絕粒斷漿請祈諸願心殷至者即見菩薩具相莊嚴威光朗曜從檀像中出慰喻其人與其所願如是感見數數有人以故歸者逾眾其供養人恐諸來者坌污尊儀去像四面各七步許竪木构欄人來禮拜皆於欄外不得近像所奉香花亦並遙散其得花住菩薩手及掛臂者以為吉祥以為得願法師欲往求請乃買種種花穿之為鬘將到像所至誠禮讚訖向菩薩跪發三願一者於此學已還歸本國得平安無難者願花住尊手二者所修福慧願生覩史多宮事慈氏菩薩若如意者願花貫挂尊兩臂三者聖教稱眾生界中有一分無佛性者玄奘今自疑不知有不若有佛性修行可成佛者願花貫挂尊頸項語訖以花遙散咸得如言既滿所求歡喜無量其傍同禮及守精舍人見已彈指嗚足言未曾有也當來若成道者願憶今日因緣先相度耳自此漸去至伊爛拏國伽藍十所僧徒四千餘人多學小乘說一切有部義近有隣王廢其國君以都城施僧於中並建二寺各有千僧有二大德一名怛他揭多毱多二名羼底僧訶俱善薩婆多部又停一年就讀毘婆沙順正理等大城南有窣堵波佛昔於此三月為天人說法其傍又有過去四佛遺迹國西界殑伽河南至小孤山佛昔於此三月安居降薄句羅藥叉山東南巖下大石上有佛坐跡入石寸餘長五尺二寸廣四尺一寸又有佛置桾稚迦跡深寸餘作八出花文國南界荒林多有大象壯而高大焉
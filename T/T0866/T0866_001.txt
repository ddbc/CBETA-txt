為利諸眾生令得三身故身口意相應歸命禮三寶金剛身口意遍滿三界者能為自在主演說金剛界我盡稽首禮雄猛阿閦鞞降伏諸魔者彼寶現最勝及禮如理法歸命阿彌陀成就不空者於金剛薩埵利益眾生者歸命虛空藏能授灌頂者依護大觀音從瑜伽生者祕毘首羯磨至心我盡禮我今於百千頌中金剛頂大瑜伽教王中為修瑜伽者成就瑜伽法故略說一切如來所攝真實最勝祕密之法凡欲修行者有具智慧者明了於三摩耶真實呪法於諸壇場中從尊者阿闍梨受灌頂已清潔其身無所畏懼深大牢強善調心勇志不怯弱恭敬尊重眾所樂見哀愍一切常行捨施住菩薩戒樂菩提心具如是功德者應依於師教勤修供養三摩耶應當守護無令退失於金剛阿闍梨不得生輕慢於諸同學不為惡友於諸有情起大慈悲於菩提心永不厭離於一切壇法中具足種種智慧功德者許入念誦設護摩受灌頂等法於此金剛界大壇場說引入金剛弟子法其中且入壇者為盡一切眾生界救護利樂作最上所成事故於此大壇場應入者不應簡擇器非器所以者何世尊或有眾生造大罪者是等見此金剛界大壇場已及有入者一切罪障皆得遠離世尊復有眾生耽著一切資財飲食欲樂厭惡三摩耶不勤於供養是彼人等於壇場隨意作事得入者一切所求皆得圓滿世尊或有眾生為樂妓樂歌舞飲食隨意所行故為不了知一切如來大乘無問法故入於餘外道天神廟壇中為成就一切所求故至於一切如來部壇場戒攝取眾生事能生無上愛喜者怕怖畏故不入是彼等入住惡趣壇場道者亦堪入於金剛界大壇場為獲一切喜樂最上成就得意悅安樂故及為退一切惡趣所入道門故於禪解脫等地勤修苦行亦為彼等於此金剛界大壇場纔入亦得不難得一切如來真實法何況諸餘所成若有諸餘求請阿闍梨或阿闍梨見於餘人堪為法器離於過失廣大勝解心行敦德具足信心利樂於他見如是類已雖不求請應自呼取告之善男子於大乘祕密行之儀式當為汝說於大乘教中汝是善器若有過去應正等覺及以未來現在依護者所住世間為利益者彼皆為了此祕法故於菩提樹下獲得最勝無相一切智勇猛釋師子由獲得祕密瑜伽故推破大魔軍驚怖嬈人者是故善男子為得一切智故於彼應作正念持誦者如是多種喜利彼已心生愍念的知堪為弟子應當為彼善遍開示常念誦時作法事處諸山具花果者清淨悅意池沼河邊一切諸佛之所稱讚或在寺內或阿蘭若或於山泉間或有寂靜逈處淨洗浴處離諸難處離諸音聲憒鬧之處或於意所樂處於彼應當念誦凡修瑜伽者初從臥起即結發悟一切佛大契誦此密語唵跋折囉底瑟咤其契以止觀二羽各作金剛拳以檀慧度二相鉤進力二度仰相拄直申如針以契自心上誦前密語三遍即念諸佛從三昧覺悟應當觀察一切諸法猶如影像即思惟此偈義諸法如影像清淨無濁穢無取無可說因業之所生如是了此法離自性無依利無量眾生是如來意生即從坐起欲行即誦此密語跋折羅鞞伽若止住處即誦此密語底瑟咤跋折羅若欲共人語即想舌上有㘕字即誦此密語㘕網囉跋折囉婆沙若洗面時誦此密語曰唵跋折囉囉伽邏伽耶企藍壤嗟婆含跋折羅都使野護每一遍誦密語輒用水洗面如是乃至七度誦七洗即得一切如來之所顧視若諸魔等有暴惡者於此人所皆生歡喜亦可以密語加持水七遍用之若欲嚼楊枝時應先誦一切如來金剛微笑密語七遍已嚼之此能破一切煩惱及隨煩惱密語曰唵跋折囉賀娑訶結契法以觀羽作金剛拳已嚼之若欲便轉即作甲冑契莊嚴己身即誦此密語唵砧以此密語擁護己身其契法以止觀二羽各結金剛拳申進力度於力度頭想唵字於進度頭想砧字於其心上結以進力度三相繞之如繫甲狀又移置背復至臍腰繞膝咽喉項推額前項後皆三繞如繫甲狀即便垂下從檀慧度次第解散猶如天衣至心即止若欲洗淨時即以止羽作金剛拳竪申力度結此契已誦吽字先取受用土夫持誦者求勝善事多被惡魔障閡常伺其便或在便轉處或諸穢惡處皆為其害應以密語結契等加護勿令得便欲入廁時即想己身為㘕字左右想吽字又想其身金剛火齒具有光焰即誦密語唵跋折囉娜羅摩訶努多濕嚩邏耶薩婆含婆悉弭句嚧薩婆努瑟詀吽發其契法以止羽結瞋金剛拳於彼應作怒眼竪眉瞋貌惡瞻視置於頂上及兩肩心喉即一切三界惡皆得消除又誦此密語曰唵句嚧涅哩瑟致奚吽發此密語及契於一切處護身能遠離諸惡次於廁事了出洗淨訖已應結契誦密語以金剛水善漱口密語曰唵跋折羅娜伽吒其契以觀羽結金剛拳申願方便慧等三度即應漱口漱訖已便當洗浴夫洗浴法有四種每日隨意如法修行一者住三律儀二發露勸請三者以契供養四者以水洗浴此四種法智者應行若入水中應想天歡喜池於其池中想即以鑁字想如來部以吽字想金剛部以怛囉字想寶部以纈唎字想蓮華部以婀字想羯磨部如是作已又想自所念誦密語天住於本部次想如來最上輪壇在於水中并念想五部在輪壇上以密語契等加淨彼水洗浴事畢即以兩手掬清淨香水誦所持密語加之以供養一切諸佛諸大菩薩摩訶薩及本天等既供養已即想彼輪盡入己身想已如法出水住立岸邊以頭冠等契莊嚴其身以觀羽金剛手光焰執跋折囉以止羽執金剛光明磬披微細繒綵綺服天衣口含白豆蔲嚼龍腦香令口氣香以專注心於其中間起大慈悲不瞋恚不愛染不顧視穢惡及一切旃茶羅等即想行步履八葉蓮華及出現三世供具於自所持明想最上廣大供養又思惟自所持密語真性深理應往道場欲入時復先以如上法誦密語加水洗足嗽口訖已從發初所結止羽金剛拳不散置於心上開門時即誦吽字密語作瞋怒眼辟除一切障礙已然後以尊重心住正念禮十方諸佛及諸菩薩摩訶薩於一切法得自在勝慧境界者以五體投地敬禮已次以雙膝胡跪懺一切罪及勸請隨喜發願迴向功德等任力所能言之已敬禮次從坐起復以右膝著地即結金剛持大契誦此密語唵跋折羅物其契法以止羽覆於下觀羽仰於上背相合舒以定慧檀智等度互相叉之誦此密語及結大契能令諸佛歡喜即得供養尊重禮拜一切如來及金剛薩埵等次於一切如來及諸菩薩所奉獻己身先於四方以此妙法全身著地合掌舒手各禮一拜初於東方誦此密語禮拜唵薩婆怛他揭多布儒婆薩他娜耶阿答摩南涅哩耶多夜彌薩婆怛他揭多拔折羅薩埵阿地瑟咤薩網摩含吽論曰梵存初後二字餘方例此為供養承事一切如來故我今奉獻己身願一切如來金剛薩埵加護於我又如上金剛合掌置於心上向南方以額禮拜即誦密語曰唵薩婆怛他揭多布穰毘曬迦耶阿答摩南涅理耶多耶冥薩婆怛他揭多跋折羅阿羅怛那毘詵者摩含怛羅論曰為供養一切如來灌頂故我今奉獻己身願一切如來與我金剛寶灌頂又以金剛合掌置於頭上以口脣著地向西方禮拜即誦密語唵薩婆怛他揭多布穰鉢囉末多那耶阿答摩南涅哩夜多耶冥薩婆怛他揭多跋折羅達摩鉢羅伐多耶摩含奚哩論曰為展轉供養一切如來故奉獻己身願一切如來為我轉金剛法輪又以金剛合掌從頭下置於心上以頂向北方禮拜誦此密語唵薩婆怛他揭多布穰羯磨尼阿答摩南涅哩耶多夜弭薩婆怛他揭多跋折羅羯磨句嚧摩含婀論曰為供養一切如來事業故奉獻己身願一切如來為我作金剛事業於四方如上法禮拜已次隨其欲為除災害增益降伏阿毘遮囉等事差別各依本方結坐若欲為除災者面向北方應以結薩結跏坐而坐以慈悲眼分明稱密語不急不緩以正念憶持而起首念誦慈悲眼者如須彌盧及曼陀羅山堅固不移其眼不眴是名慈悲眼也能除諸惡鬼神及諸瘧病即說密語唵涅哩茶涅哩瑟致怛唎吒若為增益者應面向東方結蓮花座而坐結跏趺也以金剛眼顧視復以金剛語言而起首念誦金剛顧視者謂以愛重心歡悅之眼以此瞻視皆蒙隨順即說密語唵跋折羅涅哩瑟底末咤若欲降伏者應面向西結賢座而坐即以明目而降伏之以此眼視者皆得降伏即說密語唵涅哩瑟致耶俱翅穰若為阿毘遮羅者應面向南以鉢喇多里荼立或以嗢俱吒坐作瞋怒眼舉眉斜目以此瞻視者諸惡鬼神皆為摧滅以瞋意怒眼而誦即說密語曰唵句嚧陀涅哩瑟底奚吽發凡以瞋語音誦密語者謂如雲蔭稱吽字以瞋語誦降伏密語即加吽發二字皆須音旨分明誦密語者如發字是也以瞋相作色威怒分明誦之若或結如來坐或結大菩薩坐為一切眾生淨治故欲求清淨住於正念者以心存念而誦此密語唵薩網婆縛述馱薩婆達磨薩網婆嚩述度含論曰梵存初字以一切法自性清淨我亦自性清淨誦此密語已復以心念是諸眾生無始流浪生死由慳貪垢穢黑闇所覆眼目不開為除滅慳貪障礙故令成就世間出世間諸悉地已作是思惟訖即誦此密語唵薩婆怛他揭多餉悉陀薩婆薩埵南薩婆悉陀耶三跛睍談怛他揭多遏地底瑟咤憺論曰梵存初字一切如來所共稱讚為一切眾生一切悉地願皆成就凡所障礙皆從心起由往昔串習慳貪力故為除滅障礙故應當憶念菩提之心修瑜伽者須臾作是思惟已應當觀察世間由暴惡怖畏妄想所攝貪愛希望迷亂心行為彼瞋火所焚身常遊行癡迷闇中沈溺其心愛染泥中以為虛妄憍慢昏酒常醉止住邪見生死宅中不遇善知識最上甘露味由自所作種種妄想工巧所成無量差別見諸眾生無明垢重所覆見如斯過無有依護應當哀愍於彼既生哀愍心已與無量眾生為救度故若持誦者應當現前作阿婆頗那伽三摩地次說入三摩地法若欲入定者不應動身及諸支體脣齒俱合兩目似合於佛像前應先思惟當欲入定作是思惟諸佛遍滿虛空猶如大地油麻津膩滿中於其身心嚴飾亦然作是念訖即結三摩耶等契即於己舌心身手中想吽字即想其字變為金剛復想於右眼中想摩字於左眼中想吒又想摩字變為月吒字變為日即以金剛所成眼應瞻仰一切佛由此法瞻視者得一切佛之所稱讚誦此密語唵跋折囉末吒即以如上說金剛眼瞻視并誦此密語訖即得應降伏者皆常隨順及有暴惡眾生一切障礙毘那夜迦由金剛法瞻視故彼當消滅次結三摩耶契法令止觀羽堅牢已以諸度初分相交是名金剛合掌置於頂二羽本分心喉為加持己身故誦密語已次第置之密語曰唵跋折囉若哩復次其金剛合掌契盡諸度本分加背極牢結已號為金剛嚩契復置契於心上誦此密語跋折囉盤陀又復結金剛嚩契已竪忍願二度為針置於心上即誦密語三摩耶薩埵此是發悟一切諸佛及諸弟子等密語契次以其契針屈入掌中以智定檀慧度竪如針此名極喜三摩耶契即誦密語三摩耶護復次結金剛縛已置於心上想自心上有怛喇字吒字為心門戶掣金剛嚩契時想如開智門即三遍誦密語三度掣之密語曰唵跋折囉伴陀怛喇吒既於心開智門即想門內有大殿又想面前有婀字遍照光明為生菩提心具大智故令入己心殿中即以正定意結金剛召入契及結三摩耶契結召入契法結金剛縛契已以智定二度屈入掌中是名金剛召入契結契時即誦密語唵跋折囉吠奢婀由此修行瑜伽者即得生金剛召入智此智慧能了過去未來現在一切所作之事皆悉悟解未曾聞百千般契經其文字義皆得現前次准上復結金剛嚩契已及智定二度屈入掌中以進力度置智定度背上是名金剛拳三摩耶契結此契時而誦此密語唵跋折囉慕瑟致鑁如上所說以婀字置於心中者以鑁字常閉心殿門戶此密語是一切如來金剛身語意能執持故名金剛拳契解此契訖次即以止羽腕上置觀羽以檀慧度相鉤竪進力度作喝相貌是名三界威力決勝契亦名大力契欲結此契先應三遍稱吽字結之似雲陰雷聲取密語最後稱一吽發字即說此密語唵蘇母婆儞蘇母婆吽訖哩呵拏訖哩呵拏吽訖里呵拏波耶吽阿那耶胡薄伽梵跋折囉吽發此契於頭上右旋三匝若有諸魔作障礙者見此契已皆悉遠離復得一切處擁護己身又以此契觸諸燈香花飲食等一一皆稱吽字隨觸隨得清淨復次金剛縛牢結已雙大母指及二小指竪合為針是名金剛蓮華三摩耶契結此契時而誦密語唵跋折囉鉢頭摩三摩耶薩埵鑁以此印置於口上誦真言者即於蓮花部中得為勝上次復以上勝智觀察內外皆無所有復觀三世等同虛空又想琰字為黑色境持地風輪界復想劍字為圍輪山以勝寶所飾又於虛空想鑁字為毘盧遮那佛由具慈悲流注乳兩邊輪圍山便成甘露大海於其海中復想般喇字以為龜形其龜由如金色身之廣大無量由旬復於龜背上想奚哩字其字變為赤色赤光蓮花悅意殊妙其花三層層有八葉臺蘂具足於其臺上想波羅吽劍等三字以為須彌山其山眾寶所成而有八角於山頂上又想鑁吽多囉奚哩惡等五字以為大殿其殿四角正等具足四門其門左右有吉祥幢軒楯周環四重階道於其殿上有五樓閣懸雜繒綵珠網花鬘而為莊飾於彼殿外四角之上及諸門角以金剛寶之所嚴飾想其外院復用種種雜寶鈴鐸映蔽日月懸珠瓔珞以為嚴飾復於其外無量劫波樹行列復想諸天美妙音聲歌詠樂音諸阿修羅莫呼落伽王等以金剛舞之所娛樂於彼殿內有曼茶羅於中以八金剛柱而為莊飾於如來部輪中想三種子字中央想心字其字左右想阿字以其三字成就天之微妙四面方等師子之座又於金剛部中種子字三字之中想俄字於其左右想吽字以其三種子字所成金剛部以象為座又於寶部中想三種子字於其中央想麼字左右想怛囉字以其三種子字所成寶部之中以馬為座又蓮花部有三種子字於其中央想摩含字左右想頡唎異以此三種子字所成蓮花部中以孔雀為座又羯磨部中有三種子字於其中央想劍字左右想阿字以其三種子字所成羯磨部中想迦樓羅為座既想如上諸部座已次想一切如來及十六大菩薩并四波羅蜜施設四種內供養四種外供養又為守四門四菩薩隨方安置又如上所說諸佛及大菩薩守門菩薩等各各以本三摩地各各自心及隨己記印相貌如下所說皆想從毘盧遮那佛身中出現又想四面毘盧遮那佛以諸如來真實所持之身及以如上所說一切如來師子之座而坐其上毘盧遮那示久成等正覺一切如來以普賢為心復用一切如來虛空所成大摩尼寶以為灌頂復獲得一切如來觀自在法智究竟波羅蜜又一切如來毘首羯磨不空離障礙教令所作已畢所求圓滿於其東方如上所說象座想阿閦鞞佛而坐其上於其南方如上所說馬座想寶生佛而坐其上於其西方如上所說孔雀座想阿彌陀佛而坐其上於其北方如上所說迦樓羅座想不空成就佛而坐其上各於座上又想滿月形復於此上想蓮華座每一一蓮花座上佛坐其中爾時金剛界如來以持一切如來身以為同體一切如來普賢摩訶菩提薩埵三摩耶所生名攝一切薩埵名金剛加持三摩地入已此一切如來大乘阿毘三摩耶心名一切如來心從自身心而出即說密語曰跋折囉薩埵纔說此密語時從一切如來心即是彼世尊以為普賢月輪出以淨治一切眾生摩訶菩提心已各住於一切如來方面於彼諸月輪中而出一切如來金剛智已皆入毘盧遮那如來心中以其普賢故及堅牢故從金剛薩埵三摩地中以一切如來神力以為同一密體遍滿虛空界量具足光明以為五頂以一切如來金剛身口意所成五股跋折囉即成就已又從一切如來心出置於右掌中爾時復從跋折囉出種種色相光明照曜遍滿一切世界又想於諸光明峯上一切世界微塵等如來出現既出現已盡遍法界滿虛空中及一切世界周流海雲於一切如來平等性智神通現成等正覺能令發一切如來大菩提心成就普賢種種行相亦能奉事一切如來眷屬能令趣向大菩提場復能摧伏一切諸魔悟一切平等性證大菩提轉正法輪乃至救護一切世界眾生成就一切如來神通智最上悉地等現一切如來神變已為普賢故復為金剛薩埵三摩地極堅牢故同一密體成普賢大菩薩身已住於毘盧遮那佛心而高聲唱是言奇哉曰我是普賢堅固薩埵雖非身相自然出現以堅牢固為薩埵身爾時普賢大菩薩身從佛心出已於一切如來前依於月輪復請教示爾時世尊毘盧遮那入一切如來智三摩耶金剛三摩地已現一切如來戶羅三摩地慧解脫知見轉正法輪展轉利益眾生大方便力精進大智三摩耶盡遍一切眾生界救護一切為自在主一切安樂悅意受用故乃至一切如來平等性智神通摩訶衍那阿毘三摩耶剋果成就最上悉地故一切如來以此悉地跋折囉為彼普賢大菩薩應以一切如來轉輪位故以一切如來身寶冠繒綵而灌頂之既灌頂已而授與之爾時諸如來以彼執金剛之名灌頂故便號為執金剛是時執金剛菩薩屈其左臂現威猛力士相右手執跋折囉向外抽擲弄而執之高聲作是言曰此跋折囉是諸如來無上悉地我是金剛授與我手以我金剛執持金剛此是金剛薩埵三摩地一切如來菩提心智第一爾時世尊毘盧遮那復入不空王大菩薩三摩耶出生加持薩埵金剛三摩地已從自心而出召請一切如來三摩耶名一切如來心即說呪曰拔折囉囉穰纔說此密語時於一切如來心中則彼執金剛菩薩以為一切如來之大鉤出已便即於世尊毘盧遮那掌中而住爾時從彼大鉤身中出現一切世界微塵等如來既出現已鉤召請入一切如來等事及一切佛神變作已由不空王故及由金剛薩埵堅牢故同一密合以為不空王大菩薩身成就已住於世尊毘盧遮那佛心而高聲唱言奇哉曰我是不空王從彼金剛生以為大鉤召諸佛成就故能遍一切處鉤召諸如來時彼不空王菩薩從佛心出已便依於諸如來右邊月輪復請教示爾時世尊入一切如來鉤召金剛三摩耶三摩地已為一切如來鉤召三摩耶盡遍眾生界一切攝召一切如來為一切安樂悅意受用故乃至為得一切如來三摩耶智所持增上悉地成就故即於彼不空王大菩薩如上於雙手而授之爾時一切如來以金剛鉤召名號而灌頂之是時金剛鉤召菩薩以彼金剛鉤鉤召一切如來已而高聲唱言曰我是諸如來無上金剛智能成就佛事最上鉤召者此是不空王大菩薩三摩耶一切如來鉤召智第二爾時世尊復入摩羅大菩薩三摩耶出生加持薩埵金剛三摩地已即從己身出一切如來奉事三摩耶名一切如來心即說密語跋折囉囉伽纔說此呪時從一切如來心中即彼世尊執金剛以為一切如來花器仗既出已同一密體入於世尊毘盧遮那佛心中於彼便以為金剛弓箭身而住於掌中即從彼金剛箭身一切世界微塵等如來身出現已為作一切如來奉事等及一切如來神變作已由至極殺故復由金剛薩埵三摩地極堅牢故同一密合以為成就摩羅大菩薩身已即住於世尊毘盧遮那佛心中住已而高聲唱是言奇哉曰我自性清淨能以染愛事奉事於如來以離染清淨染故能調伏爾時彼摩羅大菩薩身即從毘盧遮那佛心而下於一切如來左邊月輪中而住已復請教示爾時世尊入一切如來愛染奉事三摩地加持金剛既入定已一切如來摩蘭拏金剛三摩耶盡遍眾生界喜愛一切安樂悅意受用乃至一切如來摩羅業最勝悉地獲果故彼金剛箭為彼摩羅大菩薩如上雙手而授之是時一切如來皆號彼為金剛弓以金剛弓名而灌頂之爾時金剛弓菩薩摩訶薩以其金剛箭殺一切如來時即以高聲唱如是言曰此是一切佛離垢愛染智以染害離染一切受安樂此是金剛弓大菩薩三摩地奉事一切如來智第三爾時世尊復入歡喜王摩訶薩埵三摩耶所生薩埵加持金剛三摩地已從自身心而出一切如來歡喜名一切如來心即說密語跋折囉娑度纔說此呪時從一切如來心即彼執金剛以為一切如來善哉想已同一密合便入毘盧遮那如來心既入心已而為金剛歡喜體住於雙手掌中爾時從彼金剛歡喜體中出現一切世界微塵數等如來身既出現已作一切如來善哉等事一切如來神變已作以極歡悅故復以金剛薩埵三摩地極堅牢故同一密合便成歡喜王摩訶薩身住於毘盧遮那如來心而高聲唱如是言奇哉曰我是最勝一切智者所共稱說若諸妄想分別斷除聞常歡喜爾時歡喜王摩訶薩身從佛心下於諸如來背後月輪中住復請教示爾時世尊入一切如來歡喜金剛三摩地已一切如來無上極歡喜智三摩耶為盡遍眾生界一切歡喜一切安樂悅意受用故乃至一切如來無上踊躍獲最勝味悉地果故其金剛歡悅為彼歡喜王摩訶菩提薩埵如上授與雙手爾時一切如來皆號之為金剛踊躍以其金剛名而灌頂之于時金剛踊躍菩薩摩訶薩以其金剛歡悅相以善哉聲令諸佛歡喜已高聲作如是言曰此是諸佛等善哉能轉者此殊妙金剛能增益歡喜此是金剛踊躍摩訶薩三摩耶一切如來作善哉智第四以上四菩薩並是金剛部中阿閦佛眷屬都號為一切如來摩訶三摩耶薩埵爾時世尊復次從虛空藏心出現摩訶菩提薩埵三摩耶所生寶加持金剛三摩地已此一切如來灌頂三摩耶名一切如來心從自心而出即說密語跋折囉阿囉怛那纔出此呪時從一切如來心中遍滿虛空平等性智善決了故金剛薩埵三摩地及堅牢故同一密合即彼執金剛以為流出光明盡遍虛空猶彼盡遍虛空光明照曜故以盡遍為虛空界爾時以諸佛加持力一切虛空界悉入世尊毘盧遮那心中善修習故金剛薩埵三摩地以為遍虛空藏周流一切世界等量摩訶金剛寶所成身安住如來掌中是時從彼大金剛寶身中出現一切世界微塵等已而作一切如來灌頂等事一切如來神變於一切世間作已以盡遍世界藏善出生故以金剛薩埵三摩地極堅牢故同一密合成就虛空藏大菩薩既成就已住於毘盧遮那心而高聲唱如是言奇哉曰我是自灌頂金剛寶無上雖無住著者然為三界主時彼虛空藏摩訶菩提薩埵從毘盧遮那佛心下向一切如來前依於月輪復請教示爾時世尊入大摩尼寶金剛三摩地已一切如來有所樂求皆令圓滿三摩耶盡遍眾生界為得一切利益故一切安樂悅意受用故乃至得一切如來事成就最上悉地故此金剛摩尼為彼虛空藏大菩提薩埵以為金剛寶轉輪故又以金剛寶藏灌頂既灌頂已而雙手授之是時一切如來以灌頂之號名金剛藏爾時金剛藏摩訶菩提薩埵將彼金剛摩尼於己灌頂處置已而高聲作是言曰此諸如來許能灌眾生頂我是手授者及授與我者以寶而飾寶此是寶生如來部金剛藏大菩薩三摩地一切如來灌頂寶智第一爾時世尊復入大威光摩訶薩埵三摩耶所生寶加持金剛三摩地已彼自出一切如來光明三摩耶名一切如來心從自身心而出此密語跋折羅帝壤纔出此密語時從一切如來心即彼薄伽梵執金剛以為大日輪同一密合入於毘盧遮那佛心便成金剛日身住於如來掌中于時即從彼金剛日身中出現一切世界微塵等如來身出已放一切如來光明等事一切如來神變作已以極大威光故金剛薩埵三摩地摩訶菩提薩埵身成就已住於毘盧遮那心而高聲唱是言奇哉曰無比大威光能照眾生界令諸佛依護雖復淨即是淨中能復淨時無垢威光摩訶菩提薩埵身從佛心下已即依於如來右邊月輪中住復請教示爾時世尊入一切如來以圓光加持金剛三摩地已一切如來光明三摩耶盡遍眾生界無比威光為一切安樂悅意受用故乃至一切如來自身光明為最上悉地成就故將彼金剛日與彼大威光摩訶菩提薩埵於雙手而授之是時一切如來共號為金剛光明以金剛名而灌頂之爾時金剛照曜菩薩摩訶薩以其金剛日照曜一切如來已而高聲唱是言曰此是諸佛智除滅無智闇以微塵等量超越於日光此是金剛光明大菩薩三摩地一切如來圓光智第二爾時世尊復入寶幢菩薩三摩耶所生寶加持金剛三摩地已能滿足一切如來所求三摩耶名一切如來之心從自心而出即說密語跋折囉計都纔出此密語時從一切如來心即彼薄伽梵執金剛以種種殊妙雜色嚴具以為寶幢出已同一密合入於毘盧遮那心便成金剛幢身既成就已而安住於佛掌中爾時從金剛幢身中出一切世界微塵等如來身出已而建立一切如來寶幢等事作一切如來神變已以大寶幢故金剛薩埵三摩地極堅牢故同一密合以為摩訶菩提薩埵身即住於毘盧遮那世尊心中而高聲唱是言奇哉曰無比量幢我能授與一切利益滿足悉地一切所求一切能滿時彼寶幢摩訶菩提薩埵從佛心下已依於諸如來左邊月輪中住復請教示爾時世尊入一切如來建立加持金剛三摩地已能建立一切如來思惟三摩尼幢三摩耶為盡遍眾生界能圓滿一切希求一切安樂悅意受用故乃至獲得一切如來大利益最上悉地果故彼寶幢如上授與雙手掌中是時一切如來以金剛表剎而名號之復以金剛名號而灌頂之爾時金剛表剎菩薩摩訶薩以彼金剛幢令一切如來於檀波羅蜜相應而高聲唱是言此是諸如來希求能圓滿名為如意幢檀波羅蜜門此是金剛幢菩薩三摩地一切如來檀波羅蜜智第三爾時世尊復入常愛歡喜根摩訶菩提薩埵三摩耶所生寶加持金剛三摩地已從自身心出此一切如來愛三摩耶名一切如來心而說密語跋折囉訶婆纔出此密語時從一切如來心即彼薄伽梵執金剛以為一切如來微笑同一密合便入毘盧遮那如來心而成金剛微笑身於如來掌中而住爾時從彼金剛微笑身出現一切世界微塵等如來一切如來希有事等一切如來神變遊戲作已常愛歡喜根故金剛薩埵三摩地極堅牢故以為大菩薩身既成就已住於世尊毘盧遮那心中已而高聲作是言奇哉曰我是為大笑一切勝中上恒常善住定以為佛事用爾時常愛歡喜根摩訶菩提薩埵身從佛心而下依於一切如來背後月輪中而住復請教示于時世尊入一切如來希有加持金剛三摩地已出現一切如來三摩耶盡遍眾生界諸根無上安樂悅意受用故乃至獲得一切如來根淨治智神通果故彼金剛微笑為彼常愛歡喜根摩訶菩提薩埵如上授與於雙手掌中爾時一切如來以金剛愛名而為之號便以金剛名而為灌頂于時金剛愛摩訶菩提薩埵以其金剛微笑於一切如來微笑而高聲唱是言曰此是諸如來示生現希有大智能踊躍二乘所不知此是金剛愛摩訶菩提薩埵一切如來微笑希有智第四以上寶部中四菩薩是一切如來大灌頂薩埵爾時世尊復入觀自在摩訶菩提薩埵三摩耶出生法加持金剛三摩地已從自身心出一切如來法三摩耶名一切如來心而說密語曰跋折羅達摩纔出此密語時於一切如來身中即彼薄伽梵執金剛由自性清淨一切法平等性智善決了故金剛薩埵三摩地極堅牢故以為法光明由彼法光明出現一切世界周遍照曜便成法界時彼一切法界遍滿虛空界同一密合入於毘盧遮那佛心中周遍虛空界量成大蓮花身住於世尊手中爾時世尊從彼金剛蓮華身中出現一切世界微塵等如來身既出現已一切如來三摩地智神通等一切如來神通遊戲於一切世界作已觀自在故及金剛薩埵三摩地堅牢故同一密合以為觀自在摩訶菩提薩埵身成就已住於毘盧遮那佛心中而高聲唱是言奇哉曰我是第一義本來自清淨筏喻於諸法能得勝清淨時彼觀自在摩訶菩提薩埵身從佛心下已依於一切如來前月輪中而住復請教示爾時世尊入一切如來三摩地智三摩耶所生金剛三摩地已能清淨三摩耶盡遍眾生界自身清淨為一切安樂悅意受用故乃至獲得一切如來法智神通果故即將彼金剛大蓮華如上授與觀自在菩薩摩訶薩為轉正法輪故為一切如來法身灌頂已而於雙手授之爾時一切如來復以金剛眼名號而為灌頂于時金剛眼菩薩摩訶薩彼蓮花葉以開敷故貪愛自性離清淨無染污作是觀察已而高聲唱如是言曰此是諸佛慧能覺了貪愛我及所授者於法而住法此是蓮華部金剛眼大菩薩三摩耶一切如來觀察智第一
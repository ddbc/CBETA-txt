一乘法界圖合詩一印五十四角二百一十字夫大聖善教無方應機隨病非一迷之者守跡不知失體勤而歸宗未日故依理據教略制盤詩冀以執名之徒還歸無名真源讀詩之法宜從中法為始盤迴屈曲乃至佛為終隨印道讀死涅槃常共和是故界實寶殿窮坐生意如出繁理益行法意如捉巧實覺不人境中事利者嚴歸資糧善際正思大能昧冥得還莊家得以緣中便議賢人三然器本寶隨分陀無道時雨普海印無隨際盡無尼羅得床心寶佛十別分生叵息妄想必不舊發益生滿虛空眾法佛為名動不來初成別隔亂雜不性餘境妙不守自十方一切塵中仍圓非真微無名性含即念一念亦即融知性極相無隨中是劫即一如相無所甚深絕寂緣塵無遠量無是互二智證切一來成微量劫九世十世相諸法不動本一一一即多切一即一一中多切一中一乘法界圖二百一十字大記云以此一乘法界圖等分配儼師五重海印謂一乘法界配忘像海印圖之一字配現像海印謂圖者像也經云即如其像現神通力藏師釋云如其所念如上一百二十四問及下至第六會來所說法門答此問者皆於如來法界身中無不圓明頓現其像下經云清淨法身中無像而不現故也此文通於內證外化今約內證配也合詩一印配佛外餉海印謂詩表普賢機印表佛外向心佛外向心印冥合普賢大機內向心頭故也五十四角配普賢入定觀海印謂普賢內證有二義一若約佛普賢門則普賢入定非但窮證外向心印亦乃通證初二海印以普賢向內則十佛十佛向外則普賢故二若約就機作區門則於佛外向唯證一分以未滿故今約後義於此淨藏定中五教乃至無量乘根性生熟及法界諸法頭角頓現故也二百一十字配普賢出定在心中及現語言海印謂於此海印分示五周因果等法施設文字語言故也神琳之意則一乘法界圖者法界之法是所證今日我心是能證即此能所不可得處是一能修之人行位名乘如是不動之軌則分齊成故云法界也法界法之本位是吾五尺身欲示此義畫作全法界一身之像故云圖也謂圖印中盤者是三乘也謂背一乘平道教中無住本體盤蟄一念不生不二之處乃至著於一相一跡之中報佛果故迴者是小乘也謂不知有法空真如但自迴著人空理故屈者是人天也謂不知有出世行德屈執五戒八戒人天業故曲者是三途也謂不知有人天行業曲執邪見墮三途故如是畫盡三乘三途之相故云畫作全法界一身之像也法融大德記云一乘法界圖有二重簡取一簡教分唯取證分謂一乘之法通於證教而言界者簡教分也以證分者一乘法之究竟際故二唯簡三乘通取一乘證教二分謂以一乘簡三乘故此一乘之一及此下離始終之一朱印與儼師本末相生門中一字印並一義也大經之首按一字印者欲明一部始終所說文文句句唯現一也又五卷疏對邪現正之處按一字印者於諸法中若生二解則是邪知法是一即是正也謂若菩薩起一嗔心則六十門普行成百萬障也良以嗔心起於自他別執之中故云若生二解即是邪也若菩薩起同體大悲則百萬障門成六十普行也謂見三世間法是自身心為起同體大悲故云知法是一即是正也又入法界品抄按一字印者若見諸法為二為三即犯八根本罪不得入於一乘法界若於諸法不生二解即得入於一乘法界故也此中亦爾從始至終非是詮二詮三只要現一故耳所言一者無能所中且強分之有能觀一有所觀一謂若了自身心總攝諸法無側無遺絕能所則為能觀一即此身心住處為所觀一也問於此一中云何得入答修止觀也問云何止觀答若依一乘修止觀者以六相印印十普法不動各位融而為一了了分明者觀也如印印物不舉不轉如是觀智稱契於法離能絕所一無分別而不動者止也乘者於上一處能決定信名為乘也不如是信不名乘也若三乘則聞真如之法不能頓信漸次信故有十信不能頓解漸次解故有十解乃至不能頓證漸次證故有十證如是漸次至佛果故名為乘也乘如實道來成正覺者是其義也若一乘則於上一處若起圓信即是圓證故名乘也一運即一切運者即此義也法者是我身心也界者即此身心統包絕待前後際斷即是法之究竟邊際義也圖者像也如為不知象人畫作象像而示之如是行者不知自之身心是法界佛故畫作法界佛像而指示也入法界品抄云今入法界隨所相應成法分齊先離其過初發心菩薩趣向大乘有八根本罪燒盡一切善根墮於惡趣離安隱處失人天樂亦失大乘境界之樂也一生五濁世有餘善根近善知識歸趣深法發無上心聞甚深法讀誦受持向小智人讀誦解說他人聞已驚疑怖畏於菩提心而生退沒樂聲聞乘是第一重罪唯須知根了心次第為說從淺至深又語人言汝何能發大乘心不如早向聲聞緣覺入於涅槃是第二重罪又語人言汝何用學戒威儀當速發大乘心受持讀誦大乘經典身口意業當得清淨亦不受惡報是第三重罪又語人言汝不應讀誦聲聞經典當覆聲聞經典聲聞法中不能斷結使惑當聽受清淨大乘甚深經典此能滅惡生菩提善有信受者二人俱得第四重罪又為求利故說大乘法見說大乘得利憎毀輕嫉是第五重罪又為求利故我解深法不言從他聞得違負諸佛菩薩是第六重罪又作旃陀羅行取他善比丘物及三寶物賞上官人及與大王依王官力輕善比丘嗔嫌憎嫉是第七重罪又作惡行自恃王官勝力及恃財施輕善比丘戲辱鬪亂非法說法捨正經律違法立制於善行比丘及坐禪讀誦經典無惱生惱已惱增長是第八重罪若已犯者當依虛空藏菩薩懺罪滅之初發心菩薩若欲弘通大法利益自他者先離前過後依第九地法師法門即應法界真秀大德記云一者無他之義三乘云性一也一乘云緣一也緣一者隨約是中道及如也此是迴向品百句如謂日如月如等也雖即是如而有日名日相月名月相不無名相然約普賢證者無此名相但為引三乘依名相耳此約普賢教分辨也問隨約是中道已是甚深更約何義為普賢證耶答隨約是中道及如者依三乘教用日名日相等故云與教相應也此證分者言語道斷故絕名也心行處滅故離相也問若爾此處與淨名默何別答淨名默者以名相倒離此名相方為默也九會佛默名相中默故玄別也謂不捨名相即此名相中默非如虛空都無物也此約普賢證分辨耳問言語道斷心行處滅亦極甚深更約何義為十佛境界耶答前雖是默名相中默若果分則初初不見名相處也問若爾此處無法無物耶答如前位中所論之法初初無也問然則此中實無法耶答具有也問有何物耶答此是古德所云反情見處也乘是運載義問上一字中既有三義乘亦爾耶答爾也從異果之因至異因之果者三乘乘義今約因即果義名運載也此是普賢教分也背因果名相約言語道斷心行處滅之義則是普賢證分運載義也性海果分則不可說故唯云不思議乘此約不動名為乘也法有三義一自體名法約三乘云牛自體外有馬馬自體有牛也約一乘云此法側無彼法彼法側無此法故云自體也二對意名法約三乘云第六意識所對名為法塵約一乘則無盡意識所對名為法也三軌則義可知界亦三義一性別義約三乘云善惡無記三性各別故也約一乘則於三性中隨舉全盡各互無側故云性別二因義約三乘云唯生眼識名為眼識名言種子約一乘則通生六識為眼識名言種子也二持義約三乘云異果之因持異因之果約一乘則全果之因持全因之果故云持也圖則依海印像表一乘三乘教及根欲謂朱印之前後差別者三乘教也朱印之圓者一乘教也印之前後差別中字則三乘根欲也印之圓滿中字則一乘根器也法融德記云合詩一印者一道朱畫合諸黑字方成圓印故云合詩問書黑字後畫朱畫耶畫朱畫後書黑字耶答二俱是也先書後畫者以理從事之義先畫後書者以事從理之義也儼師雖作七十三印但欲現其一印之義而相和尚深得師意故唯作此一根本印也真秀德記云詩者圖文有七言三十句故云詩耳非約韵言也一印者欲現一大緣起故也大記云五十四角者下文云何故印文唯有一道答表如來一音故云云將性起品十種音歷對五乘機即成五十此能應佛具將四攝四無量故云四角也真秀記云五十四角者表人知識謂五十五知識也以合初後二文殊故唯五十四合舉初後通取中間為一圓智普賢知識是所證理法界諸法不出理智故也二百一十字者法知識也謂離世間品普惠雲興二百句問普賢瓶瀉二千句答每一句問皆以十句答故云一十也大記云二百一十字者五周因果除初因果於後四周簡果取因於四周因各有五十位故成二百其四周中所有果位合四為一欲現此果同是十佛果故言一十也問何故除初因果耶答但是所信非所成行故問何故果位合為一耶答因位既有差別平等詮相別故果應亦爾然欲現同是十佛果故總為一耳又云此海印中所現三世間十門十法也謂下文十錢喻及十普法為二十二十各論十玄合為二百并本十玄故云二百一十也又此印為總七十三印為別就別印中將七十印歷三際印一際各七十故合為二百一十也故合二百一十印成一海印三昧總相印也七言三十句者前之法喻各十并本十玄合為三十此三十句不出經題七字故以七言造詩也是故法界之法雖云無盡不出二百一十字總此即成三十句又總此不出七字又總此不出理智又總此不出一最清淨法界是故題云一乘法界圖也清涼疏總釋題名中云第六卷攝相盡者謂從後漸卷乃至不出九會九會不離初會初會不離總題總題不出理智非理不智故理外無智非智不理故智外無理則理智不二亦攝智從理離體無用攝用歸體體性自離故體即非體本來清淨強名之清淨法界是以極從無盡乃至一字無字皆攝花嚴性海無有遺餘大聖善教隨病非一法融記云大聖者於諸教中今此教主最尊勝故也問下四教中能化所化皆不及耶答爾也問三乘能化三身但是一乘十身之大用何云不及耶答既云但是十身之用故不及也問十佛即自受用佛即樹下佛也何云不及耶答若約此義可云及焉然欲辨教品云不及耳清涼疏教起因緣中云今說此經佛為真為應為一為多若言真者何名釋迦居娑婆界人天同見若云應者那言遮那處蓮花藏大菩薩見見佛法身若云一者何以多處別現若云異者何以復言而不分身故說此經佛並非前說即是法界無盡身雲真應相融一多無礙先明十身後彰無礙言十身者自有二義一約融三世間為十身者一眾生身二國土身三業報身四聲聞身五緣覺身六菩薩身七如來身八智身九法身十虛空身二就佛上自有十身一菩提身二願身三化身四力持身五相好莊嚴身六威勢身七意生身八福德身九法身十智身言無礙者略有十義一用周無礙云云十圓通無礙謂此佛身即理即事即一即多即依即正即人即法即此即彼即情即非情即深即廣即因即果即三身即十身同一無礙法界身雲法融記云善教者約三乘則此生他世順益者善也此生他世違損者惡也於此二中無可記別者無記也約一乘則只是善也何者謂儼師云圓通之致處無不善觸緣斯順不擇物而施故知一乘唯一善耳問若爾無記與惡只一善耶答爾也問爾則舉惡時亦如是耶答爾也然云善者約隨舉無側義云耳無方者若三乘則隨說一二乃至無量非是無方何者三乘之教隨別機說故非無方一乘之教隨說諦緣度等徹於海印究竟之際自在而說故云無方也應機隨病非一者猶如小醫各別與藥若大醫王普集天下種種諸物作一團藥無問病之若于差別平等普與病無不治一乘之佛亦復如是普應諸教機根之病唯以一種海印定法稱根而說聲聞人中與全海印四諦之法獨覺人中與全海印緣生之法菩薩人中與全海印六度之法乃至熟頓人中亦全全與之耳大記云不四教人皆病機也圓機則不爾也又圓教之機有大病也起一嗔心即有百千障礙門故真秀記云大聖者對下三乘小聖云大聖也善教者文持教也此文持教從海印定全體而起故於一喚水言中火木等法皆具來也於一言中諸法具來故云教具足此水言中有水濕義水濕義中具火熱等法界諸義故云義具足如是諸義於水言具是故合云一大緣起教也問欲用火時用喚水言中所至之火耶答此但水緣故若用火時用火言中來至之火也問若爾水來中火與火來中火別耶答至故同也問若爾何須更起火來辭耶答既須火處須起火辭問若火來中火方得用者水來中火非實火耶答是實火也然而是成水之火故與火中之火為門別也無方應機者如上善教稱法界無別取捨之方所故云無方此謂無盡圓滿總相教也應普賢機也隨病非一者下四教也旨歸章云夫以主教圓通盡虛空於塵剎帝珠方廣攬法界於毫端無礙鎔融盧舍那之妙境有涯斯泯普賢眼之玄鑒浩汗微言實叵尋其旨趣宏深法海尤穿測於宗源今略舉大綱開茲十義撮其機要稱曰旨歸庶探玄之士粗識其致焉說經處第一夫圓滿教起必周側於塵方既為盡法界之談詎可分其處別今從狹至寬略開十處初此閻浮二周百億三盡十方四遍塵道五通異界六談別塵七歸花藏八重攝剎九猶帝網十餘佛同云云演經時第二夫以常恒之說前後際而無涯況念劫圓融豈可辨其時分今略舉修短分齊折為十重初唯一念二盡七日三遍三際四攝同類五收異劫六念攝劫七復重收八異界時九彼相入十本收末說經佛第三問說此經佛盧舍那身既在如前無盡時處其佛為是一身為是多身今現此義略辨十重一用周無礙二相遍無礙三寂用無礙四依起無礙五真應無礙六分圓無礙七因果無礙八依正無礙九潛入無礙十圓通無礙說經眾第四夫眾海繁廣豈塵算能知今統略大綱亦現十位一果德眾二常隨眾三嚴會眾四供養眾五奇特眾六影響七表法眾八證法眾九所益眾十現法眾說經儀第五夫以無限大悲周眾生界施化萬品儀式難量今就通別各開十例通而論之或以音聲或現妙色或以奇香或以上味或以妙觸或以法境或內六根或四威儀或弟子人物或一切所作皆堪攝物次別現言聲亦有十例一如來語業圓音自說二如來毛孔出聲說法三如來光明舒音演法四令菩薩口業說法五令菩薩毛孔出聲說法六令菩薩光明亦出聲說法七令剎海出聲說法八令一切眾生說法九以三世音聲說法十以一切法皆出聲說法示經教第六圓教微言必窮法界既盡如來無盡辯力各遍虛空毛端剎海復各盡窮未來際頓說常說時處無邊若斯之教豈可限其部秩今約准經文析為十類一異說經二同說經三普眼經四上本經五中本經六下本經七略本經八主伴經九眷屬經十圓滿經現經義第七夫以義海宏深真源眇漫略開二類各辨十門先明所摽之法浩汗無涯撮為十對用以統收一教義一對二理事一對三境智一對四行位一對五因果一對六依正一對七體用一對八人法一對九逆順一對十應感一對次明所現理趣者巧辯自在勢變多端亦舉十例以現無礙一性相無礙二廣狹無礙三一多無礙四相入無礙五相是無礙六隱現無礙七微細無礙八帝網無礙九十世無礙十主伴無礙釋經意第八夫以法相圓融寔有所因因緣無量略辨十種一為明諸法無定相故二唯心現故三如幻事故四如夢現故五勝通力故六深定用故七解脫力故八因無限故九緣起相田故十法性融通故明經益第九夫以信向趣入此普賢法圓通頓益廣大無邊略攝經文現其十種見聞益二發心益三起行益四攝位益五速證益六滅障益七輕利益八造修益九頓得益十稱性益現經圓第十夫以法界圓通緣無不契謂上九門所現之法總合為一大緣起法隨有一處即有一切無礙圓融無盡自在若隨義分開亦有十門一處圓二時圓三佛圓四眾圓五儀圓六教圓七義圓八意圓九益圓十普圓以同一無礙大緣起故自在難量不思議故是謂花嚴無盡法海窮盡法界越虛空界唯普賢智方窮其底迷之者歸宗未日法記云迷之者者下四教人也以不知一乘無住本法故也守跡不知失體者比如獵人空守兔跡不知兔身之遠也如是三乘之人三無數劫如說修行所得之果只是迹耳守為究竟不知失其一乘實體故也勤而歸宗未日者無量億那由他劫行六波羅密修習種種菩提分法故云勤也然而還於一乘之家無日故云歸宗未日也依理據教無名真源法記云依理據教者理則忘像海印謂佛心中證三世間而佛證心一無分別也教則現像海印謂佛所證三世間法不動各位性在中道了了現現也是故依忘像理道二朱畫據現像教列多黑字作圓印也略制盤詩者黑字盤於朱畫朱畫盤於黑字故云盤也黑盤於朱則事遍於理朱盤於黑則理遍於事也大記云冀以執名之徒還歸無名真源者有以外化有名相際並為執名直約內證為無名真源然執名之徒但下四教無名真源者若約實則內證外化一無分別之處故下文云若約理云證教兩法舊來中道一無分別也且約所證佛證則名為證分菩薩證則名為教分耳問守迹之人歸真源時捨前所守教迹而後歸耶所守之迹即所歸之源耶答如後問若爾解緣起實體一乘之人亦解四諦緣生等耶答見其不動諦緣之名即是無盡圓通之法也問若爾守迹之人亦解無盡圓通之法耶答約我則非他約其則不開也中法為始隨印道讀法記云中法為始盤迴屈曲乃至佛為終者盤迴則直見印圓屈曲則約諸角曲也問若約印道即離始終何故約字法始佛終耶答若直約理則雖無始終如其不示始終則不得入法方便故也隨印道者若唯約字則三乘別教若唯約印則一乘別教以印隨字以字隨印則一乘同教若具此三則一乘圓教也以印隨字者一乘垂於三乘以字隨印者三乘參於一乘上參下垂並同教教分記云同教者初約法相交參以明一乘謂如三乘中亦有說因陀羅微細等而主伴不具或亦說花藏世界而不說十等或一乘中亦有三乘法相等謂如十眼中亦具五眼十通中亦有六通而義理全別此即一乘垂於三乘三乘參於一乘是即兩宗交接連綴引攝成根欲性令入別教一乘故也大記云就圖印文有多義釋有云以儼師五重海印配釋者初四重則不分文句故皆通配也約第五重亦具五重以此第五重所具五重分配諸句則初證分四句初二重海印也次真性下緣起分十四句則第三重海印也次能人下利他行四句則第四重海印也次是故行者下修行方便四句則第五重海印也後四句是修行所得之益也初四句中初一句影不現海印次一句影現海印次一句釋前法性無二相也後一句釋前諸法本來寂也問題中約法則法界圖約喻則海印圖與此中法性何別耶答緣起分中分界種海各別配者以隨行者之心故爾若證分則本不分示界種海故但是一味法界之處是故法界海印法性同一量也是故初會中分界種海第二會中不言三別而但總云佛剎不可思議也依於此印若是上根直入證分若是中根真性下教分之中而能得入若是下根於後行者下修行方便之中方始得入也表訓真定等十餘德從和尚所學此印時問云不動吾身即是法身自體之義云何得見於是和尚即以四句偈子而答之云諸緣根本我一切法源心語言大要宗真實善知識仍云汝等當善用心耳表訓德作五觀釋一實相觀二無住觀三性起觀四緣起觀五因緣觀也初觀者法源心與大要宗也後四觀者根本我也因說頌曰我是諸緣所成法諸緣以我得成緣是因緣觀以緣成我我無體以我成緣緣無性是緣起觀諸法有無元來一有無諸法本無二是性起觀有時非有還同無無時非無還同有是無住觀諸法本來不移動能觀之心亦不起是實相觀作此五觀以呈和尚和尚曰是也以此五觀准三十句則證分四句實相觀次十四句無住觀次四句性起觀緣起觀後諸句緣起觀因緣觀也真定德作三門釋一理事具德門二事融現理門三修行增長門於此三門表訓德加不動建立門為四門也以此准三十句者證分四句不動建立門次十四句理事具德及事融現理門後諸句修行增長門也謂十四句中初四句理事具德門此中初一句無住體故理次一句無住相故事後二句無住用也具德者真性理中具六道因果小乘因果乃至圓教因果等普賢二十二位二十二位中具真性體故也後十句則事融現理門也謂一塵鎔融含十方之道理現前故也修行增長門者若分配諸句雖屬利他四句然此中意始從證分或徵或釋令知自身即是法性耳又以四滿義科則證分四句行實滿義真性甚深下證滿義初發心時下法滿義是故行者下人滿義此辭亦是訓德之義上元元年在皇福寺說也行滿者但行滿則是證分故證滿者為是證分滿足之法方得一中一切一即一切等無礙自在故法滿者初發心時便成正覺者以法滿足方得成故人滿者不動凡身即滿足佛故如此印中以此四義科文亦於一部大經之中以此四義科也謂行滿者一部始終只是十佛內證也證滿者一部始終一多大小無障礙義也法滿者一部始終唯初發心即滿足法成正覺義也人滿者一部始終即此凡身是自體佛義也印則分配諸句經則亦通配始終自在科也十句章云十隔越科文成義自在者欲成初會義若餘諸會處法文句等在於此初自在能成如初會義餘亦爾准之其相云何若問初會名何耶答是忉利天會若問說何法答是十住法如是言說不違能成義何以故初會論時為諸會本故能攝諸會如初會餘會亦爾隨約是本能攝前後也法性圓融非餘境法記云何者是法借因分詮若強指者汝身心是何是性即圓融是也云何圓融無二相故一故無二二而無二耶非是一故無二即其二相直云無二何是諸法法性是也何故不動圓融故何故本來寂無二相故本來寂處可得名耶不可名目以無名故何故無名以無相故何故無相絕一切故若爾此中修證亦絕耶絕也實無修證耶實無也然而聖亦修證要須修證如何修證若可誨者是教分故唯大文夫善用心處非餘境也此證分中一切諸法具耶闕耶具也若爾亦具遍計非法耶何得具耶爾則闕耶何得闕耶謂無有一物非普法故何得具耶不動遍計非法即滿足法何得闕耶故儼師云一乘中何法缺非法缺何法不缺非法不缺也真記云法性者微塵法性須彌山法性一尺法性五尺法性若約今日五尺法性論者微塵法性須彌山法性等不動自位稱成五尺不增小位不減大位而能成也圓融者微塵法滿五尺須彌山法契五尺故也無二相者微塵雖滿須彌雖契只唯五尺故也諸法者指前法也不動者指前性也性者無住法性也故此和尚云約今日五尺身之不動為無住也本來寂者指前無二相也只是五尺法性側無餘物故云本來寂也無名無相絕一切者如上初初不見名相處也證智所知非餘境者唯佛與佛乃可能知故也古記云表訓德問相和尚言云何無住和尚曰即我凡夫五尺身稱於三際而不動者是無住也問若約三際分之則多種五尺耶和尚云以是緣之五尺故須一即一須多即多也問若稱三際而不動者即有住耶和尚曰若不見五尺住處將來有住無住我當說也又月瑜寺會神琳德云昔相元師問真定師云無住故無住耶有住而無住耶答二並不是問若爾云何無住耶答唯是令住故云無住耳問無住令住耶有住令住耶答亦並不是已上此則問雖堪問不堪答答雖堪答不堪問處也若假言者非如有為法剎那不住故云無住非如無為法三際不住故云無住也又林德說法之時大雲法師君白言緣起分說法如是證分說法云何林德默然有頃云答之已了也雲法師君未會林德云君之起此問時所坐之床及一切法界諸法同時發問者是耳但君問而餘一切法不起問者非也法師君白六法界咽喉無盡舌端同時發問者緣起分之問乎林德云三世間法同時發問者證分之問稱於默然不動者證分之說三世間法各住自位本來不動者證分之聞也真性其深至隨緣成法記云上證分中指其身心直示法性由無名相機難得入故以法性轉名真性令其習也比如盲人欲學織錦匠者教云當集具來而彼盲人執草繩來如是證分絕一切故唯證所知然以八識妄心而欲證入故於此人不能直指證分之處乃下一步假作真性之名以示之也甚深者入真性之門謂花藏世界之甚深與彌勒樓閣之甚深也花藏世界甚深者以一一塵中見法界故是故約一微塵求其內外並不可得彌勒樓閣甚深者謂彌勒彈指開樓閣門善財入已頓見三世自身及法與諸善友故也極微妙者中道也非謂離二邊故以為中道即約諸邊云中道也不守自性等者由自無性以他為性由他無性以自為性故云不守自性隨緣成也真記云問真性與上法性何別答有云別也謂法性則通真妄取圓融又通情非情也此則唯是真而又唯是有情門以下釋真性段約眾生十二支故也然而今約實云真性即是法性也所謂真性之體甚深微妙者但以不存自性攬諸緣成故也若約三乘論者自性清淨心隨無明之風緣成差別萬法也若自一乘義則以緣前無法故非先有真性而隨緣成且吾今日或為水用或為石用緣中法界諸法無遺頓起故也如是法中而有水名水相石名石相等故不無名相而此名相即無名相是故且約眾生一無明支歷十番觀則不動無明名相即甚深法無所取捨故云微妙是故不動名相即成無側名相若約普賢證則不動無側名相即正離名絕相若約十佛證則初初不見名相等也如無明支既爾乃至老死支皆亦如是是故經云一切諸如來無有說佛法隨其所應化而為演說法無有說者證分說則教分道身章云若定自古則緣起有性不得自在所謂緣起者無性無性者無住無住者不偏於一不偏於一者無所不當問如是等理豈不自古答三乘中先置一法此法隨緣一乘不爾緣即是法緣外無隨緣之法既云自古即知是今緣起故爾若定住古又定住今非緣起故可云緣起法以無性為真性矣大記云訓德意則真者無住本法也性者本分種也本分種者若指文處初會果地玉海也以此五海為本識體約此本識後諸會中或云種性或云行業或云願善決定等也謂若上根人直依證分得自身心正即法性然此證處絕名相故中下之人未能信得故說五海是汝本識之源由是前機得自身心即是法性是故依此真性方始建立本識義故於諸教中或說具分賴耶或說一分生滅賴耶等唯普賢機得自本識是五海之源故云十佛普賢大人境問真性既如是甚深微妙於何義中分二十二位耶答以不守自性故隨我所須地獄乃至佛果等緣成二十二位也如是二十二位以普字印印則皆普賢自體故第三重海印正是普賢大人之境也崇業師觀釋中釋明難品心性是一之文云藏師約寄位釋故立遮救重難儼師直約一乘種種心濕過海義釋故云心以無分別為一性云何能成種種事耶此問意者前光明覺品中佛之智光稱周法界現只一佛智也所以其中列六道因果及小乘因果乃至圓教因果等普賢二十二位者以一乘中普賢為教分之軌十佛為證分之軌故也是故欲示教分之軌故列之耳欲得佛智若除一物必不得全法界之智是故要以六道因果小乘因果等為普賢阿含位融鍊其心得成一佛智故以佛智為普賢證也因此問云佛智是一云何能生六道乃至佛等種種身心果報等耶故經答云諸法不自在求實不可得是故一切法二俱不相知眼耳鼻舌身心意諸情根因此轉眾苦而實無所轉法性無所轉示現故於彼無示現示現無所有釋曰諸法者通於一性及種種果也謂一無自故以種種為一種種無自故以一為種種也是故善惡趣中種種身心皆不相知自位不動故云不自在也是故儼師云無分別不住故能成眾事也不自在者不住義不住義者不動義疏云作無主故者若其身心有主宰而造諸業者受種種果若身心無主而造業者如虛空動作故不受種種果也然而從虛空之因生虛空之果故因果之義亦不礙也疏云文云不相知者非謂情知今言知者力性作也者力則塵數緣力是中門也性則無住法性是即門也作者不思議作是中即門之果也一切諸法要具中即方有所作也非是有自性法去來之義故云中門者虛空建立門即門者虛空動作門也故儼師云緣者無側義無側者力性作也昔林德云明難一心海者過於濕起信一心海者留於濕也若立在濕留海中答者義有所礙若立在濕過海中答者義無所礙也質應大德在大白山智悟師藪結夏之次得大經中法性無所轉文及孔目中性種性本有習種性修生者非佛法所樂乃至云法性外有修生起者緣起可增失等文呈於林德云此是濕過海之證耶林德曰是也解云緣起可增失者若謂所證之理從古而有能證之智今適始起者則以智證理之際望其未證之時有增勝義故云緣起可增之失也智是緣起也此中約眼耳等為法性也問何故上云由眼耳等故眾苦轉也而次復云是法性故無所轉耶答不知一切法是普賢身故此眼耳等對善惡境起諸業果轉眾苦也今知一切是普賢身故眼耳等物正即法性無所轉也若眼耳等非法性者緣起可增失也問何知是普賢身耶答經中普賢云得此究竟三世平等清淨法身復得清淨無上色身則何有一物非普賢耶問此普賢身如何見耶答經云普賢身相如虛空依真而住非國土如是見也又何者吾身虛空是也何者虛空吾身是也以無側故又六道即是虛空虛空即是六道也頌曰虛空法界為身心行住坐臥念相續所見諸物亦身心念念相續無絕已空三印文云心性者三種世間為濕過海心依海起波二波波皆三世間故是濕過海心依海起波則海因波果依波起海則波因海果同時互為因果也此是大緣起□俗諦大法一中一切多即一法記云問何故不守自性隨緣成之次明此句耶答凡緣起法二無別自性互相以他而為自性方能隨緣無側而起故不守自性之次明一中一切等義也問若緣起法隨起無側者唯是緣前無法之義耶答就緣論之緣前無法就性論之緣前有法何者就緣論時現於今日緣中之五尺是緣起本法無側而立故緣以前無一法也就性論時本有性起法體也真記云一中一切等二句重現緣起體之隨緣成義令明了也初一句因果道理門謂得一而定得十得十定得一得因而即得果得果即得因也十緣是因所成之一是果此因果者即一時中二位不動故云因果道理門次一句德用自在門謂此即彼彼即此無礙無側故云德用自在門及位動門也問前是中門故有力無力門此是即門故有體無體門何云用耶答此則因緣當體即因即果之義名為用耳非力用之用問一中一切者十緣是因所成之一是果然則合能所成為十一耶答於一緣中約望他之義為能成因絕待之義為所成果然此二義無二故非十一也大記云一中一切下欲現大緣起中因果道理及德用自在之義故有此二句也崇業師云三乘亦有此義也謂若初教賴耶識中三性種子與本識體同無記性故也解云本識體中薰成之義是體門又德用自在義也三性種子隨能薰別者是力門因果道理義也若熟教中如來藏體是德用自在之義若生若滅者以是用故因果道理之義也若一乘中隨法辨因故十普法中隨舉一法具體具用體則德用自在用則因果道理也道身章云問西風波非東風波東風波非西風波但約二波之水體不二義得言即門則約二波不得即門若爾但約此事彼事理體無二得言即門何得二事不除論相即門耶答若放二風水無二波既無二波以何即何乎既以此即彼故可知不除二波論相即耳非約理體論相即矣此中此波之水與彼波之水□體是一故波雖無盡體言即一者三乘義耳若非此波即無彼波若非彼波即無此波是中門此波非自性故在於彼波彼波非自性故在於此波是即門者一乘也古記云入即之中諸家立名非一謂或云中門即門或云相入相即或云相在相是或云相資相攝或云互相依持力無力義互相形奪體無體義又古人云中門如灯光相入故但諸灯用相入耳即門如波水相收故波體水體無一相即耳一微塵中亦如是法記云微塵者初教云極微塵熟教云空隣塵一乘云總相塵此總相塵者須小即小須大即大故塵中頓現十方也問下教有方分之塵者與一乘塵何別答一乘塵須方分即有方分須無方分即無方分隨須自在故別也問無方分之塵非更碎耶答亦須碎盡何者若其情謂所計之無方分則要須用六相分析也真記云一微塵中含十方者攝十方界成一塵故云含十方耶攬十方界成一塵已新新更含十方耶答二義俱得問成一塵時攝十方盡更無有餘何得新新含耶答是須處須故成一塵時須十方盡須新新含時亦不礙後後起也大記云一微塵者佛剎塵數劫中勤修所鍊故方能含受十方世界無礙自在此是事法最細之初位真定德云事融現理門者約塵含十方之道理云耳非謂一塵泯融同理也道身章云相和尚曰一微塵中含十方世界者同是無住故爾元師問云微塵無住小十方世界無住大耶答一量也問若爾何言塵小十方世界大耶答微塵與十方世界各無自性唯無住耳所言塵小世界大者是須處須耳非是小故云小大故云大所謂不知塵小世界大機中令知塵小世界大故且說塵小世界大耳非是一向塵小自性世界大自性矣亦得云塵大世界小道理齊一無住實相也古記云有彌碎彌小之塵有彌碎彌大之塵有彌碎如本之塵也俱舍頌曰極微微金水兔羊牛隙塵蟣虱麥指節後後增七倍隙塵者遊於窓隙日光之塵人眼所見也折此至七分之一分者天眼所見也此上二塵窓隙塵也析此天眼所見至七分之一分者鐵塵初果所見析此至七之一銅塵第二果所見析此至七之一銀塵第三果所見析此至七之一金塵第四果所見析此至七之一水塵大獨覺所見析此至七之一微塵三十四念斷結得菩提之佛所見解云此上並是遍計分所攝析此至七之一極微塵初教菩薩所見析此至七之一似塵自受用佛所見解云此上依他分所攝析此至七之一法塵終教佛所見析此至七之一空塵頓教佛所見解云終教以後圓成分所攝此中色心二法皆是真如所成也此終教法塵者意識所緣也初教亦說意識所緣然終教中立一意識故約第一義一心眼所見為法塵也析此至七之一總相塵普賢眼所見此普眼所見之塵則三乘五眼終不能得見也故此經中欲示不共別教之義約微塵虛空為初位也問此一乘之塵與三乘理何別答約三乘云則是理也約普眼所見則是最細事法也此上所說初雖引俱舍實非彼論義此是林德授融秀之義約觀心體聖教而說也又記云七微者窓遊塵羊毛塵兔毛塵牛毛塵金塵水塵極微塵也解云窓遊塵者遊於窓隙日光也羊毛塵者析窓遊塵為七分故唯止羊毛末也兔毛塵者析羊毛塵為七故不止羊毛唯止兔毛末也牛毛塵者析兔毛塵為七故唯止牛腹下毛末也析此為七者透金而出金不礙也析此為七者透過於水水不能潤也析此為七者是極微也此一一塵皆生子故名七母塵也此極微塵於初教中三無數劫分而析之約此初教之塵於終教中不可計劫分而析之至一乘中二佛世界塵數劫中分而析之至最細際方為一乘極微塵也無量遠劫隔別成法記云無量遠劫即一念者竪析一髮為十分乃至百分千分以其一分置玉板上舉利刃斷約其利刃至板之時為一念也真記云十世者一云第十世也謂總相念故一云十世也謂總別合舉故問總相一世取現在一念者別相之世唯是八耶答約現在一念望現在之過未則前後相對而立別相之中故別相之世是九非八不望前後統包絕待則為總相第十世也大記云九世即入成十世耶為約十世更論即入耶答二義並得故康藏云然此九世迭相即入故成一總句總別合成十世也此十世具足別異同時現現成緣起故得相入也解云初釋九世即入成十世也後釋約十世令相即入也旨歸圓通鈔云三乘中立法孤單故時隔於法法既流轉故時流轉也一乘中立法圓滿故時隔於法法不流轉故時不流轉也故纓絡經云佛告梵摩達王說汝前臥狗是汝過去身捋我是汝未來佛又羅國僧智通乃相和尚十聖弟子之一也居大白山彌理嵓穴修花嚴觀忽一日見大猪過穴門及通依常禮木刻尊像盡具誠懇像語通曰過穴之猪是汝過去之身我即是汝當果之佛也通聞此語即悟三世一際之旨後詣相和尚敘之和尚知其成器遂以法界圖印授之也則與梵摩達王事雖時有正像之異處亦中邊之殊然其因緣亦相類也三乘中過去唯狗位現在唯人位未來唯佛位故從過去狗至現在人從現在人至未來佛故云三乘中立法孤單故以時隔法法是無常時亦無常一乘中過去狗中具人佛現在人中具狗佛未來佛中具狗人故不從過去狗遷到現在人不從現在人轉至未來佛也故云一乘中立法交徹故以時隔法法是常住故時亦常住也問法雖是一互望而成九世耶如九世別法亦別耶答如後義謂且約吾身於一年中約月則一年十二月故吾身亦十二也一月三十日故身亦三十也一日十二時故身亦十二也一時八刻故身亦八也如是一年三百六十日一日百刻故身亦三萬六千也故如九世別法亦別也問約五位論九世者昨昨日是過去過去故唯一也昨日者約當體則過去現在望今日則現在過去故具二也今日者望昨日則過去未來約當體則現在現在望明日則未來過去故具三也明日者望今日則現在未來約當體則未來現在故具二也明明日是未來未來故唯一也是故唯是五位互望論故成九世則法唯是一互望論故亦成九世法也何故云如九世別法亦別耶答康藏云以時與法不相離故故知爾也三乘中色心等是法約此法上前後遷流之義立為時故時即假也是故不論此義一乘中以時與法不相離故時亦是實也是故如時之別法亦別也道身章云如一夜中夢已過父及未生子各三有九覺時見之但在一念心中非此心中片分為父片分為我片分為子總在一心隨舉即攝九人無所相知而非絕無九人之別又非一念之外立三為有立六為無有無同處一念而非有無之別是故但其無我報心全為父全為我全為子故如九世別法亦別也問現在一念簡餘八世之別義與於九世中無偏當之總義何別答儼尊者以喻示相和尚云如人夢見父及祖父登上蓋屋子與孫子在下輸瓦自處中間傳次而授也祖父是過去過去故唯一位父是過去現在現在過去故具二位中間身則是過去未來現在現在未來過去故具三位子是現在未來未來現在故具二位孫子是未來故唯一位也其在中間傳瓦之人約當體則簡餘八世故現在現在也通夢五人則於九世中無偏當也故此人上具有二義是故以總別時隔法也道身章云儼師遷神十个日前學徒進所問訊師問大眾曰經中一微塵中含十方世界與無量劫即一念等言汝等作何物看眾人白云緣起法無自性小不住小大不住大短不住短長不住長故爾耶師曰然之然矣而猶生白云何謂師曰莫須多噵只言一故初發心時常共和法記云問何故九世十世相即之次說初發心時便成正覺之義耶答證分之法不可得故或有行人於此無分故為此人以證分之法性轉示之云一無自性以一切為性一塵無自性以十方為性無量劫無自性以一念為性一念無自性以無量劫為性如是名為甚深真性也行人意謂已知真性如何得證故復誨云要當以此真性為心而發於是行人如是而發故發心即滿果也是故住涅槃時常遊生死遊生死時常住涅槃故云生死涅槃常共和也所詮章佛種性文云第三約一乘有二說一攝前諸教所明種性並皆具足主伴成宗以同教故攝方便故二據別教種性甚深因果無二通依及正盡三世間該收一切理事解行諸法門本來滿足已成熟訖故大經云菩薩種性甚深廣大與法界虛空等此之謂也真記云初發心時便正覺者約同教云三賢十地中十解初發心住成滿佛復治地住等成滿佛此無明昧之殊然寄現也若自別教即吾身心名正覺耳無寄十解位也生死涅槃常共和者若寄位云寂滅涅槃之體從緣成生死成生死時即性淨涅槃之體故也約一乘則生死涅槃非本自有在吾須緣何者須生死緣中即具涅槃須涅槃緣中即具生死故也問何者生死何者涅槃答生死即汝身涅槃即汝身探玄釋經中初發心菩薩即是佛之文云或云因中說果或云解同佛境或云約理平等若約三乘教亦得如上說今尋上下文約一乘圓教始終相攝圓融無礙得始即得終窮終方原始一由陀羅尼門緣起相攝故二由普賢菩提心遍該六位故即因是果也三由法性無始終故發心入始即正是終故是故上文云初發心時便成正覺具足惠身不由他悟也妙理圓成觀云今辨此義略分四別一唯因門從無始時盡未來際恒是菩薩修萬行故或純或雜無有休息何以故於一一行無究竟故眾生界不可盡故經云我常於十方國土中行菩薩行謂虛空不可盡眾生不可盡故無成也如文殊為諸佛師摩耶為諸佛母此並住因門攝化也二唯果門盡前後際恒是佛故何以故德相全真不墮時數無盡極故三亦因亦果門謂有發心及成正覺於一切時念念發心念念成佛故罪因非果門謂無心可發無佛可成故真法界中無二性故道身章云問三世間為佛身心者佛身大寬故眾生等在佛身心耶眾生業果即是佛耶答二義共得舍那品云佛一毛孔中無量眾生住各自受苦樂而不知去來等又亦得眾生業果等即正是佛問眾生業果即是佛者從古即佛何言初發心時方成佛耶答從古是佛而發心時方知是佛耳如夢走馳自夢即寂而悟朝方知走即臥耳大記云初發心時等者二十二位之中隨何一位起善惡心為初發心即是便正覺也問以起善心為發心正覺者可也何以起惡心為初發心亦正覺耶答約無住別教則二十二位皆是無住之位故始起惡心之時乃至攝於後際佛果故也問若爾無住別教中亦有如是發心正覺之義耶答隨於何位起善惡心便正覺者非謂先迷後覺但本來覺故云正覺耳生死涅槃等者二十二位中三途五乘等所有分段變易及圓教中分段變易合取為生死邊其中所有二四涅槃及十涅槃合取為涅槃邊此二互不相知一無分別故云常共和也問然財生死非所厭何故至相云六道因果依厭求脫耶答望二乘等諸有情故作是說耳若約普賢門云皆實自德更無異事也問若爾三途之因十惡等業為所修耶答約實則爾是故滿足王知識事等是實法門也問若爾者何故云如幻法門等耶答但隨三乘相如是云耳又言罪福者約我人實執位云耳若離此執一切罪福如幻如空如是法中有何罪福故云幻也觀師釋滿足王法門云此教所說一切皆實何以言化答自力攝生一切皆實逆行苦事須云權化得此中意化亦是實實體遍故實亦化故也道身云一乘緣者隨舉一法總攝餘法無餘為此一法之緣耳四緣等諸緣之實皆消於一乘問若以此門亦得云作十惡生天修十善墮獄答至得此意得云此義末得此意非粗所傳儼師恒噵了問淺深方須答義云云問一乘殺彼生時能殺亦死亦有罪耶答解行以上自在位中逆順並修見聞以下劣凡夫者不能見機漫殺物命於物無益亦自墮獄如彼鼠子效師子跳墮火坑等問三世間皆是佛者草木取用則害佛身得罪耶答以佛言雖皆是佛以眾生云都非是佛斷有何罪眾生與草木是須處所須雖同我內眾生者殺而有罪之所須也草木者斷取無罪之所須矣理事冥然大人境法記云此中理事者生死無性以涅槃為性涅槃無性以生死為性則生死涅槃之無性為理無性之生死涅槃為事故古人云緣起無性無性緣起也緣起無性是理無性緣起是事也理亦真性之理事亦真性之事故云冥然無分別此是十佛普賢境也真記云理事冥然等者總明上意上來所現雖有多法而不出理事故也十佛普賢境者問緣起分唯普賢境何云十佛耶答佛外向心與普賢心冥合不分故正取普賢而不分義中并舉十佛耳大記云理事冥然等者通結證教二分大意耶唯教分耶答一云通結也謂下句云十佛普賢大人境故一云唯結教分謂證分結云證智所知非餘境故問初意中何理何事耶答證分理緣起分事也則證教無分別也故下文云證教兩法舊來中道一無分別也又約證分以佛證心為理所現三世間注為事又緣起分中無住本法為理二十二位為事是故證分理事無分別者十佛大人境教分理事無分別者普賢大人境也此意則證分唯是十佛之境教分之中不言十佛也謂內向則十佛外向則普賢故今通結內外之時如是言耳後意則問既云十佛大人境也何云唯結教分耶答緣起分中亦有十佛以此教分亦是十佛外向門故也此約佛與普賢相續各別之義簡義章云八尺柱相為事柱之無生為理者三乘之義若一乘中即此八尺柱相為理柱之無生為事又理平等則事亦平等事差別則理亦差別也若體解大道則自事以外何處得理故至相云冲宗不遺於玄想圓道莫簡於始門蓋在此矣三乘說平等一心一乘說種種心則亦得言三乘理平等一乘理差別問只其名異所詮則應無別耶答須理即理須事即事所須緣別理事有殊然以一柱隨須立故全體無二問理事平等差別四句云何答立在同教應作四句此別教中不作四句以法深言淺故但一柱言下須理即理須事即事平等差別隨須皆得是故須而即圓噵而即是無側無陰據而中道約而滿宗非前非後一乘幽致厥爾請虛襟而取焉能人海印得利益法記云海印中真自利利他謂攝入三世間法是自利現現三世間法是利他然一乘中無利他也何者所化眾生是自內證五海之中眾生故應機而起能被之教從自海印定中所起故也繁出如意者從海印定所起之教為如意也此有二義一稱於佛意故二稱於眾生之意故名為如意比如輪王所有如意在王藏內不雨眾寶若轉輪王以此如意出置幢上為貧窮人請雨眾寶隨其所須雨種種物無不如意然此物等本不在於如意珠內及輪王身而虛空中但以眾生之感及王勢力此如意珠雨寶無盡也如是以佛誓願及眾生感海印之教應眾生也在藏內時喻佛內證出置幢上雨寶之時喻佛外化也不思議者從不思議內證而起應不可說眾生數起故也雨寶益生滿虛空者虛空無邊故世界無邊世界無邊故眾生無邊於此無邊眾生如是之教無所不被故也眾生隨器得利益者此如意教於三乘五乘無量乘等一切眾生中各各稱根令得利益故也問若爾於此花嚴得三乘別果耶答無也謂此大經中具無量乘故乃於此經所具無量乘中大品經等得別果耳真記云海印三昧者自證離言何故利他之初明耶答表利他緣起無別自體但依十佛內證海印所起故也若不爾者道有私隱故繁出等者於念念中起如意教盡未來際無休息故又但一念全攝法界無側故也是故云不思議也雨寶者約教云寶也又是眾生受用種種寶物也滿虛空者眾生蒙不思議教則知其不動凡心與法性虛空只是一物本自圓滿故也隨器得利者山王普機得總相教差別小機得差別教各自成益故也大記云海印者通證教二分故明於教分耳又此四句是第四重海印故也問第四重海印是定內故利他相隱何故以配利他耶答第四重內具同別二教故若直約一道朱印而論即無差別故是別教若約屈曲而言是差別故即同教中逐機之義也是故逐機屈曲之朱印故云如意教也是故前云依理據教者約第三重則無住理無住教也約第四重則無住理如意教也約此第四重四句更以五重海印分配則初二句如次配初二海印次十句第三海印次一句後二海印也謂下文釋此海印云究竟清淨湛然明白三種世間於中現現等故和尚之意此中海印非唯一向當第四重是以此中更分配也初句影離海印次句影現海印故云繁出如意等次句第三重能化之佛雨十普法之寶益普賢機也後句於第四重如意教之朱印稱機屈曲故云眾生隨器也於第五重起言說法令機信解行證故云得利益也然以第四重正義釋者能人者能化佛也海印者淨藏定也繁出如意者如意教之朱印應機現現也雨寶益生滿虛空者雨十普法於正為中全全而應謂一道朱印圓滿現現也眾生隨器得利益者於兼轉引遠為之中分分而應謂隨彼機宜各令得益如大角則大曲小角則小曲隨字而屈曲也觀釋中釋經猶如明淨鏡隨其面像現內外無所有業性亦如是之文云鏡有三種謂如來藏鏡錠光󱈀󰃠鏡海印鏡也如來藏鏡與所現像是一體故不可分也若取去像鏡亦隨破是故吾身即如來藏不可別取故若知業果是如來藏鏡中之像則六道因果即不生也然若得鏡時所現之像如氷泯也以熟教之中本末無二如水與波無別然而波是能依水是所依故得水之時波息水現故也海印鏡中所現像者吾五尺身具三世間無別住處故云無住即此無住亦云不動既不動無側之吾身故從何處轉何處耶此所現像正即鏡體故得鏡之時像不泯也心輪鈔云問始成正覺佛心何故名海印耶答以一海字印三世間離分別三合為一佛明白之心名曰海印於中無普賢文殊等九會助化亦無九會處所故經偈云一切諸如來無有說佛法也欲向機緣說自所證之法故經偈云隨其所應化而為演說法然說法有五佛說菩薩說剎說眾生說三世一切說是故行者得資糧法記云行者則凡諸信向普法之人也本際則內證海印也叵息妄想必不得者以二我執為妄想也如上內證海印之際無我之人乃能得至若存我則必不得至故也如海邊井有海水故不得令渴如是意識人法二我由彼末那及黎耶海藏而還起何者黎耶本識是我之根其末那識是我之莖六及前五皆是二我出入之門故也比如有人欲上須彌乾八海竟依陸而行得上須彌如是行者若欲返本漸息八識妄想海已而得至者三乘義也一乘之中若履初海即履諸海踐須彌頂故不移一步得還本際也無緣善巧等者問何故息妄想次有此句耶答欲還本際要息妄想欲息妄想要須無緣故也問無緣者何答五識緣於五塵境時意識同緣其末那則向內執我黎耶本識緣三類境是以不能捉如意也以無緣故得聖者意名為善捉如意也歸家者歸法性家也得資糧者行者加行方便也真記云息妄想者約寄位云初智求斷不可得斷以中後智求斷亦爾故論云非初非中後然以不可得斷而為斷故斷義得成故論云前中後取也若直約一乘則舉其障體量等法界舉智亦爾故至相云如緣起性如是斷也若以別障之智欲斷別智之障者以不息妄想故必不得也持戒亦爾若別取善以為能防取其不善以為所防如是持者猶名破戒人也無緣善巧等者無分別也如意者教也歸家者還真源也資糧者二千道品等也觀釋云小乘中戒有受有捨大乘中戒有受無捨一乘中戒無受無捨謂熟教中教其背本逐末之人知自本覺如來藏故有其所受得本覺已恒自覺故無所捨也一乘之戒本無受捨離能所防以第二地佛□□為一乘戒而一乘中無諸凡小及與菩薩唯有滿足之佛故也於十善中初三是名號品身業所行次四是四諦品口業所行次三是光明覺品意業所行如是三業示現法界一切諸法皆是佛之三業今此吾身是佛十善之所感得是故本無迷時更無受法竟三世際恒自不動亦無捨法身外無境境外無身離能所防大記云問前第四重內得益之機如何見耶答普賢有二義若約八會助化之義不云機也於第三重方為機也若約第四重則威光善財皆是淨藏定中得益之機也但是定內所得之益於定外說示耳約是義故云得利益也於此第五重內以所流所目之機方為所化也問若威光善財正是定內得益之機則唯初後二會是定內耶答若約第四重則八會之法皆是定內然且舉威光善財云耳謂法界品抄云一乘求知識唯是定內故知以定內事示之耳問何故第三重內不以威光善財等為機耶答彼第三重則是不共別教故但以普賢方為機也於第四重具同別教故以威光善財而為機也故法界品抄云若依三乘科文者有五相等是以見聞解行等三生依三乘位現一乘耳此三生位於第四重內無淺深於第五重有淺深也言行者者約第五重則所流所目機也若第四重則威光善財也然約實則□諸體□□嚴之人皆是此中行者而威光善財修行□□故偏舉□此行者等知自身心舍那體故云還本際也問於第四重內以何為本際耶答威光善財所得花藏世界果及塵數法門等是也言妄想者通所流所目等也謂下教之人守自教跡執為究竟故約此迷執總為妄想若斷此執要須用六相刃也且熟教中於三祇劫覺四相夢計有真如謂為究竟守迹而住故以六相中異相印印之則其所斷竟前二十夢各位不動而歷然差別也是故若入一乘要息三乘謂斷妄想之心若不息其謂斷妄想之妄想則以不息妄想故必不得入也然則斷妄想之心斷除不起是名此中息妄想也又云所謂妄想者凡自身心之外希佛求法之心總為妄想也一云以別教義釋此文者應云不息妄想若息妄想必不得故也然而下句既云隨分得資糧故約同教釋者宜也以此是其因緣觀故問下文釋行者云行者者見聞一乘普法已去乃至此約別教一乘說也何故此云同教耶答此約所目別教云耳非是不共先住別教所云見聞一乘普法者立在第五重海印約定外見聞云耳言善巧捉如意等者比如盲人由其盲故迷自寶所長年貧困遠乞他鄉有具眼人心生哀憫為持一索繫彼寶所以其一末授盲人手而指誨云汝若不失尋索而行則返汝寶所盲人聞已不失尋行得至寶所其寶所中亦有靈藥以藥氣力眼得開明所有眾寶自在取用行者亦爾智眼盲故迷自內證法性寶所無始時來窮乞於他有大聖者起大悲願垂一中一切多中一等陀羅尼索授於行者信心之手以真性甚深之一末繫彼證分寶所而教誡云汝若不失勤行精進則必直返汝法性寶宅行者信受得聖者意捉如意教初發心時便開十眼不動一步直入內證法性寶所受用無盡自家珍寶是故行人若欲還歸法性家者要須善捉陀羅尼索持而勿失為資糧也道身云問修與不修別何得以佛言皆覺乎答佛無量劫修意非為古無新得亦非有所斷煩惱故欲斷知煩惱本無所斷名為斷耳又法之實者三世間照矚為一大緣起舊來如是無量劫修證得法者豈但我覺簡除他人及與不石乎若爾是增減邊大邪見非正道又道身云有文云一斷一切斷有文云實無所斷彼是則此非此是則彼非云何會通答以德言之從始無障以惑望之覆無盡德若實無所斷者何故迷人未得若有所斷者所斷者何文云非初非中後前中後取故三時之中不得斷相而覺以去三時無障道理不在斷不斷中隨機言斷又無所斷欲為機者尋教證入斷與無斷無礙實相如是設耳相和尚曰惑者但用無體智具體用問無體何得有用答體是無住實相迷用為惑迷用息耳無體可斷問一斷一切斷者既無體約何為一及一切耶答可約所障法門故云一與一切以障一即一切法門故古記云大海非是毒藥所壞大空非是利劍所傷緣起三毒亘三際直得無分別耳非更息滅方為斷也以陀羅尼至名為佛法記云陀羅尼者法界法之無盡義也問眾多法故云無盡耶但約一法亦云無盡耶答二義皆得實寶殿者約證分則法性處也約緣起分則花藏世界離染真性也問若以陀羅尼莊嚴法性實寶殿者證分之處可許重重中即微細等義耶答以彼證分不可說故不說如是義耳然法無遺鈌滿足一切故因陀羅等究竟之極乃證分也問花藏世界離染真性是何答佛外向門是也花藏淨土三乘共學處故隨三乘機分界離海若約自宗唯一海耳無三品也窮坐者十世相應應稱法界故也中道者以三世間為自身心無有一物非身心者故也舊來者上證分中本來寂也不動者上證分中諸法不動也比如有人在床入睡夢中迴行三十餘驛覺後方知不動在床此中亦爾從本法性經三十句還至法性只一不動故云舊來不動也問此義與熟教中迷於一心流轉六道悟復一心之義有何異乎答彼熟教中泯二十夢方歸一心此宗之中不動夢念即法性故無所棄捨無別所歸故逈異也真記云陀羅尼者總持也實寶殿者世界海也窮坐實際中道床者徹到一乘究竟真源也舊來不動名為佛者問何故具縛有情舊來成佛耶答如其未起修緣之時不得名為舊來成佛何者今日發心緣中法界諸法方頓起故須智緣中煩惱等□為成智之緣而起須煩惱緣中亦如是也是故要待今日發心之緣無側起時方舊來成耳緣以前無一法故不云舊來也若三乘則有所尊定本故唯取始覺即同本覺之義論也一乘不爾無所尊定本本末不定故隨須皆得一大記云實寶殿者或云國土海或云性起果與三德差別果也然三德非究竟故正是性起果也窮坐實際中道床者因位學窮至於果位故也舊來不動名為佛者初起法字終至佛字初起終至是一處故也是以和尚所云行行本處至至發處蓋此意也古記云一乘之中舊來成佛有二義也一不修眾生已成佛義二已成諸佛本不修義若須六相可得此旨謂佛為總相眾生為別相一切眾生是佛義齊以為同相一切眾生各不相是以為異相一切眾生緣起究竟正即是佛以為成相一切眾生各住自位舊來不動以為壞相也大記云此印大意以其白紙表器世間謂如白紙本不染色點墨即黑點朱即赤器界亦爾不局淨穢眾生處則染穢賢聖處則清淨故以其黑字表眾生世間謂如黑字一等皆黑箇箇不同眾生亦爾煩惱無明皆自暗覆種種差別故以其朱畫表智正覺世間謂如朱畫一道不斷始終連環貫諸字中光色分明佛智亦爾平等廣大遍眾生心十世相應圓明照矚故是故此印具三世間若約觀釋即有四義一若取白紙則黑字朱畫皆去故字與朱畫不離於紙如是若離器界無佛眾生故於器中具生及佛也是故經云於一微塵中現有三惡道人天阿修羅各各受業報於一微塵中各示那由他無數億諸佛於中而說法一塵中有塵數剎二剎有難思佛一一佛處眾會中我見恒演菩提行又云一微塵中普現三世一切佛佛事二約黑字亦爾故於生中具器及佛也是故經云於一毛孔中普見十方剎彼剎妙莊嚴諸佛菩薩會一一毛孔中億剎不思議種種相莊嚴未曾有迫隘一切剎土及諸佛在我身內無所礙我於一切毛孔中現佛境界諦觀察又云菩薩知自心念念常有佛成正覺乃至云如自心一切眾生心亦復如是悉有如來成等正覺三約朱畫亦爾故於佛中具器及生也是故經云三世一切劫佛剎及諸法諸根心心法一切虛妄法於一佛身中此法皆悉現普盡十方諸剎海所有一切眾生海佛智平等如虛空悉能現現毛孔中又云一切諸佛於一念中悉能示現無量世界無量無數清淨眾生四白紙黑字朱畫皆全相收不可別取而三物各異如是三種世間融通相攝混為一團而為門各別歷然不動也故此一印若以器門觀則是器海印是故經云花藏世界所有塵一一塵中見法界普光現佛如雲集此是如來剎自在以眾生門取則是眾生海印以佛門取則是佛海印是故疏云眾生心中佛為佛心內眾生說法佛心內眾生聽眾生心中佛說法也問若爾何但局云能人海印耶答約實如是非局於佛且從妄盡心澄之義假名能人海印耳文云將欲釋文二門分別一惣釋印意二別解印相問何故依印答欲表釋迦如來教網所攝三種世間從海印三昧繁出現現故所謂三種世間一器世間二眾生世間三智正覺世間智正覺者佛菩薩也三種世間攝法盡故不論餘者廣義者如花嚴經說第二別相門中三門分別一說印文相二明字相三釋文下意一問何故印文唯有一道答表如來一音故所謂一善巧方便何故多有盤迴屈曲以隨眾生機欲不同故即是義當三乘教何故一道無有始終現示善巧無方應稱法界十世相應圓融滿足故即是義當圓教何故有四面四角彰四攝四無量故此義依三乘現一乘故印相如是二問何故字中有始終耶答約修行方便現因果不同故何故字中多有屈曲現三乘根欲差別不同故何故始終兩字安置當中表因果兩位法性家內真實德用性在中道故字相如是問上云因果不同而一家實德性在中道未知所由其義云何答此義其實難解雖然依天親論主以六相方便立義分齊准義道理隨分可解若約十句以辨六相如下說今且約印像以明六相示一乘三乘主伴相成現法分齊所謂六相者惣相別相同相異相成相壞相惣相者根本印別相者餘屈曲別依止印滿彼印故同相者印故所謂曲別而同印故異相者增相故所謂第一第二等曲別增數故成相者略說故所謂成印故壞相者廣說故所謂盤迴屈曲各各自別本來不作故一切緣生法無不六相成也所謂惣相者義當圓教別相者義當三乘教如惣相別相成相壞相等不即不離不一不異常在中道一乘三乘亦復如是主伴相資不即不離不一不異雖利益眾生而唯在中道主伴相成現法如是一乘別教三乘別教准義可解汝所問疑義亦如是初曲如因後曲如果如初後不同而唯在當中雖因果義別而唯住自如依三乘方便教門故高下不同依一乘圓教故無有前後所以得知如經說又一切菩薩不可思議諸佛法明說令入智惠地故論曰一切菩薩者謂住信行地不可思議諸佛法者是出世間道品明者見智得證說者於中分別入者信樂得證智惠地者謂十地智如本分中說此是根本入如經又一切菩薩不可思議諸佛法明說令入智惠地故此脩多羅中說依根本入有九種入一者攝入聞惠中攝一切善根故如經攝一切善根故二者思議入思惠於一切道品中智方便故如經善分別選擇一切佛法三者法相入彼彼義中無量種種知故如經廣知諸法故四者教化入隨所思議名字具足善說法故如經善決定說諸法故五者證入於一切法平等智見道時中善清淨故如經無分別智清淨不雜故菩薩教化眾生即是自成佛法是故利他亦名自利六者不放逸入於修道時中遠離一切煩惱障故如經一切魔法不能染故七者地地轉入出世間道品無貪等善根淨故如經出世間法善根清淨故復有善根能為出世間道品因故八者菩薩盡入於第十地中入一切如來祕密智故如經得不可思議境界故九者佛盡入於一切智入智故如經乃至得一切智人智境界故是諸入為校量智義差別次第轉勝非根本入一切所說十句中皆有六種差別相門此言說解釋應知除事事者謂陰界入等六種相者謂惣相別相同相異相成相壞相惣相者是根本入別相者餘九入別依止本滿彼本故同相者入故異相者增相故成相者略說故壞相者廣說故如世界成壞餘一切十句中隨義類知論文如是准是論主立宗道理故知雖因果信解行迴地佛自位不動而無前後何以故諸法各異住自如故一如多如如如相不可得故是故經云問云何深信佛法答一切諸法唯佛所知非我境界若如是者名為深信佛法是其義也問六相者為現何義答正現緣起無分別理故以此六相義故當知雖一部經七處八會及品類不同而唯在地品所以者何以是根本攝法盡故地品中雖十地不同而唯在初地何以故不起一地普攝一切諸地功德故一地中雖多分不同而唯在一念何以故三世九世即一念故一切即一故如一念多念亦如是一即一切一念即多念等反前即是以此理故陀羅尼法主伴相成隨舉一法盡攝一切若約會說會會中盡攝一切若約品說品品盡攝一切乃至若約文說文文句句盡攝一切何以故若無此彼不成故陀羅尼法法如是故如下說何故依印至佛菩薩也真記云何故依印答欲表釋迦如來教網所攝等者釋迦教網則深淺雖殊有名相際惣取云也三種世間從海印三昧繁出現現者三世間法繁出則離海印體耶答三世間法即是海印全體現現本不離也問攝三世間為惣相佛則惣別不一故為四世間耶答智正覺中有待他之義有絕待義約此二義不一故亦可得云四種世間然約二義不異故但云三種世間耳問器及眾生宜云世間智正覺者既已出世何云世間耶答始成正覺時中三世間法圓明現現故云世間謂時為世中為間故也問至相以菩薩合於眾生何故此中合佛菩薩為智正覺耶答約覺同云耳何故印文至現一乘故大記云何故印文唯有一道者立在第四重海印起此問也謂既隨根欲而成屈曲何故云一道耶如是問也如來一音者法界品云我知法界一性如來一音一切眾生無不了故問若一切眾生了一音者非是各得解也若各得解者非是一音無不了也若對此難以惣別二相答也謂不壞屈曲而能等遍故是一音不動等遍而差韵故能成屈曲此中能成等遍者惣相也音韵差者別相也別即惣故雖眾生各得解而了一音也惣即別故雖是一音而各解也真記云如來一音者惣相音也法界品云我知法界一性如來一音此義者一切眾生種種差別音聲等即是如來一音耳問此守護夜神善知識證見一音云我知法界一性也何故云一切眾生耶若見一切眾生者何云我知法界一性耶答見法界一性故知一音中有一切種也以得惣相知不分之別相故如家之一言契柱立梁橫諸緣而呼故也若不契立橫諸緣則家之一言何處起耶法記云盤迴屈曲者既知法界一性則無三乘故亦無印中角曲耶答有異相故有稱性不動之角曲也問若爾有三乘耶答一乘角曲全盡印圓故無三乘一邊之角曲也真記云善巧無方者無偏順之方所也如前無方中釋也應稱法界者橫盡法界故十世相應者竪貫三際故也法記云圓融滿足者猶如虛空攝一切物約此一柱包攝十種普法無所遺餘故也是故普法章云諸佛善巧會融法界圓通自在不離見聞以一乘中見聞圓通之法故見聞位中即得滿足究竟佛果故云不離見聞也真記云義當圓教者有三乘別教三乘同教有一乘同教一乘別教有一乘圓教也若就樓觀而論者內莊一乘外嚴三乘門則同教也所謂門者通內外故內雖一乘而門內則同教一乘也又此同教約三乘已上之義即為別教一乘亦得以約所目為別教故問所目三乘義當於外是嚴三乘何云別教一乘耶答此經之內所流所目之三乘具含二義一者令彼下機計謂同於我法之義二者令彼解其自所得法全是花嚴大虛之義也約初義則當於門外故是三乘為外嚴也約後義則當於門內故是一乘為內莊也今約後義故以所目為同教一乘乃至亦名別教一乘耳直約樓觀之內方自體別教一乘也初初不見三乘故云自體別教也圓教者通履前四教也問是則與彼同教一三和合之義何異耶答欲引下機而和合者是同教也欲為自家實德而通履者是圓教也故古人云同教如大地長養三乘草木故別教如大海不宿三乘死尸故圓教如虛空為二所依故也古記云同教別教分有九種謂一黃牛車同共羊鹿故大白牛車別三乘外故二大白牛車同王髻中珠別三法花同花嚴別四第二會至隨好品同普賢行品以去別五普賢現語言墮在文字故同普賢內證離文字絕言說故別六普賢內證是因分故同佛外向是果分故別七佛外向向機緣故同佛內向則雖花嚴定中為果德眾示國土海法而背離因機故別八佛內向有背向故同海印定中法性不可說離背向故別九上來所明說不說等有勝劣深淺故同此海印定法性不可說中說不說無二則無分別故別也相和尚云若約情說證教兩法常在二邊若約理云證教兩法舊來中道一無分別蓋謂此乎上來且約理分若據文義分齊同別非一謂通於一部分之則差別緣同教本實則別教若據一化始終則眾多別義一言通目故同隨機各別故別也大記云四攝四無量者以此四攝四無量之二四因果表下四教因果八位若以七十三印之中一字印印之則不動此八因果之位即是一乘無側因果也以此一乘因果加於前八即成十也五因是菩薩五果是佛也以其四佛分置四方以一乘佛安置當中以五菩薩分置亦爾如是因果但我心內本具之法也此中四方及六方八方十方等依三乘分也謂聲聞明四諦故依此分四方緣覺觀十二支而是二六故依此分六方始終教中通有四攝四無量而二四即八故依此分八方同教中即其同中含有別教十十無盡義故依此分十方也若約無住別教則本無方也是故文云善巧無方乃至云義當圓教也問始終二教亦明十方何故唯云八方耶答此約八葉之軌云耳又始終教中總約四攝因果等故分八方耳問若并取頓教中因果則頓教中亦分八方耶答約實則通然因果是位頓教之中位相隱故且除耳問何是八葉軌耶答此是毘盧遮那經及佛地經中八葉作佛之軌也依三乘現一乘者一乘圓印雖無角面此印攝盡一切法故具其四面四角相以分三乘四方六方八方十方等漸現一乘無方之圓印故也若唯見角面則一向三乘唯見圓印則一向一乘若依角面見圓印則是同教也故云依三乘現一乘也問若爾前之屈曲若唯見屈曲則一向三乘若依屈曲見圓印則亦是依三乘現一乘耶此角面則是同教也前之屈曲但是別執三乘耶答屈曲亦是一道朱印之能隨之德故是以亦有依三現一之義也何故字中至性在中道法記云何故字中有始終耶答約修行方便現因果不同者所言修行方便則一乘修行耶三乘修行耶答但是三乘修行方便耳問何故一乘無修行方便耶答以一乘中無因果故問若爾何故下云因果兩位法性家內真實德用性在中道耶答只為三乘執因先果後之人現因果同時義故云耳若約實云此宗之中無因果名問若爾則全果之因全因之果亦無耶答爾也故至相云因無異果之因果無異因之果然因果之稱寄現於緣虧盈自彼於我無為故知一乘無側因果亦不立也問印之五十四角一一全盡印圓如是全印之角亦應捨耶答若約自宗無如是事何更捨也以證分中無有因果證分教分一乘三乘同教別教等事緣起分中方說因果證教一三同別教等種種事耳是故就緣起分云因果兩位性在中道也問若實不立因果豈不是撥無因果之大邪見耶答立在過越因果之處言無因果豈是撥無耶故和尚令人難此義云法性之中有因果耶無因果耶若法性中有因果者應非法性以法性中無因果故又令答云無因果也問然則根本入中所開九入不滿本耶答滿也問若爾何云無因果耶答非汝所執攝思議等能滿彼也但是入入能滿彼本是故於彼無因果也若約入入隨攝思議等而生解則有勝劣因果之位故是同教若約攝等隨於入入而生解則有性在中道無勝劣之因果亦是同教若除入入但約攝思議等即是三乘別教若直約根本入則是一乘別教也約此三義以現印義亦現大經具含多義大記云何故字中多有屈曲現三乘根欲等者約實則字中屈曲通於三途人天然而字者是生解之詮故且約解教相現但云三乘根欲耳何故始終兩字安置當中等者法字是因佛字是果通一乘三乘也欲現三乘之前後因果即是法性德用性在中道故以始終二字安置當中也問若爾唯約三乘因果而論何云因果通一乘耶答若約實道理諸法各各住自如位本來不動然三乘之人唯見前後一乘不爾隨須自在是故約前後因果現性在中道之義在於一乘故云通一乘也法性家者有二謂證分之法性及無住別教之法性也實相總相法身中道等亦通二義也施設門中有分示證教之義有分示一乘三乘之義故云因果通一乘三乘法性通證分教分真記云法性家者約今日緣中所起之法為證分及緣起分之法性也或云證教不分之中道方為法性家也上云因果至無有前後法記云上云因果不同乃至其義云何等者起此問意前云約修行方便現因果不同而次又云因果兩位法性家內真實德用性在中道故未知此意如是問也問前印相終更無別問何故此中釋字相已更復設此問答耶答其印道則隨字相而畫故委釋字相則可解印相故也大記云依天親論主以六相方便立義等者佛於四種菩薩行文現六相意者若諸菩薩欲入法體要以六相融鍊其心方可得入故也論主得佛意故於十入處明六相方便以治三乘攝入等是三賢乃至佛盡入是佛果如是次第轉勝之執現其攝等九入稱根本入無勝劣也故古辭云天親菩薩於十入處明六相日始報佛恩也和尚得此論主意故云依天親論主立義分齊准其道理則三乘之前後因果性在中道所由可解也約此六相方便之言融質德云六相者唯是教門施設耳於法體上無所關也故言方便也故和尚云入法性家之要門開陀羅尼藏好鑰匙康藏云以此方便會一乘又云四句與六相俱為入法方便故知但是能詮教門之方便也思惟德云六相者但約法體巧相集成名方便耳此外更無所入法體也故和尚云一切緣生法無不六相成又云六相者正現緣起無分別理乃至云以此理故陀羅尼法主伴相成康藏云第四集成方便諸法同體巧相集成故名方便智論云此法善巧集成故名方便故知但約所詮法體為方便也解云此上二說若偏執則二俱有過謂各滯一隅不當理故若據道理各有所憑二說俱是何者如同教中破定執見故只是教門入法方便也若別教中直明法體故即是圓融之法善巧集成方便也一乘三乘主伴相成者無住別教是主別執三乘是眷屬伴此中立主伴法體故云成主伴相也問若爾何故下云主伴相資耶答立主伴法已令其別執三乘之伴習因緣緣起等三觀修鍊其心故所流三乘之伴至於性起之後際與無住別教之主相資得成圓明主伴故也法記云主伴相成現法分齊者餘處三乘但是眷屬不得為伴此中意者印圓則一乘故是主五十四角則三乘故是伴也由諸角故得成印圓由印圓故得成諸角是故一乘三乘互相成也其一一角全盡印圓者是所現分齊也大記云六相者總別二相表法無盡同異二相現法無礙成壞二相示法無側一乘法義不出此三也若別釋者總相直標無住法之自體別相指無住總之無盡同相現無盡之無礙異相釋無礙之無違成相示無違之無側壞相表無側之不動也問無住法之自體云何答法界之法混為一身是問法界之法為是動故成一身耶答只由不動成一身耳若約此一堂論則椽等諸緣各自不動方得成一總相堂耳問別相表無盡等者何耶答別相者椽等諸緣各差別故現一總相堂中非一之德故云別相指總相之無盡也椽等緣中須同相則丈二之椽稱二十步堂餘緣亦爾故云同相現無盡之無礙也又此緣中須異相則丈二之椽雖稱於二十步堂而不動自丈二位餘緣亦爾故云異相明無礙之無違也見其丈二椽之成此堂時側無餘緣故此一椽即是無側餘緣亦爾故云成相示無違之無側也壞於成處壞故云壞相表無側之不動也問何故唯六不多不小答總別一對上根得入同異一對中根得入成壞一對下根得入良以下根於同異中不能得總故不減至四五也雖是下根歷學成壞必得入總故不增至七八也康藏云總相者一含多德故別相者多德非一故別依止總滿彼總故問一含多德者總總多德別別多德答一一義俱得謂攬別成總故云別別多德亦得然其總中所具別德一一皆全盡總故云總總多德亦得問若爾應立無盡總耶答雖云多德非是一外之多故無此難也問既云總相者一含多德故所含多德與能含一義門各異何云非是一外之多耶答但其多德合處目為能含一總耳是故非是一外之多多外之一也別依止總滿彼總者問若以類各分六相則總同成為一際別異壞為一際也既與總為一類故同有同總義成有成總義何故別相與異壞為一類而有滿總之義耶答若得總相不須別相但於未得機中欲示總相故開也開別之時總義已現是故別中有滿總義問及滿耶不及耶答及滿也問此是別相釋義故應不及滿本總何云及耶答既分總之時由開總故現彼別德還以別滿總之時及滿也問若爾總中有別貌耶答無也何者本於無別貌之總中所開故雖其別相及滿本總總中無別貌也問若爾與三乘泯差別俗歸平等真何異耶答一乘中分別全無分別無分別全分別非泯分別方歸無分別是故異也同相者欲現總德故開別相既開別已恐有惑人謂其別相逈別於總故欲令其知彼別相全同於總故於別相之次明同相也同有多義謂上同下同內同外同若約此舍論者諸緣同於總舍者上同總舍同於諸緣者下同就上同中諸緣同於舍者內向同諸緣相望成舍力義齊同者外向同也又有分同滿同二義謂一尺之瓦出一尺之力同於二十步堂者分同一尺瓦出二十步力同於二十步堂者滿同也異相者示其能成諸緣形類差別各位不動之義也問若實異者應非同耶答只由異故得有同義若不異者瓦既一尺椽亦一尺違本緣位失前齊同作舍之義問若爾一尺之瓦出二十步力同於二十步堂椽亦如是者此亦豈非失本緣位耶答瓦若動自一尺之位同於椽之丈二之位然後出二十步力椽亦如是者應失本位瓦自不動本一尺位椽亦不動丈二之位而各出二十步力同於堂故雖並出二十步力瓦非丈二椽非一尺各住自位故不違也成相者明不作之作謂諸緣等各位不動得成舍也前同相中椽等諸緣相望相攝成舍力義齊同又約椽等諸緣望於總則舍帶於椽總望於緣則椽帶於舍故有相望相攝相帶之義此成相中隨約一緣即正是總絕待無側能成緣外無別所成是故不說相望相攝之義壞相者明作之不作謂椽等諸緣各住自法本來不動也問此中不動與前異相中不動何別答前異相中位不動故瓦一尺位與椽丈二位各雖不動而有相望之義此中體不動故法法各各不相知也約成相堂詰於諸緣柱成耶乃至瓦成耶如是遍詰無有一物成彼堂由如是故成相堂究竟也即作而不作故壞相即成非滅壞之壞也古記云問古德云因緣堂作則得成不作則不得成緣起堂作則不得成不作則得成此義云何答同相舍有作之作成相舍無作之作故也同相成相相對說則同相者緣起現前義成相者緣起無性義成相壞相相對說則成相者不作之作故無性緣起義壞相者作之不作故緣起無性義也古辭云始從柱底石終梁上瓦方立全舍者遍計堂荷斧打木隨一一打立全舍者因緣堂斧不墮木木不犯斧立全舍者緣起堂木芽青時立全舍者性起堂也就於性起中木種下時立全舍者無住堂種即真者實相堂也康藏云何是舍耶椽即是舍何以故為椽全獨能作舍故乃至問若椽全獨能作舍者未有瓦等亦應作舍答未有瓦等時不是椽故不住問雖無瓦等現見是椽何故云無瓦時不是椽耶答遍計之難耳大經云智海廣無涯未測返增謗可不慎哉母以有生滅心疑實相理我此普法因緣之椽自是一椽即攝自類餘椽若一尺栱若八尺柱乃至瓦焉石焉鍊木之工燔瓦之父等一切諸法普皆攝盡作舍究竟然後方得為是椽故是以爾也古人云今日採柱欲作昨日已成之舍若爾昨日已成之舍無柱而成耶既云今日採柱欲作昨日已成之舍故知昨日已成之舍非無柱而成矣是故舍成方是柱又舍成方是椽也真記云所謂六相者此中大意盧舍那佛最尊勝我等眾生最卑劣舍那是總相眾生是別相眾生身者無別自體全以舍那身成然今示二各別義也不他故云不起不一故云起也故康藏云末依於本有起不起同相者約眾生身無餘物唯是佛身故眾生身帶有彼佛異相者雖眾生身帶彼佛身而不動能帶恒眾生也約帶義云有同約眾生義云有異也故康藏云彼所起末既帶於本是故相望有同有異成相者卑眾生身即正尊佛身無毫末許與佛身別時故不令同於彼同相觀者令同於彼成相觀者即正一耳壞相者法界差別之法各自不動即是眾生身中真實德用性在中道也即正一耳故云有存各自不動故云有壞也故康藏云彼帶本之末既為本攝是故當體有存有壞也古記云昔林德入唐就融順師作難而問既已成佛初初不動凡身何順云六相之中有同異也有何難哉問何不通云有六相故而但特取同異云耶答若約舍云別則椽等諸緣別於總舍而已非謂見其形曲長短又其壞者但見諸緣各住自法本不作耳唯同異相隨約一緣攝帶諸緣成滿足舍力義齊同而柱則八尺椽則丈二瓦則尺餘如是長短差別之位各自不動故但取此義而答也六相章云一即具多名總相多即非一是別相多類自同成於總各體別異現於同一多緣起理妙成壞住自法常不作唯智境界非事識以此方便會一乘大記云總相者根本印別相者餘屈曲別依止印滿彼印故者根本印者離別之總滿彼印者帶別之總也然雖有二義而無二總所謂總者無別可對故云離別然此離別之總既攬別成故云帶別耳依總開別有分開滿開故約滿開之義云滿彼印也問若爾別外更無本總何云依印與滿印耶答約實而言即不應云依印滿印然欲令解無側至不相知處故具分能所如是云耳同相者印故者諸屈曲等一一雖別而同是圓印故也同有二義謂等故同一故同也等故同者六相列門之同相故諸緣相望力義齊同也一故同者同相一緣攝盡諸緣即是總也異相者增相故者初曲次曲各異增數故也增有二義謂內向增外向增也謂同於總之諸緣不相是者內向增互望和通之諸緣不相是者外向增也成相者略說故者謂諸屈曲合成一印故也至於諸緣究竟之際只言一緣即正是總故云略說也壞相者廣說故者諸曲各住本無為作故也遍徵諸緣令至不增不減自如之處故云廣說也法記云總相者根本印別相者餘屈曲者總則一含多德別則多德非一也問一者是何多德是何答法界法之隨舉無側之義是一也此無側一之無盡之義是多德也問無側一之無盡之義如何見耶答且約此緣成一堂云則每一一緣皆滿足堂者是也謂隨舉一法無側起而究竟絕待者是無側一此一所含別德亦各統包一一究竟故每一一緣皆滿足法者是無盡之德也若引例而言者文殊知識是智照無二相若隨所依而散說則善財見文殊時即見三千世界塵數知識謂能照智與所照境只是一故見一文殊時所依三千即是知識故云即見三千世界塵數知識也若捨所依而說則總攬法界諸法成一文殊故見一文殊時非但得見三千世界塵數知識亦得頓參法界塵數諸善友也是故約一文殊盡法界際三千世界塵數知識一一亦盡法界際也問然則一文殊耶多文殊耶答隨所約約是一文殊隨所約約是一堂也是故一文殊亦得多文殊亦得一堂亦得多堂亦得也同相者印故者五十四角同一印圓故云曲別而同印也問分同滿同之義云何答不可分異之大虛分為十方一方虛空同大虛時十方虛空同時同者滿同唯見一方同不見餘方同者分同也異相者增相故者問數增耶位增耶答一云第一角第二角如是而數故隨其數增位亦增也一云第一第二如是而數故云數增然非角增故非位增也成相者略說故者比如有人立在堂前以人一言呼堂內眾眾皆口許如是以印一言呼印之時五十四角皆即是印故康藏云緣成和合略言標現問同相中明一一角同於圓印之義此中明何義耶答隨一角曲每即是印為成相耳非謂諸角成於印也壞相者廣說故者如執人身詰其人名無有一物的受人名如是廣辨五十四角次第詰之無有一角受圓印名故康藏云緣散無作廣辨因緣也故此印中印之圓滿者是總相也圓滿印之諸角曲者是別相也諸角曲之二齊同印者是同相也齊同印而不動各異者是異相也不動異而無所偏當即正印者是成相也即正印而各各自住不為作者是壞相也此六相門正是一乘不共方便亦是不共法體也以此六相且配三觀則別相是遍計也同異則因緣觀成壞則緣起觀本總則性起觀也此則寄位言耳若約一乘則因緣緣起性起三觀無淺深也總相者義當圓教別相者義當三乘教者問圓教者是同教耶是別教耶答是同教也謂印圓是圓教五十四角是三乘是故圓教及三乘皆同教也何者離印圓無諸角離諸角無印圓故也大記云林德依此處立五重總別謂一離別之總是五重海印之初海印也二帶別而離別之總亦云緣中現而離緣之總是第二海印也三總即別別即總是第三海印四亦總亦別是第四海印也五非總非別是第五海印也謂攬別成總故非總依總成別故非別並形奪故也於此五重之內初總次別又第二總第三別等如是相望而作總別又此二各具總別也謂除初海印於第二重佛證心是總所現三世間別此別不劣於總也此中無同異成壞此之總別只是一體故是緣起六相之所入真源也於第三重不防用六相也此亦法體非方便六相也約第四重以去配因緣緣起性起等三觀含有三義謂一總相者無住別教別相者所流三乘於所目中同異相者因緣觀成相者緣起觀壞相者性起觀此中約所治之病為別相耳非能治六相中別相也二除無住別教及別執三乘就所目中總別相者性起觀同異相者因緣觀成壞相者緣起觀也又此三觀一一各具六相也此第四重以去是方便六相也以此五重釋處處文義理方盡今此文中具五重也古記云相和尚總章元年十月十一日在清禪寺般若院中問於儼師受持普法軌則云何師曰汝能持否且舉領毛齊提綱目正也問是義云何師曰下至世俗之法皆是中道實相也遂說十重總別以示之儼師行錄中總別之文即是此也一順總違別謂總相果法以塵數緣成故順則總成總緣別故違則別也二違總順別謂成總之緣自位不動故違則總自位不動而能成故順則別也三如別之總如總之別謂別全是總故如別之總總全是別故如總之別也四別不知之總總不知之別謂所成總中無別貌故別不知之總能成緣中無總貌故總不知之別也五離別之總離總之別謂總相果中緣而無不總故離別之總無異總之別故離總之別也六無住總無住別謂無住者不自在義以總相果法不住於自故云無住總此無住總塵數緣中無所偏當故無住別也七實相總實相別謂總相果法離於智之分別了知故實相總緣無別相故實相別也所謂無相也八法性總法性別謂總相果法性自圓通觸緣斯順故法性總斯順之法全全無側起故云法性別也九海印總海印別謂無盡法數圓□頓現無遺故云海印總頓現之法各不相知故云海印別也十證總證別謂總相果法唯佛證處故云證總於此證中諸法不動故云證別也林德云以此十種總別平法然後方能得見一塵一蟻與舍那佛元是一身依如是等義方有同時具足及因陀羅網微細境界等也問第四總別與第五何別答第四重雖不相知非無二位之殊第五重則於一體上云總云別故別也問第六無住總別與第七實相總別何別答實相云離於智之分別則簡於第六無住之智也至於第八法性具足理智可知也大記云如總相別相乃至常在中道者有二釋謂一意從總相至中道方云如字一意於總相別相下即云如字解云初意則總非別別非總成非壞壞非成等故云不即不一然而總全別別全總故云不離不異等也後意則不即不離則成壞相也不一不異則同異相也謂下教人至究竟果處執真妄同體故以壞相印印之則真妄各住本來不動故云不即以成相印印之則真妄真故云不離也又當始覺同本覺之位有凡聖一異之病故以同相治之謂即同本覺之日執凡聖一身故以異相治之凡聖各異故云不一以同相治之凡聖一量故云不異也如是以因緣緣起等三觀對治別執三乘即離一異之病故其三乘眷屬與一乘主為不即不離之伴得成圓明具德之主伴也問用六相則病應已盡何須更用四句耶答若得總相則不須四句然為許別之人說四句耳一乘三乘主伴相成者問一向一乘主三乘伴耶或反此而云耶答有云如後雖然唯是一向一乘是主三乘是伴也謂一向根本入名為總九入名為別耳非以根本入之名為別餘九入名為總故但以一乘之名為總為主三乘之名為別為伴也問若爾何故云主伴相成耶答由一乘故有三乘由三乘故有一乘是故一乘則總含三乘為主三乘則要依一乘為伴故云相成也一乘別教三乘別教准義可解者用六相義唯同教門故除一乘別教及三乘別教然若委說則一乘別教為主三乘別教是眷屬伴約此現示中道之義可准解也一云前云圓教及三乘皆是同教今此一乘別教深於同教三乘別教淺於同教准義可解故也法記云唯住自如者非是三乘相融體不融之平等真如也約體相俱融無分別之處與壞相中本來不作各住自如之義云也依三乘方便教門故高下不同等者若約三乘方便修行則行布因果高下不同若依一乘實意則因果圓融法性德用但在中道故云無有前後也簡義章云圓融行布說有四門一三乘行布一乘圓融如圖文云依三乘方便教門故高下不同依一乘圓教故無有前後等二就此經中外相同教有二一上同以空畫向空即體同空隨分無礙二下同下似地畫有前後故上同是圓融義下同是行布義如地品中以一鳥跡通於二故三外相同教為行布自體別教為圓融如所詮章云安立諸教有二善巧等又科簡云普賢位有二等是也四就自體別教不壞本位是行布無礙圓融是圓融謂廣狹中分無分又相入門無性不壞又不動自位而恒去來又六相中三圓融三行布等也一切菩薩陰界入等法記云論曰一切菩薩者謂住信行地者信者十信行者三賢地者十地也若約大分門則信行地者三賢得證者十地也不可思議諸佛法者是出世間道品者不思議佛法則是佛內證也謂猶如池水具含影像有二義也謂攝入諸像義及現現諸像義而有一人立在池邊見此諸像為他說也如是佛證三種世間為自身心如彼水中攝入諸像以自內證臨機外向分示十地如彼水中現現諸像金剛藏之定中稱受佛外向法出定已後為機而說如彼一人立在池邊見水中像與他說也謂如約內證則唯不思議法無十地相然以前機多三乘故佛意欲令為說十地故於外向心頭分示十地是義大不可說剛藏入定稱受其法出定已後所說十地是說大可說也故至相云地有二分一因二果因謂世間方便行修即加行地分齊果謂出世離相真證即正證智分齊也出世間道品者問何故出世間處道有品耶答若約不思議法則雖無道品然為機緣分示十地故有道品是故至相云今此十地者攝佛因位一乘三乘聲聞人天並在其中為五乘所觀普賢證位佛果攝用無礙自在一切皆盡何以故十地之法攝眾生中最初門故地法甚深最難了別故也明者見智得證者以證見之智得證眾生身心是不思議佛法也問何故眾生不知不見耶答若約證見之智不動今日箇箇眾生之身心即是不思議佛法即是世間道品然但凡夫自不知耳問何故至相云前二觀解後二行解見始智終得始證終耶答此但寄修云耳若假言者二佛世界塵數劫中修緣起實相陀羅尼者是觀解念念得證者是行解也說者於中分別者有二一若約佛心則雖無十地由所引機多三乘故加金剛藏為說十地欲令信行地菩薩證入智惠地故乃於後得筆中分示十地以為說也二剛藏菩薩定中稱受後得言說以為說也謂佛以無言為其說故是無言教之本也剛藏之稱受亦是無言而為待言教之本也入者信樂得證者佛言我已修習證汝身心汝等應知更無異事何故我等未得知耶但以無信故不得耳信則能知要須信也是故能信自己身心是不思議佛法故云信也不捨此信而能恒守故云樂也由如是信樂故親證自己身心故云得證也智惠地者謂十地智者至相與遠師同以此句為根本入也問加所為二十句者為是正說時言耶為是經家所列耶答約文則經家約義則正說也問若約義則正說者為佛口業所攝耶意業所攝耶答口業也問佛在定中無有口業為作之說何云口耶答以教之所起從口業故也此所起之教從何而起耶本以不說為根故是意業若約現相放光摩頂執手觸目等示法之軌則是身業所攝也然佛口業稱大虛故所起之教亦稱大虛也攝入者信聞不思議法之心中其法頓現故云攝也心契稱法故云入也聞惠中攝一切善根者佛陀三藏云稱體聞惠攝圓宗理與理相應為可貴也稱體者稱海印體也比如眾苗皆依大地世出世間一切善根無有不依海印而起不依海印而住也此海印之法於信心中了了頓現故云聞惠中攝一切善根也思議入者聞惠所聞思而不失也議者於思惠中所思之法以意言觀了其相狀入者同上一切道品者不思議法也智方便者若聞法時心不外緣專依此法相續思惟是方也由如是故心便於法是便也分別選擇者其心行於所聞之法別其逆順由如是故取其順法是選也捨其逆法者是擇也法相入者所思之法於心現現了了分明故也彼彼義者以不思議法非一故也無量種種知者凡所觸向對面無非不思議佛法故所知之法既無有量能知之智亦無量也教化入者前攝入中聞不思議法思議入中思察其法相法相入中彼不思議法現其心也菩薩最初發誓願者非先自度欲先度他故以其心所現之法教諸眾生故云教化入也隨所思議名字具足善說法者以其思惠所思之法教化眾生故云隨所思議也稱前聞惠所聞之法立名教化故云名字具足也善決定說者若以傳聞之法而教他則非善決定說也比如明見掌中之珠心中了法亦復如是而以如是自所得法為他演說故云善決定說也證入者以自所得之法化眾生時自行即滿故也一切法者是不思議法也平等智者此菩薩心得彼法時其心與法不可得分比如以器汲盈池水還注池中不可得分此是器水此是池水故云平等智也教化眾生即是自成佛法者問何故至證入後方釋教化入耶答辨證入時方現利他即是自利之義也謂菩薩發誓只欲度他然先度他時法爾自證真如法故至證入後釋教化入也不放逸入者如緣柱時心若有轉即是放也由其放故趣於他境即是逸也如是菩薩依不思議佛法其心不轉又於他境心亦不趣故云不放逸入也言一切魔法不能染者魔有四種一天二人三陰四煩惱也煩惱魔者三毒為根所起煩惱也謂修行之心對違順境或嗔或貪不能寂靜是煩惱魔也陰魔者五陰之中四是心一是色修行之時貪求衣食等及五塵境界是色魔貪求之心是心魔也人魔者修行之時父母檀越惡友好色等類皆人魔也天魔者修行之時第六天魔即自思惟此人起其勝心修其勝行必得勝果非我眷屬是故不離此人常欲惱亂若不能惱亂即欲令其死此等是天魔也地地轉入者七地已前雖能趣向無相而修然是有功用位故猶起加行作意乘於自心行力而修八地已上無相觀智現前究竟故乘本誓願及與法力任運進修故云地地轉入也無貪等善根淨者不思議法中本無三毒故無貪等善無始時有然約寄位則七地以前有功用位執心不捨故三種善根清淨之義不得現前至於八地任運之位三種善根淨義竟現故云無貪等善根淨也復有善根等者決伏疑也於十地中一一地皆有地前加行善根有地上善根故約地前加行云復有善根約地上善根則是不思議佛法也疑云七地以前加行善根生於八地以上善根耶為決此疑故云唯八地之加行善根生其八地善根也是故云復有善根能為出世間道品因也菩薩盡入中如來祕密智者約不思議佛法則雖無十重而隨寄位且分十種祕密智也此祕密智是不思議法故約得此法云入一切如來祕密智也佛盡入中於一切智入智者一切智者是佛一切智一切種智也入智者菩薩智也由菩薩智入佛圓智故菩薩之智亦成圓智也問菩薩盡入中云入如來祕密智與佛盡入中云入佛一切智何別答菩薩盡入中得不思議佛法而但是盡果之因位佛盡入中得不思議法是盡因之果位故別也問遠公以佛盡入為在因中與菩薩盡入何別答約建立則菩薩盡入立第十地佛盡入立佛果位而以佛盡為因中之果者以信行地菩薩得不思議佛法故以為因中果而云得佛果德非謂佛盡為在因也是諸入為挍量等者從是諸入至差別為所挍量者是遠公之意從諸入至轉勝為所挍量者是藏師之意也遠公意則三賢十地次第轉勝之位是所寄故是所拂也九入差別是根本入中德義差別故非所拂也藏師意則三賢十地是全不思議佛法之位也攝等九入亦全不思議佛法也是故九入差別及三賢十地之轉勝皆不捨也是則智義差別之九入次第轉勝三賢十地皆非所拂是故挍量而不捨也其三乘中行布次第差別轉勝決定者皆所捨也問既全不思議法之三賢十地應無勝劣何云有轉勝耶答雖無情計之勝劣亦有緣起之勝劣也問緣起勝劣云何答猶如瓶中含大虛空甕中亦爾然含大空之瓶童稚能提含大空之甕童不易提如是十信位中攝盡法界十住等位亦攝法界雖攝法界義同而隨位別故攝法界之十信是劣攝法界之十住等是勝也故緣起差別非所拂也是故約一信位成佛之義順梵行將二德立為圓滿佛餘人等立為隨分佛於是林德舉此二義就問相元元曰俱非和尚之意則以十信一位形十住等為門別故云隨分佛然全攝法界究竟無側故云圓滿佛也是以一乘隨何一位成佛之時具足分滿二義也故藏師之意九入中入者是根本入之入也九入中攝等九者是根本入中智惠地也故皆不捨也此言說解釋者有三義遠公云此九入言說中以六相解釋之義應知也藏師二釋如疏除事事者謂陰界等者此義實難可解故林德問於大乘冏公冏云於陰界入須六相則融之無難而言除者言三科百法不用六相也然而若除陰界入何處用六相耶故非吾所可知也餘師云六相者引三乘時之所用方便也然彼所執體性各別三科法上用六相則其法雜亂不得利益故云除事也融順和尚云要以六相言說說花嚴經若以三科百法說則是三乘故云除事也藏疏釋加所為中二十句文依二利分初十共他自利後十共自利他前中論王佛四門解釋一總釋現本四本末無礙初中總論地法緣起有六義一一切菩薩是信行地者舉所被機謂地前菩薩未證真如但依信心而起行故不可思議諸佛法者是出世間道品者此是所得之法然有二釋一約因謂十地法體是出世間無流之法心言路絕名不思議通生佛果故名為道下云大聖道者是彼因故十位品類差別名品二約果謂佛所得之法故名佛法非下位圖杔名不思議令地上菩薩分證此法名出世間道品地智所遊曰道分證未圓名品三明者創矚名見委照名智智照非比故名為得冥神契合故復名證四說者於中分別者於此能所證得法中以言分釋十位差別明智行優劣功惠等異故也五入者信樂得證者謂地前信樂遠有入義地上證得現成交入通論入義必從此至彼故具始終也亦信始樂終得始證終六智惠地者謂十地智如本分中說謂此證理聖智有生成住持佛果等用名地始從歡喜終至法雲本分中現可知此上六義融合無礙通教及義通證及比通境及智通人及法通因及果混通無礙總為一團名十地法若展於後種種差別皆悉於此總句中出是故名此為根本入二依本開末分成九句於中四位謂願樂位見位修位究竟位初四寄前地前願樂位次一寄初地次三寄修位後一明究竟位問此中正為說十地法何故乃說地前及佛果答為現十地前有起下之功後有成上之義又釋由十地證智放阿含光是故地前是此十地阿含分攝由此地智依果海成故有佛果上不思議佛法及下鳥跡所依空等並是其事初中初一約聞惠修善根名攝一切二明思惠之始簡擇道理論中智方便者釋善分別也道品釋佛法也三思惠之終謂因思廣知彼彼義釋諸法種種知釋廣知四明修惠無疑立教可信故云決定說謂修通二利今舉利他菩薩化他即是自成佛法故入自利攝論中隨所思議是思惠所思名字具足是聞惠所持故決定說也上來現信樂自下辨得證五見位論中一切法平等智釋無分別智謂於初地正證真如無能所二相故云平等見道時中善清淨者釋善淨不雜謂離二我分別隨眠六明修道位中地地別斷一無明故於煩惱障亦永伏離故云世法不雜名不放逸入魔法是母法也七明修位中智行轉進名地地轉入謂無流善根永離一切三不善法無貪等善根等者等取無嗔無癡也復有善根能為出世間道品因者是諸地中加行善根也八十地學窮名菩薩盡入如下大盡分中明第十地菩薩入如來十種祕密智以祕隱深密難可測知故名不思議九究竟位明因道既圓佛果斯剋窮滿果圓名佛盡入論中入智者釋得字也三會末歸本言是諸入者牒上九入為挍量等者現其無別之別謂寄地前地上乃至佛地挍量地智差別次第轉勝之相非謂根本入中亦如此等行布次第決定差別是故融末歸本現無二矣前依本起末明無別之別今會末歸本明別而無別故也四本末無礙者謂明六相總別無礙故也釋此六相義作六門一明教興意謂破定執見以現緣起圓融之法此理現前一切惑障一滅一切滅一切行位一成一切成等二種類者不自不他等四句及不有不無等四句并不生等八不十不等皆悉會事入理是此流類但彼等入理以順一寂今此入理圓融彼事使相即相入成普賢法有斯左右耳三明所出者此文出在下經第四大願中經家自說非是論主率意而作四明建立者何故唯六不多不小者謂汎諸緣起法要有三門一末於本有起不起二彼所起末既帶於本是故相望有同有異三彼帶本之末既為本攝是故當體有存有壞若不具此三不成緣起三中各二故但唯六五問答決擇者有二初逆謂非總非別等各各互相形奪諸相皆盡故也二順謂亦總亦別等各各順相成就等思准作之六釋文有五一約法舉數謂於所說法中有六種相等二辨定教義此言說解釋者是定教謂於此中安此六相之言說為欲解釋經文應知此義又釋此中釋六相非是此處經文但是論主解釋之意應知除事謂陰界入等者此辨定其義謂約道理說融通非是陰等事相中辨故除簡之三列名可知四釋相中別內別依本者明依總開別滿彼本者還能成總謂要依本之別方能滿本故也增相者是前九入漸增之相以現異也緣成和合略言標現緣散無作廣辨因緣如世界成壞者舉喻以現謂如百億四天合成一娑婆略言標現為成若分別廣說百億差別令一娑婆無所依住故為壞五餘一切者勸於一切處准類知之古記云藏疏云論主作四門解釋此四門名雖是疏主自作然彼論中本具其義故云論主作四門也問此四門者皆一乘耶或三乘耶答一云四門皆是一乘何者初門則通教及義乃至通因及果混通無礙如是約十種普法名第二門則無別之別第三門則別而無別第四門則總別無礙故一云初後二門同前釋也第二則依根本入開九入末同於三乘依一心本流成六道第三則會九入末歸根本入亦同三乘會六道差別歸平等一心之義故此二門並三乘也一云初一一乘次二三乘亦同前釋第四門則雖明六相六相教興意云破定執見以現緣起既云破執而後現德故是修相門之圓融義故對初門總釋現本之一乘故云三乘也一云論主於前三門不明六相至第四門論六相故約此論文相現著則前三三乘後一一乘也然第四門明六相時將前三門本末論故約第四門看則前之三門皆亦一乘也問此第四本末無礙其義云何答一云第八會疏云本會舒為末會末會卷為本會故今此亦爾開根本總成九入末會九入末成根本總也一云一乘中無定本末故舉一為主餘則為伴是以於十入中隨舉為本餘則為末也一云本則自恒本末亦自恒末而無礙也謂一向根本入名為總非以餘九入名為總一向餘九入名為別非以根本入名為別也問若爾何成本末無礙耶答依總開別時若破根本總而成九入末則別礙於總也會別成總時亦若爾則總礙於別也然而總不動而成別別不動而成總故本則恒本末則恒末而能成無礙也問六相章云椽即是舍故名總相舍即是椽故名別相依此文則可許本還為末末還為本耶答一乘之中若不成則已成則離始終故雖云椽即是舍既是舍時離始終故非是先有別椽後成舍也是故不云本還為末末還為本也問椽是別緣既云椽即是舍故亦有攝入等別為總之義故亦可云末還為本之義何不然耶答若攝入等為總之義即是根本入故但以總名為總不以別名為總也是以攝入等若為總則但云根本入也古記云根本入大虛之中有八難也若得知此八難則雖不見其本疏可謂得知地論之妙旨若不知此八難則雖得一十二十家疏不可謂知地論之旨也謂一此大虛中雖無總別之相而有可分總別之義此難見也謂於上五重總別約初三重見也二此大虛中雖無諸教行位而有可分諸教行位亦難見也於所流三乘九入處見也三此大虛中雖無常無常而有常智斷障無常智斷障亦難見也約復有善根等文見也若約品會者是差別平等二周因果修生本有之二智也四此大虛中有常無常智合成一無流智亦難見也謂初會四十類法體及法界會神眾則有為也普賢文殊等同生眾則無為也此有為無為合成法身毘盧遮那自體智也五此大虛中有生滅不生滅合成法體亦難見也是無住別教門中無淺深三觀之生滅證分中無生佛法之不生滅也六此大虛中不動根本無明即是滿足法體亦難見也於終教根本枝末等無明以普字印印定而見也七此大虛中於佛盡入發心於攝入位成佛亦難見也約是諸入為挍量智義差別等文見也八此大虛中無地獄位發心之人然有地獄中發心成佛亦難見也依此言說解釋應知之文見也諸法各異至諸地功德法記云諸法各異住自如故一如多如如如相不可得者約五十四角故云如如而不可分此是第一角如此是第二角如等故云相不可得約一角時即約五十四角故云如如約第二角亦如是也至此竟答前問上云因果不同而一家實德性在中道未知所由之義大記云是故經云問云何深信佛法答一切諸法唯佛所知非我境界等者引勝鬘經證上自謙也謂前云此義其實難解雖然依天親論主乃至隨分可解云者意云唯佛所知非我自分所解然依教理隨分現此義也是故引經中仰推之智而為證也彼經云成就甚深法智為第一人成就隨順法智為第二人仰推如來非我境界為第三人解云初則證智次則三賢後則十信也法記云七處八會及品類不同而唯在地品所以者何以是根本得法盡故者如悉曇章一切諸字初章為本如是世出世間一切諸法十地為本故云攝法盡也古記云一乘十地如何見耶答浮石山四十日會和尚云一乘十地橫也竪也相元智通等以謂已得和尚之意及其會終各呈所領和尚曰並不得也一乘十地者依寂滅道場始成正覺佛心而見也後林德釋云初會十地者如生盲人見色而見也光明覺品以去十地者如生聾人聞聲而見也謂依初會本起後光明覺品十地修生十地佛果十地本有十地離世間十地入法界十地也問一乘無盡十地如何見耶答三乘中依三千界法明也一乘隨門中亦依界法明也自別教中依於種法明也三乘十地者初地依百葉蓮花明也謂仲密證遍滿真他受用身之所依也亦是應身也其百葉中全統一葉則淨土之化也又一一葉中各有百億釋迦則穢土之化也二地則依千葉蓮花明也准前可知乃至第十地則依無數葉蓮花明也亦准前知此三乘中蓮花者十地菩薩之所依住也一乘蓮花則是十地體也一乘隨門中依界法辨者同於三乘但以六相成故別耳言依種辨者初會中合有五十六重十地謂教分之一重證分之五十五重也言教分一重者世界海中有十不可說佛剎塵數之香水海最中央海出大蓮花此蓮花上有世界種此一種中有二十重世界此二十重即是十地十地各有自分勝進故有二十重也如此一種既有十地餘一一種皆有十地故有十不可說世界塵數十地故云無盡十地也此則一重耳若進見者即有重重無盡十地可思言證分十地者約五海十智見也謂以海入智故有五十海則五重十地以智入海故有五百智則五十重十地是故證分中合有五十五重十地也是約一行門也若進見者即有重重無盡十地可思問三乘以歡喜離垢等為十地一乘中何以名耶答同教隨門中與三乘同若別教中世界名海名智名等皆十地名也圓教門中歡喜等名世界等名皆十地名謂三乘中唯有名耳無實法體圓教之中以具法體為十地也又三乘初教十地者竪位也謂從十信十住漸至佛果故也熟教十地者橫位也謂於一如來藏體中之所分立故也一乘中具橫竪也謂橫包虛空法界竪貫九世十世故也十信十住等皆從十地而起也故藏師云十地者前攝地前上攝佛果也會會本分皆云有海是知皆以十地為根本也和尚之意應知爾耳法記云不起一地普攝一切諸地功德等者此中正明緣起法故云一攝一切也問若約緣起滿足無側法者即其一言已足何必重言普攝耶答實則如是只言一地足矣但隨順云耳古記云至相釋經中在於一地普攝一切諸地之文云就行相次第終至窮實自體以論要略有四一以於始故能生於後終竟滿足故言攝也二雖是初始然能行於諸地所行諸法無殊故言攝也而所成之行但在自分中上下優劣但以明昧為異耳三但是初始即攝一切諸地功德故名攝也四非謂以初後故名攝但是初始即正是終故名攝也已上解云一云初二始終教後二一乘一乘二中初緣起分後果分一云初中門後即門也文云三釋文下意文有七言三十句此中大分有三初十八句約自利行次四句明利他行次八句辨行者修行方便及得利益就初門中有二初四句現示證分二次十四句現緣起分此中初二句指緣起體二次二句約陀羅尼理用以辨攝法分齊三次二句即事法明攝法分齊四次四句約世時示攝法分齊五次二句約位以彰攝法分齊六次二句總論上意雖六門不同而唯現緣起陀羅尼法初云緣起體者即是一乘陀羅尼法一即一切一切即一無障礙法界法也今且約一門現緣起義所謂緣起者大聖攝生欲令契理捨事凡夫見事即迷於理聖人得理既無於事故今舉實理以會迷情令諸有情知事即無即事會理故興此教故地論云自相者有三種一者報相名色共阿梨耶識生如經於三界地復有芽生所謂名色共生故名色共生者名色共彼生故二者彼因相者是名色不離彼依彼共生故知經不離故三者彼果次第相從六入乃至於有如經此名色增長已成六入聚乃至有因緣故有生老病死憂悲苦惱如是眾生生長苦聚是中離我我所無如無覺如草木也此中離我我所者此二示空無知無覺者自體無我故如草木者示非眾生數故當知十二因緣等即自體性空依彼阿賴耶識生梨耶微細自體無我生十二因緣十二因緣亦皆無我故緣生等無有別法佛舉緣起觀門以會諸法一切無分別即成實性故地論云隨順觀世諦即入第一義諦是其事也此義在三乘亦通一乘何以故一乘所目故若約別教一乘略說十門所謂因緣有分次第故一心所攝故自業成故不相捨離故三道不斷故觀先後際故三苦集故因緣生故因緣生滅縛故隨順有盡觀故如是十番十二因緣一乘義攝何故十數說欲現無量故問十番因緣為當前後為當一時耶答即前後即無前後所以得知門不同故即前後六相成故即無前後其義云何十番雖別而同成無我故纓絡經十番因緣三乘義攝何以故准教差別不同廣義如地論說如十二因緣說餘緣生諸法准例可解二陀羅尼法者如下說三即事攝法者現因陀羅尼及微細故廣義如經四約世時者所謂九世者過去過去過去現在過去未來現在過去現在現在現在未來未來過去未來現在未來未來世三世相即及與相入成其一念總別合明故為十世一念者約事念說也五約位者以六相方便隨義消息可解也六相者亦如上說問於緣起一言中諸法無二即現了手何須多門答體解即是不須遠求是故經云婬怒癡性即是菩提如是等迷之極遠是故佛教七種苦諦以外別有菩提三無數劫如說修行乃可得度為迷之者須多門說問若如是者法門無數何故唯六門說耶答以六門說諸法准例應可解故略如是說其實如言六冥然無分別者緣起法法如是故準上可思二就利他行中海印者約喻得名何者大海極深明淨徹底天帝共阿修羅鬪諍時一切兵眾一切兵具於中現現了了分明如印文字故名海印能人三昧亦復如是窮證法性無有源底究竟清淨湛然明白三種世間於中現現名曰海印繁者熾盛義故出者涌出無盡故如意者從喻得名如意寶王無心而雨寶益生隨緣無窮釋迦如來善巧方便亦復如是一音所暢應眾生界滅惡生善利益眾生隨何用處無不如意故名如意三約修行方便者此中有三明修行方便二辯得利益初門行者者謂見聞一乘普法已去未滿圓證普法已還即是此約別教一乘說也若約方便一乘說五乘總是入一乘攝何以故以一乘所流一乘所目一乘方便故若約此義總攝五乘一乘修行者亦得所流所目者約緣起道理語方便者約智語何以故進趣不住名曰不迴心者不名方便故亦可約聖者意說何以故以善巧方便引接眾生故如五乘說人法因果解行理事教義等一切諸法准例如是問所謂五乘等法為是能詮教法耶為是所詮之義耶答能詮所詮一切諸法皆在言中其義如何所詮之法言相皆絕諸佛世尊以大慈悲本願力故諸佛家法法如是故施設言教為眾生說以是義故教綱所攝一切諸法皆悉在言是故經云一切諸法但有名字即其義也問證令之法言相不及言教之法在於事中者證教兩法常在二邊過答若約情說證教兩法常在二邊若約理云證教兩法舊來中道一無分別所以得知遍計無相依他無生真實無性三種自性常在中道三法以外更無證教是故當知一無分別是故至人得此理故名相不及為眾生說故言在事中故經偈云一切諸如來無有說佛法隨其所應化而為演說法即其義也是故聖者隨遍計故建立三性且安窮心漸漸已後現三無性覺悟夢人此即聖者大善巧也問如攝論云遍計所執凡夫境界依他真實聖智境界何故聖者隨遍計耶答遍計諸法顛倒故有是故論云凡夫境界畢竟空故無所可對是故論中非聖境界非謂知空非聖境界是故聖者慈悲方便隨眼病故言說空花有何防難意在於此依他起相從因緣生無有自性離二邊過與無我同圓成實性平等法性圓融彼此不可分別舊來一味以此義故分別不及是故論云聖智境界別意如是若約實說三種自性皆是凡夫境界何以故隨情說事安立三故三種自性即是聖智境界何以故隨智現理非安立故是故經中亦有處三性以外別立三無性所以者何隨情安立約解門故別立三無性隨智現理約行門故三性以外不立三無性尚二性以外無有真實何況三性以外別有三無性所以得知無相等智現前究竟無法可對唯在中道故是故須解立教所由問如上所言證分之法及緣起分法有何差別答別不別其義云何證分之法約實相說唯證所知緣起分法為眾生說與緣相應是故全別緣起之法從眾緣生無有自性與本不異是故不別問若如是者以自所證為眾生與末不異尋常差別耶答亦得其義若為所證在言與末不異言說在證與本不異與本不異故用而常寂說而不說與末不異故寂而常用不說而說不說而說故不說即非不說說而不說故說即非說說即非說故說即不可得不說即非不說故不說即非不說二俱不可得故二俱不相防以此義故說與不說等無差別生與不生等無差別動與不動等無差別一切差別相對法門准例如是是故經云有為無為一切諸法有佛無佛性相常住無有變異是其義也亦可正說法中言說以外更無別義以言為義正義法中正義以外更無別言以義為言以義為言故言無非義以言為義故義無非言義無非言故義即非義言無非義故言即非言言即非言義即非義故二俱不可得是故一切法本來在中道中道者通言非言何以故諸法實相不在言中離名性故言說之法不在真性在機益故在機益故名無真性離名性故名而無名名而無名故以名求實實不可得名無真性故名而無我同名而無我同故名性不可得以此義故二俱不可得唯證所知非餘境界是故經云一切諸法唯佛所知非我境界問前後兩義有何差別答前義以本末相即相融現中道義後義以名義互為客現無我義所現道理不異能詮方便別此則本末相資名義互客開導眾生令致自體無名真源能化所化宗要在此問此義當頓教宗何故此間說答如上說說與不說等無差別何以故總是實德故無有妨難且護分別故順三乘說蓋是智者勝妙能也如上證分及緣起分義當論中義大教大也背反分別得無分別名曰無緣順理不住故名善巧如說修行得聖者意故名為提如意如前歸家者證本性故家者何義陰覆義住處義故所謂法性真空覺者所住故名曰為宅大悲善巧陰覆眾生名曰為舍此義在三乘一乘方究竟何以故應法界故所謂法界陀羅尼家及因陀羅尼家微細家等此是聖者所依住故名曰為家隨分者未滿義故資糧者助菩提分故如下經離世間品中二千答等是也初云緣起體准例可解大記云初云緣起體者即是一乘陀羅尼等者緣起之體通十普法然云真性唯約有情門者以下文云今且約一門現緣起義而約十二支解釋故也問前以行實滿義配證分者云何答若有行者唯依證分而修唯依教分而修則非實行也和尚之意則雙踐證教而修為實行故爾也以證滿義配緣起分者云何如示總相所具法時開其別相如是欲現證分之中滿足法故辨真性故爾也法記云且約一門現緣起義者指真性也問何故不釋法性真辨真性耶答以彼證分不可指示故也大聖攝生等者比如醉人見庭中杌謂為實鬼如是眾生迷其十二有支即是甚深真性之體計為生死之法是故大聖起大悲慈令其得知十二有支即是甚深真性之體故云令諸有情知事即無即事會理也大聖通見杌與鬼耶答爾也以下文云聖人隨病眼故言說空花有何防難故知通見也論云自相等者自相者指自身也報相者唯是色時非是報也唯是心時亦非是報約此心之抱不淨色時為報相也名色者非色四陰無相溟漠非名莫現故云名也色相麁故當體云色也又釋唯是心時不可立名唯是色時亦不立名但約此心把不淨色之初剎那目為人身目為馬身故云名色也共阿梨耶識生者求生中有將種子藏梨耶識生猶如有人帒中盛物將去水中將去火中隨意往也本識如田無明反行如下種子所下種子是生五果之種也愛取二支如土與水其有支則是能生生老死之業也其生老死則是所生果也問五果是種耶答五果非種但能生五種之種也問五果之種是何答梨耶識中三性種也此種在於第三識支位中是故此種合為識也於三界地復有芽生者此是諸聖最起甚深大悲憂之處也復者往而復來往而復來故云復也彼因相者彼因者𥟦耶識也相者名色也彼果次第相者於中有六支也此二示空等者約色而推色無病苦約心而推心無病苦如是無知無覺故自體無我也非眾生數者色與心合方得處處受生若色心離而但是色時不得受生故云非眾生數也即成實性者一塵無自性以一切法為自性故無有一法非一塵性是故云成實性也此塵即是海印之體故云實性也隨順觀世諦等者猶如水中攝入諸像是自利故為真諦水還現像是利他故為俗諦也是故若順世俗即得入真也以第一義諦向外之義為俗諦十二因緣故隨順觀世諦即入第一義諦也探玄云第二具足諸苦中有三初現十二緣相二如是下結成苦聚三是中下明緣體空彰有是倒論中於前初段內前之三支合為一分二於三界下辨後九支於中論主分為三相一自相二同相三顛倒相釋有二門一約分位二約隨義前中自相者謂明現在因緣體狀故二同相者謂未來因緣同現在故理實現在亦有生老等未來亦有識名色等今約分位分相故立二相三顛倒者現緣體實空現執有是倒二約隨義者一約從因生微細行相是緣起自相二約果相現彰緣起過患遍通果位故云同相三緣實無我妄取為倒問同相中二支一向是果一向現行自相七支為現果為因種設爾何失俱有過故若取因種則不應言三界地生芽若取現果即彼前四不異生等後三復非所生果攝答此等並是現生果位却談因名以現自相就自相七支內論分為三一報相名色共阿𪏭耶識生者謂名色支中有義通攝一切名言種子阿賴耶即識支通有三義一依雜集論第四以業種為識支故屬能引識種入名支攝是故此文前三支一處釋者以俱是能引故二以本識種為識支是故此中識種及名色等種為惑業引潤力故起此種子令生苦果三現行第八亦是識支是故此中因相云名色不離本識故謂此共識所生名色生已依於現行第八為彼執持故名因相理實此中識等五種由前熏發同特而生但依當來現起分位有次第故說為前後是故名為彼果次第相也愛取有三雖非所生然正生時具有此故唯識論說生引同時是此義也此明本識與能依和合名為報相二現能依無體於於所依故說此識名為因相三能依相盡唯所依轉轉入彼位名果亦以本識轉為此果是故漸略餘相皆盡唯有識在此上約始教若約終教則此本識是如來藏初則與染和合次則染法依真後乃染不異真故唯真轉也如是因緣下結苦聚也是中無我下現顛倒相並如論釋觀師十二因緣觀云十二因緣者乃是生死大樹亦名生死大河何故名樹如世間樹有根莖枝葉花果相續而生十二因緣亦復如是過去有二因名之為根二因者一無明支二行支現在有五果五果者一識支二名色支三六入支四觸支五受支現在有三因三因者一愛支二取支三有支未來有二報二報一生支二老死支過去二因中一無明支者謂過去一切煩惱名無明支又云於緣不了名無明二行支者謂一切身口意善惡等業悉皆名行以無明故發生於行無明與行二種是過去二因也行者生死業也此二能感現在五果故名之為根現在五果中一識支者以有過去行業發起現在識神初受生時入胎一念心名之為識二名色支者以有受生識故發起名色名色者五蘊也謂第二念已去心也與父母赤白精血和合乃至百日諸包未開但是肉團未成眼耳鼻舌相但有色心故名名色三六入支者由名色故發生六入六入者六根通住識道故為六入此謂在胎內百日已外也肉團之內起業生風吹肉團開敷變作諸根相名為六入支四觸支者由六入故發生根塵識等三事和合觸對名觸此謂出胎已去兩歲也未分別餘塵但能覺飢渴熱寒犯火觸毒則啼哭之名為觸支五受支者由觸境故發生於受領納名為受此謂兩歲已去心漸分別諸塵五六歲已來名為受支此五支酬過去二因名為現在五果如世間樹既有樹身須有枝柯花果愛取有三因復感未來生老病死二報現在三因中一愛支者由領納故發生於愛於緣起染名為愛也此謂七歲已去十五已來愛花貪果心欲追求名之為愛二取支者由染愛故發生於取於緣染入有所執故名之為取三有支者由取着故發起於有身口意造作能招未來有以未來果目為現在三因故名有也此謂隨其所取財色殺盜邪婬取得入手稱遂本心憶思成業能有當來果名為有支如花結果此花能生後果復名為因既有其因能感未來兩報兩報者一生支由現在發起令有未來受生於法始起名為生也二老死支者由有生故起於老死生是老死之緣故生緣老死此二支是後生果果復為因因果相生猶如大樹一切眾生皆為十二因緣漂沒流轉隨逐生死往來三界牢獄之中受苦無窮如世間河漂沒相似凡夫不覺故智者了達則不從流修道斷除即得出離夫十二因緣者生死繫縛之因緣也必須滅此因緣乃得兌於生死是故經云無明滅則行滅乃至生滅則老死滅滅此因緣要須修道問云何修道答推求十二因緣根本乃是無明因無明故起煩惱業因業故起果報有果報故有苦皆因無明為根本流轉生死分離三世如樹如河智者了知欲伐其根及斷其源猶如伐樹先伐其根亦如斷水先斷其源今欲伐斷十二因緣樹河先斷無明問無明何者是答不覺心是以不覺故妄起分別心外見境謂有謂無謂是謂非謂得謂失諸果報法身心等苦皆是無明之力我今欲斷無明先須自覺心源隨心所起一切妄想皆從不覺心生今須知自心之本性無生無滅無來無往何得知一切妄念忽然妄起覺則不生云何名覺如貪嗔癡起時還以自心觀察思量推求此貪嗔癡有何形狀為青為黃為過去為未來為現在為在內外中間推求貪嗔癡都無形狀若貪嗔癡本來是有今日覺時亦應可見今覺即無故知由不覺故忽然妄起覺則不生故覺是無明對治此覺現在無明不得在心以無無明故一切妄想煩惱不生煩惱不生故業不生業不生故無過去二因無二因故現在五果不生五果不生故愛取有三因不生三因不生故未來二報不生名斷十二因緣大樹涸十二因緣大河此十二因緣無處名為涅槃此自覺聖智名為菩提真記云大聖攝生欲令契理捨事等者此約同教義云也一報相者如來藏與染和合成名色報如大海水因風成波也二彼因相者所起名色即是如來藏真識如所起波即是水也三彼果次第相者彼所起果無有餘物唯一真心之所迴轉如差別波波唯一海水所迴轉也此中離我我所者唯一真心之體無有餘物何者是我何是我所乎非眾生數者猶如流水恒流不絕無厭捨時由無念故也眾生亦爾流轉生死無斷絕者只由自體無我故爾是故云非眾生數也黎耶微細者黎耶即如來藏故也即成實性者約三乘云如來藏實性也約一乘云甚深真性也下云此義在三乘亦通一乘故也古記云林德入唐得逢融順和尚問云一乘中言黎耶者何耶順曰一切諸法皆以黎耶為本廣則無量略則有五謂一白淨無記識持三性種二阿摩羅識持恒沙德三性起識持十普法四法界安立識持三種世間法五法界因陀羅識持無盡因陀羅尼法全法界之有為全法界之無為故云黎耶共善等三性及無為集起法記云所謂因緣有分次第者因緣者生十二支因緣也有者三有也分者十二支別也次第者初無明支乃至最後老死支也一心所攝者一心是能攝也所攝是十二因緣也自業成者簡他邪因不簡自佛法中疎緣義也前門中云十二因緣是一心所作恐有疑云唯一心作不待緣耶故明要由業故作十二因緣也不相捨離者前支不離後支後支不離前支故也前門現自因生中增上緣之成十二緣義此觀現自因生中因緣之成十二緣義三道不斷者欲現不斷三道故十二支不相離也觀先後際者明前門中不斷三道者以過去無明生現在五果以現在三因生未來老死故也三苦集者現其以三際因得此具足三苦之身此觀取因所得果以立也不取能生因也因緣生者因緣是俗諦所依也生是所生果法也破因緣親疎偏力現全力生果義也因緣生滅縛者牒俗諦所依也生者所生果法也滅者即離因緣生果之力義也縛者順縛也謂生則順縛於滅滅則順縛於生故和尚云生是無側之生此生即無生也滅是無側之滅此滅即無滅也此二無二是滿足生滅也以滅縛生時生雖非滅亦不離滅猶如以繩縛置二人雖不相離亦非合為一身此則分喻非是滿喻也此中生滅則今曰所用之法現前為生以本不生為滅也是故以滅縛生滅是能縛生是所縛以生縛滅亦如是也此觀破前全力生果之義以現資於無力無生之緣生果法義也又云心惑者世出世間心煩惱也迷世間法名為世間心煩惱也迷出世法名出世間心煩惱也如是增執於所執法迷其理事名為人法二我執也此二我執前第八觀治之能迷之心於此觀中治也隨順有盡觀者問何故此性起門中以前緣起門無力無生之緣生空果之義為所治耶答性起門中空有並現故能治於前門偏空之執也十番雖別而同成無我者一乘中以海印體為無我也如十二因說餘緣生諸法准例可解者上來直現法性而機難得證故改云真性指緣起體將欲令習且約眾生十二支以十番觀而指示之故餘一切法亦爾觀也如是教誨故云准例可解也真記云若約別教一乘略說十門者前引論云隨順觀世諦即入第一義諦者是同教也今直辨十番意故云若約別教一乘等也若以十番觀一無明支則具三世間成一無明支體故不動過患即是性在中道之法也如一無明乃至老死等皆亦爾也問所觀如是能觀云何答能觀亦爾初一因緣有分中具攝餘九餘九亦爾也然雖各攝餘九而初則觀有分次第二則觀十種性起心乃至八因緣九緣起十性起如是為門別也問瓔珞經十番與花嚴經十番何別耶答瓔珞經十番畫於一法界體此經十番則畫於無盡法界故云准教差別不同也大記云真定德於十番中以三生滅釋也謂前七遍計生滅第八因緣生滅後二道理生滅也林德以四生滅釋也謂前因緣生滅第九緣起生滅第十性起生滅越情見處無住生滅也訓德以五生滅釋也謂中間五觀則遍計生滅第八因緣生滅第九緣起生滅第十性起生滅初二觀無住生滅也今依訓德之意釋則無住生滅中第二觀後半是無住體初觀及第二觀初半是無住位也以其十二緣相等為無住別教中二十二位故也清涼第六地疏云今經文內略現十重窮究性相以現無盡非唯寄位同於二乘言十重者一有支相續二攝歸一心三自業助成四不相捨離五三道不斷六三際輪迴七三苦集成八因緣生滅九生滅繫縛十隨順無所有盡各有逆順即成二十故下經云如是逆順觀察逆則緣滅順則緣生於緣起論三觀者一相諦差別觀二大悲隨順觀三一切相智觀初但觀二諦有為無有我故即大悲為首觀也二悲隨物增即大悲增上觀三即委悉窮究因緣性相諸門觀故即大悲滿足觀初一下同二乘一切智也次一自現菩薩道相智後即上同諸佛一切種智故涅槃云十二因緣下智觀故得聲聞菩提中智觀故得緣覺菩提上智觀故得菩薩菩提上上智觀故得佛菩提初二菩提即初觀意餘二各一可知前約為物三皆稱悲今約觀心三皆智觀是知三句各有悲智相導融此三觀唯在一心甚深般若於是而現探玄云何者十觀一因緣分次第十隨順無所有盡於中各有順觀逆觀故有二十門也謂順觀大悲不住涅槃逆觀大智不住生死故名不住道一因緣分次第中正現有支無我於中有二初明倒執有我妄起緣分二明迷諸諦理起緣次第初中有三一辨定無我二迷成緣起三初中二句初言世間受身皆由著我者反舉惑情明我非理若我理有著我順理應得出世既生世間明我非理二若離著我即無生者順舉解心明理非我若理有我離我違理應生世間既得出世明理無我二明迷此無我起彼有支於中先順觀緣起後逆觀無我二一心所攝中言三界虛妄唯一心作此之一文諸論同引證成唯識今此所說是何等心云何名作今釋此義依諸聖教說有多門一相見俱存故說唯識二攝相歸見故說唯識三攝數歸王四以末歸本五攝相歸性六轉真成事七理事俱融八融事相入九全事相即十帝網無礙於中初三約初教說次四約終頓說後三約圓教中別教說總具十門約同教說三自業助成中此十二支皆有二義一明自行相二助成後用謂緣中癡惑是無明自相與行作因是助成業四不相捨離中前能起後離後無前後依前起離前無後不相離故各無自性無性緣起如幻現前五三道不斷中如淨意菩薩十二緣論云煩惱初八九業二及與十餘七說為苦三攝十二盡從三故生二從二故生七從七復生三是故如輪轉一切世間法唯因果無人但從於空法還生於空法解云此辨三道相生現二無我六分別先後際中此十二支初二是能引次五是所引次三是能生後二是所生一依此經開能所引分先際中際合能所生總為後際以引遠故開之生近故合也七三苦分別中有二門一理實遍通門二隨相增現門如此經說謂初五支遷流相現故稱行苦觸受二種觸對生苦故云苦苦餘為壞苦者但壞樂名壞苦老死支既無樂可壞何故名壞苦耶釋有二一樂壞為苦望所壞說二以壞是苦故云壞苦此老死支能壞生故屬壞苦也八因緣生中理實無明望行無因緣義而言因緣生行者有二義一自種為因無明為緣合說故云因緣然隱彼親種現此勝緣故云無明因緣也二但彼增上緣望自增上果還是親因故說無明為行因緣餘亦如是欲明果不自起要從因緣因緣形奪復各無性是故言因緣生乃現無生此猶順觀逆觀一泯非生不生可知此深觀中攝後三門合成四句一不自生二不他生三不共生四不無因生釋此四句諸論不同略有五說一約破外道釋謂諸法不從冥諦自性生故云不自生二不從梵天自在天等生故云不他生三亦非微塵大種和合生故云不共生四亦非無因自然而起故云不無因生二約破二乘一謂諸法不定從自同類因生故云不自生二不定從異熟因生故云不他生三又亦非彼俱有因生故云不共生四小乘中許無明支前不正思惟托虛而起似若無因今亦不爾故離無因三約法現空一果不自起名不自生二自既不立對誰辨他又他亦各自皆不成自云何他生故云不他生三自他因果既各不成故云不共生四離因緣外無別果法故云不無因生此上三重如般若灯論及中論等說四約因緣形奪對法論云自種有故不從他待眾緣故非自作無作用故不共生有功能故非無因凡諸緣起双土二句已為甚深況總土四句是故緣起最極甚深五約緣起無礙門但因緣生果因緣相望各有二義一全有力二全無力謂因望於果有全不生緣必全生故云因不生緣生故二緣望於果亦全不生因必生故云緣不生自因生故三二力不俱故不共生四二無力亦不俱故不無因生此門有二義一據力具有不有義故令相入謂因有力時緣必無力是故由因有力故能攝他由緣無力故能入他會彼緣力總歸因力名不他生雖言不他反現自生因力歸緣不自亦爾反前思之以二力二無力各不俱故無彼不相入一力一無力相歸故恒時相入以不相障礙增上緣寬故一切諸法無不相入十忽品云菩薩善觀緣起法於一法中解眾多法眾多法中解了一法良由此門故也二據體有空不空義故有相即謂非直因力歸緣明其相入亦乃因體由緣現因性空攝同於緣何者謂若無緣即無因故以生果名因無緣果不生是時不名因明知此因會歸彼緣為不自生是故緣是有義無不能攝因是空義無不受攝因受攝故癈已同緣緣能攝故攝因同已餘因攝緣受等並准思知由此義故諸法相即無所障礙上文云知一即多多即一等皆此義也是故無盡大緣起法無礙自在皆從此門而開現矣九因緣縛說中因緣生縛者謂此緣起互相縛住不得是生以是縛故復非是滅以一縛字印此法體離諸分別然是緣起縛相亦離故寄言以現故云縛說為明此縛但在說中此門現緣起法事相向盡理性將現極微妙處故論云隨順觀世諦即入第一義諦是此門也十無所有盡中明此有支虛相既盡隨順無所有徹到第一義此現不壞俗而恒真也故云無明因緣諸行生是隨順無所有問無明生行是順所有何故乃言順無所有答乘前諸門次第至此現彼無明正生行時即順無生入理故也何故經中順無論名順有釋經意以緣歸理說論意以性從相說各現別意故作是說一有支行列二攝歸一心三力用相生四前後相屬五三道輪環六三際因果七三苦過失八從因無性九似有若無十泯同平等配結前十文現可見搜玄云初因緣分次第觀治我見執二依止一心觀治彼外境自性執三自因觀治異計因緣執四不捨離觀治因果異時計五三道觀治因緣癈事計理執六三際觀治無因執七三苦觀治樂淨執八因緣觀治單因有力生果因緣生理因有決定用緣有發果能方得法生若但因力無緣發果能者其因六義不現在前又依小乘六因四緣若依三乘即十因二十因等若依一乘即隨法辨因為二因緣理事各別與法界等今六因義唯一乘能窮此約別教說也九因緣生滅縛觀此下二觀但治心惑通義可知謂因緣共力能感果執前因緣生果生義是增空義是微為因緣法順生迷增故今緣縛法空義是增生力義微為緣起法順生無分別智故故下經云緣起之法離有無也此雖無生力以空義成故離自性生經云無住為本故十無所有盡觀所治局心惑亦可通諸使俗諦通攝故為執因緣但有應俗相自體空義不現在前故是障也諸緣生法不起則已起則双現如彼渴鹿見陽炎水乾濕並彰又如鏡像染淨双現此是正理問其所現空為是真諦為是俗諦又此觀法與前緣生及以生縛云何取別答因緣及縛唯成順有今第十觀空有俱順又此空有並是俗諦汎明真俗此有多義一體相相對二空有相對如此分真俗其義非一若空有分真俗有則為俗空則為真即證智所知若體相相對空有可以相論故若約此義俗諦通空有此空是自體空非事空也故論云是心真如相能示摩訶衍體故知雖是真如得名俗相不是體也此則空有同為一相以緣順性理事為此觀體故上文云十二緣生是無為也十觀亦有相生次第為知諸虛妄過故故有第一既識妄已未知妄法依何得生故有第二識知所依未知有何理故有第三已知生理未知依何時故有第四識知時已未知約何義故明第五知其義已有何本末故有第六知本末已未知有何過故有第七知其過已云何對事成故有第八知成已未知有何相故有第九知相已疑謂乖理故有第十依經十番訖錐穴記第十觀云此即因緣盡於自如也此即俗諦離分別之際自此去所即是初最麁愚癡顛倒即此甚深法隨舉一盡攝一切無盡自在緣起法正十數所現普法緣起道理也緣起一言無分別者大記云緣起一言乃至何須多門等者起此問意初標真性示緣起體即無分別理已現了手何煩更說中即等多門耶如是問也答具縱奪文現可知問何不釋六門而問答耶答第六門者總結上意故釋五門其義已盡故也了手者事畢之言也法記云婬怒癡性即是菩提者古人云只知用水令淨於物不知令淨濁水也此意云何謂如欲淨於水若取於石水不得淨不動土石水方自淨淨自心者亦復如是若欲斷除三毒煩惱則心不得淨三毒不動心自清淨是故凡詣勝熱婆羅門善知識所受癡法門即得安住照明遇滿足王知識受嗔法門即得安樂三昧遇婆須密知識受貪法門即得離欲實際也探玄方便命知識疏云如是反道上下文中總有三類一此位同邪見二滿足王同嗔恚三婆須密同貪愛是故三毒相並有正法然有四義一當相即空故諸法無行經云貪欲即是道恚癡亦復然於此三事中有無量佛法解云此約即空是佛法非事即是佛法二約巧攝生說為佛法非謂即是如淨名云先以欲拘牽後令入佛智等三留惑潤生長菩薩道說有佛法非謂即是如淨名云一切煩惱為如來種四當相即是不同前三法記云七種苦諦者七種生死也謂分段有三變易有四分段三者是三界也變易四者一方便生死二因緣生死三有有生死四無有生死法常公攝論疏云一方便生死即以無明為緣感生死非是親因故稱方便二因緣生死即以無漏業為因感生死由是親因故名因緣三有有則由前因緣感生有果有此果故名有有四無有則老死支謝其報盡後更無有有果故曰無有清涼演義云無上依經云阿羅漢辟支佛大地菩薩為四種障不得如來法身四德一者生緣感二者生因惑三者有有四者無有何者生緣惑即是無明住地生一切行如無明生業何者是生因惑是無明住地所生諸行比如無明所生諸業何者有有緣無明住地因無明住地所起無漏行起三種意生身比如四取為緣三有漏業為因起三種有何者無有緣三種意生身不可覺知微細墮滅比如緣三有中生念念老死於三界中有四種難一者煩惱難二者業難三者生報難四者過失難無明住地所起方便生死如三界內煩惱難無明住地所起因緣生死如三界內業難無明住地所起有有生死如三界內生報難無明住地所起無有生死如三界內過失難法記云無分別者者問各各不相即等四句合取云耶答爾也謂前三句即門故是體門也不相即句是中門故位不動門也位不動故方得相入能成一致是故合取不相即義云冥然無分別也約喻得名無不如意大記云海印者約喻得名者以修羅帝釋相戰之時諸兵具等現於明淨海中之義喻其三毒當相不動即是內證海印究竟法體故也古記云雲華尊者云唯花嚴經所說之法依海印定起也時有智積國統難云大集經云如閻浮提一切眾生身及外色如是色相海中皆有印相是故名大海為印菩薩亦爾得大海印三昧見一切眾生心行則下四教法亦依海印定起何故云不爾耶雲華答曰海印有五一者三大阿僧祇劫歷修之帝釋昇法空須彌山頂與所知障阿修羅鬪戰之時三科百法像現於大圓鏡智海中之海印也二者不可數劫歷修之帝釋升本覺須彌頂與根本無明阿修羅相戰之時恒沙性德像現於一心真如海之海印也三者一念不生之帝釋升一行三昧須彌頂與妄想阿修羅相戰之時無相無分別像現於不二實相海之海印也四者二佛剎微塵數劫歷修之帝釋升總相須彌頂與遍計阿修羅相戰之時十種普法像現於世界海之海印也五者十佛之帝釋升法性須彌頂與無住實相阿修羅相戰之時三種世間像現於國土海之海印也此五之中前三如次始終頓也後二如次外化內證也於此加論約因海印應有六種謂普賢之帝釋升解行須彌頂與百障阿修羅相戰之時無盡普法像現於錠光玻瓈鏡之海印也若約前三重意則三乘隨分亦論海印也而言三乘皆是海印定外所說者約一乘海印云耳清涼釋海印云以十義釋之表無盡之用一無心能現義二現無所現義三能現與所現非一義四非異義五無去來義六廣大義七普現義八頓現義九常現義十非現現義大記云如意者從喻得名乃至無不如意等者猶如如意珠王無福德人得之則變為毒蛇反害其人若有福德之人得則隨其意樂雨無盡寶廣施貧人一乘普法義理亦爾若無圓信下劣之機聞之則執己情見生疑起謗反墮惡道受無盡苦若有大心正信之人聞之則纔聞即信即得一乘稱性之益廣利自他無不如意也見聞一乘如五乘說大記云行者者謂見一乘乘普法已去未滿圓證普法等者若約無住別教則見聞即是圓證今約寄位故云見聞一乘乃至云未滿圓證普法等也古記云三生有多重一約報則過去見聞現在解行未來證入二約界則界內見聞出世得法出出世證成又界內通見聞解行出世得法出出世證成三約自分勝進則十信已前見聞十信解行十信滿心勝進證入四約信解增長門則十信見聞三賢解行十地證入五約比證則地前見聞從初地至七地解行八地以上證入六約一乘三乘則四地見聞五六七地解行八地證入七約五乘配門一乘義則八地見聞九地解行第十地證入八約知識則文殊為見聞德雲以去能行彌勒告云當來見我為證入又普賢知識為證果海也智通記云問見聞等三位普法正位耶答不也但從三乘作是說耳若普法正法即無位無不位一切六道三界法界法門無不普法正位又一位一切位一切位一位如位法門一切行教義等法門亦爾可思問若爾普法中以何為始答得一法門以為始此則與終無別也大宗地玄文論云無超次第漸轉位者偈云五十一位中如次無超轉一中具一切名為漸轉位論釋曰唯一行者五十一種別相位中如其次第無超過法也無餘究竟總持位者偈曰五十一位中隨其先得入攝一切一切各無餘究竟論釋曰五十一位別相中或有行者以信趣入或有行者以真如地趣入或有行者以大極地趣入等隨先得入盡攝一切一切位地究竟無餘亦無移轉亦無出入一一白白也周遍圓滿廣大位者偈曰五十一種位無前後一時俱轉俱行故名周遍圓滿論釋曰五十一位無有前後一時俱轉俱行無有所餘亦五十一別相位中所有無量無邊諸位無有前後一時俱轉一時俱行橫轉無向道人也一切諸法俱非位者偈曰諸無量無邊一切種種位皆悉非建立名俱非位地論釋曰非因非果等以其非義立為位故也一切諸法俱是位者偈曰一切種種法無非金剛身以一身義故名為俱是門論釋曰是名無病道人也一身金剛寶輪山王其相云何偈曰漸是盡非滿一時及前後與俱并俱非一異時處轉大記云五乘總是入一乘攝以一乘所流一乘所目一乘方便故者言所流者猶如百川無不從彼大海而流三乘五乘等一切諸法無不從本一乘而流成也所目者約三乘則為眼目之義也約一乘則為名目之義也言三乘中為眼目者其所熏習一切諸法全是一乘普法故以此即為入花嚴普法之眼目也一乘中為名目者若約無生佛法則不可名目然為機緣以諸名字題目而示也方便者猶如欲登高堂勇疾之人一躍便登如其末者教令退行三四步許從却步時已得升堂之力如是上根之人一聞普法直入一乘中下之根未能直入一乘普法佛以大悲施設三乘為入一乘之方便也所流所目約緣起道理語者非謂大緣起道理也一乘之法於機緣中起故也方便者約智語者約下教機知自三乘是假施設迴入一乘之智云也亦可約聖者意者能化大聖以善方便於一乘中分說三乘引中下根入本一乘之意也是故云約聖者意說何以故以善巧方便接引眾生故十句章記云所目者是此經所流方便等者是下四教也問於機緣中起者約何機緣耶答下教機緣也問若爾所目亦是下教耶答花嚴經中所目之法向外而流於下教機緣中起也為欲現此緣中所起下教之法本是花嚴經中所目故所以并論所目耳大記云如五乘說人法因果乃至准例如是等者五乘則三乘小乘人天乘也准例如是等者隨機緣而五乘雖別其五乘法與一乘不異也謂前約隨機所分五乘論行者已此中約其法則准例可知也一云非約一乘十種普法言准例也約五乘中所有人法等云耳謂如攝五乘入一乘中其五乘所有人法等亦得總攝入一乘故也所謂五乘勝妙能也大記云問所謂五乘等法為是能詮教法耶為是所詮之義耶等者此下有七重問答此初問答中問意欲現五乘教外別有離言絕相之旨故也又欲現彼五乘教法即是離名相之所詮故問也答意則古德云此是將彼黃葉即正真金如是指誨之處也古辭云曉師遇相和尚決疑有三謂一始覺同本覺為凡為聖之義二濕過海種種心之義三此能詮所詮皆在言中之處也曉師之意則謂下教中實有法體及見此文乃知能詮所詮皆在言中無實法體也問此能詮所詮皆在言中者立在何處云耶答普賢為所流所目之機於無生無名處以種種名題目於此時中能詮所詮成差別故約此處云皆在言中也又進此而云佛乃向外為山王機常說遍說故於此時十玄十法具足自在然亦望上十佛內證則猶是與教相應故約此處亦得可云皆在言中也以大慈悲本願力故乃至施設言教等者諸佛世尊從性海分發大悲願以自證法外向機心起二言說謂法界門中說世界海成敗清淨智等不思議般若門中說佛國土不可思議也此二言說雖普賢文殊出定以去然依至相果地五海十智之義則奮迅定中起此言說也是故佛土不思議之言稱於內證土海而起普賢文殊等稱此言說而證故云親證證分故此門中佛與菩薩一相續也是故云向內則十佛向外則普賢也問普賢內證之淨藏三昧是佛外向也何故向內則十佛向外則普賢故是一相續也耶答佛外向際並普賢圓因此圓因向內則是十佛故云一相續也法記云本願力者佛修因時即發誓念我當成佛為三乘機施設教已不令住跡要必迴入一乘實體如是起願也法如是者三世諸佛成正覺時法爾如是起此願也大記云第二問答問中證教兩法常在二邊過者前云所詮之法言相不及又云一切諸法皆悉在言故牒其二言起此問也答中先舉二義正答所以得知者重問遍計無相下重答也法記云證教兩法舊來中道一無分別者猶如水中現現諸像在水邊人但見其水與像別異只由不以其水為眼故也如是若不以海印為眼則不見三世間法即是海印若以海印為眼目則得見諸法即海印體海印所現三世間是教分也攝三世間之海印即是證分也是故云證教二法一無分別也遍計無相依他無生真實無性三種自性常在中道等者三性是教三無性是證是故具證教也若約情云遍計無相是實執之無非似有之無依他無生是似有之無非自體空圓成無性是自體空非緣之無性是故遣三性現三無性也若約理云只是一真即是無相即是無性等故即不可分此是遣遍計之無相此是遣依他之無生等故三無性即一際也但依一真所分三故三性亦一際也是故云三種自性常在中道也若約樹林論則是詮旨三性故初教也若約析金為三論三性則有詮旨三性義又有熟教中義若約以酥分三論三性別當熟教宗若約分虛空為三而論三性則當同教一乘也就第二義中以金分於三處處別者是三性隨其處別金像亦別者是三無性此則有重故是詮旨三性也若約金體則三處之金唯一種者是三無性也三處金像是一金所成是三性也此義當熟教也就第三義中分酥為三者是三性三器之酥體德齊一者三無性也若約理實則三性者初教之中隨分而論熟教之初究竟而論熟教之終不用也同教一乘中欲引三乘習三性之人依其所習三性之軌且分大空以為三畫故舉一全收不可分也真記云遍計無相依他無生乃至三法以外更無證教者直辨一乘證教最難故寄彼熟教所論三性示此義也就一遍計無相中有解門行門也解門者離遍計情有入依他似有等也行門者情有即是真位也故康藏云緣無別緣以體盡緣是故差別緣起即是甚深土海也大記云第三問答中問意則因前聖者隨遍計之言引論而難也答中從初至別義如是者正答言現之問若約實說下兼答意具之問也言說空花者如淨眼人不見空花隨其病眼說其空花聖者亦爾已達遍計之空隨遍計人建立三性也一云此空花喻通於五教謂小乘中說人空之空花乃至頓教中說一念不生之空花一乘之中不動空花遍計即是普賢無住別教究竟法也法記云三種自性皆是凡夫境界者依他圓成非凡夫境然為說示此是遍計此是依圓故凡夫得入無性故也約解門故別立三無性者問解門中三無性云何答理無不及似有無性不及隨緣謂熟教中三界唯是無明所作又云真妄和合所作又云唯一真心所作遣此三重所作以現滅理故遍計之理無不及真妄之似有此似有之無性不及真如之隨緣故也約行門故三性以外不立三無性者問行門中若不別立三無性者約何為三無性耶答只由無故得云三無性耳若是有者云何無性耶問若爾何故六地疏云遣實境滅時即得一分無相性無相現故唯識想境並即不生名得無性性此是行門唯識觀耶答只由遣故方知無耳道身章云一乘中若非依他無遍計則遍計是果依他為因若非遍計無依他則依他是果遍計為因如是之義即是緣起耳問遍計為緣起者杌中有實鬼耶答杌中由有為似鬼及實鬼之義故計為鬼也若杌中無為實鬼之義應無杌中計為實鬼故又云遣三性辨三無性兩宗不同始教但遣遍計又但以所執為遍計能執之心屬依他攝若爾遣三性現三無性者何但遣遍計中三性耳所謂計青色等謂實為遍計遍計計能執心為實為依他中遍計若計圓成為實為圓成中遍計此宗當解門終教三性皆遣亦能計心合為遍計此當行門又云合三性一際者約三性即三無非三之行門三性示現三性圓融此是方便所趣為現一乘無盡性耳大記云尚二性以外無有真實等者以無相智遣遍計所執分別境時能取依他並即不生無相現故此外無別圓成實也無相等智現前者無相智現依他心境皆無故云無相等智現也無法可對者依他無生真理現時更無圓成真實故也法記云須解立教所由者前雖已現證教中道及三性外無三無性之道理若不解其立教所由則不得知此是熟教三性三無性之中道此是一乘之中道故也又熟教中雖云遣三性現三無性但融其相令歸真性耳一乘方云體融真故即此在前露柱名相正是海印究竟法體故云證教兩法常在中道是故凡於所聞慎勿如言取義須解所由也道身章云一乘緣起法非情所及雖非情及而不遠求反情即是問反情方便云何答方便無量而其要者隨所見處不著心為是隨所聞法不取如文即能解其所由又解法實相問此言何耶答凡聖言起皆機緣之所由謂教是良藥能治生病若以生可治則以生若以不生可治則以不生若法定是生不生者以生為是不生即非不生為是生則非是其法不在於生不生故能以生不生治病無障十句章釋第二句云二隨文取義有五種過者若聞凡名非聖等者即有五過一不正信二退勇猛三詐他四謗佛五輕法也大記云第四問答中通據約情約理問故以別不別如次答也一云前約三性三無性之詮現證教中道今約本末相資等義現中道故問也答中別不別義並約理門也一云前約證教明一無分別之義故若爾證教云何別耶如是問也訓德之意則此第四問答以下有四段義謂從問如上所言至是故不別者標也問若如是至二俱不相防者釋也說與不說等者結也是故經云下引證也標中初標證教相對以明別義後標本末相對以明不別二釋中有五一問若如是至與本不異者釋本末相對二與本不異至不說而說者是寂用無礙釋義說相對三不說而說至說則非說者釋上證分亦是可說教分亦是不可說義四說即非說至不說即不可得者釋證教兩法性在中道一味之義也五二俱不可得者現種種不礙一味故具說不說也此上五段釋句准於五重海印也三結中說與不說義說二大生與不生願善決定六決定處動與不動者根本入九入等也大記云第五問答中問意則前問答中但明緣起無性與本不異不現其本與末不異故欲現此義起此問也答中先總答其義若為者牒問所證在言下廣答此廣答中并現前中別不別之義於中有二先明教證中道後亦可正說下現正義正說無二中道此正義正說者一云正義內證正說外化也然正義則一乘正說則三乘也諸法實相不在言中者問以言為義則言是中道何云實相不在言耶答言義究竟之處言正是義即是中道故云不在言也在機益故名無真性者非是牒上不在真性為無真性約無自性之實故云無真性也離名性故名而無名下牒現諸法實相不在言中之義名無真性故下牒現言說之法不在真性之義也法記云中道者通言非言何以故諸法實相不在言中等者問中道與實相何別答中道則既云通言非言故通於證教實相則既不在言故唯是證也謂以義為教教外無義教無側故教是中道義亦如是故是證中道也大記云第六問答中前後兩義者約亦可正說法中以上為前義以下為後義也本末相即等者本則佛也一乘也末則眾生也小乘三乘也此等總是法性家內真實德用故也名義互為客者一切諸法不出名義也為定執名義自性之人現其互相為客無有自性之道理也自體無名真源者正是證分兼是緣起無住別教也問真源則本末相資之所現故深也相資之本雖云是證而猶淺耶答且順三乘作是說耳若約實則同是一處也以此中道化眾生者究竟正是一乘故云能化所化宗要在此也法記云本末相即者熟教中泯依本所起之末還歸於本方現一心寄彼以現一乘證教二法性在中道也名義互為客者初教中以名義互憑客現名及義無我道理寄彼以現一乘證教二法無自性義也所現道理不異能詮方便別者初教熟教所立義別而寄彼所現無我及中道之義以現一乘證教無二之義故也第七問答中問意則泯差別歸中道終教之中得論此義然約最極故云此義當頓教宗也答意則維摩拂文殊之言默於一寂八會佛默不動言說之默故別也謂泯其說與不說名義本末令歸中道者且順三乘之說若約一乘實意則不動名義本末即是法性家內真實德故不當頓教宗也法記云且護分別故順三乘說等者直令三乘之人捨其所習入於一乘恐難信受故以方便寄順其執護分別也一云雖下四教總是實德若言小乘及初教等即是一乘則稱其所習增分別故寄彼三乘差別病盡頓教義說故云且護分別故順三乘說蓋是智者勝妙能也如說修行名曰為家大記云如說修行得聖者意者修行趣證方得諸佛欲令群迷畢竟終至法性家故施設言教之大意也法性真空者約究竟則證分法性家也然此中意不分證教總明行者修行方便故通證教也法界陀羅尼者證分因陀羅尼家等者教分無住別教也融記云宅者證分舍者緣起分也法界陀羅尼家者理也因陀羅尼及微細等者事也謂約一法全攝法界無側無遺者法界陀羅尼也一一法法重重相攝無盡無盡者因陀羅尼也於一法中一切諸法齊頭並現者微細也聖者所依住故名曰為家者十玄門也問此十玄門為是教分亦證分耶答若約自證則證分為他施設則教分也文云二得益謂陀羅尼者總持故如下數十錢法中說實際者窮法性故中道者融二邊故坐坐者攝一切故安坐法界十種涅槃廣大寶床攝一切故名曰坐床寶者可貴故床者攝持義故十種涅槃者如下經離世間品說舊來不動者舊來成佛義故所謂十佛如花嚴經說一無着佛安住世間成正覺故二願佛出生故三業報佛信故四持佛隨順故五涅槃佛永度故六法界佛無處不至故七心佛安住故八三昧佛無量無著故九性佛決定故十如意佛普覆故何故十數說欲現多佛故此義諸法之真源究竟之玄宗甚深難解且可深思問具縛有情未斷煩惱未成福智以何義故舊來成佛耶答煩惱未斷不名成佛煩惱斷盡福智成竟自此已去名為舊來成佛問斷惑云何答如地論說非初非中後前中後取故云何斷如虛空如是斷故未斷已還不名為斷既斷已去名為舊來斷也猶如覺夢睡悟不同故建立成不成斷不斷等其實道理諸法實相不增不減本來不動是故經云煩惱法中不見一法減清淨法中不見一法增是其事也有人說云如是等經文約即理說非即事說若約三乘方便教門合有此義若依一乘如實教門不盡其理理事冥然一無分別體用圓融常在中道自事以外何處得理問三乘教中亦有寂而常用用而常寂如是等義何故上云遍即理門不即事中不自在耶答理事相即故有如是義非謂事事相即何以故三乘教中欲治分別病會事入理為宗故若依別教一乘理理相即亦得事事相即亦得理事相即亦得各各不相即亦得何以故中即不同故亦有具足理因陀羅及事因陀等法門故十佛普賢法界宅中有如是等無障礙法界法門極自在故其餘逆順主伴相成等法門准例相攝隨義消息若欲觀緣起實相陀羅尼法者先應學數十錢法所謂一錢乃至十錢所以說十者欲現無量故此中有二一者一中十十中一二者一即十十即一初門中有二一者向上來二者向下去言向上來中有十門不同一者一何以故緣成故即是本數乃至十者一中十何以故若無一十即不成仍十非一餘門亦如是准例可知言向下去中亦有十門一者十何以故緣成故乃至十者十中一何以故若無十一即不成仍一非十故餘亦如是如是往反勘當即知一一錢中具足十門如本末兩錢中具足十門餘八錢中准例可解問既言一者何得一中名為十耶答大緣起陀羅尼法若無一一切即不成故定知如是其相如何所言一者非自性一緣成故一乃至十者非自性十緣成故十一切緣生法無有一法定有自性無自性故即不自在不自在者即生不生不生生不生生者即是不住義不住義者即是中道義中道義者即通生不生故龍樹云因緣所生法我說即是空亦說是假名復是中道義即其義也中道者是無分別義無分別法不守自性故隨緣無盡亦是不住是故當知一中十十中一相容無礙仍不相是既一門中具足十門故明知一門中有無盡義如一門餘亦如是問一門中攝十盡不盡答盡不盡所以者何須盡即盡須不盡即不盡故其義云何以一事辨一多故即盡以異事辨一多故即不盡又一事中一多義不相是即是多一事故即是一四句護過去非現德准之可解異事亦准同問須者何義答須者緣成義何以故因緣法一不差失別別諸事門中准例如是緣起妙理應如是知故第一門訖第二門此中二門一者向上去二者向下來初門中十門不同一者一何以故緣成故乃至十者一即十何以故若無一十即不成故緣成故第二門中亦有十門一者十何以故緣成故乃至十者十即一若無十一即不成故餘者准例以此義故當知一一錢中具足十門問如上多門一時俱圓耶前後不同耶答即圓即前後不同何故如是須圓即圓須前後即前後何以故法性家內德用自在無障礙故由緣成故皆得如是問如上所說來去義其相云何答自位不動而恒來去何以故來去者隨緣義即是因緣義不動者向本義即是緣起義間因緣焉緣起何別答亦別亦同所謂別義者因緣者隨俗差別即是因緣相望現無自性義正俗諦體也緣起者順性無分別即是相即相融現平等義正順第一義體也俗諦無自性故順第一義是故經云隨順觀世諦即入第一義諦即其義也別義如是同義如前龍樹釋就一一錢中依同時具足等十門以迴轉者准之可解十門如下說如錢中第一乃至第十不同而相即相入無礙相成雖因果理事人法解行教義主伴等眾多門別而隨托一門盡攝一切餘義准之上來數錢法者且依遍計事錢現示依他因緣緣起錢也亦可依指示緣生一切諸法終不可得執遍計物迷緣起法現法逗留全別經云初發心菩薩一念功德不可盡者如第一錢何以故約一門現無盡故何況無量無邊諸地功德者如第二錢已去何以故約異門說故初發心時便成正覺者如一錢即十故何以故約行體說故問初發心菩薩者信地菩薩即是弟子位成正覺者佛地即是大師位高下不同位地全別何故同處並頭脚耶答三乘方便法焉圓教一乘法法用逗留各別不得雜用其義云何三乘法者頭脚各別阿耶兒子年月不同何故如是約相說故生信心故圓教一乘法者頭脚總一阿耶兒子年月皆同何以故由緣成故約道理說故問一者何義答一者一無分別義又問同者何義答同者不住義無分別不住故始終同處師弟並頭問同處並頭者何義答同處並頭者不相知義何以故無分別故又問無分別者何義答無分別者緣生義即是始終等是無二無別何故如是一切緣生法無有作者無有成者無有知者寂用一相高下一味猶如虛空諸法法爾舊來如是是故經云觀一切法不生不滅因緣而有如是等文是其義也問所以得知信位菩薩乃至佛同處並頭如下經云初發心時便成正覺亦如地論釋信地菩薩乃至佛六相成故明知有如是義六相如上此語欲入法性家要門開陀羅尼藏好鑰匙故上來所明者唯現示一乘陀羅尼大緣起法亦可論一乘無礙辯才體非三乘分齊問初教已去一切諸法即空即如一無分別何故上言頭脚各別耶答非無此義未圓故從下為言問所以得知自三乘以外別有圓教一乘分齊如下經云一切世界群生類尠有欲求聲聞道求緣覺者轉復少求大乘者甚又布有求大乘者猶為易能信是法甚為難若眾生下劣其心厭沒者示以聲聞道令出於眾苦若復有眾生諸根小明利樂於因緣法為說辟支佛若人根明利有大慈悲心饒益於眾生為說菩薩道若有無上心決定樂大事為示於佛身說無盡佛法聖言如掌明珠不須驚怪問一乘三乘分齊別義因何得知答且依十門即知也一同具足相應門於中有十門所謂人法理事教義解行因果此等十門相應無有前後二因陀羅網境界門此中具前十門但義從喻異耳餘可准之三祕密隱現俱成門此亦具前十門但義從緣異耳四微細相容安立門此亦具前十門但義從相異耳五十世隔法異成門此亦具前十門但義從世異耳六諸藏純雜具德門此亦具前十門但義從門異耳七一多相容不同門此亦具前十門但義從理異耳八諸法相即自在門此亦具前十門但義從用異耳亦可依性九唯心迴轉善成門此亦具前十門但義從心異耳十托事現法生解門此亦具前十門但義從智異耳餘可准之上十門玄並皆別異若教義分齊焉此相應者即是一乘圓教及頓教攝若諸教義分齊與此相應而不具足者即是三乘漸教攝如是知也如是十門具足圓者如花嚴經說餘廣義者如經論疏抄孔目問答等分別也一乘法界圖合詩一印依花嚴經及十地論表圓教宗要總章元年七月十五日記問何故不著集者名字答表緣生諸法無有主者故又問何故存年月名答示一切法依緣生故又問緣從何處來答從顛倒心中來顛倒心從何處來從無始無明來無始無明從何處來從如如來如如在何處如如在自法性自法性以何為相以無分別為相是故一切法尋常在中道無非無分別以此義故文首詩言法性圓融無二相乃至舊來不動名為佛意在於此所以依詩即虛現實故誓願見聞修集一乘普法名字及義以斯善根迴施一切眾生普熏普修盡眾生界一時成佛所謂十佛至甚深難解大記云所謂十佛者若以佛字印印之則證分十佛若以普字印印之則是教分十佛也法記云一無著佛安住世間成正覺故者無著即著著而無著也安住世間者三乘中出世成佛故非安住一乘中以三世間為自身心故云安住世間也以證心看只是心耳無所對境是為著也非如分別意識取著別境也無著即著者雖心不見境而一切境無非我心也著而無著者一切無非我心之日凡所趣向約約無側也成正覺者猶如眼識以眼根塵為體而不為膿血皮膚不淨所染成淨眼識若針耳孔許除膿血則淨眼不成智正覺者亦復如是以三世間為自身心而不為眾生業煩惱所染得成正覺然大緣起中隨去一法一切諸法舉體不立故於眾生業惑煩惱若云一物不成正覺也二願佛出生故者海印中出生三世間一切諸法又三世間一一之法出生法界諸法於念念中新新無盡無盡故約此義云出生也如是法法若修不修一切眾生身心之中常然常然所以如來現見此法者只由願故能出生如是法也眾生不見者只由不能願故約此出生義云願佛也三業報佛信故者世間六道之因出世聲聞緣覺菩薩因等為業第九地業行稠林文可見報者六道之果聲聞緣覺諸佛等果為報此乃海印圓明之法故云業報佛也一切眾生所以不知自真佛之在其身心者只由不信唯於信心得成業報佛故云信也四持佛隨順故者若舉一塵側無遺起故無側而盡之所以者何一切諸法無不隨順一坐故若不隨順則此一坐那得盡一切法乎餘諸法中如是准思一即一切一切即一主伴具足無盡自在之道理皆此義也約如是隨舉攝持之義名為持佛也五涅槃佛永度故者三乘中要捨生死方證涅槃由是還沒生死之中故非永度也謂有二故眾生無二故即佛是故若於生死涅槃之中見有二者何得不沒生死中哉一乘中且約吾身別報一眼瞳子即徹海印究竟之際於此以上更無轉處故云永度餘一切法約約皆然約如是義為佛名也六法界佛無處不至故者若執此舍上棟之西末求西分齊盡西方虛空而不得分齊盡東方虛空求此西末無處不至其西分齊終不可得所以者何法界西末故西方即東方故餘方皆然如此一棟一切諸法皆亦如是一一法法舉舉約約無處不至是法界佛也七心佛安住故者若心言時一切諸法無不是心此義非謂遍於識中故忘也非謂真心之所成故亦非妄心之所作故但心見時只是心耳故云心佛謂一法界性起心稠林心等也三乘中心是緣慮色是質礙一乘中心是種種義也色是無質礙義也既心是種種義故以心見時無物不心既色是無質礙義故若色云時無物不色若約濕過海義明之過中實而名心一切諸法自位不動正即是心故云安住約如是義名為心佛也八三昧佛無量無著故者賢首品中十種大三昧及諸會會諸大三昧皆為三昧佛也隨一三昧一切諸法無不滿足故云無量就無量中每一一法隨舉無側故云無著依於三昧見法如是故名三昧佛也九性佛決定故者性謂無住法性也一切法法皆是決定無住之理有佛無佛性相常住約如是義而為佛名也十如意佛普覆故者娑竭羅龍王宮殿之中有如意寶王名出生無盡此寶珠王能生海陸一切珍寶及大海水大海之中一切生類此水為家此水為食皆得生長因於大海得有大地若河若川及諸池井潤益生長一切草木及諸殺菓養育眾生如其無此無盡寶王則海水乾渴穀果焦枯水陸眾生由何能得長養利也此如意王唯因諸佛長養眾生本願所生也若無諸佛本願力則無此寶王故知一切眾生所以能得長養利益者皆如意佛之蔭焉養焉之德也如是等義唯吾身心真佛之所有道理以十種名說示之耳此義諸法之真源者問此處尚有十名耶答無也謂緣起分有十名耳證分之中無十名也問然則此十佛名證分外耶答證分之中有實名也問十種淨土章云欲知分量准其十佛即可知之其義云何答無著也願也等者但說名耳佛則不可說如是種種名等但說詮相耳土海則不可說故云准可知也大記云諸法之真源者緣起分究竟之玄宗者證分也此義證教二分通有十佛故也若唯證分之中有十佛則證分是教分之源故云真源也又秀業之意則真源則智玄宗則境也真智所見之境方得云玄耳故云甚深難解也古記云相和尚住大伯山大蘆房時為真定智通等說行人欲見十佛者應先作眼目通等問云何是眼目耶和尚曰以花嚴經為自眼目所謂文文句句皆是十佛自此以外求觀佛者生生劫劫終不見也和尚曰所謂無著佛安住世間成正覺故者今日吾五尺之身名為世間此身遍滿虛空法界無處不至故曰正覺安住世間故離涅槃之著成正覺故離生死之著若約實而言三種世間圓明自在故曰無著佛也願佛出生故者百四十願十迴向願初地願及性起願等皆願佛也此佛以無住為身故無有一物非佛身者所謂隨舉一法盡攝一切稱周法界名為願佛也業報佛信故者二十二位之法本來不動圓明照矚若諸行人能如是信即云信也若舉實道理而說上自妙覺下至地獄皆是佛事是以若人敬信此事可噵業報佛也持佛隨順故者法界森羅諸法雖云無盡若以海印印定則唯一海印定法彼持我我持彼故云隨順是故以世界持佛以佛持世界是名持佛也涅槃佛永度故者證見生死涅槃本來平等故云永度所謂生死非喧動涅槃非寂靜是此義也法界佛無處不至故者一塵法界松木法界栗木法界乃至十方三際虛空法界總是佛身所謂真如前際不滅後際不生現在不動如來亦爾過去無滅未來無生現今無動無形無相如虛空界不可量故百千萬劫已說今說當說終不可盡無有邊際故曰法界佛也心佛安住故者息心即佛起心非佛如人以水淨器不知能淨濁水也水淨影明水濁影昏心法亦爾息心法界圓明起心法界差別是故心安住則法界諸法現於吾五尺身也三昧佛無量無著故者海印三昧之法舉舉約約無住著故曰無量無著三昧佛也性佛決定故者法性有二所謂大性及與小性何者若一法起竟三世際無內無外故曰大性一法之位遍一切中方得成者是名小性所謂一柱盡法界際但是柱者名為大性此一柱中椽栿瓦等諸位現者名為小性也如意佛普覆故者如大龍王有大寶王若無此寶一切眾生無所衣食故五穀九穀千種萬種並成熟者唯此室王之德也如意佛恩亦如是也貞元經吉祥雲知識疏云問法門無量何以初友便教念佛答略有十義一念佛三昧眾行先故二依佛方能成勝行故三功高易就以將寸物故四觀通深淺能遍攝故五消滅重障為勝緣故六双兼人法易加護故七十地菩薩皆念佛故八三寶吉祥經初說故初此念佛海雲說法妙住依僧為次第故九即心即佛易一境故十為表初住緣佛發心樂供養故略為三門一明所念差別二會釋經文三以能念收束今初謂十身三身為觀不同略為十種言十種者一若作是觀佛以法為身清淨如虛空無念念者即念真如是念法身二花藏世界海法界無差別依真而住不依國土是念性土三十蓮花藏塵數相此等皆是念報身相四有無盡德一一難思念報內德故上經云一切威儀中常念佛功德晝夜無暫斷如是業應作五觀花藏剎無量寶嚴量周法界是念報土六或觀佛相具三十二若總若別若逆若順丈六千尺此等皆是念化身相七十力無畏十八不共此等皆是念化身相八餘方淨土水鳥樹林此等皆是念化身依九前二是性後六是相相外無性性外無相交徹真佛真土是念第九性相無礙十以性融相相隨性融令前九門合為一揆故德德無盡相相無窮塵塵剎滿猶如帝網是第十念重重融攝得後二門前皆真實經雖別說義必該融第三能念收束略有五種一緣境正觀念佛門若真若應若依若正皆是境故稱名屬口非真念故略而不言二攝境唯心念佛門是心是佛是心作佛諸佛正遍知海從心想生況心佛眾生三無差別三心境俱泯念佛門心即是佛心即非心佛即是心佛亦非佛非心非佛遠離一切故無所念方為真念四心境無礙念佛門双照事理存亡無礙等真門之寂寂何佛何心鑒事理之明明常心常佛双亡正入寂照双流五重重無盡念佛門理既無盡以理融事事亦無盡故隨一門攝一切門融斯五門以為一致即是此中能念之心與前十佛境合非合非散涉入重重難思境也念佛一門諸教攸讚理致深遠世多共行故復略敘無厭繁說普賢知識疏云第一禮敬諸佛文三段者第一牒名由心恭敬運於身口而遍禮故除我慢障起敬信善勒那三藏說七種禮今加為十謂一我慢禮如碓上下無恭敬心二唱和禮高聲喧雜辭句渾亂此二非儀三恭敬禮五輪著地捧足殷重四無相禮深入法性離能所相五起用禮雖無能所普運身心如影普遍禮不可禮六內觀禮但禮身內法身真佛不向外求七實相禮若內若外同一實相八大悲禮隨一一禮普代眾生九總攝禮攝前六門以為一觀十無盡禮入帝網境若佛若禮重重無盡錐穴問答云問自未來佛還化自現在者以何文知乎答纓絡經第八地菩薩云自見己身當果諸佛摩頂說法故則聖說炳然可知又既諸經云三世諸佛拜敬故諸罪業滅未來諸佛者何乎問此他已成佛拜義何為自未成佛乎答拜他佛之義非無而遠疎所以者凡諸佛為眾生說佛德意為欲眾生自亦得彼果故令修行是故眾生望自當來所得之果德為欲得彼不惜身命修行不為得他佛果故修行是故正令吾發心修行佛但吾當果已成佛非他佛也此義不疑怪也又他已成佛即是自當果佛所以者何他成佛時即得三世佛平等果又吾當果佛即是他今成佛所以者何吾得當果佛時即得三世佛平等法故如是轉展更互平等平等無差別果德又此吾佛於一切法界有情無情中全全即作在無一物非吾體佛故若能拜自體佛者無物不所拜此甚大要常可思之自體佛觀論云問何自性界何自體佛耶答無住自性界實相自體佛問此自體佛何觀耶以偈答曰諸緣根本我一切法源心語言大要宗真實善知識問此義云何答一切法源心是自體佛大要宗是自體圓因真實善知識是自體滿果具三義故我也此即自體佛也問此佛果有修耶不修耶答不簡修不修不擇情非情三世間不動故問此佛化度眾生耶答大虛之內諸法無不大虛是故如虛空化虛空是名自體佛化也問不知云何語言乎答如汝不知語言此言甚大也問此言云何答如緣起際言也問何緣起際耶答我心是動大虛不動離動不動為緣起際也問約緣起際其法常然初修之人何遊其心耶答約法論離修不修也試明初趣我心及我身令相語言也謂將心而尋身將身而尋心心遍於身身遍於心然名為語言也問相遍故更無所語何曰語言耶答心言時言以外無所語身言時言以外無所語是故無言言無聞聞也問此但我心我身何云一切法源耶答求我心邊際盡法界際我身四大亦復如是問若如是者唯我身心何云真實善知識耶答法界諸法無不我身心皆順名為善知識也問若爾則無迷悟別何名佛耶答有二故眾生無二故即自體佛如是觀者為正觀也大法界緣起者諸緣根本我佛寶一切法源心僧寶語言大要宗法寶真實善知識此大法界緣起義心得人雖往六道四生決定不疑畏此云自體三寶謂身業佛寶口業法寶意業僧寶佛者謂緣合成故法者一切法湧出故僧者一切法中無障礙故此佛仕人三業袈裟著身業五條口業七條意業九條如是三袈裟著一切處此佛仕人不久窮實法界法見也復見見處處三種世間具得也故三種世間無不是也具縛有情隨義消息大記云具縛有情未斷煩惱未成福智以何義故舊來成佛耶者起此問意若約十佛則法界諸法無非是佛然此今日我等盲冥凡夫何能即是十佛耶如是難也答意則超情之法反情即是若反情見法界圓明一切眾生煩惱斷盡福智成竟豈非佛耶如是答也凡如是問答意者寄彼三乘斷障成佛之義欲現一乘舊來成佛也問為是本來斷煩惱耶為知本來煩惱不動耶答知本來斷耳以覺者不見夢人所見五尺鬼故問然則違於所引經中煩惱法中不見一法減之義耶答本來無故云何見減真記云非初非中後者分三剎那求所斷障如初剎那舉智求障無非智體不可得斷中後亦爾故也前中後取故者不斷而斷故也如虛空如是斷者若寄位云則虛空者無物義故無能所斷為如虛空斷也約一乘則虛空者無側義故智與障體互無側也以無側義為如虛空如是斷耳法記云猶如覺夢睡悟不同者如有二人共在一床一人初初不睡故三時求夢初時不得中後亦爾其一人則竟夜睡故三時恒夢如是約一乘斷障成佛則全他為自而恒覺故初初不睡全自為他而恒夢故常常不悟是故三乘斷障者不及斷於未斷之處一乘及斷未斷之處三乘之佛不及斷者自相續外眾生之障一乘之佛及斷之處是自所證眾生海之障也一切眾生今日發心斷障修證即是諸佛不盡門德也其實道理諸法實相不增不減者生佛既共一法性床雖云眾生無所缺剩雖云諸佛無所添除故也理理相即等者前三句即門後一句中門也問理理相即者二空並耶答不並也問若爾不相即耶答相即故不並也大記云十佛普賢法界宅者即上法性家及法界陀羅尼家等正約外化而通內證也其餘逆順主伴相成等者逆則五熱眾鞞順則十度正行等也以此為首通取一切無盡之法故云准例相攝隨義消息欲觀緣起逗留全別大記云若欲觀緣起乃至數十錢者開宗云數十錢法治執著病之第一藥成無礙德之最勝門也解云若得體達此數錢之法者於諸境界日用之中隨所聞見不取不著一一毛孔一一塵中見一切佛聞一切法起心動念舉足下足凡所施為無非究竟滿足佛事故云治病之第一藥成德之最勝門也古記云雲華尊者曰有一樓觀內莊一乘外嚴三乘此中有門名曰覺門向菩提樹而諸眾生妄想纏縛以障此門由如是故不見一乘珍寶莊嚴是故天親菩薩以六相鑰匙示開此門而天竺人未解六相故以其所習悉曇章總持之法而誨示也東土之人又不解其悉曇章總持之法是故雲華尊者以其所習教錢之法而指示也問此悉曇章及數錢之喻於聖教中有耶無耶答有之也謂悉曇之喻十地品中說之數法之喻第四會精進林菩薩頌曰比如算數法增一至無量數法無體性智惠故差別問此錢之中何是遍計何是因緣耶答如是十錢第一第二乃至第十皆有自性故取一則無一取二則無二等者是遍計錢也因緣錢者此一錢位具中即故若無餘九即此一錢亦不得成是故此一錢即是無盡之一也問以此十錢之喻初導童蒙方便云何答和尚告童蒙曰汝先竪列十錢其人應命竪列和尚曰此十錢為是自性十耶為是緣起無性十耶其人白云此錢實是自性十也和尚曰莫作是說此十乃是緣成十故一一具十耳然其迷人未會此意和尚告曰若此十錢悉是自性十箇錢者汝當數之迷人應命數其錢云一二乃至十也爾時和尚去却第一一錢問有幾耶白云只有九耳和尚曰汝可更數其人數云一二乃至九和尚曰汝前既云此十定是自性之十何故汝令以前第二為第一乃至前十為九耶白云由和尚去却一錢故爾於是和尚還置一錢問有幾何答有十也和尚曰汝應復數彼人承命復數之云一二乃至十白云和尚去却一錢時以第二為第一等和尚還置一錢亦得復以第一為第二等然則非自性十應是由一有十由十有一是故一一緣起無性耳法融云一者向上來者一云此門初錢但有去義無來義第十錢中但有來義無去義一云反此也謂初錢有力將十錢來故云來第十錢有力將十錢云故云去也本數者問本一與本數何別答位不授時呼一則十皆應云吾亦一吾亦一故授第一乃至第十等位時以第一之一本是一故授第一位故云本數一也又以數十之初一故云本一也大記云一者一乃至即是本數者問何知初一受本法名耶答佛自證法離一二詮而不守自性隨緣成時若呼一則全法界是一也既授位云一也二也乃至十也故云初一得受稱本法名也問既橫列十錢隨我所舉為初而數故十皆本數耶答既隨所舉為初而數方為本數由隨所舉次第受二三等名故是末數也問若此和尚以一為本則經中比如數法十皆悉是本數之文如何通耶答是一之十故舉十耳是故一之十故十皆是一故云皆悉是本數也問若爾應是十皆本數何不爾耶答授其位時既云二三等故唯初一是本數也然而其十是一之十故皆是本數也法融云即生不生等者即生者無明因緣行果生故即生也生縛說者不生也不生生者無明滅故行滅則不生也滅縛說者生也不住義者且約一塵不住於自位盡於法界約約皆然故也中道義者隨舉無側故也大記云不自在者自已空義也即生不生不生生者含有二意一生不生者無生佛法之證分也不生生者緣起分也二就緣起分不生者緣起觀無力無生故生者因緣觀有力有生故龍樹云因緣所生法等者有二釋一云初三句同教後一句別教也一云即是空者緣起觀是假名者因緣觀中道義者性起觀也法融云無分別者此十錢中每一一錢隨舉無側不可標指故也不守自性者二不守性三四及十亦不守自成一之體故云隨緣故云不住也以一事辨一多者由一有十故若取其一則二三乃至十皆不成故呼一之時十皆口許吾亦一吾亦一也以一之多故云辨一多故即盡也以異事辨一多等者呼二之時十皆口許我是二等故云以異事辨一多故不盡也謂以二盡十以三盡十乃至以十盡十皆初一錢之不盡德也問以二事辨二多者是第二錢之盡也此第二之不盡何耶答以一事辨一多以三事辨三多等皆是第二之不盡也問藏師所云一中十故盡之一與十中一故不盡之一何別答同也問若爾何故十中一則不盡耶答一中具十故云一中十故盡也具十之一但為第一之一而盡十不為第二第三乃至第十而盡十故云十中一故不盡也謂一中十之一者具二具三乃至具十之一也十中一之一者不能為二攝十不能為三攝十乃至不能為十攝十之一也大記云問以一事辨一多者通十錢耶答爾也謂約錢體故又隨位云以二事辨二之多等亦得餘門例爾謂約錢位故此中約錢體云也此中以異事等者令遍計人習因緣故約列位之離垢等異事若令因緣人習緣起則以一一具十故約其歡喜所具十中離垢等為異事耳不約列位之離垢等也故下又釋中約一門辨盡不盡是故約初義則不能盡故不盡也約後義則以無盡故不盡也問何知以異事者但是歡喜所具離垢等耳非列位之離垢耶答藏師云為但攝自一門無盡耶為亦攝餘異門無盡耶答或俱攝或但攝自一門無盡何以故若無自一門無盡餘一切門中無盡皆悉不成是故初門同體即攝同異二門中無盡無盡窮其圓極法界無不攝盡古德云餘異門者上云一門中既有十然此十復自相即入重重成無盡也是故約自所攝為餘異門故知非是列位之離垢也法記云又一事中義不相是即是多等者有云此是此中盡不盡義也然重釋初盡句中一多之義耳四句護過等者問若執為一有何過耶答斷常過也謂有十方有一無十謂一是斷也無十而執一故是常也去非者問一耶答不也一即十故問十耶答不也十即一故亦一亦十耶不也離相違故非一非十耶不也離戲論故現德者一耶是也十即一故十耶是也一即十故亦一亦十耶是也双存無礙故非一非十耶是也絕待離相故異事亦准同者如第一錢論盡不盡及以四句護過等第二錢等亦爾准知也須者緣成義者或處云緣者須義須者無他義或處云須者緣義緣者無他義也一者向上去二者向下來者唯初一錢舉體為二乃至為十故云向去耳非約將去云去也從十向一舉體而來故云來耳非約將來云來也謂此即門是形奪門故約其自體去來之義云去來耳前中門是相順義故約將來將去之義云來去也自位不動而恒來去者問前中門則是力門故可云不動此即門者是體門故位動門也何云自位不動耶答雖云一即二一即三乃至一即十而不捨一名至第十錢故云自位不動而來去也大記云來去者隨緣義即是因緣義不動者向本義即是緣起義者藏師云去來不動即一物故各現一義故亦互許也平等不起故名緣起故云向本義即是緣起義也法融記云因緣相望等者因緣錢者一一相資有力能生之全力而成十錢緣起錢者資無力無生之空力而有十錢若不資無力無生之空力則不立故緣散即無緣集即有性起錢者自體空故緣集緣散不增減也六記云且依遍計事錢現示依他因緣緣起錢也亦可依指示緣生等者初節則依遍計錢現示因緣緣起錢故不以錢為喻也謂如三性次第依遍計事現依他法約依他法現因緣緣起等也後節意則以錢為詮也一云初復次從淺現深如文可知亦可依下所以明此數法者欲解迷愚故重釋云直指示緣生之法無有自性離名相故終不可得是故且依執遍計物迷緣起法者之所解十錢以現數法與上所明離相之法逗留全別謂且此世俗所知數錢之法尚能如是甚深玄妙況彼聖智所證離言絕相之法乎如是現也但依字在前故文相稍似隱耳逗留者事由也南岳觀公記云錢有七重謂遍計依他因緣緣起性起無住實相也一遍計錢有二凡夫二乘所見也凡夫但見此錢方圓之相不見四大四塵之所合成亦但見一非二非三等差別相終不見錢無自性二乘漸見假集空相此亦猶為遍計錢耳以二乘雖見四相而未得解法空理故此上並名遍計錢也三乘之人方解此錢依他因緣而起起時無生故名依他而未解因緣親疎無二就一乘中明此因緣無親疎故名因緣錢然從前病治其病故名因緣耳三乘分說無親疎義然今直明一乘親疎無二之義然猶此門但明緣起現前有力生果義耳次現緣起無性空平等義故名緣起錢是故經云平等不起故名緣起次明空有不二混為一體自體空義故名性起觀此等多約十二緣生十番觀立是故或云順三乘義問於上三門有何勝處復說無住實相等耶答更亦有勝謂論無住時語空即足不加有語語有亦爾語其一尺即滿足法不加餘語據據即足性性並圓不改本位以令滿不轉前名而使圓不布俠而令寬不崇卑而令高故古人云無住者不動之異名也實相者初入無名真源之門終消緣起究竟之際解終入行行成入證也菩薩一念無礙辯才大記云初發心菩薩一念功德乃至約一門等者初門同體也無量無邊諸地功德乃至約異門者第二門以去同體也初發心時乃至約行體者是異體門也然雖有是義今釋之義無問同異體約一門現無盡等者是第一錢現無盡也無問同異體約異門說者是第二錢以去義如一錢即十約行體說故者上來雖明一門現無盡又云約異門說也而不明其所具之無盡重重故今指一門及異門內所具故云如一錢即十故也約行體說者一云以初發心即萬行體故又信滿成佛是行佛故也阿耶兒子年月皆同者一念即九世故兒年非小九世即一念故父歲非多故古辭云一歲女妊五十年產得五十歲大丈夫也謂初發心菩薩攝五十位即成妙覺位也一者無分別義者諸法體一故同者不住義者此不自在故同於彼彼不自在故同於此也同處並頭者不相知義者舉頭則頭外無足舉足亦爾無可對故即不相知也無有作者無作用義無有成者無體性義無有知者體用俱無義此是緣起觀由無體用方成空果故也法性家者證分也陀羅尼藏者緣起分也謂無住別教門中約法道理明六相者是入證分家之要門也同教門中說方便六相者是開無住別教藏之好鑰匙也問入家之要門開藏之鑰匙則六相以外別有所入所開等耶答一云所入乃是證分六相正是緣起分故別也一云六相即是法性家及陀羅尼藏故更無所入所開也然云六相方便者是約法體巧相集成方便也無礙辯才體非三乘分齊者雖是無住別教而以六相方便為言說故也謂別教中雖義即是言言即是義而言義不雜也同時具足如華嚴經大記云同時具足相應者有多義釋或依大疏同異圓備中謂前九門總合為一大緣起法令多種義門同時具足之文而云唯總非別也或依綱目謂此一塵攝上十對同時具足亦攝後之九門玄義之文而云初節別同時義後節總同時義也今云二義皆然不可局執言同時者有云海印圓明之時也有云於世染分十二時中隨何云耳又此二說亦皆有理言於中有十門所謂人法理事等者依普法章唯束五對十法不同大疏等十對二十法也但開合耳義無加減也言十門者何故十法而云門耶謂以智之所入義同故耳言相應無有前後者一云時法相應也一云十普法中海一一法不相知義也因陀羅網境界者如帝釋殿五色珠網玄相瀉影重重無極緣起法法法爾相攝所攝復為能攝重重相攝無盡無盡故向內尋心入入猶外向外尋邊出出猶內也故古人云比如王宮有多重門從外入內之時謂入此門即為內也而其門內復有異門故前所入還是外也又謂入此即為內也而其門內又有異門故前所入還是外也如是重重故入入猶外也從內出外之時謂出此門即是外也而其門外又有異門故前所出還是內也如是重重故出出猶內也言境界者簡餘門豈非證智境界何故此門偏得此言耶答地論云帝網差別者真實義相真實義相證者境界故從此論文立此門名耳非謂餘門非智境界也此中具前十門者為是一種十普法耶為是隨門各別立耶答二義皆得謂門門皆云具前十故一種亦得然而隨門不雜乃至百門千門各有所具故各別亦得從喻異者約法應云從重重無盡異耳問何故初門無此簡辭答既是初門餘不濫故若對後之諸門簡者可云從無前後異耳餘可准知者前門十法並具足具足故准此應云人法因陀羅乃至因果因陀羅等餘門例爾是故第十門末亦有此言也祕密隱現俱成者有文云於一微塵入正受一毛端頭三昧起如是自在彼隱此現正受起定同時祕密成矣有文云隱則祕密現則現著名為祕密隱現俱成門也初意云隱與現一時俱成故祕密也後意云祕密隱與現俱成也從緣異者是機緣也故十玄章云隨緣所見故有增減也又云所須緣也謂十普法中須人則人現餘隱須餘亦如是故也微細相容安立者微細目能含相容目所含安立通能所也或反此云微細則所含相容則能含安則能安立則所立也下一多相容門具一容多多容一等二義此微細門約一容多之義故古人云如瑠璃瓶盛多芥子也又云微細者難知之義謂塵不轉大而能容剎剎不轉小而能入塵如是道理甚深難知故也相容者一能容多故又一一皆皆亦如是故也安立者一多不壞故也又云若是神通變化所作非謂安立直是緣起實德法爾相容故云安立也從相異者此就相說謂小相大相一相多相等也十世隔法異成者問應云九世隔法何故并取總一念云隔法耶答以總別時隔總別法亦無難也從世異者一一世中各具十法此是世門所具故也諸藏純雜具德者依十無盡藏品立也從門異者一行長修則云純門萬行齊終則云雜門也一多相容不同者古人云微細相容一多相容二門何別耶相容雖同而義別也謂何者相容故有一多相容門相容之貌如何故有微細相容門也從理異者非謂真如之理是因果道理也謂因能具果一能具多等故也諸法相即自在者因緣當體即因即果能成因外無別所成果法也從用異者德用自在故也謂舉體相即之用也亦可依性者無住法性也問餘門何不依無住法性耶答雖皆依性非無遠近之殊謂中門者但約力用而論此中明無住本性所成之法當體即空全體相即與性切近故也唯心迴轉善成者十一稠林心及十種性起心等也從心異者唯心迴轉而不動故也托事現法生解者所托事相正即所現無盡法體非是托此別有所表也從智異者者約生解云也花嚴略策云十表無盡一一造玄隨舉一法即具十謂一同時具足相應門如海一滴具百川味二廣俠自在無礙門如徑尺鏡見千里影三一多相容不同門一室千燈光光涉入四諸法相即自在門如金金色二不相離五祕密隱現俱成門澄空片月晦明相映六微細相容安立門如瑠璃瓶盛多芥子七因陀羅網境界門兩鏡玄照傳輝相瀉遆出無窮八托事現法生解門立像竪臂觸目皆道九十世隔法異成門一夕之夢翱翔百年十主伴圓明具德門北辰居所眾星拱之圓通首座記云且約吾身論十對十門者一吾五尺身表令生解為教即是所詮為義二吾五尺身即同法性為理經云眾生即法身法身即眾生故五體四大歷然差別為事三吾五尺身從頭至足空寂無礙為所觀境如是觀者是吾心智為能觀智四吾之所造善惡無記等行為行由此行故得凡夫位等為位五吾所造業為因由此業故所感之報為果六吾五尺身八萬戶虫所依處故又諸佛遍吾毛孔說法又經云眾生形世界故為依而是有情故為正七吾本覺性本來常住不還不動為體宛然現現為用八吾五尺身為人以緣起法之所攝故為法九吾所造作不善之法逆於真故為逆所造相似善行為順十吾當果佛內熏我身無暫捨頃我若作善助令增長我若作惡依厭令脫為應是我迷心之所得故為感如是吾五尺身本自滿足若圓若分即具教等十對為同時具足相應門不動五尺周遍十方三際為廣狹自在無礙門等是故行者若修此觀不動凡身即是自體毘盧無盡法海總相普賢即是內證國土亦是花藏世界亦可謂之大方廣佛花嚴經也圭峯禪師行願品抄中釋剝皮為紙刺血為黑折骨為筆書寫經典等文云二約觀智釋謂觀察此身若皮若骨都無定實舉體全空無我我所雖然目觀似有身相其猶聚沫泡焰芭蕉既無自體元同法界如是推窮三諦具足成空假中微妙三觀詮於此義生得此解契合心機即是寫經以經是詮表生解義故若不觀察心迷取相即無經也亦當此義花嚴學人胡不勉旃南岳觀公記云問十門甚深難可得見請且施設門相答有十種緣起道理謂一同時具足者法界相應道理二因陀羅網者法界無盡道理三祕密隱現者法界相成道理四微細相容者法界齊現道理五十世隔法者法界流轉道理六諸藏純雜者法界具德道理七一多相容者法界因果道理八諸法相即者法界德用道理九唯心迴轉者法界集起道理十托事現法者法界現前道理深思之矣問十玄緣起觀法如何可成若隨十門而成十觀進心曠蕩不成一觀何以故隨十門別遊其心故若捨十門觀行局促不應無盡即同三乘答此義實難然有二義生解成行若約生解具說十門不爾不得生無盡之解故也若約成行具說十門謂緣起一言諸法無二即現了手何須多門然言一不違多言多不違一故經云若見緣起法即見盧舍那此之謂也若成一緣起觀則十門相應也問其性海果分不論因陀羅等心智路絕唯觀性海足矣何須成十門觀耶答但觀性海其觀有偏彼三乘菩薩尚双照二諦俱遊空有名為無住況乎一乘不起則已起則離始終故起與不起合為一際方為無住緣起中道觀也問一乘行者至於何位有十門無礙用耶答至解行位方有大用若見聞生纔成金剛種耳又見聞中即起無礙大用問廣狹門中四句六句云何見耶答或廣無際或分限歷然或廣狹俱存或廣狹俱泯或具前四是解境故或絕前五是行境故此中前三句是緣起現前義次一句是緣起無生義問何故具前四句是解境耶答起解之人以別知諸法普別性相方起正解若不別知即滯邪見是故前二句是普別相對後二句是性相相對故流轉章云問一門無念便足何須如上廣分別耶答若不如前深思彼義則見不伏生若不別知解行別者即妄以解為行情謂不破設總無知但強伏心而作諸觀並謂中作非是真行究竟增惡見入於魔網不能成益故經云百千噁羊僧無惠修靜慮設於百千劫無一得涅槃聰敏智惠人能聽法說法欲念須臾頃能速至涅槃問何故或絕前五是行境耶答唯是總觀法是一身故無五句差別也是故雲華云莫須多噵只言一故又經云於諸法中不生二解問總觀法是一身不作廣等四句者不為廣狹攝耶答雖具一觀而是無住故隨須無礙如雲華所云無分別不住故能成眾事問解中四句豈非無分別耶又行境中雖是一觀不防四句者解行差別云何可見答二並各通然有偏增謂欲成解則以一之多義其解不偏若欲成行便是多之一觀其行不亂問何故但以俱絕為行耶應云普賢行中具足諸句無碍用耶答雲華云真俗二諦非分別知但對情見故分二相唯越情見逆順相應以此故知絕其五者唯是令越情見耳問絕前五句成其一觀者何耶答若言廣不須餘語言狹亦爾然越情見廣狹相應也又故人云行步是解不行步是行此言有在也林德云有離別總相是諸法究竟之體也以絕廣等四句方為廣等究竟故知都絕別相諸緣正是究竟總相也又有云解者是進修者解也境者廣狹等法也初修之人以緣起分無礙之法為所解故行者是緣起分普賢之行境是十佛性海謂緣起分行人以彼性海為行境故如古人言一乘行者唯修國土海正在茲乎大記云如花嚴經者古人云大經題名中大方則器界廣佛則佛界花則是因上從等覺下至六趣即是生界嚴則此三緣起互相融即圓明自在經則於前境界以六相觀智是解是行貫持不失故也若觀智有間不得相續貫持則非經矣總則七字題名別則無盡品會同則品會皆同異則品會各異成則緣起集成壞則品會各住花嚴錦冠鈔云第一釋經題目大等七字略以七門分別第四展演無窮者從微至著略有八重廣則十重初於最清淨法界強分理智二門即菩提涅槃之異二於理開體相用為大方廣於智開因果為佛花嚴嚴通因果故連合成詮乃名為經即題中七字上二展法下皆展處三展七字以成初會初會總故彼有十海十智十海之中有體相用即大方廣十智之中有因有果即佛花嚴詮釋於此即名為經餘皆例此四展初會以成後八會八會之中有四重因果其所觀所證即大方廣能觀能證皆佛花嚴五展遍於法界同類剎中皆有九會六遍同類剎塵七遍法界異類剎中八遍法界異類剎塵若同若異各兼主伴即成十重或以遍虛空塵道帝網剎土以為十重斯則法界之內無有一塵一剎不說此經也故大經云毘盧遮那佛願力周法界一切國土中恒轉無上輪又如於此處見佛坐一切塵中亦復然佛身無去亦無來所有國土皆明見第五卷攝相盡者謂異類剎塵所說不殊異類剎中所說異類剎中所說不殊同類剎塵所說同類剎塵所說不殊同類剎中所說同類剎中所說不殊普光八會所說八會所說不殊初會所說初會所說不出題中七字題中七字不出理智理智不出清淨法界只此清淨法界之名亦是安立體不可得斯則泯蹤絕跡言思所不及也故大經云法性本空寂無取亦無見性空即是佛不可得思量又云若實若不實若妄若不妄世間出世間但有假言說第六展卷無礙展卷一時無有障礙廣即是略略即是廣皆無障礙故第七攝歸觀心者上來約教詮義有是多門若不攝歸一心則於我何預今則令知有行發意修行所言大者即是心體心體無邊故名為大方是心相心具德相之法故名為方廣是心用心有稱體之用故名為廣佛是心果心解脫處名之為佛花是心因心所行行喻之以花嚴是心之功用心能善巧嚴飾目之為嚴經是心教心起名言詮現於此故名為經斯則大等七字並不離心然心之一字非體非用非因非果非義非教雖非一切能為一切何以故以一法界心是絕待法故問所言觀行者行相如何答對事事無礙法界即成事事無礙觀故相即相入廣狹隱現主伴交參重重無盡等亦以法本如此依法而觀故名為觀依觀起行行亦如之四大常轉法輪觀云欲得此經意合有三段一說大方廣佛等七字二釋三十九品大意三現道理依觀廣釋初說題目者大方廣者所觀之境佛花嚴者能觀之心經者通於境智所謂大者四大方者四大之塵廣者一一塵相法界虛空界九世十世中無所不周佛者解此理心花者此心清淨湛然離染嚴者離染心中具逆順德經者能所無二二釋品大意說有總別總者三毒即三智一一智中具十德故是為三十又一智中具三世具見聞解行證具三世間故是為九品別者三現道理依觀廣釋者先融心相解此經意云何融心相一念無生正念觀心與實相理相應時中離諸心相爾時具得三種利益一者超過十種外道所為作事二者獲得十種利三者自身心中具見諸法如執明鏡自見面像十種利益者一者自身心中具戒定惠一切法如經云制心一處無事不辨繫心在一處能開智惠門守一不移精神不散萬靈扶衛初學不思議三昧繫心一緣若久習者觀心成就更無心相恒與定俱一切心相即非心故是名不思議定經有五種一一切經二心經三自體經四無住經五實相經謂於一法界以一心印印諸緣體一切諸緣無不印文故一切經也此一切經唯一心量故一心經也心之諸法有體故自體經也自體無我於一切中無著故無住經也此無住經湛然無相故實相經也初文字經次則義經次則觀經次則定經後一法經也心輪鈔云始成正覺佛入海印三昧所證法門略有六重經一者離內外經二者向內經三者向外經四者內外相應經五者內中略說經六者為機將說經所謂前三經是果分自利故果分別教後三經是因分自利故因分別教圓通首座記云花嚴經首如是我聞四字釋有三義對此則下始成正覺亦有三義也第一離言玄寂之處謂絕相不可目法性玄微超出意外之處也不可目之法性者法界法之名位不動處也若今我五尺身者唯五尺是耳此五尺上不許更目佛名法名故云不可目之法性也此五尺名正即法體而謂此名是法上所立如是計者所不及處故云超出意外又云絕相也問唯五尺是耳者緣起之際可許此義何云性海耶答於此五尺名之緣中立五尺法者緣起因分也此名以外更無一法可立者性海果分也是故藏師云緣無別緣以體盡緣是故差別緣起即是甚深土海又相和尚云言說在證與本不異也然則教分之中言是能詮詮所詮義今此之中言即證體故無能所詮之異也問吾五尺上不可更許佛之與法名目之義以何為證而得知耶答如是所發我言為證然覓兼證者光明覺品云多中無一性一亦無有多至相引此為即門之證也然而所言多者只是多耳多中更無成一之性所言一者只是一耳一中更無成多之性是故唯吾五尺是耳此上不得佛法名目也以此義釋此文者如者如也即是法本如者如均也是故正即是我聞也此意者唯我聞耳我聞以上更不加餘語也既約我論故但我耳上不更加佛與菩薩名位等也聞者局於我也問既絕名離相何故舉五尺名耶答此證分中五尺之名即實法體此名以外更無法體故也緣起分中名之與義二位不同故令相即今此證分之中即不如是第二離修離證圓極至道也不簡處之與人隨約是佛不別主之與器觸事如是是故光明覺品云國土及眾生一異不可得如是善觀察名知佛法義處人不簡主器不分器與眾生本非異也以一佛體故又亦非一以各各不動自名位故由是得知離三世間是一佛體而非融三方為一也雖一佛體即三世間而非分一以作三也然則三世間之名位不動是即佛也以此義釋此文者如者我與聞為一之時即是佛也約此上二重之義言之則如是我聞四字正即究竟法體故無以此為首料簡下文所目之義也第三正覺智日出於道樹謂約佛論佛則法界諸法無非是佛也然而隨眾生緣示有成佛示有說法故於道樹始成正覺約此義釋者七處八會之法是佛所說而結集人言如是我聞也是故章主依此義云料簡下文所目之義也就上三中第一佛所證第二佛能證也具此二佛是海印定與此定俱能證之智名為大空此大虛空隨機所須成種種名也所成之法塵算難窮要略而言不出十種也三乘所明三科百法從異熟識之所生故不論主伴相成之義今此十法本於證智大虛空中全全所目故云主伴成宗也又三佛中初二佛則始成正覺之證分也第三佛則始成正覺之教分也就證分中初義則所證也第二義則能證圓智也教分者即此圓智與緣相應之義也問若以初釋見者如是即我聞也始成正覺則如何釋耶答並以此例釋也謂一時者亦即滿足法性更無所加處亦爾也始成正覺者亦非古迷今覺應稱法界竟三世際即是滿足究竟法體乃至六十卷經末眾生心微塵等偈亦如是也若以第二釋見者如者是我與聞為一之時即是佛也我是能聞聞是所聞能聞之我與所聞法二而不二唯是一體者即是如佛體也處者菩提場是佛體也約圓現而見也始成正覺者第三佛也以此義等釋一部始終方為妙也古記云大經略有十重解釋謂第一瓔珞經三賢十地三乘此經所辨三賢十地一乘若約此義釋此經文則如是我聞一時佛始成正覺於第一寂滅場中說花藏世界第二普光堂中說十信乃至第八舍衛國中說入法界第二就此經中行布次第者三乘六相圓融者一乘約此義釋如是我聞乃至寂滅場中說花藏世界第二寂滅場內普光堂中說十信乃至第八寂滅場內舍衛國中說入法界第三前二是表相故三乘內則一乘約此義釋則如是我聞乃至第一舍衛國中說花藏世界第二普光堂中說十信第三他化天宮說十住第四兜率天宮說十行乃至第八寂滅場中說入法界此義者是普賢二十二位即位脫位故無勝劣如明難記所明第四前之內表並是三乘普賢無盡法數現者是一乘也約此義釋如是我聞乃至寂滅場中說花藏世界第二寂滅場說十信乃至第八寂滅場說入法界第五前並紙墨所載故是三乘無文字之虛空是一乘也第六無文字之虛空是三乘有文字之虛空是一乘也第七前並教分是普賢因門故是三乘佛外向是一乘也第八佛外向是三乘佛內向是一乘也第九佛內向是三乘離向背是一乘也第十離向背是三乘法性是一乘也此是梵體德所傳潤玄德所受也梵體德云昔質應德在世達藪講起信論時云若不得知花嚴經中十重解釋者終不能得花嚴文義又若不知起信論中八重解釋則亦不能得此論文義也賢首大師花嚴三昧觀門中問云眾生修行為要受持聖教耶為須捨教耶答有十類一者自有眾生無識懸捨聖言師自愚心復隨邪友違教修行巧偽誑惑此為惡人也三有眾生亦背聖教以質直心謂為出要勤苦修行竟無所益此二人俱捨聖教不依義理三者唯誦聖言不解義意依傍聖教求名求利違自所誦亦為惡人四者唯逐文句不知義理但以直心讀誦雖無巧偽亦無所益此上二人俱不捨教不得義理此上四門皆不可依五者讀誦聖教分知解行多讀文句少有修行六者廣尋聖教遍知解行漸略聖言取意專修七者受持得意唯在修行不復尋言八者尋教得旨知一切法無不稱性是故於教亦不持捨即此言教稱性約教修行九者常持稱性之言不捨不著恒觀絕言之理不棄不滯此上五門猶未究竟十尋教得實理理教無礙常觀理而不礙持教常持教而不礙觀空此則教理俱融合為一觀方名究竟此上十門前四全不可依次五從淺轉深隨根悟入然革凡成聖之方便猶未究竟唯第十門方為究竟也又賢首大師明受持大乘經須知五法一明其文有五謂善知分段起盡前後相續次第連合詮義圓滿無增無減二解其事亦五謂說處說主徒眾請儀及知圓音所說三達其義亦五謂略標綱要廣釋除疑譬喻令解引事證成舉益勸學四得其意亦五令發大心觀真理伏煩惱慈悲救物勤修萬行五修其行自有五種一於所聞法行在身心未曾暫息二歷前四門次起勝心於前文教起難遭想於前事相起尊重心嘆佛難逢傷己薄祐於前義理起愛樂心於前意旨悲喜交集三受持正法謂於文教繕寫流通圖盡事相表佛法會攝略義趣曲示行人四自行增長為親善友繫念思惟五成無礙行謂得旨忘詮故不可守志詮由教故不可捨是故於教生無守無捨行今此雖開為十法行但是眾緣資成正助相兼總曰受持修習全依此者可謂圓因勤修不退皆證滿果自教至唐古今有依法修學通感靈瑞其類實繁具如花嚴傳及纂靈記所說
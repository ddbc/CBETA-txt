後漢明帝感夢金人騰蘭入雒道士等請求角試事一前魏時吳主崇重釋門為佛立塔寺因問三教優劣事二魏陳思王曹植辯道論附晉孫盛老聃非大賢論附晉孫盛老子疑問反訊附元魏君臨釋李雙信致有興廢故述其由事三宋太宗文皇帝朝會群臣論佛理治致太平事四魏明帝登極召沙門道士對論敘佛道先後事五梁高祖先事黃老後歸信佛下勅捨奉老子事六北齊高祖文宣皇帝下勅廢道教事七漢法本內傳云明帝永平三年上夢神人金身丈六項有日光飛在殿前欣然悅之明日問群臣此何為神有通人傅毅曰臣聞天竺有得道者號曰佛也飛行虛空身有日光殆將其神乎於是上悟遣郎中蔡愔郎將秦景博士弟子王遵等一十八人於大月支中天竺國寫佛經四十二章藏在蘭臺石室第十四間又於洛陽城西雍門外為起佛寺於其壁畫千乘萬騎繞塔三匝又將畫釋迦立像乃於南宮清涼臺及開陽城門上圖佛儀像時造壽陵名曰顯節亦於其上作佛圖像廣如牟子所顯時有沙門迦攝稱摩騰竺法蘭位行難倫志存開化承蔡愔使達天竺請騰東行不守區域隨至洛陽曉喻物情崇明信為本帝問騰曰法王出世何以化不及此騰曰迦毘羅衛者三千大千世界百億日月之中心三世諸佛皆在彼生乃至天龍鬼神有願行者皆生於彼受佛正化咸得悟道餘處眾生無緣感佛佛不往也佛雖不往光明及處或五百年或一千年或一千年外皆有聖人傳佛聲教而化導之廣說教義帝信重之暨永平十四年正月一日五嶽諸山道士朝正之次自相命曰天子棄我道法遠求胡教今因朝集可以表抗之其表曰五嶽十八山觀太上三洞弟子褚善信等死罪上言臣聞太上無形無名無極無上虛無自然大道出於造化之前上古同遵百王不易今陛下道邁羲皇德過堯舜竊承陛下棄本追末求教西域所事乃是胡神所說不參華夏願陛下恕臣等罪聽與試驗臣等諸山道士多有徹視遠聽博通經典從元皇已來太上群錄太虛符呪無不綜練達其涯極或策使鬼神或吞霞飲氣或入火不燒或履水不溺或白日昇天或隱形不測至於方術藥餌無所不能願得與其比挍一則聖上意安二則得辨真偽三則大道有歸四則不亂華俗臣等若比對不如任聽重決如其有勝乞除虛妄勅遣尚書令宋庠引入長樂宮勅以今月十五日可集白馬寺道士等便置三壇壇別開二十四門南嶽道士褚善信華嶽道士劉正念恒嶽道士桓文度岱嶽道士焦得心嵩嶽道士呂惠通霍山天目五臺白鹿等十八山道士祁文信等都合六百九十人各齎靈寶真文太上玉訣三元符錄等五百九十卷置於西壇茅成子許成子黃子老子等二十七家子書有百三十五卷置於中壇饌食奠祀百神置於東壇帝時御行殿在寺南門以佛舍利經像置於道西十五日齋訖道士等以柴荻和壇沈香為炬遶子經而泣曰臣等上啟太極大道元始天尊眾仙百靈今胡亂中夏人主信邪正教失蹤玄風墜緒臣等敢置經壇上以火取驗欲使開示群心得辨真偽便縱火焚經經從火化悉成灰燼道士等相顧失色大生怖懼將欲昇天隱形者無力可能禁効鬼神者呼策不應各懷愧恧南嶽道士費叔才自憾而死太傅張衍語褚信曰卿等所試無驗即是虛妄宜就西來真法褚信曰茅成子云太上者靈寶天尊是也造化之作謂之太素斯豈妄乎衍曰太素有貴德之名無言教之稱今子說有言教即為妄也信便默然時佛舍利光明五色直上空中旋環如蓋遍覆大眾映蔽日光摩騰法師踊身高飛坐臥空中廣現神變于時天雨寶花在佛僧上又聞天樂感動人情大眾感悅歎未曾有皆繞法蘭請說法要蘭乃出大梵音歎佛功德亦令大眾稱揚三寶說善惡諸法皆有果報六道三乘諸相不一又說出家功德其福最高初立佛寺同梵福量時有司空陽城侯劉峻與諸官人士庶等千餘人出家及四嶽諸山道士呂惠通等六百二十八人出家陰夫人王婕好等與諸宮人婦女等二百三十人出家至月末以來日日供設種種行施法衣瓶器並出所司便立十寺七寺安僧在城邑外三寺安尼在雒城內漢興佛法自此始焉初摩騰西來將畫釋迦立像帝乃令圖出之於陵園及洛門供養吳書云孫權赤烏四年有沙門康僧會者是康居國大丞相之長子神儀剛正遊化為任于時三國鼎峙各擅威衡佛法北通未達南國會欲道被未聞開教江表初達建業營立茅茨設像行道吳人初見謂之妖異有司奏聞吳主問曰佛有何神驗也會曰佛晦靈迹出餘千載遺形舍利應現無方吳主曰若得舍利當為立塔經三七日遂獲舍利五色曜天剖之逾堅燒之不然光明出火作大蓮華炤曜宮殿臣主驚嗟信情發起因為造塔度人立寺以其所住為佛陀里教法創興故遂名建初寺焉尋下勅問尚書令闞澤曰漢明已來凡有幾年佛教入漢既久何緣始至江東澤曰自永平十年佛法初來至今赤烏四年則一百七十年矣初永平十四年五嶽道士與摩騰角力之時道士不如南嶽道士褚善信費叔才等在會自憾而死門徒弟子歸葬南嶽不預出家無人流布後遭漢政凌遲兵戎不息經今多載始得興行又問曰孔丘老子得與佛比對不澤曰臣聞魯孔君者英才誕秀聖德不群世號素王制述經典訓獎周道教化來葉師儒之風澤潤今古亦有逸民如許成子原陽子莊子老子等百家子書皆修身自翫放暢山谷縱汰其心學歸淡泊事乖人倫長幼之節亦非安俗化物之風至漢景帝以黃子老子義體尤深改子為經始立道學勅令朝野悉諷誦焉若將孔老二教遠方佛法遠則遠矣所以然者孔老二教法天制用不敢違天諸佛設教天法奉行不敢違佛以此言之實非比對吳主大悅以澤為太子太傅夫神仙之書道家之言乃云傅說上為辰尾宿歲星降為東方朔淮南王安誅於淮南而謂之獲道輕舉鉤弋死於雲陽而謂之尸逝柩空其為虛妄甚矣哉中興篤論之士有桓君山者其所著述多善劉子駿甞問言人誠能抑嗜慾闔耳目可不衰竭乎時庭下有一老榆君山指而謂曰此樹無情慾可忍無耳目可闔然猶枯竭腐朽而子駿乃言可不衰竭非談也君山援榆喻之未是也何者余前為王莽典樂大夫樂記言文帝得魏文侯樂人竇公年百八十兩目盲帝奇而問之何所施行對曰臣年十三而失明父母哀其不及事教臣鼓琴臣不能導引不知壽得何力君山論之曰頗得省盲專一內視精不外鑒之助也先難子駿以內視無益退論竇公便以不鑒證之吾未見其定論也君山又曰方士有董仲君者有罪繫獄佯死數日目陷蟲出死而復生然後竟死生之必死君子所達夫何喻乎夫至神不過天地不能使蟄虫夏逝震雷冬發時變則物動氣移而事應彼仲君乃能藏其氣屍其體爛其膚出其虫無乃大怪乎世有方士至王悉所招致甘陵有甘始廬江有左慈陽城有郗儉始能行氣導引慈曉房中之術儉善辟󰝿悉號三百歲本所以集之於魏國者誠恐斯人之徒接姦詭以欺眾行妖慝以惑人故聚而禁之甘始者老而有少容自餘術士咸共歸之然始詞繁寡實頗竊有怪言若遭秦始皇漢武帝則復徐福欒大之徒矣桀紂殊世而齊惡姦人異代而等偽乃如此耶又世虛然有仙人之說仙人者黨猱猨之屬與世人得道化為仙人乎夫雉入海為蛤燕入海為蜃當徘徊其翼差池其羽猶自識也忽然自投神化體變乃更與黿鼈為群豈復自識翔林薄巢垣屋之娛乎牛哀病而為虎逢其兄而噬之若此者何貴於變化也而頗為匹夫所罔納虛妄之詞信眩惑之說隆禮以招弗臣傾產以供虛求散王爵以榮之清閑館以居之經年累稔終無一効或歿於沙丘或崩於五柞臨時雖復誅其身滅其族紛然足為天下笑矣然壽命長短骨體強劣各有人焉善養者終之勞擾者半之虛用者夭之其斯之謂歟陳思王曹植字子建魏武帝第四子也初封東阿郡王終後諡為陳思王也幼含珪璋十歲能屬文下筆便成初不改定世間術藝無不畢善邯鄲淳見而駭服稱為天人植每讀佛經輒流連嗟翫以為至道之宗極也遂製轉讀七聲昇降曲折之響世之諷誦咸憲章焉甞遊魚山忽聞空中梵天之響清颺哀婉其聲動心獨聽良久而侍御莫聞植深感神理彌悟法應乃慕其聲節寫為梵唄撰文製音傳為後式梵聲光顯始於此焉其所傳唄凡六契見梁釋僧祐法苑集然統括道源精搜仙錄姦妄多奇終歸飾詐其前論所委辯當明矣頃獲閑居後申所詠仰先哲之玄微考大賢於靈衢詳觀風流究覽行止高下之辯殆可髣髴夫大聖乘時故迹浪於所因大賢次微故與大聖而舒卷所因不同故有揖讓與干戈迹乖次微道亞故行藏之軌莫異亦猶龍虎之從風雲形聲之會影響理固自然非召之也是故箕文同兆元吉於虎兕之吻顏孔俱否逍遙於匡陳之間唐堯則天稷契翼其化湯武革命伊呂讚其功由斯以言用合影響之論惟我與爾之談豈不信哉何者大賢庶幾觀象觀象知器知器豫籠預籠吉凶吉凶是以運形斯同御治因應對接群方終保元吉窮通滯礙其揆一也但欣聖樂易有待而亨欽冥而不能冥悅寂而不能寂以此為憂劣耳至於中賢第三之人去聖有間故冥體之道未盡自然運用自不得玄同然希古存勝高想頓足仰慕淳風專詠至虛故有栖峙林󱐙若巢許之倫者言行抗轡如老彭之徒者亦非故然理自然也夫形躁好靜質柔愛剛瀆所常習愒所希聞世俗之常也是以見偏抗之詞不復尋因應之適覩矯抂之論不復悟過直之失耳案老之作與聖教同者是代大匠斲駢拇枝指之喻其詭乎聖教者是遠救世之宜違明道若昧之義也六經何常闕虛靜之訓謙冲之誨哉孔子曰述而不作信而好古竊比我於老彭尋斯旨也則老彭之道以籠罩乎聖教之內矣且指說二事而不非實言也何以明之聖人淵寂何不好哉又三皇五帝已下靡不制作是故易象經墳爛然炳著棟宇衣裳與時而與安在述而不作乎故易曰聖人作而萬物覩斯言之發蓋指說老彭之德有以髣髴類己形迹之處所耳亦猶匿怨而於其人左丘明恥之丘亦恥之豈若於吾言無所不說相體之至也且顏孔不以導養為事而老彭養之孔顏同乎斯人而老彭異之凡斯數者非不亞聖之迹而又其書往往矛盾粗列如左大雅搢紳幸祛其弊盛又不達老聃輕舉之旨為欲著訓戎狄宣導殊域乎若欲明宣導殊類則左袵非玄化之所孤逝非嘉遁之舉諸夏凌遲敷訓所先聖人之教自近及遠未有輈張遐嶮如此之遊也若懼禍避地則聖門可隱商朝魯邦有無如者矣苟得其道則遊刃有餘觸地元吉何違天心於戎貊如不能然者得無庶於朝隱而祈仙之徒乎昔裴逸民作崇有貴無二論時談者或以為不虛達勝之道者或以為矯時流遁者余以為尚無既失之矣崇有亦未為得也道之為物惟怳惟惚因應無方惟變所適值澄淳之時則司契垂拱遇萬動之化則形體勃興是以洞鑒雖同有無之教異陳聖致雖一而稱謂之名殊目唐虞不希結繩湯武不擬揖讓夫豈異哉時運故也伯陽以執古之道以御今之有逸民欲執今之有以絕古之風吾故以為彼二子者不達圓化之道各矜其一方者耳道經云故常無欲以觀其妙故常有欲以觀其徼此兩者同出而異名同謂之玄玄之又玄眾妙之門舊說及王弼解妙謂始徼謂終也夫觀始要終覩妙知著達人之鑒也既以欲澄神照其妙始則自斯以已宜悉鎮之何以復須有欲得其終乎且有欲俱出妙門同謂之玄若然以往復何獨貴於無欲乎天下皆知美之為美斯惡已皆知善之為善斯不善已盛以為夫美惡之名生乎美惡之實道德淳美則有善名頑嚚聾昧則有惡聲故易曰惡不積不足以滅身又曰美在其中暢於四支而發於事業又曰韶盡美矣未盡善也然則大美大善天下皆知之何得云斯惡乎若虛美非美為善非善所美過美所善違中若此皆世教所疾聖王舊誡天下亦自知之於斯談不尚賢使民不爭不貴難得之貨使民不盜常使民無知無欲使知者不敢為又曰絕學無憂唯之與阿相去幾何善之與惡相去何若又下章云善人不善人之師不善人善人之資不貴其師不愛其資雖智大迷盛以為民苟無欲亦何所師於師哉既相師資非學如何不善師善非尚賢如何貴愛既在則善惡不得不彰非相去何若之謂又下章云人之所教我亦以教人吾言甚易知而天下莫能知又曰吾將以為教父原斯談也未為絕學所云絕者堯孔之學耶堯孔之學隨時設教老氏之言一其所尚隨時設教所以道通百代一其所尚不得不滯於適變此又闇弊所未能通者也道冲而用之又不盈和其光同其塵盛以為老聃可謂知道非體道也昔陶唐之莅天下也無日解哉則維昭任眾師錫匹夫則馺然禪授豈非冲而用之光塵同彼哉伯陽則不然既處濁位復遠遁西戎行止則猖狂其迹著書則矯誑其言和光同塵固若是乎余固以為知道體道則未也道經云三者不可致詰混然為一繩繩兮不可名復歸於無物無物之像是謂惚恍又下章云道之為物惟恍與惚惚兮恍兮其中有象恍兮惚兮其中有物此二章或言無物或言有物先有所不宜者也執古之道以御今之有上章云執者失之為者敗之而復云執古之道以御今之有或執或否得無陷矛盾之論乎絕聖棄智民利百倍孫盛曰夫有仁聖必有仁聖之迹此而不崇則陶訓焉融仁義不尚則孝慈道喪老氏既云絕聖而每章輒稱聖人既稱聖人則迹焉能得絕若所欲絕者絕堯舜周孔之迹則所稱聖者為是何迹乎即如其言聖人有宜滅其迹者有宜稱其迹者稱滅不同吾誰適從絕仁棄義民復孝慈若如此談仁義不絕則不孝不慈矣復云居善地與善仁不審與善仁之仁是向所云欲絕者非耶如其是也則不宜復稱述矣如其非也則未詳二仁之義一仁宜絕一仁宜明此又所未達也若謂不聖之聖不仁之仁則教所誅不假高唱矣退至莊周云聖人不死大盜不止又曰田常竊仁義以取齊國夫天地陶鑄善惡兼育各稟自然理不相關梟鴆縱毒不假學於鸞鳳豺虎肆害不借術於騏麟此皆天質自然不須外物者也何至凶頑之人獨當假仁義以濟其姦乎若乃冒頓殺父鄭伯盜鄶豈復先假孝道獲其終害乎而莊李棓擊殺根毀駁正說何異疾盜賊而銷鑄干戈覩食噎而絕棄嘉穀乎後之談者雖曲為其義辯而釋之莫不艱屯於殺聖困躓於忘親也知我者希則我貴矣又上章云聖人之在天下百姓皆注其耳目師資貴愛必彰萬物如斯則知之者安得希哉知希者何必貴哉即己之身見貴九服何得背實抗言云貴由知希哉斯蓋欲抑動恒俗故發此過言耳聖教則不然中和其詞以理訓導故曰在家必聞在邦必聞也是聞必達也不見善而無悶潛龍之德人不知而不慍君子之道眾好之必察焉眾惡之必察焉既不以知多為顯亦不以知少為貴誨誘綽綽理中自然何與老聃之言同日而語其優劣哉禮者忠信之薄而亂之首前識者道之華而愚之始是以大丈夫處其厚不處其薄處其實不處其華也孫盛曰老聃足知聖人禮樂非玄勝之具不獲已而制作耳而故毀之何哉是故屏撥禮學以全其任自然之論豈不知叔末不復得返自然之道直欲申已好之懷然則不免情於所悅非浪心救物者也非惟不救乃獎其弊矣或問莊老所以故發此唱蓋與聖教相為表裏其於陶物明訓其歸一也盛以為不然夫聖人之道廣大悉備矣猶日月懸天有何不照者哉孔氏之言智絞於六經矣寧復有所愆之俟佐助於聃周乎即莊周所謂日月出矣而焦火不息者也至於虛詠譎怪徼詭之言尚拘滯於一方而橫稱不經之奇詞也王侯得一以為天下貞貞正也又下章云孰知其極其無正正復為奇善復為妖尋此二章或云為天下正或云無正既云善人不善人師而復云為妖天下之善一也而或師或妖天下之正道一也而云正復為奇斯反鄙見所未能通也集論者曰盛字安國有說云即東晉名士綽之後也祖則魏名臣之子荊也綽有顯論才學所推聞之前史盛為名父之子仕晉為給事中祕書監散騎常侍吳昌男少好墳典遊心史籍常以為雖賢聖玄邈得諸言表而仁愛自我陶染庶物漸漬之功莫過乎經史是以仲尼因魯史記以著春秋使百代之後仰高風以式瞻孟軻孫卿並讚揚大化暨乎史遷亦記一代之成敗明鑒誡作來今遂歷心博綜撰考諸事疏著晉陽秋庶擬前賢以美道訓傳本并音合三十二卷又命掌國史竭意經論一時名作是稱良史未奏遂卒子潛以晉太元十五年上之詔曰得上故祕書監所著書省以慨然遠模前典憲章在昔亦一代之事輒勅納之祕閣以貽于後潛襲父爵參驃騎將軍諮議參軍見於晉紀盛凡著述備如別集品評老氏中賢之流故知為尹述書乃祖承有據嵇子云老子就涓子學九仙之術尋乎練餌斯或有之至於聖也則不云學古語曰生知之者上學知者次王何所位典達鴻猷故斑固敘人九等之例孔丘等為上上類例皆是聖李耳等為中上類例皆是賢聖有極聖亞聖賢有大賢中賢並以神機有利鈍故智用有漸頓盛敘老非大賢聖其閑放自牧不能兼濟於萬物坐觀周衰陽遁於西裔而實死扶風葬槐里非遁天之仙信矣魏太祖道武皇帝託跋珪天興元年下詔曰夫佛法之興其來遠矣濟益之功冥及存沒神蹤遺跡信可依憑可於京邑建飾容範脩整宮舍令信向之徒有所居止是歲始作五級佛圖耆闍崛山及須彌殿加以飾繢別構講堂禪室沙門座處莫不具焉魏世祖太武託跋燾即位亦遵太祖太宗之業雖有黃老不味其術每引高德沙門與談玄理於四月八日輿諸佛像行於廣衢帝親御門樓散花禮敬篤敬兼至晚據有平城興敬李術為立道壇司徒崔皓少習左道猜忌釋門既位居偽輔尤不信有佛謂是虛誕見讀佛經奪而投井中密欲加滅皓有才略太武信用國人以為摸揩燾所扶信道士寇謙之與皓欵狎遂奏拜謙位稱天師時有沙門玄高道王河西名高海右神用莫測貴賤咸重燾乃軍逼掠境徵高東還既達平城大弘禪化太子晃事高為師形心盡禮晃時被讒為父所疑乃告高曰空羅枉苦何由可脫高令作金光明齋懺七日懇誠燾乃夢見其祖及父皆執劍列威曰何故信讒枉疑太子燾驚覺大集群臣說神告夢諸臣咸言太子無過實如皇靈降誥燾於太子無復疑焉蓋高誠感之力也因下書曰朕承祖宗重光之緒思闡鴻基恢隆萬代武功雖昭而文教未暢非所以崇太平之治也今者城內安逸百姓富昌宜定制度為萬世之法夫陰陽有往復四時有代序授子任賢安全相付所以休息疲勞式固長久古今不易之令典也可令皇太子副理萬機總統百揆更舉賢良以備列職擇人授任而黜陟之其朝士庶民皆稱臣於太子于時崔寇先得寵於燾恐晃篡政有奪威權又譖云太子前事實有謀心但結高公道術故令先帝降夢如此物論事跡難明若事不早除必為巨害燾納之即勅收高於太平五年九月十五日縊於平城之隅太子又幽殺之即宋元嘉之二十二年也爾夜門人莫知其死忽有光明繞塔入房其光聲曰吾其已逝弟子等崩赴屍所請告遺累言畢高眼稍開汗通香起便坐謂曰大法應化隨緣盛衰盛衰在迹理恒湛然但念汝等不久復當如我耳汝等死後法當更興善自修心無令中悔言已便臥而絕崔皓於此縱以姦心每與帝言恒加非毀以佛法無益於政有傷民利勸令廢之後太武至長安入僧寺見有弓盾帝怒誅寺僧皓因進說盡殺沙門焚經毀像勅留臺下四方僧寺有者依長安法除之道士寇謙不從其毀苦與皓爭皓拒之謙謂皓曰卿從今年受戮滅門矣燾惑其言以太平七年遂普滅佛法分軍四出燒掠寺舍統內僧尼無少長坑之其竄逸者捕獲梟斬有沙門慧始甚有神異昔赫連昌破長安始被白刃而體不傷五十餘年未嘗寢臥跣行泥塗初不污足而色逾鮮白世號白足和上死十餘年身相如在初入深山習行蘭若太平之末方知滅法慧始聞之乃於元會之日杖錫宮門有司奏云有一道人足白於面云欲入見屬依軍法斬而不傷遂至殿庭燾大怒自以所佩劍斫之體無餘異時北園養虎勅以始飴之虎皆潛伏終不敢視試以天師近檻虎輒鳴吼燾方知佛化高尊黃老之所不及即延始入殿頂禮足下悔其󱉷咎始為說法明辯因果燾於是大生愧懼遂感癘疾通身發瘡痛苦難忍群臣議曰崔皓邪佞毀害佛僧陛下所患必由於此于時崔寇二人次發惡疾燾惟過由於彼以太平十一年乃載皓於露車官使十人於車上更尿其口行數里不堪困苦又生埋出口而尿之自古三公戮辱未之過此之甚遂誅諸姻親門族都盡宣下國中興復正法俄而燾崩孫濬襲位大弘佛事即高宗文成皇帝是也見後魏書及十六國春秋高僧傳等文帝即宋武第三子也聰睿英博雅稱令達在位三十年甞以暇日從容而顧問侍中何尚之吏部羊玄保曰朕少來讀經不多比日彌復無暇三世因果未辨厝懷而復不敢立異者正以卿輩時秀率所敬信也范泰謝靈運常言六經典文本在濟俗為政必求性靈真奧豈得不以佛理為指南耶近見顏延之析達性論宗炳難白黑論明佛法汪汪尤為名理並足開獎人意若使率土之濱皆淳此化則朕坐致太平矣夫復何事尚之對曰悠悠之徒多不信法以臣庸弊更荷褒拂非所敢當至如前代群英則不負明詔矣中朝已遠難復盡知渡江已來則王道周顗庾亮王濛謝尚郗超王坦王恭王謐郭文謝敷戴逵許詢及亡高祖兄弟及王元琳昆季范汪孫綽張玄殷顗等或宰輔之冠蓋或人倫之羽儀或置情天人之際或抗跡煙霞之表並稟志歸依厝心歸信其間比對則蘭護開潛深遁崇邃皆亞迹黃中或不測之人也慧遠法師甞云釋氏之化無所不可適道固自教源濟俗亦為要務竊尋此說有契理奧若使家家奉戒則罪息刑清陛下所謂坐致太平誠如聖旨羊玄保進曰此談蓋天人之際豈臣所宜預竊恐秦楚論強兵之事孫吳盡吞併之術將無取於此也帝曰此非戰國之具良如卿言尚之曰夫禮隱逸則戰士怠貴仁德則兵氣衰若以孫吳為志苟在吞噬亦無取堯舜之道豈惟釋教而已哉帝曰釋門有卿亦由孔門之有季路所謂惡言不入於耳也自是文帝致意佛經及見嚴觀諸僧輒論道義屢延僧殿會帝躬御地筵同僧例飯時有竺道生法師秀出群品英義獨拔帝重之甞述生頓悟義沙門僧弼等皆設巨難帝曰若使逝者可興豈為諸君所屈時顏延之著離識論帝命嚴法師辯其同異往返終日帝笑曰公等今日無愧支許之談也見諸僧史傳元魏君臨凡一十七帝一百七十九年興顯佛教不可勝言惟太武在位五六年中屏除佛法自餘光顯具彰魏史略陳相狀以成信重獻文即位興皇元年於五級大寺太祖已下五帝鑄像五軀各長一丈六尺用金二十五萬斤正光元年明帝加朝服大赦天下請僧尼道士女官等殿前齋訖侍中劉勝宣勅請法師等與道士論議以釋弟子疑網時清道觀道士姜斌與融覺寺法師曇謨最對論帝曰佛與老子同時以不姜斌曰老子西入化胡佛時以充侍者明是同時法師曰何以知之斌曰案老子開天經是以得知法師曰老子當周何王幾年而生周何王幾年西入斌曰當周定王即位三年乙卯之歲於楚國陳郡苦縣厲鄉曲仁里九月十四日夜子時生至周簡王四年丁丑歲事周為守藏吏簡王十三年遷為太史至敬王元年庚辰歲年八十五見周德凌遲遂與函關令尹喜西入化胡斯足明矣法師曰佛以周昭王二十四年四月八日生穆王五十三年二月十五日滅度計入涅槃後經三百四十五年始到定王三年老子方生生已年八十五至敬王元年凡經四百二十五年始與尹喜西遁據此年載懸殊無乃謬乎斌曰若佛生周昭王之時出何文記法師曰周書異記漢法本內傳並有明文斌曰孔子既是制法聖人當時於佛逈無文記何耶法師曰仁者識同管窺覽不弘遠案孔子有三備卜經謂天地人也佛之文言出在中備仁者幸自披究不有此迷斌曰孔子聖人不言而識知何假卜乎法師曰惟佛是眾聖之王四生之首達一切含靈前後二際吉凶終始不假卜觀自餘小聖雖曉未然之理必籍蓍龜以通靈卦也時侍中尚書令元乂宣勅語道士姜斌論無宗旨宜下席又問開天經何處得來是誰所說即遣中書侍郎魏收尚書郎祖瑩等就觀取經帝令議之太尉丹陽王蕭綜太傅李寔衛尉卿許伯桃吏部尚書邢欒散騎常侍溫子昇等一百七十人讀訖奏云老子止著五千文更無言說臣等所議姜斌罪當惑眾帝加斌極刑時三藏法師菩提流支諫乃止配徙馬邑梁高祖武皇帝年三十四登位在政四十九年雖億兆務殷而卷不釋手內經外典罔不厝懷皆為訓解數千餘卷而儉約自節羅綺不衣寢處虛閑晝夜無怠致有布被莞蓆草屨葛巾初臨大寶即備斯事日惟一食永絕辛羶自右帝王罕能及此舊事老子宗尚符圖窮討根源有同妄作帝乃躬運神筆下詔捨道文曰維天鑒三年四月八日梁國皇帝蘭陵蕭衍稽首和南十方諸佛十方尊法十方聖僧伏見經云發菩提心者即是佛心其餘諸善不得為喻能使眾生出三界之苦門入無為之勝路故如來漏盡智凝成覺至道通機德圓最聖發慧炬以照迷鏡法流以澄垢啟瑞迹於天中爍靈儀於像外度群迷於慾海引含識於涅槃登常樂之高山出愛河之深際言乖四句語絕百非應迹娑婆王宮誕相步三界而為尊普大千而流照但以機心淺薄好生厭怠遂乃湛說圓常亦復潛輝鶴樹闍王滅罪婆藪除殃若不逢遇大聖法王誰能救接在迹雖隱其道無虧弟子經值迷荒耽事老子歷葉相承染此邪法習因善發棄迷知反今捨舊醫歸憑正覺願使未來生世童男出家廣弘經教化度含識同共成佛寧在正法中長淪惡道不樂依老子教暫得生天涉大乘心離二乘念正願諸佛證明菩薩攝受弟子蕭衍和南于時帝與道俗二萬人於重雲殿重閣上手書此文發菩提心至四月十一日又勅門下大經中說道有九十六種惟佛一道是於正道其餘九十五種名為邪道朕捨邪外以事正內諸佛如來若有公卿能入此誓者各可發菩提心老子周公孔子等雖是如來弟子而化迹既邪止是世間之善不能革凡成聖其公卿百官侯王宗族宜反偽就真捨邪入正故經教成實論云若事外道心重佛法心輕即是邪見若心一等是無記性不當善惡若事佛心強老子心弱者乃是清信言清信者清是表裏俱淨垢穢惑累皆盡信是信正不信邪故言清信佛弟子其餘諸信皆是邪見不得稱清信也門下速施行至四月十七日侍中安前將軍丹陽尹邵陵王上啟云臣綸聞如來嚴相巍巍架于有頂微妙色身蕩蕩顯乎無際假金輪而啟物託銀粟以應凡砥波若之利刀收涅槃之妙果汎生死之苦海濟常樂於彼岸故能降慈悲雲垂甘露雨七處八會教化之義不窮四諦五時利益之方無盡並氷清日盛霧豁雲除爝火翳光塵熱自靜可謂入俗化於蒙底出世冥此真如使稠林邪徑之人景法門而無倦渴愛聾瞽之士慕探賾而知迴道樹始於迦維德音盛乎京洛恒星不見周鑒娠徵滿月圓姿漢感宵夢五法用傳萬德方兆華俗潛故競扇高風資此三明照迷途之失憑茲七覺拔長夜之苦屬值皇帝菩薩應天御物負扆臨民含光宇宙照清海表垂無礙辯以接黎庶以本願力攝受眾生故能隨方逗藥示權因顯崇一乘之旨廣十地之基是以萬邦迴向俱稟正識幽顯靈祇皆蒙誘濟人興等覺之願物起菩提之心莫不翹勤歸宗之境悅懌還源之趣共保慈悲俱修忍辱所謂覆護饒益橋梁津濟者道既光被民亦化之於是應真飛錫騰虛接影破邪外道堅持正因伽藍精舍寶剎相望講會傳經德音盈耳臣昔未達理源稟承外道如欲須甘果翻種苦栽欲除渴乏反趣醎水今啟迷方粗知歸向受菩薩大戒戒節身心捨老子之邪風入法流之真教伏願天慈曲垂矜許謹啟至四月十八日中書舍人臣任孝恭宣勅云能改迷入正可謂是宿植勝因宜加勇猛也昔金陵道士陸修靜者道門之望在宋齊兩代祖述三張弘衍二葛郗張之士封門受錄遂妄加穿鑿廣制齋儀糜費極繁意在王者遵奉會梁祖啟運下詔捨道修靜不勝其憤遂與門人及邊境亡命叛入北齊又傾散金玉贈諸貴遊託以襟期冀興道法帝惑之也於天保六年九月乃下勅召諸沙門與道士學達者十人親自對校于時道士祝諸沙門衣󰖬或飛或轉祝諸梁木或橫或竪沙門曾不學方術默無一對士女擁閙貴賤移心並以靜徒為勝也諸道士等雀躍騰倚魚睨雲漢高談自矜誇衒道術仍又唱言曰神通權設抑挫強禦沙門現一我當現二今薄示小術並辭退屈事亦可見帝命上統法師與靜角試上曰方術小伎俗儒恥之況出家人也雖然天命令拒豈得無言可令最下坐僧對之即往尋覓有僧佛鐫一名曇顯者不知何人遊行無定飲噉同俗時有放言標悟宏遠上統知其深量私與之交于時名僧盛集顯居末坐酣酒大醉昂兀而坐有司不敢召之以事告於上統上曰道士祭酒常道所行止是飲酒道人可共言耳可扶舉將來於是合眾皆憚而法上統威權不敢有諫乃兩人扶顯令上高座便立而含笑曰我飲酒大醉耳中有所聞云沙門現一我當現二此言虛實道士曰有實顯即翹足而立云我已現一卿可現二各無對之顯曰向祝諸衣物飛颺者我故開門試卿術耳命取稠禪師衣󰖬祝之諸道士一時奮發共祝一無動搖帝勅取衣乃至十人牽舉不動顯乃令以衣置諸梁木又令呪之卒無一驗道士等相顧無賴猶以言辯自高乃曰佛家自號為內內則小也詔我道家為外外則大也顯應聲曰若然則天子處內定小百官矣靜與其屬緘口無言帝目驗臧否便下詔曰法門不二真宗在一求之正路寂泊為本祭酒道者世中假妄俗人未悟仍有祗崇麴󱞙是味清虛焉在瞿脯斯甜慈悲永隔上異仁祠下乖祭典皆宜禁絕不復遵事領勅遠近咸使知聞其道士歸伏者並付昭玄大統上法師度聽出家未發心者可令染剃爾日斬首者非一自謂神仙者可上三爵臺令其投身飛逝皆碎屍塗地偽妄斯絕致使齊境國無兩信迄于隋初漸開其術至今東川此宗微末無足抗言矣帝諱詳即元魏丞相王歡之第二子也嫡兄澄怠慢為奴所害詳襲其位代為相國魏將曆窮詳築壇於南郊筮遇大橫大吉漢文之卦也乃鑄金像一瀉而成魏收為禪文魏帝署之即受其禪為大齊也凡所行履不測其愚智委政僕射楊遵彥帝大起佛寺僧尼溢滿諸州冬夏供施行道不絕時稠禪師問箴帝曰檀越羅剎殆臨水自見帝從之覩群羅剎在後於是遂不食肉禁鷹鷂去官漁屠辛葷悉除不得入市帝恒坐禪竟日不出禮佛行繞其疾如風受戒於昭玄大統法上面掩地令上履髮而授焉先是帝在晉陽使人騎駝勅曰向寺取經函使問所在帝曰任駝出城及出奄如夢至一山山半有佛寺群沙彌遙曰高詳託駝來便引見一老僧拜之曰高詳作天子何如曰聖明曰爾來何為曰取經函僧曰詳在寺󱁅讀經令北行東頭與之使者反命初帝至谷口木井佛寺有捨身癡人不解語忽謂帝曰我去爾後來是夜癡人死帝尋崩於晉陽焉著作王邵曰釋氏非管窺所及率爾妄言之引列子述商太宰問孔子聖人事又云黃帝夢遊華胥氏之國在佛神遊而已此之所言髣髴於佛石符姚世經譯遂廣蓋欲柔伏人心故多寓言以方便不知是何神變浩蕩之甚乎其說人身善惡世事因緣以慈悲喜捨常樂我淨書辯至精明如日月非正覺孰能證之凡在順首莫不歸命達人則慎其身口修其慧定平等解脫究竟菩提及僻者為之不能通理徒務費竭財力功利煩濁猶六經皆有所失未之深也已矣事事如此依齊書錄之周高祖登朝論屏佛法安法師上論事周祖平齊集論毀法遠法師抗詔事周祖東巡滅法已久任道林請興佛事周天元皇帝納王明廣表開佛法事隋高祖下詔述絳州天火焚老君像事隋兩帝事宗佛理稟受歸戒事周武初信於佛後以讖云黑衣當王遂重於道法躬受符錄玄冠黃褐內常服禦心忌釋門志欲誅殄而患信佛者多未敢專制有道士張賓譎詐罔上私達其策潛集李宗排棄釋氏又與前僧衛元嵩脣齒相副共相爼醢帝納其言欲親覘經過貶量佛失召僧入內七宵行道時既密知各加懇到帝亦同僧七夕不寐為僧讚唄并諸法事既無過犯無何而止天和四年歲在己丑三月十五日勅召有德眾僧名儒道士文武百官二千餘人昇正殿帝御坐量述三教優劣廢立眾議紛紜情見乖角不定而散至其月二十日依前集論是非更廣莫簡帝心索然又散至四月初又依前集令極言陳理又勅司隷大夫甄鸞詳佛道二教定其深淺鸞乃上笑道論三卷用笑三洞之名及笑經稱三十六部文極據明事多揚搉至五月十日帝大集群臣詳鸞上論以偽傷蠧道士即於殿庭焚之有安法師慧解洞達內外淹通時號釋宗眾標僧傑帝所信重常侍對揚僉議攸同三教齊立惟安抗辯教止二焉言出難尋著文易顯乃撰二教論一十二篇初歸宗顯本篇略云夫萬化本於無生三才兆於無始然則無生無始物之性也有化有生人之聚也聚雖一體而形神兩異散雖質別而心數弗忘故救形之教教稱為外濟神之教教稱為內是以智論有內外兩徑仁王辯內外兩論方等明內外兩律百論言內外二道若通論內外則該被華戎若局命此方則可云儒釋釋教為內儒教為外道無別教宗結儒流備彰前典非為誕謬詳覽載籍尋討根源教惟有二何得有三何者昔玄古樸素墳典之誥未弘淳風稍離丘索之文乃著故包論七典統括九流咸為軍國之謨並是修身之術若派而別之則應為九教今總而合之則同屬儒宗論其官也各王朝之一職談其籍也並皇家之一書何欲於一化之內合九流爭川大道之世使小成競辯豈不上傷皇極莫二之風下開拘放鄙蕩之弊真所謂巨蠹鴻猷眩曜朝野矣言佛教者窮理盡性之格言出世入真之正轍論其文則部分十二語其旨則四種悉檀理妙域中固非名號所及化擅像表又非情智所尋至於遣累落筌陶神盡照近超生死遠證泥洹播闡五乘接群機之深淺該明六道辯善惡之昇沈敻期出世而理無不周述及王化而事無不盡能博能要不質不文自非天下之至慮孰能與斯教哉雖復儒道千家農墨百氏取捨驅馳未及其度者也夫厚生情篤身患之誡遂興不悟遷流逝川之歎乃作並是域內之至談非踰方之巨唱也何者推色盡於極微老氏之所未辯究心窮於生滅宣尼又所未言何謂瞻之似盡而察之未極者也經曰分別色心有無量相非諸聲聞緣覺所知況凡夫識想安得齊於佛聖乎經云無以日光等彼螢火斯喻極也若夫以齊而齊不齊未曰齊也余聞善齊天下者以不齊而齊天下者也何須夷嶽實淵然後方平續鳧截鶴於焉始等此蓋狷夫之野議豈達士之貞觀乎故諺曰紫實昧朱狂斯濫哲請廣其類上至天子下至庶人莫不資色心以成軀稟陰陽而化體不可以色心是等而便混以智愚陰陽義齊則使同之於貴賤此之不可至理皎然雖強齊之其義安在餘文多不載又曰史記云季老西邁止及流沙化胡西昇等經不足窮究漢末三張方行其道惑亂天下備見史書故李膺蜀記云張陵避病瘧於丘社中得呪鬼術書遂解鬼法後為大蛇所噏弟子等妄述昇天其子衡衡子魯還習其道自號三師陵為天師衡為係師魯為嗣師咸以鬼道以化愚俗後漢書云張魯初為督義司馬遂掩殺漢中太守蘇固斷絕斜谷殺漢使者專據漢中三十餘載戴黃巾服黃巾造作符書以惑百姓受其道者出米五斗世號米賊初來學者名為鬼卒後云祭酒各領部眾夷俗信向朝廷不能討遂就拜魯為鎮夷中郎將通其貢獻至獻帝二十年曹操征而破之初漢末鬼音黃衣當王於是張角張魯等始服黃衣曹氏受命以黃代赤故年號黃初黃巾之賊至是始平元魏寇謙稍稍還服今大道之世風化宜同小巫巾色宜改復古且老子大賢絕棄貴尚又是朝臣服色寧異古有專經之學而無服象之殊黃巾布衣出自張氏夫聖賢作訓弘裕溫柔鬼神嚴厲動為寒暑老子誡味祭酒咸飲張制鬼服黃衣則齊真偽皎然急緩可見故略引張氏數條妄作用懲未聞一初言禁經止價者玄光論云道家諸經制雜凡意教迹邪險是故不經但得金帛便與其經貧者造之至死不覩貪利無慈逆莫過此又其方術穢濁不清乃有扣齒為天鼓咽塗為醴泉馬屎為靈薪老鼠為芝藥資此求道焉能得乎二或妄稱真道者蜀記云張陵入鵠鳴山自稱天師漢嘉平末為蟒所噏子衡奔山假設權方用表靈化生糜鵠足置石崖頂到光和元年遣使告曰正月七日天師昇玄都米民山獠遂因妄傳敗死利生逆莫過此之甚三或合氣釋罪者妄造黃書呪癩無端乃云開命門拕真人三五七九天羅地網士女溷亂不異禽獸用銷災禍其可然乎四或挾道作亂者黃巾鬼道毒流漢室孫恩求仙禍延皇晉破國害俗惑亂天下五千道德全不許之五或章書伐德者遷達七祖乞免擔沙橫費紙筆奏章太上又云戊辰之日上必不達不達太上則生民抂死嗚乎哀哉六或畏鬼帶符者符云左佩太極章右佩昆吾鐵指日則停暉擬鬼千里血若受黃赤章即是靈仙訣七或制約輸課者蜀記云受其道者輸米肉布絹器物紙筆薦蓆五綵後生邪濁增立米民八或解除基門者左道餘氣也基門解除春秋二分祭竈祀社冬夏兩至祠祀同俗先受治錄兵符社契皆言軍將吏兵都無教誡之義九或妄度苦厄者立塗炭齋事起張魯驢輾泥中黃土塗面摘頭懸櫛埏埴使熟至義熙初道士王公旗省去打拍吳陸修靜猶泥額反縛懸頭而已資此度厄何癡之甚十或夢中作罪者夢見先亡輒云變怪召鬼神兵吏奏章斷之十一或輕作凶佞者造黃神越章用持殺鬼又造赤章用持殺人趣悅世情不計殃罪陰謀懷嫉凶邪之甚斯並三張之鬼法非老子之本懷頃世濫行罕有覺者論成上之帝覽安論以問臣下僚宰尋挍莫敢排斥當時廢立遂寢誠所推焉乃經六載至建德三年歲在甲午五月十七日遂普滅佛道二宗別置通道觀簡釋李有名者百二十員並著衣冠名為通道觀學士時有蜀地新州願果寺僧勐法師不遠千里躬詣魏闕雖面陳至理邪正未分而帝滅毀之情已決乃著論十有八條難道本宗又以三科釋其前執其詞略云勐以世之濫述老子尹喜西度化胡出家老子為說經誡令尹喜作佛教化胡人又稱鬼谷仙生撰南山四皓注未善尋者莫不信從以為口實異哉此傳君子尚不可罔況貶大聖者乎今具陳此說非直人世差錯假託名字亦乃言不及義翻辱老子意者乎勝人達士不出此言將是無識異道誇競佛法假託鬼谷四皓之名附尹喜傳後作此異論用迷昏俗竊聞傳而不習夫子不許妄作者凶老君所誡此之巨患增長三塗宜應糺正救其此失然教有內外用生疑假人有賢聖多迷本迹故班固漢書品人九等孔丘之徒為上上類例皆是聖李耳之儔為中上類例皆是賢何晏王弼云老未及聖此則賢聖自分優劣路顯故魏文之博悟也黃初三年下勅告豫州刺史老聃賢人未宜先孔子不知魯郡為孔子立廟成未漢桓帝不師聖法正以嬖臣而事老子欲以求福良足笑也此祠之興由桓武皇帝以老子賢人不毀其屋朕亦以此亭當路行來者輒往瞻視而樓屋傾頓儻能壓人故令修整昨過視之殊未整頓恐小人謂此為神妄往禱祀犯常禁宜宣告吏民咸使知聞據斯以言呈露久矣愚惑者多致有前弊故著論焉雖復上聞終不見納有猛法師者氣調橫挺抗言帝旨詞頗激切眾恐禍及其身帝通容之情無愧恧次有藹法師者年德榮盛道俗所歸聞之歎曰朱紫雜糅狂哲交侵至矣可使五眾流離四生倒惑哉又曰餐周之粟飲周之水食椹懷音寧無酬德又為佛之弟子豈可見此淪湑坐此形骸晏然自靜徑來上表引見登殿舉手而言曰來意有二所謂報三寶慈恩酬檀越厚德援引卓明從旦至午交言支任抗對如流梗詞厲色鏗然無撓帝雖納其言情決已定遲疑不言藹又進曰釋李邪正即可事求不煩聖慮索鑊煮兩宗門人不害者立可見矣帝怯其言乃令引出時宜州沙門道積者次又出諫不用其言遂與同志七人於彌勒像前不食禮懺經於七日一時同逝藹入南山錫谷自剖身肉布於石上引腸掛樹捧心而卒有人尋之於崖上見捨身偈云願捨此身已速令身自在法身自在已自在諸趣中隨有利益處護法救眾生又復業應盡有為法皆然三界皆無常時來不自在他殺及自死終歸如是處智者所不樂業盡於今日周武帝以齊承光二年春東平高氏召前修大德並赴殿集帝昇御座序廢立義云朕受天命寧一區宇世弘三教其風逾遠考定至理多愆陶化今並廢之然其六經儒教久弘政術禮義忠孝於世有宜故須存立且自真佛無像遙敬表心佛經廣歎崇建圖塔壯麗修造致福極多此實無情何能恩惠愚人嚮信傾竭珍財徒為引費故須除蕩故凡是經象皆毀滅之父母恩重沙門不敬勃逆之甚國法不容並退還家用崇孝始朕意如此諸大德謂理何如于時沙門大統等五百餘人咸以王威震赫訣諫難從關內以除義非孤立眾各默然下勅催答並相顧無色俛首垂派有慧遠法師聲名光價乃自惟曰佛法之寄四眾是依豈以杜言謂能通理遂出對曰陛下統臨大域得一居尊隨俗致詞憲章三教詔云真佛無像誠如天旨但耳目生靈賴經聞佛藉像表真今若廢之無以興敬帝曰虛空真佛咸自知之未假經像遠曰漢明已前經像未至此土含生何故不知虛空真佛帝時無答遠曰若不藉經教自知有法者三皇已前未有文字人應自知五常等法當時諸人何為但識其母不識其父同於禽獸帝又無答遠曰若以形像無情事之無福故須廢者國家七廟之像豈是有情而妄相尊事帝不答此難乃云佛經外國之法此國不須廢而不用七廟上代所立朕亦不以為是將同廢之遠曰若以外國之經非此用者仲尼所說出自魯國秦晉之地亦應廢而不行又以七廟為非將欲廢者則是不尊祖考祖考不尊則昭穆失序昭穆失序則五經無用前存儒教其義安在若爾則三教同廢將何治國帝曰魯邦之與秦晉封域乃殊莫非王者一化故不類佛經七廟之難帝無以通遠曰若以秦魯同遵一化經教通行者震旦之與天竺國界雖殊莫不同在閻浮四海之內輪王一化何不同遵佛經而今獨廢帝又無答遠曰詔云退僧還家崇孝養者孔經亦云立身行道以顯父母即是孝行何必還家帝曰父母恩重交資色養棄親向疎未成至孝遠曰若如聖旨陛下左右皆有二親何不放之乃使長役五年不見父母帝曰朕亦依番上下得歸侍奉遠曰佛亦聽僧冬夏隨緣修道春秋歸家侍養故目連乞食餉母如來擔棺臨葬此理大通不可獨廢帝又無答遠抗聲曰陛下今恃王力自在破滅三寶是邪見人阿鼻地獄不簡貴賤陛下何得不怖帝勃然作色大怒直視於遠曰但令百姓得樂朕亦不辭地獄諸苦遠曰陛下以邪法化人現種苦業當共陛下同趣阿鼻何處有樂可得帝理屈言前所圖意盛更無所答但云僧等且還有司錄取論僧姓字帝已行虐三年關隴佛法誅除略盡既克齊境還准毀之爾時魏齊東川佛法崇盛見成寺廟出四十千並賜王公充為第宅五眾釋門減三百萬皆復軍民還歸編戶融刮佛像焚燒經教三寶福財簿錄入官登即賞賜分散蕩盡帝以為得志於天下也未盈一年癘氣內蒸身瘡外發惡相已顯無悔可銷遂隱於雲陽宮纔經七日尋爾傾崩天無嗣曆於東西二京立陟岵寺置菩薩僧用開佛化不久帝崩國運移革至隋高祖方始大通如後所顯近見大唐吏部尚書唐臨冥報記云外祖隋左僕射齊公親見文帝問死者還活人云初死見周武帝云為我相聞大隋天子昔與我共食庫倉玉帛亦我儲之我今為滅佛法極受大苦可為我作功德也文帝出勅普及天下人出一錢為之追福焉周建德六年十一月四日上臨鄴宮新殿內史宇文昂上士李德林收上書人表于時任道林以表上之上士覽表曰君二教也聖主機辯特難酬答可思審之對曰上主鋒辯名流十方林亦早聞正以聞辯故來得辯無爽云云乃引入上階御座西立詔曰卿既上事助匡治政朕甚嘉尚可條別自申勿廣詞費林乃上安撫齊餘省減賦役事帝備納之又曰林原誓弘佛道向且專論俗政似欲諂附君人其實無心護法自釋氏弘訓權應無方智力高奇廣宣正法救茲五濁拔彼三有人中天上六道四生莫不歸依迴向受其開悟自漢至今踰五百載王公卿士遵奉傳通及至大周頓令廢絕陛下治襲前王化承後帝何容偏於佛教獨不師古如其非善先賢久滅如言有益陛下可行廢佛之義臣所未曉詔曰佛生西域寄傳東夏原其風教殊乖中國漢魏晉世似有若無五胡亂治風化方盛朕非五胡心無敬事既非正教所以廢之奏曰佛教東傳時過七代劉淵篡晉元非中夏以非正朔稱為五胡其漢魏晉世佛化已弘宋趙符燕久習崇盛陛下恥同五胡盛修佛法請如漢魏不絕其宗詔曰佛義雖廣朕亦甞覽言多虛大語好浮奢罪到憙推過去無福則指未來事者無徵行之多惑論其勸善未殊古禮研其斷惡何異俗律昔甞為廢所以暫學決知非益所以除之奏曰理深語大非近情所測時遠事高寧小機欲辯豈以一世之局見而拒久遠之通議封迷忽悟不亦過乎是以佛理極於法界教體通於內外談行自他俱益辯果常樂無為樹德恩隆天地授道廣利無邊見奇則神通自在布化則萬國同歸救度則怨親等濟慈愛則有識無傷戒除外惡定止心非慧照古今智窮萬物若家家行此則民無不治國國修之則兵戈無用今離不行何處求益因重奏曰臣聞孝者至天之道順者極地之養所以通神明光四海百行之本孰先此孝昔世大道將傾魏室崩壞太祖奮威補天夷難創啟王業陛下因斯鴻緒遂登皇極君臨四海德加天下追惟莫大終身無報何有信己心智執固自解倚恃爪牙任縱王力殘壞太祖所立寺廟毀破太祖所事靈像休廢太祖所奉法教退落太祖所敬師尊且父母床几尚不敢損虧況父之親事輒能輕壞國祚延促弗由於佛政治興毀何關於法豈信一時之慮招萬世之譏愚臣冐死特為不可詔曰孝道之義寧非至極若專守執惟利一身是使大智權方反常合道湯武伐主仁智不非尾生守信禍至身滅事若有益假違要行儻非合理雖順必剪不可護已一名令四海懷惑外乖太祖內潤黔元令沙門還俗省侍父母成天下之孝各各自活不惱他人使率土獲利捨戈從夏六合同一即是揚名萬代以顯太祖即孝之終也何得言非奏曰若言壞佛有益毀僧益民昔太祖康日高鑒萬理智括千途必佛法損化即尋除蕩寧肯積年奉敬興遍天下又佛法存日損處是何自破已來成何利潤若實無益寧非不孝詔曰法興有時道亦難准制由上行王者作則縱有小利尚須休廢況佛無益理不可容何者敬事無徵招感無効自救無聊何能益國自廢已來民役稍希租調年增兵師日盛東平齊國西定妖戈國安民樂豈非有益若事有益太祖存日屢甞討齊何不見獲朕壞佛法若是違害亦可亡身既平東夏明知有益廢之合理義無更興奏曰自國立政惟貴於道制化養民寧高於德止見道消國喪未有兵強祚久是以虐紂恃眾禍傾帝業周武脩德福集皇基夫羌驕戰遂至滅身勾踐以道危而更安以此論之何關壞佛退僧方平東夏直是毀佛當此託定之時偶然斯會妄謂壞法有益若爾湯伐有夏文王滅崇武王誅紂奏并天下赤漢滅項此等諸君豈由壞佛自後交論譏毀人法或以抗禮君親或謂妄稱佛性或譏辯析色心或重見作非業或指身本陰陽林皆隨難消解帝終搆難重疊三番五番窮理盡性林則無疑不遣有難斯通帝曰卿言業不乖理凡有入聖之期性非業外道有通凡之趣此則道無不在凡聖該通是則教無孔釋虛崇如是之言形通道俗徒加剔翦之飾是知帝王即是如來宜停丈六王公即是菩薩省事文殊耆年可為上座不用賓頭仁惠真為檀度豈假棄國和平第一精僧寧勞布薩貞謹即成木叉何必受戒儉約實是少欲無假頭陀蔬食至好長齋豈煩斷穀放任妙同無我何藉解空忘功全通大乘寧希波若文武直是二智不觀空有權謀徑成巧便豈待變化加官真為授記無謝證果爵錄交獲天堂何待上界罰戮見感地獄不指泥犁以民為子可謂大慈四海為家即同法界治政以理何異救物安樂百姓寧殊拔苦剪罰殘害理是降魔君臨天下真成得道汪汪何殊淨土濟濟豈謝迦維卿懷異見妄生偏執即事而言何處非道奏曰伏承聖旨義博言深融道混俗移專散執乃令觸處乘真有情俱道物我咸適千徒齊一美則美矣愚臣尚疑若使至道惟一則無二可融若理恒外內則自可常別若一而非一則半是半非二而無二則乍道乍俗是則緇俗錯亂儒釋失序外內交雜上下參倫何直遠沈清化亦是近惑民俗是以陰陽同氣生殺恒殊天地齊形高卑常異不可以其俱形而使地動天靜或者見其並氣而令陰生陽殺即事永無此理虛言難可成用所以形齊氣一可得言同生殺高卑義無不別故使同而不同一而不一道俗之理有齊無與無為自別又若王名雖一凡聖天殊形事微同寬狹全異是故儒釋與無始俱興道俗共天地同化若欲泯之為一正可以道廢俗如其俱益於世兩理幽顯齊明今則興一廢一真成不可詔曰卿言道俗天殊全乖內外亦可道應自道無預於俗釋應自釋莫依儒王道若惟道道何所利佛若獨佛化有何功故道俗相資儒釋更顯卿不因朕言卿欲何論是以內外抑討廢興彼此今國法不行王法所斷廢興在數常理無違義無常興廢有何咎奏曰仰承聖旨如披雲覩日伏聽勅訓實如聖說道不自道非俗不顯佛不自佛惟王能興是以釋教東傳時經五百弘通法化要依王力方知道藉人弘神由物感佛之盛毀功歸聖旨道有興廢義無恒久法有隱顯理難常在比來已廢義無即行休斷既久興期次及興廢更遞理自應機並從世運不亦宜乎詔曰帝王之法善決取捨明斷去就審鑒同異妙察非常朕於釋教以潛思於府內挍量於今古驗之以行事算之以得失理非常而不要文高奇而無用非無端而棄廢何愛憎於儒釋奏曰弘法之本必留心於達人通化之首要存志於正道勿見忤己以惡者懷之以疎隔容己以美者歡心以親近是則自惑於所見自亂於所聞不可數聞有謗正之言遂便信納從唱而和乘生是非尋討愆短日懷憎薄是則以偽移真眾聲惑志故令當疎者更進之當親者更遠之遂使談論偏駁取捨專非斯乃害真之禍患喪德之妖累於是帝不答乃更開異途以發論端問曰朕聞君子舉厝必合於禮明哲動止要應於機比頻賜卿食言不飲酒食肉且酒是和神之藥肉為充肌之膳古今同味卿何獨鄙若身居喪服禮制不食即如今賜自可得食可食不食豈非過耶奏曰貪財憙色貞夫所鄙好膳嗜美廉士所惡割情從道前賢所歎抑慾崇德往哲同嗟況肉由殺命酒能亂神不食是理寧可為非詔曰肉由害命斷之且然酒不損生何為頓制若使無損計罪無過言非飲漿食飯亦應得罪而實不爾酒何偏斷奏曰結戒隨事得罪據心肉體因害食之即罪酒性非損過由弊神餘處生過過生由酒斷酒即除所以遮制不同非謂酒體是罪詔曰罪有遮性酒體生罪今有耐酒之人能飲不醉又不弊神亦不生罪此人飲酒應不得罪斯則能飲無過不能招咎何關斷酒以成戒善可謂能飲耐酒常名持戒少飲即醉是大罪人奏曰制過防非本為生善戒是止惡身口無違緣中止息遮性兩斷乃名戒善今耐酒之人既不亂神未破餘戒實理非罪正以飲生罪酒外違遮教緣中生犯仍名有罪以乖不飲猶非持戒詔曰大士懷道要由妙解至人高達貴其不執融心與法性齊寬肆意共虛空同量萬物無不是善惡何有非道是則居酒臥肉之中寧能有罪帶婦懷兒而遊豈言生過故使太子取婦得道周陀以捨妻沈淪淨名以處俗高達身子以出家愚執是故善者未可成善惡者何足言惡禁酒斷肉之奇殊乖大道奏曰龍虎以鱗牙為能猨鳥以超翔為才君子以解行為道賢哲以真實成德故使內外稱奇緇素高尚若惟解而無行同沙井之非潤專虛而不實似空雲而無雨是以匠萬物者以繩墨為正御天下者以法理為本故能善防邪萌察姦宄故使一行之失痛於割肌一言之善重於千金若使心根妙解則居惡為善神智虛明處罪成福亦可移臣賤質居天重任迴聖極尊處臣卑下是則君臣雜亂上下倒錯即事不可古今未有何異詞談忠孝身恒叛逆語論慈捨形帝殺盜口閑百技觸事無能言通萬里足不出戶斯皆情切事奢虛高無用是以才有大而無用理有小而必通執此為道誠難取信詔曰執情者未可論道小智者難與談真是以井坎之魚寧知東海深廣燕雀籬翔詎羨鵬鳳之遊斯皆固小以違大趣守文以害通途若以我我於物無物而非我以物物於我無我而非物我既不異於物物復焉異於我我物兩忘自他齊一虛心者是物無不同遺功者無事而不可奏曰仰承聖旨名義深博宗原浩污究察莫由事等窺天誰測其廣又同測海寧識其深若以小小於大無大而不小以大大於小無小而非大大無不大則秋毫非小小小無不小則太山非大大故使大大非大小小小非小大是則小大異於同大小同於異無大小之異同何小大之同異方知非異可異同寧有同可同異無同可同異非異同無異可異同無同異是故無同而同非同無異而異非異何同異而可異同非異同而可同異帝遂不答於是君臣寂然不言良久詔乃問曰卿何寂寞乃欲散有歸無勿以談不適懷遂息清辯奏曰古人當言而懼發言而憂是以古有不言之君世傳忘功之士所以息言表知非為不適詔曰至人無為未曾不為知者不言未曾不言亦有鸚鵡言而無用鳳皇不言成軌木有無任得存雁有不鳴致死卿今取捨若為自適又曰士有一言而知人有目擊而道存亦有覩色審情復有聽言辯德朕與卿言為日既久其間旨趣寧不略委卿可為朕記錄在所申陳令諸世人知朕意焉是則助朕何愧忠誠林以佛法淪陷冒死申請帝情較執不遂所論辯論雖明終非本意承長安廢教後別立通道觀其所學者惟是老莊好設虛談通申三教冀因義勢證明釋部乃表鄴城義學沙門十人並聰敏高明者請預通道觀上覽表即曰卿入通道觀大好學無不有至論補已大為利益仍設食訖曰卿可裝束入關眾人前却至五月一日至長安延壽殿奉見二十四日帝往雲陽宮至六月一日帝崩天元登祚在同州至九月十三日長宗伯岐公奏訖帝允許之曰佛理弘大道極幽微興施有則法須研究如此累奏恐有稽違奏曰臣本申事止為興法數啟慇懃惟願早行今聖上允可議曹奏決上下含弘定無異趣一日頒行天下稱慶臣何敢言至大成元年正月十五日詔曰弘建玄風三寶尊重特宜脩敬法化弘廣理可歸崇其舊沙門中德行清高者七人在正武殿西安置行道二月二十六日改元大象又勅佛法弘大千古共崇豈有沈隱捨而不行自今已後王公已下并及黎庶並宜修事知朕意焉即於其日殿嚴尊像具修虔敬于時佛道二眾各詮一大德令昇法座勸揚妙典遂人懷無畏互吐微言佛理汪汪沖深莫測道宗漂泊清淺可知挫銳席中王公嗟賞至四月二十八日下詔曰佛義幽深神奇弘大必廣開化儀通其修行崇奉之徒依經自檢遵道之人勿須剪髮毀形以乖大道宜可存鬚髮嚴服以進高趣令選舊沙門中懿德貞潔學業沖博名實灼然聲望可嘉者一百二十人在陟岵寺為國行道擬欲供給資須四事無乏其民間禪誦一無有礙惟京師及洛陽各立一寺自餘州郡猶未通許周大象元年五月二十八日任道林法師在同州衛道虎宅修述其事呈上內史沛公宇文譯親覽小內史臨經公宇文弘披讀常禮上士託跋行恭委尋都上士叱寇臣審覆高祖諱邕即西魏丞相宇文黑泰之第三子也泰以魏氏廢帝三年薨世子洛陽公覺嗣位受魏禪號大周其年被廢立弟寧都公毓三年崩諡明帝立弟魯國公即高祖是也改號保定盡五年改元天和盡六年改元建德至三年滅佛法六年平齊江淮巴蜀中原一統帝以為得政於天下也改號宣政五月便崩初帝深信佛宗曾無有二流俗讖緯黑衣當王以僧緇服彌所纏懷所以太祖入關便改衣幡悉為皂色用厭不祥乃至齊高竊忌釋種將戮稠師以通覺故所以免害遂使周祖相從嫉之危身事迫信用讒佞終是信非徹到故受斯言不思禍國滅身勇意而行誅剪三寶摧碎寶命銷亡所以統御既窮當年便殞子贇襲位改元大成二十六日禪位子衍改元大象贇號天元明年五月天元又崩後年正月改元大定於二月內國禪有隋改號開皇率改皂服普同黃色是知讖緯虛誕光武已著前規卜射難期虞氏加其潤色漢末謠言黃衣當王張角張魯並變服以應之黃初黃武又改元以附之斯術歸不亡又見周隋交禪以事徵驗終歸於空若夫興廢之道曆數有期因亡故昌亡亦為貴故經云難遭想滅大聖為之碎身隨機得度淨土由來不毀周武行事不亦宜乎道林法師俗姓任氏高齊之時在相州鄴下有名大德周氏東平誅除釋種當時高祖召僧共評廢立上統等五百餘人無敢陳抗惠遠法師崛赴抗詔帝無以答遂以威滅道林法師初以他行後乃申表武帝含弘召至御座對面交論二十餘日前後七十餘番帝極覈徵竟不能屈既理有所歸乃付議曹量其可否會帝昇遐天元嗣位至大象元年八月二十九日議哀九月內奏時深加面許明年正月遂詔頒行於是佛法如前廣通又大象元年二月內鄴城故趙武帝白馬寺佛圖澄孫弟子王明廣上衛元嵩破佛法事表達天元皇帝至四月八日內史上大夫宇文譯宣嵩勅旨佛教興來多曆年代論其至理實自難明但以世代澆浮不依佛教致使清淨之法變成濁穢太祖武皇帝所以廢而不存正為如此朕今情存至道思弘善法方欲簡擇練行恭修此理令形服不改德行仍存敬設道場欲行善法王公已下並宜知委餘如前說門下夫妙覺垂慈等群生於一子玄門亭毒總萬物而為母故泥洹大教化彼耆城無為真道被斯神國豈徒足相之淨土不容真人之勝哉曲沃東南土名烏谷有靈宮一所道佛同座碑記湮滅莫識修起所由年代參差不知營造遠近忽有異風揚礫如飛長者之蓋頹雲掩地似狎司空之兵驟雨闌干翻伊倒洛電女掣鞭天帶流金之色雷童挽軸地有崩山之響礔礰老君身首各去而佛靈相儼然無損黃鶴已高青牛遂遠未識金丹安能不惑者焉主者施行集論者云夫邪正糺紛在智猶惑幽明路絕顯驗斯形自皇覺照臨滿於空有之域靈瑞感應充於凡聖之心自赤澤降神青丘化及威德之清昏識神光之燭幽都無不喪膽求師款懷請道所以掃六師于舍衛梵王傾誠偃十陣於伽耶魔天稽首安得與夫區區老叟黃巾奉而抗衡瑣瑣尹生黔首則而齊化故使周昭宅生已後唐文教迹以前未聞釋尊儀相靈祇之所輕毀至於李老形像頻被欺陵曲沃同座而別焚彭門僧拜而道偃斯徒眾矣略舉知之頑俗多迷疑陽自結終非果敢故抱遲惟余以近歲通訪古蹤行至鄠西地名樓觀古樹摧󱧋院宇曾重中有宗聖觀觀南有尹先生別廟周訪道士云此是老君之本地也尹喜聞道故置廟以處之其觀地逼南山近坡有一土臺叢樹森疎云是老君之墓也訪問周歷暮宿觀西尹邨尹長樂家因問氏族長樂年雖遲暮惠解清明言晤徵擊諸道怯其過往自云是尹令之餘胤也東邊樓觀此乃先君尹令之故宅也先君志重丘園情敦稼穡地廣苗厚通觀莫因遂結草為樓以用觀望故云樓觀也本非老君之宅先君承老君西遁將往流沙道左邀攜逆旅相待老君遂之此宅周眺久之東南高崗即先君之古臺也當時亦與李老共登此臺祖宗相承墳墓峙列不聞先君與李老西邁此乃出自道書非關古史又云昔聞李老生陳郡苦縣長亦東川老方入秦死於槐里未聞正說西化流沙雖史遷浪言非為定指莊蒙所及斯途有歸自餘云云不可尋檢余又往始平之西二十餘里渭水之北槐里古城基趾尚存中有一冡訊問耆舊斯冡是誰皆莫知其由案縣圖經但述古城亦不測其年代冡跡今遠訪問流沙即燉煌鳴沙之地是也彼有流沙之地而無伯陽之風檢道化胡西昇經等聃往化胡胡人不受乃令尹喜為佛化胡胡人方服今窮其浮辯較其宗匠自天竺已北諸外國者乃稱胡國人皆奉佛未承喜化還祖天竺釋迦如來若此搜求聃行不遠槐里死矣秦矢弔之頗為實錄自餘虛引未足稱之故隋尚書令楚國公楊素行經樓觀見壁畫尹喜化胡之像素告諸道士曰承聞老君化胡胡人不受令喜變身作佛胡人方受是則佛能化胡胡人奉佛道不能化云何言老子化胡深思此言也故列時緣露布惟遠後進未廣安能博詣想有識者顧此懷諸案隋著作王邵述隋祖起居注云帝以後魏大統七年六月十三日生于同州般若尼寺于時赤光照室流溢戶外紫氣滿庭狀如樓閣色染人衣內外驚異帝母以時炎熱就而扇之寒甚幾絕困不能啼有神尼者名曰智仙河東劉氏女也少出家有戒行和上失之恐墮井乃在佛屋儼然坐定時年七歲遂以禪觀為業及帝誕日無因而至語太祖曰兒天佛所祐勿憂也尼遂名帝為那羅延言如金剛不可壞也又曰兒來處異倫俗家穢雜自為養之太祖乃割宅為寺以兒委尼不敢召問後皇妣來抱忽化為龍驚遑墮地尼曰何因妄觸我兒遂令晚得天下及年七歲告帝曰兒當大貴從東國來佛法當滅由兒興之尼沈靜寡言時道吉凶莫不符驗初在寺養帝年至十三方始還家及周滅二教尼隱皇家帝後果自山東入為天子重興佛法皆如尼言及登位後每顧群臣追念阿闍梨以為口實又云我興由佛法而好食麻豆前身似從道人中來由小時在寺至今樂聞鍾聲乃命史官為尼作傳帝昔龍潛所經四十五州及登極後皆悉同時起大興國寺仁壽元年帝及後宮同感舍利並放光明砧槌試之宛然無損遂前後置塔諸州百有餘所皆置銘勒隱于地府咸發神瑞充仞目前具如王邵所撰感應傳所以周祖竊忌黑衣當王便摧滅佛法莫識隋祖元養佛家王者不死何由可識事過方委知聖詐狂自古皆爾備諸聞見然帝信重佛宗情注無已每日登殿坐列七僧轉經問法乃至大漸至於道觀羈縻而已崇建功德佛門隆盛時既非遙故略其敘于時曇延法師是稱僧傑昇於正殿而授帝菩薩戒焉事如別顯及大業嗣曆彌隆前政昔居晉府盛集英髦慧日法雲道場興號玉清金洞玄壇著名四海搜揚總歸晉邸四事供給三業依憑禮以家僧不屬州省迄于終曆徵訪莫窮而情慕佛宗崇奉誡約天台智顗定門幽祕神用罕加請為國師尊加智者言令所及無不允從及其即世廢朝追感就山造寺廣度眾僧下書憂問慇懃委曲遺錫糧粒并諸法衣欲使徒眾行道如師在日故每至忌晨必預先設供門人歲至面敘昔緣情款莫二自有帝王於師珍敬無以加也至於李老符錄曾無預懷致使交論興言絕於徵召故無所編次云大唐高祖問僧形服利益事一高祖幸國學統集三教問道是佛師事二道士李仲卿著論毀佛琳師抗辯事三大宗勅道先佛後僧等上諫事四皇大子集三教學者詳論事五辛中舍著齊物論淨琳二師抗釋事六大宗問琳師辯正論信毀交報事七大宗幸弘福寺手製願文并敘佛道後先八大宗勅道士三皇經不足開化令焚除事九大宗詔奘師翻道經為梵文與道士辯覈事十皇唐啟運諸教並興然於佛法彌隆信重捨京舊第置興聖寺自餘會昌勝業慈悲證果集仙等寺架築相尋至於道觀無間於俗武德四年有大史令傅奕者先是黃巾深忌緇服既見國家別敬彌用疚心乃上廢佛法事十有一條云佛經訛誕言妖事隱損國破家未聞益世請胡佛邪教退還天竺凡是沙門放歸桑梓則家國昌大李孔之教行焉武皇容其小辯朝輔任其放言乃下詔問僧曰棄父母之鬚髮去君臣之章服利在何門之中益在何情之外損益二宜請動妙適有濟法寺沙門襄陽釋法琳憤激傅詞側聽機候承有斯問即陳對曰琳聞至道絕言豈九流能辯法身無像非十翼所詮但四趣茫茫飄淪欲海三界蠢蠢顛墜邪山諸子迷以自焚凡夫溺而不出大聖為之興世至仁所以降靈遂開解脫之門示以安隱之路於是天竺王種辭恩愛而出家東夏貴遊厭榮華而入道誓出二種生死志求一妙涅槃弘善以報四恩立德以資三有此其利益也毀形以成其志故棄鬚髮美容變俗以會其道故去君臣華服雖形闕奉親而內懷其孝禮乖事主而心戢其恩澤被怨親以成大順福霑幽顯豈拘小違上智之人依佛語故為益下凡之類虧聖教故為損懲惡則濫者自新進善則通人感化此其大略也而傅氏所奏在司既不施行奕乃多寫表狀公然遠近流布京室閭里咸傳禿丁之誚劇談席上昌言胡鬼之謠佛日翳而不明僧威阻而無力于時達量道俗動毫成論者非一各疎佛理曲陳邪正琳閱眾辭多引經教琳因謂眾人曰此引皆是奕之所廢豈得引廢證成雖曰破邪終歸邪破琳情契玄機獨覺千載器局天授博悟生知覩作者之不工信乘權之有據乃著破邪論其詞曰莊周云六合之內聖人論而不議六合之外聖人存而不論老子云域中有四大而道居其一案前漢藝文志所紀眾書一萬三千二百六十九卷莫不功在近益意在敬事君父俱未暢遠途止在移風易俗遂使三世因果理涉旦而猶昏命報五乘義經丘而未曉斯乃六合之寰塊三才之俗謨詎免四流浩瀚為煩惱之波六趣諠譁造塵勞之路者也原夫實相窈冥逾要道之道法身凝寂出玄之又玄所以見生忍土誕聖王宮示金色之身吐玉毫之相行則金蓮捧足坐則寶座承軀出則天主導前入則梵王從後聲聞菩薩儼若朝儀八部萬神森然輔衛演涅槃則地現六動說般若則天雨四花百福莊嚴狀滿月之臨滄海千光照曜如聚日之映寶山師子一吼則外道摧鋒法鼓暫鳴則天魔稽首是故號佛為法王也豈與衰周李耳比德爭衡末代孔丘輒相聯類非所言也文有二十餘紙自琳論出冠絕群篇家藏一本心口成誦並流略之菁華史書之藻鏡茂譽於是乎沸騰蒙俗由之而開悟琳有功矣琳以論卷初出意在榮達所知上之化下風靡之言則易乃上啟儲貳親王及公卿侯伯並文理弘被庶績咸嘉其博詣焉故奕奏狀因之遂寢得使釋門重敞琳又其功東宮庶子虞世南詳所上論為之序胤光價之顧又重由來琳姓陳氏頴川太丘之後遠祖移於襄陽故又為縣人焉少出家住荊州青溪山玉泉寺博通內外以文學見知大業初元入關視聽以槐里老宗張葛承繼言多誕謬有阻素風不勝其妄親事觀閱史云老氏西之流沙莊云老氏死於槐里二說紛糺名實乖咎故西窮砂塞絕李氏之蹤中至槐城有古墳之驗追訪耆舊莫識其源然樓觀道宗乃尹喜之宅延老過之非柱下居處今觀西尹長樂者村中魁岸即尹令之後事佛不事道也余往問焉唱言我祖結草為樓於上觀望故曰樓觀本非老君之所宅也今東觀中廟者即尹先君之宗廟也自古至今子孫承紹不往流砂昭穆斯在但以時逢寬政不事糺懲任彼黃巾高仰尹李致有符圖章醮代代繁廣道德宏旨豈其然乎莫不厚生存利非老厥宗琳慨其謬妄方欲窮討根源若非共住久處無由得成探賾則戴冠服褐從其靜館為述道德通說莊黃昔在荊楚曾經陶練義在玄微蘊括情抱秦川道學麟角罕逢自餘章句梗概而已致使九仙九府之錄三元三洞之儀黃庭黃書之祕天文天岡之術服氣練尸飛丹糇液莫不說如指掌寫送無遺於是高會館宇把臂朋從藏篋並開奇方畢吐琳本期既暢窮力搜求乃見乾竺古皇老君之師奉僧位高顯道士之所推敬佛之文如雲重法之科霧結並具抄略用擬不虞後乃返迹舊徒如常綜業及皇運初興傅令陳表仲卿進喜踳駁佛僧著論形於見聞興言在於貶退琳遂依而抗拒引道敬我佛乘劉李違師背教妄作冒罔凡聖及太宗覽論試以顯驗之刑琳對以正理極言上帝一無所問移於益部僧寺行至百牢關因疾而卒時年六十有九凡所著論集三十餘卷然於釋李交論偏意敷弘固使文據卓明終始包富後賢引用不假傍求斯即季代護法之開士也當時同代相侮逝後惜之自餘玼瑣未足言議其對晤重沓如後廣之此但敘其風素耳武德八年歲居協洽駕幸國學禮陳釋奠堂列三座擬敘三宗時勝光寺慧乘法師隋煬所珍道俗敦敬眾所樂推以為導首於時五都才學三教通人榮貴宰伯臺省咸集天子下詔曰老教孔教此土元基釋教後興宜崇客禮今可老先次孔末後釋宗當時相顧莫敢酬抗乘雖登座情慮不安太宗時為秦王躬臨位席直視乘面目未曾迴頻降中使云一無所慮師但廣述佛宗先敷帝德既最末陳唱冠徹前通乃命宗曰上天下地其貴在人榮位緣業必宗佛聖今將敘大致須具禮儀並合掌虔跪表師資有據聲告纔止皇儲以下爰逮群僚各下席䠒跪竚聆清辯乘前開帝德云陛下巍巍堂堂眾聖中王如星中之月言多不載次述釋宗後以二難雙徵兩教先問道云先生廣位道宗高邁宇宙向釋道德云上卷明道下卷明德未知此道更有大此道者為更無大於道者答曰天上天下唯道至極最大更無大於道者難曰道是至極最大更無大於道者亦可道是至極之法更無法於道者答曰道是至極之法更無法於道者難曰老經自云人法地地法天天法道道法自然何意自違本宗乃云更無法於道者若道是至極之法遂更有法於道者何意道法最大不得更有大於道者答曰道只是自然自然即是道所以更無別法能法於道者難曰道法自然自然即是道亦得自然還法道不答曰道法自然自然不法道難曰道法自然自然不法道亦可道法自然自然不即道答曰道法自然自然即是道所以不相法難曰道法自然自然即是道亦可地法於天天即是地然地法於天天不即地故知道法自然自然不即道若自然即是道天應即是地於是仲卿在座周慞神府抽解無地忸𧹞無答當時榮貴唱言道士遭難不通遂使玄梯廣布義網高張可謂躡響風飛應機河瀉於時天子迴光驚美其辯舒顏解頤而笑皇儲懿戚左右重臣並同歎重黃巾之黨結舌無報博士祭酒張侯愕視束體轅門慧日所以更明法雲於茲還布尋於座中下詔問乘道士潘誕奏云悉達太子不能得佛六年求道方得成佛是則道能生佛佛由道成道是佛之師父佛乃道之弟子故佛經云求於無上正真之道又云體解大道發無上意外國語云阿耨菩提晉音之翻云無上大道若以此驗道大佛小於事可知乘答略云震旦之與天竺猶環海之比麟洲聃乃周末始生佛是周初前出計其相去二十許王論年所經三百餘載豈有昭王世佛而退求敬王時道乎鉤虛驗實足可知也仲卿向敘道者謂太上大道先天地生欝勃洞虛之中煒燁玉清之上是佛之師不言周時之老聃也且五帝之前未聞有道三王之季始有聃名漢景以來方興道學窮今計古道者為誰案七籍九流經國之典宗師周易五運相生既闢兩儀陰陽是判故曰一陰一陽之謂道陰陽不測之謂神天地於事可明陰陽在生有驗此理數然也不云有道先天地生道既莫從何能生佛故車胤云在己為德及物為道王充殷仲文云德者得也道者由也言得孝在心由之而成者也王充論衡立身之謂德成名之謂道道德也者為若此矣卿所言道寧異是乎若異斯者不足苦詞豈有頭戴金冠身被黃褐鬢垂素髮手把玉璋別號天尊居大羅之上獨名大道治玉京之中山海之所未詳經史之所不載大羅同烏有之說玉京本亡是之談言畢下座乘爾時獨據詞鋒舉朝矚目致使異宗無何而退可謂一席揚扇足為萬代舟航可尚可師立功立事是知近假叨幸之力遠庇護念之恩道藉人弘惟乘有矣乘姓劉氏彭城人也有陳氏之時早經師訓聽成實論大涅槃經聲論之美光華江表及隋降陳國望逸朝廷煬帝昔在晉蕃南鎮淮海立四道場追徵四遠有名釋李率來府供乘以學優見舉召入王庭言論酬對殊有風采然其儀相魁岸眉目高朗貌體時事不在思量鋪詞摛藻俊逸終古自寓內推舉聲辯之最無越南朝良以吳楚之文騷經陳其翹楚典午南據才學涌於波瀾故得遊談玄路天下稱焉乘於斯伍聲價尤甚所以慧日道場義門法將盱衡而對雒伯電舌而卷群英乘於僧位灼灼高出煬帝初在春坊因從京邑談講徒侶互顯英雄論難之華道俗同許及成雒邑召往東都厚供重賜月望相接及往西平旦末遼海襄平無不預從戎麾對晤詞旨京師西南建兩禪宇內獲舍利擬瘞寺塔終憂所重特詔此行粵自東都西至京室威儀福瑞聽逸郊闉及帝往江都留乘洛邑常事恒業不擁素風皇泰初元彌崇敬重內置道場晨宵覲接開明建始鄭重相仍齋講繼軫法輪不絕及武德四年蕩定東夏入偽諸州例留一寺洛陽舊都僧徒極盛簡取名勝配住同華兩州仍舉勝達者五人天策別供乘以德高眾望又處其員在京住勝光寺以勝光寺主僧珍法師即隋煬國師智者顗禪師之弟子也以行解有聲追住慧日舊曾同寺同氣相求珍亦文帝素交特隆恒准所以秦國福供並入勝光乘達帝成弘道無倦福智二嚴與時俱積勝光北院寶塔高華堂宇綺飾像設嚴麗乃至畫繢瓌奇冠絕區域皆乘目准心計巧類神功不可思也每有盛集必事先驅湧注若河傾名貌如摛錦能使智人傾心清耳竚聆逸辯不覺晷度形疲自餘昏漠但聞寫送輕快莫知筌緒然為人慈育以濟度為心言問所流惟存贊悅不及過斯亦季代之辯士也年將八十終於勝光帝深悼惜賻贈榮顯武德九年清虛觀道士李仲卿劉進喜猜忌佛法恒加訕謗與傅奕脣齒結構誅剪釋宗卿著十異九迷論喜顯正論仍託傅氏上聞天聽孟春下勅京立三寺僧限千人餘並放還桑梓有才用者八品處分嚴勅行下無敢抗言五眾哀號四俗驚歎不久震方出帝氛祲廓清太宗素襲啟聞薄究宗領登即大赦一切休寧僧還本寺佛日還朗沙門法琳前造破邪論道俗具瞻道士新論猶未筆削乃因劉李二論造辯正論以擬之一帙八卷綸綜終古立信當今絕後光前布露惟遠頴川陳子良才術縱橫聲振寰宇為之注解并序由來文多不載貞觀十一年駕巡洛邑黃巾先有與僧論者聞之於上乃下詔云老君垂範義在清虛釋迦貽訓則理存因果求其教也汲引之迹殊途求其宗也弘益之風齊致然大道之興肇於遂古源出無名之始事高有形之外邁兩儀而運行包萬物而亭育故能經邦致治反樸還淳至如佛教之興基於西域逮於後漢方被中土神變之理多方報應之緣匪一洎於近世崇信滋深人冀當年之福家懼來生之禍由是滯俗者聞玄宗而大笑好異者望真諦而爭歸始波涌於閭里終風靡於朝庭遂使殊俗之典欝為眾妙之先諸華之教翻居一乘之後流遯忘返於茲累代今鼎祚克昌既憑上德之慶天下大定亦賴無為之功宜有解張闡茲玄化自今已後齋供行立至於稱謂道士女道士可在僧尼之前庶敦反本之俗暢於九有貽諸萬葉時京邑僧徒各陳極諫有司不納沙門智實後生俊頴內外兼明携諸夙老隨駕陳表乃至關口其表略云僧某等言某年迫桑榆始逢太平之世貌侵蒲柳方值聖明之君竊聞父有諍子君有諍臣某等雖預出家仍在臣子之例有犯無隱敢不陳之伏見詔書國家本系出自柱下尊祖之風形於前典頒告天下無德而稱令道士等在僧之上奉以周旋豈敢拒詔尋老君垂範治國治家所佩服章亦無改異不立館寺不領門人處柱下以全真隱龍德而養性智者見之謂之智愚者見之謂之愚非魯司寇莫之能識今之道士不遵其法所著冠服並是黃巾之餘本非老君之裔行三張之穢術棄五千之妙門反同張禹漫行章句從漢魏已來常以鬼道化於浮俗妄託老君之後實是左道之苗若位在僧尼之上誠恐真偽同流有損國化如不陳奏何以表臣子之情謹錄道經及漢魏諸史佛先道後之事如別所陳伏願天慈曲垂聽覽中書侍郎岑文本宣勅語僧等此事久以行訖不伏者與杖諸大德等咸是暮年形疲道路飲氣而旋智實勇身先出云不伏此理萬刃之下甘心伏罪遂杖之放還實少出家住京師總持寺沙彌時殊有高烈有精神善談論有聲遠近通攝論俱舍自受具已後嚴策形心衣鉢自隨淨瓶常執不入市不乘騎每有勝集無不論難鏗鋐高調聲氣堅正屬武德初薛舉東逼乃選翹勇僧千人入於戎幕有僧法雅躬為募頭京師鼎沸僧徒無計實於眾中太哭云雅是魔賊撮而敺之以事達太上乃令還俗因周行講肆不染俗風貞觀初元雅有事故下勅令實出家住於本寺及尊黃老令在僧前實携京邑大德法常慧淨法琳等十餘人隨頓上表以死上請不許之實曰深知明詔已下不可轉也萬載之後知僧中之有人焉後染疾清齋如初有勸非時食者實曰余見死者多矣臨終之時多陷戒律豈不以重身輕聖何名師資乎乃閉口不食有問後事答曰彎弓箭下可選地耶在後量處省事為要言已卒時春秋三十餘矣貞觀十二年皇太子集諸官臣及三教學士於弘文殿開明佛法紀國寺慧淨法師預斯嘉會有令召淨開法華經奉旨登座如常序胤道士蔡晃講道論好獨秀時英下令遣與抗論晃即整容問曰經稱序品第一未審序第何分淨曰如來入定徵瑞放光現奇動地雨花假近開遠為破二之洪基作明一之由漸故為序也第者為居一者為始序最居先故稱第一晃曰第者第也為弟則不得稱一言一則不得稱弟兩字矛盾何以會通淨曰向不云乎第者為居一者為始先生既不領前宗而謬陳後難便是自難何成難人晃曰言不領者請為重釋淨啟令曰昔有二人一名蛇奴道帚忘掃一名身子一聞千解然則蛇奴再聞不悟身子一唱千領此非授道不明但是納法非俊晃曰法師言不出脣何以可領淨曰菩薩說法聲震十方道士在坐如迷如醉豈直形骸聾瞽其智抑亦有之晃曰野干說法何由可聞淨曰天宮嚴衛理絕獸蹤道士魂迷謂人為畜有國子祭酒孔頴達者心存道黨潛扇斯玷曰承聞佛家無諍法師何以構斯淨啟令曰如來存日已有斯事佛破外道外道不通反謂佛曰汝常自言平等今既以難破我即是不平何謂平乎佛為通曰以我不平破汝不平汝若得平即我平也而今亦爾以淨之諍破彼之諍彼得無諍即淨無諍也於時皇儲語祭酒曰君既勦說真為道黨淨啟常聞君子不黨其知祭酒亦黨乎皇儲怡然大笑合坐歡躍今日不徒法樂以至於斯淨頻入宮闈抗論無擬殿下目屬其神銳也尋下令曰紀國寺慧淨法師名稱高遠行業著聞綱紀伽藍必有弘益請為普光寺主仍知本寺上坐事復下書與普光及以淨所廣述寺綱住持惟人在寄等事也淨本趙郡房氏即隋國子博士徽遠之猶子也家代儒宗流略固其常習而精爽清舉卓明文雄機論標放乘時搆采少出家遊學三河不專師傳於大小乘探賾沈隱開皇末曆觀化帝京優柔教義亟發光問大業之紀聲唱轉高預有才人無不臨造或決疑豫或示新文讎校古今商搉儒墨問之不已乃為敘述古來詩人雅什雖多罕登百二群髦重其慧悟服其品藻遂勸纘詩英華自梁高齊宣已下逮于皇運為編十卷吳王文學劉孝孫序之并俱舍毘曇大乘莊嚴論等咸為著疏各三十卷法華已下行用諸要亦纘疏述令成誦之并注經集論不能委述貞觀嗣寶宰伯咸欽僕射玄齡尤所敬重每有勝集引諸寮寀預聽法筵日下當時以為榮觀之極也然能事匪一學罕兼通淨之陳迹可謂玄儒並騖所以吹爇易發光華莫不由此年逾縱心風疾交集然猶憑几談寫敘對時賢余曾問其疾苦答云淨甞疾甚無計可投承聞病是著因固當捨著遂召五眾一切都捨夜覺有間晚又重發依前都捨疾間亦然今則七十有餘生事極矣安有為命而捨財乎念念死計無情財事昔人年至百歲猶不體命行無常淨今悟之任時而已然其恕己謙光接誘道俗迎送禮遇不爽恒倫至於同法論難知窮引通不咎前失人代即目聞見自多故不曲盡其宗轄其道化履歷具見續高僧傳太子中舍辛諝學該文史誕傲自矜心在道術輕弄佛法染翰著論詳略釋宗時有對者諝必碎之於地謂僧中之無人也慧淨法師不勝其侮乃裁論以擬之曰披覽高論博究精微旨贍文華驚心眩目辯超炙輠理跨聯環幽難勃以縱橫掞藻紛其駱驛非夫哲士誰其溢心瞻彼上人固難與對輕持不敏寧酬客難來論云一音演說各隨類解蠕動眾生皆有佛性然則佛陀之與大覺語從俗異智慧之與般若義本玄同習智覺若非勝因念佛慧豈登妙果答曰大哉斯舉也深固幽遠理涉嫌疑今當為子略陳梗概若乃問同答異文郁郁於孔書名一義乖理明明於釋典若名同不許義異則問一不得答殊此例既昇彼並自沒如有未喻更為提撕夫以住無所住萬善所以兼修為無不為一音所以齊應豈止絕聖棄智抱一守雌冷然獨善義無兼濟較言優劣其可倫乎二宗既辯百難斯滯論云必彼此名言遂可分別一音各解乃翫空談答曰誠如來旨亦須分別竊以逍遙一也鵬鷃不可齊於九萬榮枯同管椿菌不可齊乎八千而況爝火之侔日月浸灌之方時雨寧有分同明潤而遂均其曜澤哉至若山毫一其小大彭殤均其壽夭庭楹亂其橫竪施厲混其妍媸斯由相待不足相奪可忘莊生所以絕其有封謂未始無物斯則以余分別攻子分別子亡分別子余亡分別矣君子劇談幸無虛論一言易失駟馬難追斯文誠矣深可慎哉論云諸行無常觸類緣起復心有待資氣涉求然則我淨受於熏修慧定成於繕剋答曰無常者故吾去也緣起者新吾來也故吾去矣吾豈常乎新吾來矣吾豈斷乎新故相傳假熏修以成淨美惡更代非繕剋而難功是則生滅破於斷常因果顯乎中觀斯寔莊釋玄同東西理會而吾子去彼取此得無謬乎論曰續鳧截鶴庸詎真如草化蜂飛何居弱喪答曰夫自然者報分也熏修者業理也報分已定二鳥無羨於短長業理資緣兩蟲有待而飛化然則事像易疑沈冥難曉幽求之土淪惑罔息至乃道圓四果尚昧衣珠位隆十地猶昏羅縠聖賢固其若此而況庸庸者乎自非鑒鏡三明雄飛七辯安能妙契玄極敷究幽微貧道籍以受業家門朋從是寄希能擇善敢進蒭蕘如或鏗然願詳金牒於是辛氏頂受斯文頓裂邪網有李遠問舍人者曾讀斯論意所未詳便以示沙門法琳請廣其義類琳乃答曰蒙示辛氏與淨法師齊物論大約兩問詞旨宏贍理致幽絕既開義府特曜文鋒舉佛性平等之談引群生各解之說陳彼此之兩難辯玄同之一問非夫契彼寰中孰能振斯高論美則美矣疑頗疑焉何者尋上皇朝徹始流先覺之名法王應物爰標佛陀之號智慧者蓋分別之小術般若者乃無知之大宗分別緣起所以強稱先覺無知性寂於是假謂佛陀分別既於外有數無知則於內無心於外有數分別之見不亡於內無心誘引之功莫匱甚秋毫之方巨嶽踰尺鷃之比大鵬不可同年而語矣莊生云吾亡是非不亡彼此庸詎然乎所以小智不及大智小年不及大年惟彭祖之特聞非眾人之所逮也況三世之理不差二諦之門可驗是以聖立因果凡夫有得聖之期道稱自然學者無成道之聖從微至著憑繕剋而方妍乘因趣果籍熏修而始見彼既知而故問余亦述而略答詳夫一音普被弱喪由是同歸四智廣覃真如以之自顯自顯也者惟微唯彰同歸也者孰來孰去蓋知隨業受報二鳥不嫌其短長因濕致生兩蟲無擇於飛化不存待與無待明即待之非待矣請試論之昔闞澤有言孔老法天諸天法佛洪範九疇承天制用上方十善奉佛慈風若將孔老以匹聖尊可謂子貢賢於仲尼跛鼈陵於駿驥欲觀渤澥更保涓流何異蔽目而視毛端却行以求郢路非所應也非所應也且王導周顗宰輔之冠蓋王濛謝尚人倫之羽儀次則郄超王謐劉璆謝容等並江左英彥七十餘人皆學綜九流才映千古咸言性靈真要可以持身濟俗者莫過於釋氏之教及宋文帝與何尚之王玄保等亦有此談如宇內並遵斯要吾當坐致太平矣尚之又云十善暢則人天興五戒行則鬼畜絕其實濟世之玄範豈造次而可論乎中舍學富才高文華理切秦懸一字蜀掛千金何以當茲奇麗也不量管見輕陳鄙俚敢此有酬以麻續組耳李舍人得琳重釋渙然神解重疑頓消仍以斯論廣於視聽故得二文雙顯各其志乎貞觀十四年先有黃巾西華觀秦世英者挾方術以自媚因程器於儲兩素嫉釋宗陰上法琳所造之論云此辯正但欲謗訕皇宗罪當誷上太宗聞之便下勅沙汰僧尼貌減年齒使御史韋悰將軍于伯億并寺省州縣官人日別鴻臚檢閱情狀見有眾僧宜依遺教仍追訪琳身據法推勘琳扼腕奪發追徵未及即詣公庭輕生答對不懼性命乃縶之縲紲下詔問曰周之宗盟異姓為後尊祖重親寔由先古何為追逐其短首鼠兩端廣引形似之言備陳不遜之喻爬毀我祖禰謗讟我先人如此要君罪有不恕琳答曰文王大聖周公大賢追遠慎終昊天靡答孝悌之至通於神明雖有宗周義不爭長何者皇天無親竟由輔德古人黨理而不黨親不自我先不自我後雖親有罪必罰雖疎有功必賞賞罰理當故天下和平老子習訓道宗德教加於百姓恕己謙光仁風刑于四海又云吾師名佛佛者覺一切人也乾竺古皇西昇逝矣討尋老教始末可追日授中經示誨弟子言吾師者善入泥洹綿綿常存吾今逝矣今劉李所述謗滅老氏之師世莫能知所以著茲辯正論有八卷略對道士六十餘條並陳史籍前言實非謗毀家國自後二十餘列具狀奏聞勅云汝所著辯正論信毀交報篇曰有念觀音臨刃不傷且赦七日令爾念之試及刑期能無傷不琳外纏桎梏內迫刑期氷炭交懷惟祈顯應恰至限滿忽神思彯勇橫逸胸懷頓亡死畏立待追對須臾勅至云今赦期已滿即事加刑有何所念念有靈不琳答曰自隋季擾攘四海沸騰役毒流行干戈競起興師相伐各擅兵威臣佞君荒不為正治遏絕王路固執一隅自皇王弔伐載清海陸斯寔觀音之力咸資勢至之功比德連衡道齊上聖救橫死於帝庭免淫刑於都市琳於七日已來不念觀音惟念陛下又勅治書侍御韋悰問琳有詔令念觀音何因不念乃云惟念陛下琳答伏承觀音聖鑿塵形六道上天下地皆為師範然唐光宅四海九夷奉職八表刑清君聖臣賢不為枉濫今陛下子育恒品如經即是觀音既其靈鑒相符所以惟念陛下且琳所著辯正論爰與書史符同一句參差任從斧鉞陛下若順忠順正琳則不損一毛陛下若刑濫無辜琳則有伏屍之痛以狀奏聞遂不加罪下勅徙於益部僧寺於時朝庭上下知英構扇御史韋悰審英飾詐疑陽庶俗乃奏彈曰竊以大道欝興沖虛之迹斯闡玄風既播無為之教寔隆未有身預黃冠志同凡素者也道士秦英頗學醫方薄閑呪禁親戚寄命羸疾投身姦婬其妻禽獸不若情違正教心類豺狼逞貪競之懷恣邪穢之行家藏妻子門有姬童乘肥衣輕出入衢路揚眉奮袂無憚憲章健羨未忘觀繳在慮斯原不殄至教式虧請寘嚴科以懲婬侈有勅追入大理竟以狂狷被誅公私同知賊惡怪其死晚可謂賊夫人之子於斯見矣貞觀十五年五月十四日太宗文帝躬幸弘福寺於時僧眾並出虞候遠闢勅召大德五人在寺內堂中坐訖具敘立寺所由意存太穆皇后哀淚橫流僧並垂泣乃手製願文曰皇帝菩薩戒弟子稽首和南十方諸佛菩薩聖僧天龍大眾若夫至理凝寂道絕名言大慈方便隨機攝誘濟苦海以智舟朗重昏以慧日開曉度脫不可思議弟子夙罹󱉷亹早嬰偏罰追惟撫育之恩每念慈顏之遠泣血崩心永無逮及號天躄地何所厝身歲月不居炎涼亟改荼毒之痛在乎茲日敬養已絕萬恨不追冤酷之深百身何贖惟以丹誠歸依三寶謹於弘福道場奉施齋供并施淨財以充檀捨用其功德奉為先靈願心悟無生神遷妙喜策紺馬以入香城躡金階而昇寶殿遊玩法樂逍遙淨土永蔭法雲常喰甘露疾證菩提早登正覺六道四生並同斯願帝謂僧曰比以老君是朕先宗尊祖重親有生之本故令在前師等大應悢悢寺主道懿奉對陛下尊重祖宗使天下成式僧等荷國重恩安心行道詔旨行下咸大歡喜豈敢悢悢帝曰朕以先宗在前可即大於佛也自有國已來何處別造道觀凡有功德並歸寺家國內戰場之始無不一心歸命於佛今天下大定戰場之地並置佛寺乃至本宅先妣唯置佛寺朕敬有處所以盡命歸依師等宜悉朕懷彼道士者止是師習先宗故位在前今李家據國李老在前若釋家治化則釋門居上可不平也僧等起謝帝曰坐是弟子意耳不述不知天時大熱房宇窄狹若為居住今有施物可造後房使僧等寬展行道餘言多不載事訖還宮貞觀二十二年十月有吉州上表云有事天尊者行三皇齋法依檢其經乃云欲為天子欲為皇后者可讀此經據此言及國家檢田令云道士通三皇經者給地三十畝檢公式令諸有令式不便者奏聞此三皇經文言有異具錄以聞有勅令百官議定依追道士張惠元問有此言不惠元答云此處三皇經並無此言不知遠州何因有此然為之一字聲有平去若平聲讀之誠如所奏若去聲讀之此乃為國於理無妨臣等以為惠元所說不乖勸善然此經中天文大字符圖等不入篆籀請除餘者請留吏部楊纂等議云依識三皇經今與老子道德經義類不同並不可留以惑於後勅旨其三皇經並收取焚之其道士通道德經者給地三十畝仍著令於時省司下諸州收三皇經並聚於尚書禮部廳前于尚書試以火爇一時灰燼昔宋時鮑靜初造三皇被誅今仍宗尚改三皇為三洞妄立天文大字惑誤昏俗其詐顯然迷者不覺今遇大唐聖帝體其偽妄故此焚除近如大業末年京師五通觀道士輔慧詳三年不言改涅槃經為長安經將欲入山巖中於時條制不許出城門候見其內著黃衣又獲新經執送留守及至勘校改經事實尚書衛文昇以狀奏聞於金光門外戮之耳目生靈所共同委其覺者如此不覺者有之然彼輒爾制經寫於藏篋無人檢勘誰辯偽真且所造者文義淺俗濫引佛經讀者無味不足觀採至如南華幽求固是命家之作不可及也貞觀二十一年西域使李義表還奏稱東天竺童子王所未有佛法外道宗盛臣已告云支那大國未有佛教已前舊有得聖人說經在俗流布但此文不來若得聞者必當信奉彼王言卿還本國譯為梵言我欲見之必道越此徒傳通不晚登即下勅令玄奘法師與諸道士對共譯出於時道士蔡晃成英二人李宗之望自餘鋒頴三十餘人並集五通觀日別參議詳覈道德奘乃句句披析窮其義類得其旨理方為譯之諸道士等並引用佛經中百等論以通玄極奘曰佛教道教理致天乖安用佛理通明道義如是言議往還累日窮勘出語濩落的據無從或誦四諦四果或誦無得無待名聲雲涌實質俱虛奘曰諸先生何事遊言無可尋究向說四諦四果道經不明何因喪本虛談老子且據四諦一門門有多義義理難曉作論辯之佛教如是不可陷倫向問四諦但答其名諦別廣義尋問莫識如何以此欲相抗乎道經明道但是一義又無別論用以通辯不得引佛義宗用解老子斯理定也晃遂歸情曰自昔相傳祖承佛義所以維摩三論晃素學宗致令吐言命旨無非斯理且道義玄通洗情為本在文雖異厥趣攸同故引解之理例無爽如僧肇著論盛引老莊成誦在心由來不怪佛言似道如何不思奘曰佛教初開深經尚擁老談玄理微附虛懷盡照落筌滯而未解故肇論序致聯類喻之非謂比擬便同涯極令佛經正論繁富人謀各有司南兩不諧會然老之道德文止五千無論解之但有群注自餘千卷事雜符圖蓋張葛之咠附非老君之氣叶又道德兩卷詞旨沈深漢景重之誠不虛及至如何晏王弼嚴遵鍾會顧歡蕭繹盧景裕韋處玄之流數十餘家注解老經指歸非一皆推步俗理莫引佛言如何棄置舊蹤越津釋府將非探賾過度同夫混沌之竅耶於是諸徒無言以對遂即染翰綴文厥初云道此乃人言梵云末伽可以翻度諸道士等一時舉袂曰道翻未伽失於古譯昔稱菩提此謂為道未聞末伽以為道也奘曰今翻道德奉勅不輕須覈方言乃名傳旨菩提言覺末伽言道唐梵音義確爾難乖豈得浪翻冐罔天聽道士成英曰佛陀言覺菩提言道由來盛談道俗同委今翻末伽何得非妄奘曰傳聞濫真良談匪惑未達梵言故存恒習佛陀天音唐言覺者菩提天語人言為覺此則人法兩異聲采全乖末伽為道通國齊解如不見信謂是妄談請以此語問彼西人足所行道彼名何物非末伽者余是罪人非唯惘上當時亦乃取笑天下自此眾鋒一時潛退便譯盡文河上序胤闕而不出成英曰老經幽祕聞必具儀非夫序胤何以開悟請為翻度惠彼邊戎奘曰觀老存身存國之文文詞具矣叩齒咽液之序序實驚人同巫覡之婬哇等禽獸之淺術將恐西關異國有愧卿邦英等不愜其情以事陳諸朝宰中書馬周曰西域有道如李莊不答彼土尚道九十六家並厭形骸為桎梏指神我為聖本莫不淪滯情有致使不拔我根故其陶練精靈不能出俗上極非想終墜無間至如順俗四大之術冥初六諦之宗東夏老莊所未言也若翻老序彼必以為笑林奘告忠誠如何不相體悉當時中書門下同僚咸然此述遂不翻之奘姓陳氏頴川人也後葉居於兩河以慧解馳名周行嶽瀆承梵學富誓願博求以貞觀初入關住莊嚴寺學梵書語不久並通上表西行有司不許因遂間行遠詣天竺三年方達所在王臣高勝無不重之經十餘年備獲經論旋於京邑天子降禮賜以優言貞觀末年敬重尤甚常處內禁行往畢隨永徽已來不爽前敬常以翻譯而為命家今在北山玉華宮寺領徒翻經勤注不絕然其高行不可具陳別有大傳廣文如後今上召佛道二宗入內詳述名理事一條上以西明寺成召僧道士入內論義事一條上以冬雪未降內立齋祀召佛道二宗論義事一條上幸東都召西京僧道士等於彼論義一條上在東都令洛邑僧靜泰與道士李榮對論一條上在西京蓬萊宮令僧靈辯與道士對論一條又在司成宣范義頵宅難莊易義一條永徽嗣曆屢發深衷降意佛宗徵延論道覽前王之逸典追賢達之行事宋魏兩朝咸興談述周隋接運俱暢論衡然則晉氏南遷以釋宗為令族魏朝北有齊緇黃而等駕由是江表談玄規猷自隔關河語極淄澠一亂所以屢有揚激教義殊途雖事拒輪終歸陷網雲泥路絕聲采罕追人代致混論辯鞱陷顧斯陳迹不無懷悼致有黃巾被責緘默當時後出論場昌言我勝未登席者隨言信之輒以所聞敘斯實錄事連宸極故絕浮詞顯慶三年四月下勅追僧道士各七人入內論義時會隱法師竪五蘊義神泰法師立九斷知義道士黃𩔦李榮黃壽等次第論義並以莫識名體茫如夢海雖事往返牢落無歸次下勅遣道士竪義李榮立道生萬物義大慈恩寺僧慧立登論座先敘云皇帝皇后神功聖德遠夷順化宇內肅清豈直掩映軒羲亦乃牢籠周漢云云又嘆仰佛化戡濟黎元文多不載便問榮云先生云道生萬物未知此道為是有知為是無知答曰道經云人法地地法天天法道既為天地之法豈曰無知難曰向敘道為萬物之母今度萬物不由道生何者若使道是有知則惟生於善何故亦生於惡據此善惡昇沈叢雜總生則無知矣如不通悟請廣其類至如人君之中開闢之時何不早生今日聖主子育黔黎與之榮樂乃先誕共工蚩尤桀紂幽厲之徒而殘酷群生授以塗炭人臣之中何不惟生稷偰夔龍之輩而復生飛廉惡來靳尚新王之侶諛諂其君令邦國危亂哉羽族之中何不惟生鸞鳳善鳥而復生梟鷲惡鳥乎毛群之中何不惟生騏驥騮馬而復生豺狼豪蝟乎草木之中何不惟生松柏梓桂蕙蓀蘭菊而復生樠櫪樗棘葶艾蒺茨乎既而混生萬物不蠲善惡則道是無知不能生物何得云天地取法而為萬物皆之宗始乎據我如來大聖窮理盡性之教也天地萬物是眾生業力所感善業多者則瑠璃為地黃金界道瓊枝蔭陌玉葉垂空甘露充糧綺衣為座惡業多者則沙壤為土瓦礫為衢稗飯充虛麻衣被體泥行雨宿霜穫暑耘日夜驅馳以供公府皆自業自作無人使之吾子心愚不識橫言道生道實不生一何可愍李榮得此一徵愕然不知何對立時乘機拂弄榮亦杜口默然於是𧹞然下座次道士黃壽登座竪老子名義會隱法師將事整容與其抗論立唯論難之體褒貶為先恐難道名有所觸誤即奏云黃壽身預黃冠不知忌諱城狐社鼠徒事依憑國家遠承龍德之後陛下即李老君之孫豈有對人之孫公談祖禰之名字至如五千文內大有好義不能標列而說聖人之名計罪論刑黃壽死有餘及於是蒙勅云是更竪別義壽因此挫銳流汗失圖雖事言對次序乖越遞相擊論遂至逼瞑僧等見將燭來便起辭退勅曰向來觀師等兩家論義宗旨未甚分明立遂奏云向來兩家議論宗旨不明誠如聖旨何者眾僧竪義道士不識其源既恥無言遂鏜闒漫語至如僧竪五蘊義黃賾以蔭名來難且蔭以覆蓋為宗蘊以積聚為義如色有十一聚在色名之下識有八種聚在一名之下舉統以收稱為蘊義若以蔭名來難義理全乖又神泰竪九斷知義道士生來未聞此名雖上論座不知發問之處無以遮羞遂浪作餘語真可謂欲適南越而總轡北冥馬足雖行朔方終非趣越之步李榮浪語亦復如是由是宗旨不明塵黷聖聽過在道士然佛法大宗因緣為義故論云未曾有一法不從因緣生且如眼見殿柱須具五緣一識心不亂二眼根不壞三藉以光明四有境現前五中間無障必具此緣方得見柱若使羲光已沒龍燭未明縱有朱楹何由可見又如季穀子陽和之月遇水土人功則能生芽夏盛甕裏冬委地中緣不具故畢竟不生人亦如是內則業惑為因外則父母為緣身方得生父母乖各終不得生如是禽魚鳥獸萬物皆爾從因緣生故經云深入緣起斷諸邪見有無二邊無復餘習以佛智慧窮法實相是故號佛為無等覺為天人師外道之輩則不如是皆悉邪網覆心倒針刺眼或言諸法自然而生即是此方老莊之義或言諸法從自在天生韋紐天生冥性生或言無因或言宿作此並西方異道之計也皆不知法本不識因緣信意放言詿誤蒙俗致使天人惑其飾詐又對聖上說三性義一遍計性二依他起性三圓成實性外道所立遍計性收事等空花由來非有廣解三性言多不具自上起來經過食頃僧及道士陪侍臣僚佐兩行立聽時既夜久息言奉辭勅云好去各還宿所經停少時勅使告云語師等因緣義大好何不早論于時三藏已下莫不欣慶斯則無勞廟略碎蕩高旗不藉軍威堅城屠陷見之今日矣于時以道士不識蘊蔭斷知等義莫允帝情散席之後承內給事王君德云勅語道士等何不學佛經因斯以言釋李宗人學業優劣辯給通塞實錄如前貧富之懷亦具瞻矣顯慶二年六月十二日西明寺成道俗雲合幢蓋嚴華明晨良日將欲入寺簫鼓振地香華亂空自北城之達南寺十餘里十街衢闐𨶮至十三日清旦帝御安福門上郡公僚佐備列于下內出繡像長旛高廣驚於視聽從於大街㳂路南往並皆御覽事訖方還尋即下勅追僧道士各七人入上幸百福殿內官引僧在東道士在西俱時上殿帝曰佛道二教同歸一善然則梵境虛寂為於無為玄門深奧德於不德師等栖誠碧落學照古今志契寶坊業光空有可共談名理以相啟沃慧立奉對陛下叡性自天欽明纂曆九功包於虞夏七德冠於嬴劉遂使天平地成遐安邇肅既而㝢內無事垂慮玄門爰詔緇黃考覈名理但僧道士等輕生多幸濫沐恩光遂得屢入金門頻昇玉砌所恐聞見寡狹詞韻庸疎虛煩聽覽不足觀採伏增悚汗降勅云好師等依位坐又勅云師可一人上座開題時清都觀道士張惠元奏云周之宗盟異姓為後陛下宗承柱下今日竪義道士不得不先又夷夏不同客主位別望請道士於先上座帝沈默久之立遂奏曰竊尋諸佛如來德高眾聖道冠人天為三千大千之獨尊作百億四洲之慈父引迷拯溺惟佛一人此地未出娑婆即是釋迦之兆域惠元何得濫言客主妄定華夷伏惟陛下屈初地之尊光臨贍部受佛付囑顯揚聖化爇慈燈於暗室浮慧舸於苦流書云皇天無親惟德是輔蓋此之謂歟惠元邪說未可為依勅云好更遣上仍僧為先爾時會隱法師昇座竪四無畏義道士七人各陳論難無足敘之事在別傳次道士李榮開六洞義擬佛法六通為言立昇論席問榮六洞名數答訖徵云夫言洞者豈不於物通達無擬義耶答云是難曰若使於物通達無擁名洞未委老君於物得洞以不答云是老君上聖何得非洞徵曰若使老君於物通洞者何故道經云天下大患莫若有身使我無身吾何患也據此則老君於身尚礙何能洞於萬物榮云師緩莫過相陵轢榮在蜀日已聞師名不謂今在天庭得親談論共師俱是出家人莫苦相非駁立報曰觀先生此語似索孤息古人云黃塵之下不許借矟乍可出外別敘暄涼此席終須定其邪正向云與立同是出家檢形討事焉可同耶先生鬢髮不剪褌袴未除手把桃符腰懸赤袋巡門厭鬼歷巷摩兒本不異淫祀邪巫豈得同我情虛釋子李榮大怒云汝若以翦髮為好何不剔眉立曰何為剔眉榮曰一種毛故立曰一種是毛剔髮亦剔眉卿亦一種是毛何為角髮不角髭榮遂杜默無對立調曰昔平津困於十難李榮死於一言論德立謝古人論功無慚往哲於即避席主上解頤大笑次後諸僧與論時熱坐久恐勞主上且辭勅云好遂散還寺觀三藏玄奘在西明寺度僧不在論席十四日平旦勅使報奘云七僧入內與道士論議五人論大勝豳州最好兩人雖未論議亦應例是勝也立姓趙氏其先伯益孫造父有功於周穆王封於趙城遂因氏焉趙衰趙盾即其遠祖隨宦東西故為北地之新平人也祖禮周太中大夫平東將軍上柱國龍門侯父毅隨祕書郎司隷刺史崇儒好道撰文帝起居注二十五卷大業略記三卷並藏祕閣董狐直筆公有之矣立即司隷第三子也幼鍾荼毒有叔照法師擕接慈育年十五貞觀三年出家住豳州昭仁寺擁以公貫無由遠學生知特達不染俗流志仰前良謀猷慧解迺假借經史內外披尋自強不息通鏡今古一坐北荒二十餘載聲榮藉甚曜逸京皋慈恩譯經通訪巖穴以文辯騰譽致此徵延永徽元年舉以申省依追參譯既染芝蘭芬郁逾美自到帝京頻登閨輦潔齊行道率先總至所以導達功業咸立之能光暉論道咸立之力前後重錫備顯僧倫既非教元略而不述然其聲辯包富寫送雲行事逾宿構蓋難與競遂使挫拉強禦傾倒帝前顧問此何人斯答曰其本幽州僧也所以帝偏眄睞允副遺塵頻告奘云幽州師大好斯言有旨至七月內勅鴻臚卿韋慶儉補充西明寺都維那性不習諠詣闕辭退所司抑之不為通表因理僧務不墜彝倫顯慶三年冬十一月上以冬雪未零憂勞在慮思弘法雨雩祈雪降爰構福場故能靜處中禁廣嚴法座下勅召大慈恩寺沙門義褒東明觀道士張惠元等入內於別中殿講道論始于斯時也內外宮禁咸集法筵釋李搜揚選窮翹楚即斯榮觀終古無之天子親問褒所來邑於座具答時道士李榮先昇高座立本際義勅褒云承師能論義請昇高座共談名理便即登座問云既義標本際為道本於際名為本際為際本道名為本際答云互得進難云道本於際際為道本亦可際本於道道為際元答云何往不通並曰若使道將本際互得相通返亦可自然與道互得相法答曰道法自然自然不法道又並曰若使道法於自然自然不法道亦可道本於本際本際不本道於是道士著難恐墜厥宗但存緘默不能加報褒即覆結難云汝道本於本際遂得道際互相本亦可道法於自然何為道自不得互相法榮得重並既不領難又不解結便浪嘲云法師喚我為先生汝則便成我弟子褒應聲挫云今對聖言論申明邪正用簡帝心芻蕘之嘲塵黷天聽義須棄置誠不可也雖然無言不酬古有遺誥聊以相答我以事佛為師我為佛之弟子汝既稱為先生汝應先道而生我為弟子佛是我師汝若先道而生汝則應為道祖道士當時忸怩無對麈尾垂頓聲氣俱下褒因調曰麈尾已萎鹿巾將折語聲既䎡義鋒亦摧李榮無對逡巡下席尋即有勅令褒依法登座便辭讓曰義褒江表庸僧山中朽蘀天光遠被漏影林泉輕枉絲綸親臨御覽然則佛法僧寶無上福田梯蹬樂山津梁苦海法身常住迹示興亡像教住持取資帝力伏惟陛下道邁軒羲德隆堯舜遊刃萬機弘顯三寶皇后懋續宮闈皇太子聲高啟頌今為膏雨不降瑞雪未零憂勞黎庶設齊祈福紫庭之內建立勝幢黃屋之中安施法座欲使道風常扇佛日連輝爰詔緇黃各陳名理玉堦闡玉京之教金闕揚金口之言以斯景福莊嚴聖御伏願皇帝金輪永轉玉鏡恒明等敬北辰慶隆南嶽皇后心明七耀體洞二儀垂訓六宮母儀萬國皇太子凝神望苑作睿春坊布彩前星披圖下武義褒海隅遺隱忽廁嵩華以有怯之心登無畏之座用木訥之口釋解頤之談云云然則聖旨斯臨課虛立義今示義目厥號摩訶般若波羅蜜義此乃大乘之象駕方等之龍津菩薩大師如來智母摩訶大也般若慧也波羅蜜者到彼岸也夫玄府不足盡其深華故寄大以目之水鏡未可喻其澄朗假慧以明之造盡不可得其崖極借度以稱之云云道士張惠元問曰音是胡音字是唐字翻胡為唐此有何益答曰字是唐字音是梵音譯梵為唐彼此俱益又難曰胡音何能益人答曰佛出天竺梵音為正教流中夏利見甚多云何無益彼進無難返唱不通褒體之曰道士年耄今復發狂答義若此頓不思量張曰我那忽狂褒調曰子心不狂那出狂語退亦佳矣抒軸何為張遂復座姚道士次論義曰般若非愚智何以翻為智答曰為欲破愚癡歎美稱為智張責云何者是愚癡而將智來破答曰愚人是道士將智以破之張曰我那忽是愚答曰般若非愚智破愚嘆為智道士若亡愚我智藥亦遣如是覆却數番張遂飲氣吞聲周慞失守無難坐默褒因總調云張生則逃狂無所姚道又避愚無地狂愚既退李可進關榮因問曰義標般若波羅蜜斯乃非彼非此何以言到彼岸答曰般若非彼此歎美為度彼李曰非彼非此歎度彼岸亦應非彼非此歎到此岸答曰雖彼此兩亡歎彼令離此李曰歎彼不歎此亦應非此不非彼答曰歎彼令離此此離彼亦亡李榮更無難乃嘲曰僧頭似彈丸解義亦團欒褒接聲曰今一彈彈黃雀已射兩鵄鶚彈彈黃雀足射射鵄鶚腰于時李既發機被彈張元乃拔箭助之褒又調曰李不自拔張狂助亡姚生一愚那不見助姚即發言云云褒合調曰兩人助一人三愚成一智昔聞今始見斯言無有從于時天子欣然內宮諠合李榮俛首不已便云作如此解義何須遠從吳地來褒云三吳勝地本出英賢橫目苟身舊無人物云云言訖下座當斯時也獨御黃老無敢抗言可謂振論鼓於王庭不異提婆之日灑法音於帝掖何殊身子之秋事罷相從還栖公館褒謂諸道士曰駟不及舌明言非易天下清論何有窮涯等星曜之在天類河山之鎮地須便引用未待鄙言何有面對天顏輕為謔論脫付法推罪當不敬賴聖上慈弘恕其不逮不敬之罪終難可逃道士等大慚張元曰不須述也褒曰往不可咎來猶可追請廣義方統詳名理豈非釋李高軌不墜風流勝負兩亡情理雙遣者也筆者詳略褒之義道可曰脫頴當時准的萬代碎黃巾於黃屋不藉漢師列帝網於帝前無勞秦陣是以雲梯嬰帶徒聞姚主之談吞併合從成祖宋君之美信矣顯慶五年車駕東都歸心佛道宗尚義理非因談敘無由釋會下勅追大慈恩寺僧義褒西明寺僧惠立等各侍者二人東赴洛邑登即郵傳依往至合壁宮奉見敘論義旨不爽經通下勅停東都淨土寺褒即於彼講大品三論聲華崇盛光價逾隆褒姓薛氏常州晉陵人蓋齊相孟甞君之後大吳名臣綜瑩之胤也而天體高邈履性清明少染緇衣長遊聽采初在蘇州明法師所服勤教義具美清涼大品華嚴開明巖穴又往縉雲山婺州曠法師所經于多載備問幽求會體素誠爽拔玄致於是周流禹穴三十餘年傳經述論學侶奔從每惟大乘至教元在渭陰播蕩淳源乃流楊越嗟乎高軌中原失蹤後住東陽金華山法幢寺弘道不倦終日坐忘思契伊心長懷卒歲會慈恩申請㝢內搜揚京邑髦彥承風仰德以名聞奏下勅徵延既達京師幽憂頓蕩三藏玄奘不以形隔致猜共敘大綱護法為務請所學經論通講十遍顧謂門徒並往聽之時在慈恩創開宏理有空雙遣藥病齊亡于時執有毘曇存空成實分河飲水之客別部說戒之徒人我鏗然欻然驚視皆謂空見外道或曰空花道人遂即負氣衝天莫不承風摧轍喪魂陂膽失路迷歸褒乃誨以謗法之󱉷示以信首之路責以三關則周慞無計導以五過則負罪彌天辯給之口引用飛流能使答對無前翔集雲雨自戾止日下光問德音宰輔傾城道勝嗟賞中興大法斯人在斯纔有一月即蒙勅召中禁明道躬閱清言如前略述不爽華望晚巡洛下重復徵延聲榮藉甚彌隆今古不意法柱忽崩仁舟淪沒因疾卒於洛邑幽明結慘道俗悲涼下詔流問并給賻贈令葬鄉邑自餘道勝未獲其文隨得編之恐有遺逸故耳顯慶五年八月十八日勅召僧靜泰道士李榮在洛宮中帝問僧曰老子化胡經述化胡事其事如何可備詳其由緒靜泰奏言詳夫皇王盛事其跡不同或闢明堂以待賢或臨衢室而問下或賦清文於柏殿或延雅論於蓬山並驅名教之場未踐真玄之肆豈若我皇德靜兩儀道清八表巖廊多暇二教融襟控方外之輪高昇惠日理域中之躅暢引玄風爰詔緇黃對揚賓主但靜泰編學謏聞雕氷鑄木肅承疏宁斧鉞交襟聖旨問道士化胡經云老子化胡為佛此事如何靜泰奏言老子二篇莊生內外或以虛無為主或以自然為宗固與佛教有殊然是一家恬素降茲以外制自下愚靈寶創起張陵吳時始盛上清肇端葛氏齊代方行亦有鮑靜謬作三皇被誅具明晉史大唐貞觀之際下詔普焚此化胡經者泰據晉代雜錄及裴子野高僧傳皆云道士王浮與沙門帛祖對論每屈浮遂取漢書西域傳擬為化胡經搜神記幽明錄等亦云王浮造偽之過道士李榮云靜泰無知浪為援引榮據化胡經云老子化胡為佛又老子序云西適流沙此即化胡之事顯矣靜泰奏言李榮重引化胡靜泰前已指偽縱令此經實錄由須歸佛大師化胡經中老子云我師釋迦文善入於泥洹又榮引老子經序竟無西邁流沙之論但云尹喜謂老子曰將隱乎據榮對詔不實請付嚴科又莊子云老聃死秦失弔之又西京雜記云老子葬於槐里此並典誥良證又道士諸經唯有莊老餘皆偽誑偷竊佛教安置縱橫首尾蹈機進退惟咎假令榮經改無歸佛之語陛下祕閣亦有道經請對三觀學士以定是非即源真謬李榮云道人亦浪譯經據白馬將經唯有四十二章餘者並是道人偽作近亦有玄奘浪翻經論靜泰奏言李榮苟事往來莫知史籍據騰蘭初至此地大譯諸經其後支迦提之徒康僧會之輩曇摩提之屬鳩摩羅之流翻譯皆有年月詳諸國史亦有俗士聶承遠謝靈運等皆翻譯備詳群錄豈比汝之偽經或云朱鳥咮銜或道青烏吻噬終散失於龍漢卒改易於赤明並涉憑虛未聞崇有又榮所云近有玄奘亦浪翻經竊謂不可據玄奘久遊五印妙盡梵言考之風雅理無倫奪又玄奘所譯契我聖朝藻二帝之天文煥兩皇之宸照無知祭酒輒事毀譽案榮之罪已合萬死李榮奏云老釋二教並是聖言非榮靜泰即能陳述靜泰奏言榮自不能泰即能矣李榮重云榮據道劫經云道生於佛佛還小道化胡之事斷亦不虛靜泰奏言道士語稱檀越已竊僧言經引劫文還偷梵語蹶角受化尚戴黃巾既漸佛風不披緇服食我桑椹不見好音人之無良胡不遄死劫是梵語豈是道言邊境有人其名竊矣李榮云大道空同何佛何道靜泰奏言李榮體中無物固是空同李榮自云可無糞屎耶靜泰奏言聖人之側帝者之前用鄙俚為樞機將委巷為雅論古人請尚方馬劍今時可拂彼驢頭刑於可刑仁固仁矣李榮云我莊子曰道在糞屎靜泰曰汝道在糞屎此據縱下而言汝道本清虛何不據極上而說又責榮云汝面對宸極而云我莊子耶李榮曰汝經中亦云如是我聞阿難亦復稱我我亦何妨靜泰曰經云如是我聞結集之語又阿難無我假言我我汝我未除不得我我又阿難稱我以對後人爾今稱我親承嚴扆此而不類何以逃辜李榮辭窮遂嘲云靜泰語莫慞惶我未發汝剩揚靜泰云李榮烏黮何異蛣𧏙先師米賊汝亦不良李榮遂云汝頭似瓠蘆等語云靜泰奏言此對旒冕宜應雅論幸許劇談敢欲間作亦請嘲李榮頭聖旨便曰可令連脚嘲泰曰李榮道士額前垂髮已比羊頭口上生鬚還同鹿尾纔堪按酒未足論文更事相嘲一何孟浪泰又奏言向承聖旨令連脚嘲便曰李榮腰長即貌而述屢申駝項亟蹙蛇腰舉手乍奮驢蹄動脚時搖鶴膝李榮頻被嘲急不覺云靜泰不長不短靜泰奏云靜泰加之一分則太長李榮云向共相嘲便誦洛神之賦靜泰云此關宋玉之語未涉陳王之詞義屈言窮周慞迷妄李榮是蜀郡詞人泰云泰是洛陽才子榮云賈生已死才子何關靜泰奏云嚴楊不嗣江漢靈衰榮為蜀郡詞人一何自枉李榮無詞又轉語云箇是靈衰那得靈輝靜泰云夷歌嬥曲自謂成章鳥韻左言用閑音賞李榮又轉語云何意喚我為李王因言大唐天子故是李王靜泰云汝此語為自屬耶為屬帝耶如其自屬爾是何人如其屬帝言王非帝李榮云我經云域中有四大王居一焉言王何過靜泰云管子曰明一者皇察道者帝通德者王汝言域中有四大者汝教自淺汝復不閑以帝為王汝過之極李榮既急不覺直云靜泰言是靜泰奏言李榮既稱泰是伏乞宸鑒李榮又轉語云大道老君皇帝所尚何物綠精胡子剃髮小兒起自西戎而亂東夏靜泰云如來出現彼處為天中我皇御㝢此間為地正佛法有囑委以皇王有感必通何論彼此若限以華裔恐子自弊於杜郵老是楚人未知何地又榮向云綠精胡子自是葱嶺已東榮仲卿之鄙辭亦無關於佛事雖然無言不酬請商略汝家之穢法無知鬼卒可笑顛狂或灰獄圍身或牛糞塗體或背擎水器或背負楊枝或解髮却拘交繩反繫以廁溷而為神主將井竈而作靈師自臣奴僕之辭又引頑愚之稱醮祭多陳酒脯求恩唯索金銀禮天曹而請福拜北斗而祈壽淫祀之黨充斥未亡衒惑之徒罝罔綱紀加又扣頭搏頰銜板纏緋三點九閟之方丹門玉柱之術既無慚於父子寧有愧於弟兄並是汝天師之法豈非汝之教耶李榮不覺云是靜泰云李榮既屢云泰是如何不伏重乞宸鑒李榮又奏云靜泰所言榮疑宿構請共嘲燭即是臨機之能靜泰奏言泰雖無德言若成誦又語李榮云汝欲嘲燭汝宿構耶燭與李榮無情是同燭明勝汝李榮奏言道之與佛非榮泰等之所言委時又請休靜泰奏言李榮知難而退重乞天鑒夜久更闌恐疲聖旨帝令休榮遂走下基云去也于時靜泰脚痹未行少選停立泰自奏言靜泰先患風痹帝令人扶之榮於堦下云靜泰已死兩人扶侍泰云帝者之前理須戰慄辭而復語一何失敬也明日帝令給事王君德責李榮曰汝比共長安僧等論激連環不絕何意共僧靜泰論義四度無答李榮事急報云若不如此恐陛下不樂由是失厝令還梓州形色摧恧聲譽頓折道士之望唯指於榮既其對論失言舉宗落采泰本洛陽人素有遠識之量雖略通玄理而以才辯見知上幸東都多營法祀晝覽萬機夜通論道禮誦餘暇偏重義宗道士李榮老宗魁首恃其管見親預微延屢遭勍敵仍參勝席故泰為眾樂推登鋒奮擊挫拉若摧枯潛聲如舌結面陳泰是斯即心伏魂飛況對天顏褒貶足稱畫一此則千載之龜鏡也初以言辯見知具問才術東臺侍郎上官儀云又能賦詩上令作之應命便上帝重之欲令觀國登庸問欲還俗不須何等官泰答夙昔素心常懷出俗遠同法王之棄俗近喻巢許之解網俗榮非其所慕伏願不虧發趾之心上大幸之便勅所司東都敬愛寺大德未臨可以泰居之其所須侍者任取多少諸餘大德例止一人泰別勅垂顧使將五人入寺爾後頻登榮觀事多不錄龍朔二年十二月八日於蓬萊宮碧宇殿靈辯奉詔開淨名經題目問曰難思之道唯凡不測聖亦不知答凡聖俱不思難至理玄微凡流容可不測聖心懸鑒妙智寧得不知答法性虛融道無不遍物理平等何法可思難山芥無容入之義於凡故是難思大小有苞含之理在聖寧非不測答難思之道物無不遍何必山芥有納凡聖分思不思難凡智聖智不分思不思凡力聖力不分納不納答凡聖跡殊容有納不納凡聖本一不分思不思難凡聖本無二不分思不思凡聖跡有殊應有議不議答本跡雖殊不思議一也難此是聖者本跡殊何預凡夫事答一切眾生即涅槃相難思之道詎簡聖凡難難思無有二可使凡聖本無別難思既不殊凡聖跡寧兩答不二處說二二亦何所二難亦可不思處說思處說思何得聖人亦不思答不二處說二無二不二若存二可使不思處說思不思得有思不二處說二無二不存二無思處說思不立思不思難此乃何止不立思亦不存不思何得經首稱不思答絕思慮故言不思非謂有不思故華嚴經云如是不思議不可得深入不思議思非思寂滅三年四月十四日於蓬萊宮月陂北亭與道士姚義玄等五人西明寺僧子立等四人講論其日晚勅放道人道士各還觀寺別勅留僧靈辯及道士二人至十五日乃放還初十四日道士方惠長開老經題靈辯問曰向陳道德唯止老教亦在儒宗答道經獨有儒教所無難孝經曰有至德要道易云一陰一陽謂之道此則已顯於儒家豈獨明於老氏答自然之道為本餘者為末難自然之道不攝在陰陽老氏可為本陰陽亦苞於自然周易豈為末答元氣已來大道為本萬物皆從道生道為萬法祖難曰道為物祖不異前言老易同歸若為遣難惠長不能答因嘲之曰昔列子纔遇季咸怳然心醉黃冠暫逢緇服不覺魂迷上大笑令更難靈辯奏曰向者纔申短略黃巾以成瓦解今若更憑神算赤舌將必氷銷上又笑重問曰向云道為物祖能生萬象以何為體答大道無形難有形可有道無形應無道答雖復無形何妨有道難無形得有法亦可有形是無法有形不是無無形不有道答大道生萬物萬法即是道何得言無道難象若非是道可使象外別有道道能生於象既指象為道象外即無道無道說誰生答大道雖無形無形之道能生於萬法難子外見有母知母能生子象外不見道誰知汝道生又前言道能生萬法萬法即是道亦可如母能生子子應即是母又前言道為萬法祖自違彼經教老子云無名天地始有名萬物母母祖語雖殊根本是一義道既是無名寧得為物祖惠長總領前語不得因嘲之曰既非得意何為杜默已倒穀皮答吞米賊又難曰道無有形指象為道形亦可道無有祖指象為物祖答道為物祖象非物祖難道別有形不得象即道形答大道無形難大道非祖答道本無名強為立名為物之祖那得非祖難道本無名強為立名亦可道本非祖強為物祖答然難道本非是祖非祖強說祖亦可大道無有形無形強說形又難離象無別道象未生時有道生亦可離眼無別目未有目時有眼見答道是玄微眼為麁法二義不同安得為類難象是質礙道本虛無有無性乖若為同體惠長又無答辯奏曰靈辯忝預玄門實懷慈忍雖逢死雀不願重彈上大笑稱善五月十六日於蓬萊宮又與道士論難其道士對答不相領當無可記錄至六月十二日於蓬萊宮蓬萊殿論義靈辯與道士李榮同奉見上謂榮曰襄陽道人有精神好交言無令墮其圍中榮奏曰孔子尚畏後生況榮不如前哲辯奏曰靈辯誠為後生李榮故當是老上大笑曰榮已被逼榮開昇玄經題曰道玄不可以言象詮辯問曰玄理本寂思慮情智不可度量妙道既絕言詞若為得啟題目答玄雖不可說亦可以言說雖復有言說此說無所說難玄若可言詮即當云可詮如實不可詮當云不可詮何得向云不可詮今復言可詮榮領難不得辯謂榮曰求魚兔者必藉於筌蹄尋玄旨者要資於言象在言既其󱧼棘於理信亦迷矇又更為述前難答曰玄道實絕言假言以詮玄玄道或有說玄道或無說微妙至道中無說無不說辯曰此是中論龍樹菩薩偈偈云諸佛或說我或說於無我諸法實相中無我無非我安得影茲正偈為彼邪言竊菩薩之詞作監齋之語榮曰佛道何殊西域名為涅槃止是此處死滅辯曰螢光日光不可一邪法正法安得齊西域名涅槃唐翻為滅者此乃玄寂之妙境恬澹之虛宗絕患累於後身證無為於極地詎得以生死變謝而相擬乎子聞涅槃亦是滅生死亦是滅兩滅即是齊烏鵲亦有聲鸞鳳亦有聲二聲應可一二鳥俱出聲清雅猶來別二法雖同滅冥寂本不均因呵曰足下若不情昏菽麥目闇玄黃何為以至人涅槃同庶類生死上大笑曰向者道士標章今乃翻是道人竪義令難問玄理是可詮可使以言詮玄理體是不可詮如何得言詮答曉悟物情假以言詮玄亦可詮難玄體不可詮假言以詮玄玄遂可詮者空刺不可拔強以手來拔空刺應可拔反問空是玄不反答非是玄反難是玄可並玄非玄若為得並玄正難空既不並玄空體非是玄言既可詮玄可並玄非玄若為得並玄正難空既不並玄空體非是玄言既可詮玄言應得是玄言雖不是玄言亦可詮玄空雖不是玄何妨空並玄答玄是微妙如何以空來並難玄是微妙如何以言來詮又汝玄理不可詮玄理亦可詮空雖不可並空亦應可並空體不可並非並不得並玄體不可詮非詮不得詮榮不能答直抗聲曰明王有道致使番僧入貢辯曰日磾生於塞外為忠臣於漢朝道陵長自蜀中作米賊於魏日榮默然不答又謂之曰得嘲急解何事踟蹰榮曰既得玄旨所以杜默辯曰魚目不類明珠結舌何關杜口上大笑令更難難曰玄理幽深至人可測道士庸昧若為得知答玄雖幽奧至人深知凡則淺知難道士學玄理至人能深知道士得淺知道士學仙法仙人能高飛道士應下飛仙飛有高下道士高下俱不飛玄理有淺深道士淺深俱不測榮不能答辯嘲之曰老子兩卷本末研尋莊生七篇何曾披讀頭戴死穀皮欲似鈍啄木榮未及對又嘲曰聞君來蜀道蜀道信為難何不乘鳧遊帝里翻被枷項入長安榮曰死灰其慮槁木其形行忘坐忘著枷何妨辯曰行忘坐忘終身是忘亦可行枷坐枷終身著枷仍嘲之曰槁木猶應重死灰方未然既逢田甲尿仍遭酷吏懸榮未答又嘲曰柱枷異支策擎枷非椐梧閉口臨枷柄真似濫吹竽榮恚曰天子知有榮乃與榮枷著如汝道人之流主上何曾記錄辯曰天子今年知有榮來年亦應知有榮今年既與榮枷著來年亦與榮枷著聖恩方復未已著枷豈有了時又謂曰詳刑抵羅天子未必皆知道士著枷聖人何曾記識又謂曰李榮著枷聖人必不承意儻若因枷被識亦猶以醜見知榮慚怒厲聲曰道門英秀蜀郡李榮何物小僧敢欲相輕辯曰李榮李榮先乏雄情爽氣何勞瞋目勵聲仍嘲曰區區蜀地老竊號道門英已摧頭上角何用口中鳴榮不能酬但曰道人何所知怒力加飡飯辯曰眾僧本來齋潔故當飡飯進蔬道士唯重醮祭應須酌醴焚魚榮曰天宮清淨何意論魚辯曰向已同齋何為語飯榮曰蠢爾荊蠻詎堪為敵辯曰周德未被往日暫有荊蠻皇澤遠覃今時猶見蜀㺐榮曰心裏若無烏泥袈裟何為得黑辯曰心中既有柴棘頭上遂裏木皮末席辯嘲榮曰道士當諦聽沙門贈子言鴻鶴已高逝燕雀徒自喧已前雜嘲甚多不能盡記每嘲上皆垂恩欣笑昔毘城長者遊談里巷之中今皇邑先生迂駕蓬門之內以今況古夫何異哉范先生洞曉儒宗兼精李釋未甞不覈玄微於道肆談空理於法筵小僧往遊江左遐想風流適至關中彌欽道德尚未披敘邂逅相逢深適鄙懷是所願也既而光陰易失嘉會難留豈可使慧遠仲堪獨論象繫道林玄度自解逍遙請各據宗塗標牓題目以申考擊共敘幽微云爾范曰莊子之書頗曾披攬其間旨趣待問當酬問曰七篇繁廣一問無由得窮請更別舉章門以申往復范曰齊物之理今古以為難法師可依此義以開宗轍問曰今古若難誠如所論命開宗轍未敢轍當聯復竭愚試陳短句秋毫太山儒墨咸稱大小莊生以為不爾豈非孟浪之談范曰俗滯情於是非莊生遂忘於大小難曰但忘俗見之情應不齊彼山毫之質范曰意在忘情難曰不須齊質范曰不論齊質情詎得忘難曰秋毫既無陵霄之峯太山未有入塵之細逼令均等其可得乎范曰毫有入塵之細不羨陵霄之峯山有陵霄之峯不鄙入塵之細各冥自性故說為齊難曰物雖各冥其極大小之體不無莊周雖貴捐情不覺飜迷物理至如空虛本無質象不可論有差殊山毫既有形容安得談其均等范曰談其齊等本貴忘情若欲均形豈非為蛇畫足難曰前言形均始可情喪未是悟他今持畫足過人翻為自因更並曰山大毫小莊書遂可齊其大小天尊地卑周易應可混其尊卑莊生安得齊其大小范曰二教所詮由來是別均齊之理本自不同難易本是別不得同山毫本不齊不齊應說異異物既不異不異得說異別物應可同何得說不同靈辯姓安氏襄陽人也其先西域古族晉中朝時徙居長安白鹿原永嘉末又南遷因家于襄陽宿殖德本累修淨業家遞士農門傳貞素靈辯載江漢之英靈胤荊衡之秀氣幼而聰慧早能言理年十五出家聽習三論大乘諸經究極幽微尤長白黑天骨峻爽風韻凄清眉目口鼻之間自然虛肅常若秋崕含霽霜松引颷每至辯波騰迅詞芒灑落又如河箭飛流月弦揚彩永徽年中暫遊東都聲馳天闕尋奉勅住大慈恩寺仍被追入內論義前後與道士李榮等亟經往復靈辯肅對宸嚴縱敷雄辯神氣高邁精彩抑揚望敵摧鋒前無強陣嘲戲間發滑稽餘裕頻解聖頤每延優獎然素懷謙挹加復謹慎溫枝絕訪時莫能知同侶所傳百不存一昔次卿宏論唯聞重席之賞充宗小辯纔傳折角之謠尚想連環沈吟千祀略題梗概為之記云但恨言唯應物理非獨詣尋微之延猶有餘功
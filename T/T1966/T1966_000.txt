詳夫圓成至覺盡智海以無方普應群機破迷山而有路慈音遍演親聞者道證三空妙義齊分入信者心明八諦施頓漸之五乘接聖凡之二類識其道者便登常樂之鄉迷其旨者永溺輪迴之域是以如來隨機授道直指西方開極樂之法門顯慈尊之名號故乃人天共仰凡聖同歸入華藏之要津證泥洹之疾徑行門省略功德甚深自古名賢盡依念佛慧持慧遠壽終寶蓋迎將道綽道珍命盡仙雲引去或男或女現祥瑞者一一難陳若僧若尼感慈光者重重無盡傳記具明不勞廣錄今念佛鏡者照明念佛之人永斷疑惑者也依之奉行必出苦輪較量辨疑者義在下文總有一十一門覽者詳焉一勸進念佛門二自力他力門三念佛得益門四已得往生門五挍量功德門六挍量齋福門七疑謗得罪門八誓願證教門九廣攝諸教門十釋眾疑惑門十一念佛出三界門夫佛者三界大師四生慈父歸信者滅罪恒沙稱念者得福無量凡欲念佛要起信心若當無信空無所獲是故經言如是者信相也夫信為入道之初宗智為究竟之玄術初稱如是信也後曰奉行智也故阿彌陀經云若有信者應當發願生彼國土此是本師釋迦牟尼勸信之處彼經又言汝等當信是稱讚不可思議功德此是六方諸佛勸信處又經言隨順此經以信得入此是法華經勸信處又云若人種善根疑則華不開信心清淨者華開即見佛此是十住論勸信處又人無信而不立車無輗軏不行此是外書勸信處又信則所言之理順順則師資之道成經無豐約非信不傳此是肇法師勸信處大行和上曰念佛法門不問道俗男女貴賤貧富唯要具信此是大行和上勸信處問云既言道信未知信何等法答曰信意者信依經中說念佛定生淨土信念佛定滅諸罪信念佛定得佛證信念佛定得佛護信念佛臨命終時佛自來迎信念佛不問眾生同信之人皆得往生信念佛生淨土定得三十二相信念佛生淨土定得住不退地信念佛生淨土定得自在快樂莊嚴信念佛生淨土定得不死之地信念佛生淨土與諸菩薩一向為伴侶信生淨土更不離佛信生淨土華臺化生信彌陀佛現在說法信生淨土不墮三塗地獄所以遣念佛念佛一口准觀經說定滅八十億劫生死重罪還得八十億劫微妙功德所以勸信是故大行和上遣念佛人心唯信佛佛則知之佛得他心通故口唯稱佛佛則聞之佛得天耳通故身唯敬佛佛則見之佛得天眼通故此是大行和上勸信念佛處又喻信心猶如深栽果樹樹根深故風吹不動後著果實濟人饑渴念佛之人亦復如是要由深信得到西方成等正覺廣濟危難若當無信空無所獲是故經言十住菩薩一起信心念佛已後縱逢惡緣喪身斷命寧當即死不退信故維摩經云深信堅固猶如金剛法珍普照如雨甘露念佛之人要須深信又無量壽經論云念佛有五種門何者為五一者禮拜門身業專禮阿彌陀佛二者讚歎門口業專稱阿彌陀佛名號三者作願門所有禮念功德唯願求生極樂世界四者觀察門行住坐臥唯遣觀察阿彌陀佛速生淨土五者迴向門但念佛禮佛功德唯願往生淨土速成無上菩提此是無量壽經論中念佛法門又彼經云有四種修行何等為四一者長時修自一發念佛心以來直至得生淨土成佛終不退轉二者敬處修正向西方專想不移三者無間修唯專念佛無別雜善而來間隔亦無貪嗔煩惱雜惡來間四者無餘修無餘雜善而來間何以故雜善修道多劫乃成由自力故唯專念佛一日七日即生淨土位居不退速成無上菩提乘阿彌陀佛本願力故速得成就故名無餘修又准觀經中勤念佛人上品上生者若有眾生願生彼國者發三種心即便往生何等為三一者至誠心二者深心三者迴向發願心具三心者必生彼國何者至誠心身業專禮阿彌陀佛口業專稱阿彌陀佛意業專信阿彌陀佛乃至往生淨土成佛已來不生退轉故名至誠心深心者即是真實起信專念佛名誓生淨土成佛為期終不再疑故名深心迴向發願心者所有禮念功德唯願往生淨土速成無上菩提故名迴向發願心此是觀經中上品上生法又文殊般若經不觀相貌專稱名號作一行三昧欲得速成佛亦作此一行三昧欲具一切智亦作一行三昧欲得見佛亦作一行三昧欲得速生淨土亦作一行三昧此是文殊般若經中念佛往生法又阿彌陀經云舍利弗若有善男子善女人聞說阿彌陀佛執持名號若一日若二日乃至若七日一心不亂其人臨命終時阿彌陀佛與諸聖眾現在其前是人終時心不顛倒即得往生阿彌陀佛極樂國土問曰若念佛一日往生淨土何須七日答曰一日七日皆是臨命終時往生淨土疾則一日遲則七日此是阿彌陀經中上品往生法又准觀經下品下生者或有眾生作不善業五逆十惡具諸不善如此愚人以惡業故應墮惡道經歷多劫受苦無窮如此愚人臨命終時遇善知識教念阿彌陀佛十口除罪往生此是觀經中下品下生法又准無量壽經云乃至一念即生淨土並是下品往生法問曰一種念佛一念十念即下品下生一日七日何故得上品上生答曰一念十念為念數少功德亦少所以下品下生一日七日為念數多功德亦多所以上品上生又一念十念喻晚發心人一日七日喻早發心人所以一念十念一日七日即生淨土位居不退直至無上菩提又念佛喻如孩子哭聲父母聞之急來相救飢即與食寒即與衣熱即與涼是父母力非是子能念佛之人亦復如是唯知念佛佛大慈悲尋聲即救所有罪業佛與滅却所有病患佛與差却所有諸障佛與拂却猶如父母養子相似故法華經云一切眾生皆是吾子我即是父汝等累劫眾苦所燒我皆濟拔令出三界修道之人要勤念佛維摩經云欲除煩惱當修正念問云論諸法門其數無量何法自力何法他力答云如來雖說八萬四千法門唯有念佛一門是為他力餘門修道總為自力又問自力修道准佛經教何時得成他力修道何時得熟答自力准佛經教從初發心經一大阿僧祇劫始到初地又經一大阿僧祇劫修道乃至八地菩薩皆是自力他力者准念佛法門阿彌陀經疾則一日遲則七日念阿彌陀佛往生淨土即是八地菩薩何以故為乘阿彌陀佛本願力故阿彌陀經中眾生生者皆是阿鞞跋致既是阿鞞跋致即是八地菩薩又問自力他力如何答喻自力者猶如小兒年始三歲宅去京地向經千里遂遣小兒自行向京以求官職無由得到何以故為幼小故餘門修道亦復如是要須多劫修道乃成猶如小兒自力向京不可得到由自力故言他力者猶如小兒雖小依父母及象馬車乘力故不久到京遂得官職何以故由他力故念佛修道亦復如是臨命將時乘阿彌陀佛願力如一念頃往生西方得不退地猶如父母將象馬車乘載小兒不久到京覓得官職又自力者猶如貧人還與貧人家客作用力雖多得錢極少餘門修道亦復如是用力極多功德極少如似貧家客作相似又他力者如向王家客作用力極少得錢無量何以故為乘王力故念佛亦復爾為乘佛願力故用功極少功德無邊一日七日專心念佛速生淨土早證無上菩提猶如王家客作相似又自力他力者猶如蟻子寄在翅鳥之上遂將蟻子在須彌山蟻子昇高受諸快樂凡夫念佛亦復如是乘佛願力速生西方受諸快樂猶如蟻子乘翅鳥力上山相似此之他力餘門修道猶如蟻子自力行上山不可得到此乃自力自力者猶如蝦䗫他力者猶如大龍有諸蝦䗫㘅著龍鱗龍帶蝦䗫速入大海由念佛故將於眾生速到西方又自力者猶如凡夫脚足損壞不能速行他力者如轉輪王飛騰虛空往四天下為乘輪寶力故乘佛願力亦復如是一念之頃即得往生西方住不退地餘門修道猶如陸地步行念佛修道猶如水路乘船里數極多而復不固念佛往生亦復如是用功極少早證菩提念佛法門由乘阿彌陀佛本願力故速疾成佛超過餘門百千萬倍問曰念阿彌陀佛往生殊勝淨土總得幾計利益答曰准善道闍梨集念佛法總有二十三種利益何者是一滅重罪障益二光明攝受益三大師護念益四菩薩冥加益五諸佛保護益六八部防衛益七功德寶聚益八多聞智慧益九不退菩提益十奉覲大雄益十一感聖來迎益十二慈光照觸益十三聖友同讚益十四聖友同迎益十五神通空駕益十六身色殊姿益十七壽命長劫益十八得生勝處益十九面覩聖眾益二十常聞妙法益二十一證無生法忍益二十二歷事他方受記益二十三還歸本國得陀羅尼益此是西京善道闍梨念佛集中利益又准大行和上念佛總有十種利益何等為十一則佛力二則易作三則功德最多四則自他極喜五則速得見佛六則定得不退七則定生極樂八則更不離佛九則壽命長遠十則與聖無異又准諸經念佛往生總有三十種利益何等是一滅除諸罪二功德無邊三諸佛法中勝四諸佛同證五諸佛同護六十方諸佛同勸信念七所有疾患念佛總除八臨命終時心不顛倒九念佛一法攝多法十命終之時佛自來迎十一用少功德速生淨土十二華臺中化生十三身黃金色十四壽命長遠十五長生不死十六身有光明十七具三十二相十八獲六神通十九得無生法忍二十常見諸佛二十一與諸菩薩共為伴侶二十二香華音樂六時供養二十三衣食自然長劫無盡二十四任運進道直至菩提二十五常得少年無有老相二十六常得強健無有病時二十七更不重墮三塗地獄二十八受生自在二十九晝夜六時常聞妙法三十住不退地此依諸經念佛生淨土總有三十種利益又准涅槃經文有五百群賊為曠野劫盜波斯匿王捉得已後排其兩目斷其手足棄在坑中時賊眾中一人曾向佛邊聞說念佛救人苦難遂轉相教齊心念佛爾時諸賊同發願言三稱佛名眼目平復手足如故所以知念佛利益不可思議又彼經中說天竺國中有一優婆夷信敬三寶常好供養一切眾僧中有一比丘身患重病良醫診瞻須用人肉作𦞦服之其病乃差時優婆夷為敬三寶故遂割身肉供養比丘比丘食已病即得差其優婆夷身瘡苦痛不能忍受即便念佛苦痛總除身瘡平復如故所以知念佛利益不可思議又准月燈三昧經云非但身瘡平復一切病苦痛患專心念佛病苦總除故彼經云若遇垂死重病苦痛逼迫無可療治念佛三昧不捨一切病苦悉除所以善導闍梨大行和上在日有數箇疾病人念佛總差自餘諸病念佛差者無量無邊不可具說非但念佛病得除差近來此處有人念佛前後感舍利數粒每常供養故知念佛利益難思議問准阿彌陀經云若已生今生當生上來雖勸念阿彌陀佛未知現今往生許說多少數自得生已不答准淨土經云娑婆世界已有六十七億不退菩薩念阿彌陀佛往生他方國土亦復如是往生者無量無邊又准華嚴經云德雲比丘念阿彌陀佛往生淨土又准阿彌陀經阿難舍利弗等聞佛所說歡喜信受即得往生又准觀經韋提希與五百侍女念阿彌陀佛往生淨土俱非菩薩聲聞往生又近來北都有綽禪師人又有律師西京善道闍梨懷感法師大行和上并僧法會等數百餘僧人念阿彌陀佛往生淨土非但僧等往生西京東京及餘諸處有數箇尼師得往生淨土非但尼得往生西京東都及餘諸處亦有數箇白衣賢者并優婆夷等念阿彌陀佛臨命終時得好境界往生淨土如是品類不可具說如往生傳此即是已往生者有念佛法門凡夫二乘及諸菩薩同行之教問曰准阿彌陀經中不可以少善根福德因緣得生彼國未知何者是少善根何者是多善根答曰如來八萬四千法門若望念佛法門自餘雜善總是少善根唯有念佛一門是多善根多福德何以得知准觀經中下品下生人十念成就即生淨土一聲念佛定得滅除八十億劫生死之罪一念既能滅八十億劫生死之罪明知還得八十億劫微妙功德故知念佛一法即是多善根又自餘雜善是自力修行之者多劫乃成念佛修道乘阿彌陀佛本願力故疾則一日遲則七日便生淨土住不退地故阿彌陀經中若有善男子善女人聞說阿彌陀佛執持名號若一日若二日乃至七日一心不亂其人臨命終時阿彌陀佛與諸聖眾現在其前是人終時心不顛倒往生阿彌陀佛極樂國土故知念佛一法即是多善根多福德問曰念佛一口能滅八十億劫生死之罪不知幾許是劫答一劫者不可數得之為劫准教取四十里石厚薄縱廣各四十里忉利天上有諸天衣輕重三銖為一分取三銖天衣三年一迴拂盡無石總作微塵乃為一大劫有一箇人廣造罪業或殺盜邪行妄語兩舌惡口貪嗔邪見五逆不孝誹謗大乘一切惡業墮地獄中經八十億劫若念佛生死之罪總皆消滅還得八十億劫微妙功德故知念佛一法是多善根多福德又算劫數十千劫乃成一萬劫十萬劫乃成一億劫從十億劫至八十億劫功德有人一日念十萬口阿彌陀佛者或有人一日念得二十萬口准阿彌陀經一日七日念佛功德無量無邊由多功德往生淨土往生淨土即是八地已上菩薩所以彌陀經中十方諸佛同皆讚歎不可思議自餘雜善思得畔際算得頭數故名少善根是可思議念佛功德廣大無邊非心所思非口所議是故經云不可思議故知念佛一法是多善根非餘善根所能及也又挍量念佛功德分為三等一挍量一念二挍量十念三挍量念一日七日准觀經中念佛一口滅八十億劫生死之罪還得八十億劫微妙功德唯一劫功德尚不可思議何況百劫百劫功德尚不可思議何況千劫千劫功德尚不可思議何況萬劫萬劫功德尚不可思議何況一億劫乃至八十億劫功德不可知數故言不可思議功德所以觀無量壽經中廣造五逆謗方等經罪臨命終時念阿彌陀佛十口即生淨土此是下品下生法一念功德尚自無量何況二念乃至十念准觀經中其人謗方等經用常住僧物廣破諸戒世間惡業盡造臨命終時稱念一口阿彌陀佛功德所造罪業總皆消滅盡往生淨土所以經言於一念中滅八十億劫生死之罪此是下品中生法又問罪障既多何故念佛十口乃能除滅多劫等罪答十口佛名定能除滅多劫等罪何以得知舉喻釋者譬如有人積薪千日起火焚之不經半日燒薪總盡罪業煩惱猶如柴薪念佛功德猶如猛火無量劫來罪障由念十口阿彌陀佛功德一切罪障總皆消滅又罪障猶如闇室念佛猶如明燈千年闇室明燈纔照其闇悉除念佛功德亦復如是無量劫來罪障由念阿彌陀佛功德一切罪障悉消滅故知念佛定能滅除多劫等罪故觀經云汝稱佛名故諸罪消滅我來迎汝又念佛十口功德尚自無邊何況有人一日念得十萬口阿彌陀佛一日念得二十萬口阿彌陀佛者一日念佛功德尚自無邊何況二日乃至七日念佛功德准阿彌陀經臨命終時疾則一日遲則七日念佛即往生淨土又云眾生生者皆是阿鞞跋致即是八地菩薩此是上品上生法何以得知喻如世間戶次相似財寶多者作上上戶財寶少者作下下戶念佛功德最多者生淨土作上上品念佛最少者作下下品如來雖說諸善功德八萬四千法門唯有念佛一門是最上法如來雖說諸善功德唯有念佛一法是多善根是多福德自餘雜善若望念佛總是少善根少福德念佛法門實非餘門所及也故知念佛一門是多善根多福德又念佛法准諸經說極甚難值何以得知大阿彌陀經云過去有一國王能起信心擬作念佛要法遂至善知識所志求念佛要法爾時善友報大王言此念佛要法極理難聞大王貴聖豈能學王報大師若能為我說念佛要法者吾當終身供給走使爾時善友報大王云王擬修念佛要法者宜捨國位此處供給多時不退即為王說念佛要法爾時大王遂捨國位即隨善友供給所須時世人民壽命無量經八千歲苦處先登不避勞倦不生退轉於其中間兩度聞說念佛三昧於後世後時得值二萬八千諸佛並為王說念佛三昧其王聞念佛法故遂得成佛何況今時得聞至誠信念豈不往生極樂世界億億眾生沈淪惡道不得成佛只為不逢念佛法門故知念佛極難逢問念佛法門亦復持齋已不答念佛之法亦須持齋大行和上一食持齋長時無闕問持齋得幾功德答大雲密藏經齋法清淨經挍量齋福利經中所說齋有五時寅時齋者得八萬四千億歲餘糧卯時齋者得八萬億歲餘糧辰時齋者得六萬億歲餘糧巳時齋者得四萬億歲餘糧午時齋者得五百日餘糧午時後不得成齋得罪無一分功德言餘糧者餘則不盡故言餘糧今生多足衣食皆是過去持齋所獲所以大行和上說念佛之人要須持齋又譬如一日得糧食尚不可思議何況十年糧食十年糧食尚不可思議何況百年糧食乃至百億千億萬億八萬億糧食既准經說故知持齋功德不可思議念佛人要須持齋問讚歎念佛得何功德誹謗念佛得何罪答准雜集經說一度謗念佛人千劫墮泥梨地獄一度讚念佛人滅却身中百劫極重惡業大行和上說人不志心念佛亦謗佛故遂即謗法直入阿鼻獄中受諸苦痛無有出期又問阿鼻地獄如何莊嚴答阿鼻地獄者觀佛三昧經說縱廣正等八千由旬七重鐵城七重鐵網有七鐵幢八萬四千劍林八萬四千熱湯銅狗鐵蛇鐵烏滿此獄中一人入獄亦皆遍滿多人入中亦復不窂一墮此獄長時受苦無有出期無有間隔經八萬大劫然後得出復墮畜生由謗念佛法故墮地獄中受無間苦若不迴心念佛無間等罪無由得出若能志誠念佛無間等罪並皆消滅又准法華經中見有讀誦書持經者輕賤憎嫉而懷結恨即墮無間地獄何況謗念佛之人其人罪重於謗誦經讀經書經人百千萬倍所以大行和上違情能忍打罵莫報恐招罪故遺教經云劫功德賊無過嗔恚甚於猛火常當防護無令得入猛火能燒世聞諸珍寶嗔心猛火能燒七聖財是故念佛之人亦須忍辱又華嚴經云一念嗔心起百萬障門生又准觀經讚歎他好自得功德以罵他惡自得罪報何以得知報恩經云均提沙彌為罵上座音聲如狗吠均提沙彌由一惡言五百生中常作狗身故知罵他還自得罪又雜阿含經中說有一人讚歎修道人善事勝妙五百生中常得端正形貌殊好口氣常香遍體香潔如優鉢羅華香氣逆風四十里聞香故知讚他並得善報念佛人兼須讚善准法華經云不說他人好惡長短唯專念佛速生淨土不果沈淪問既專念阿彌陀佛定生淨土定得無量功德未審有何保證令不遣信耶答大有保證准阿彌陀經中六方諸佛恒河沙數出廣長舌相遍覆三千大千世界說誠實言不誑眾生當信是本師釋迦牟尼佛說念佛定得無量功德一日七日稱念阿彌陀佛定得往生淨土一依此教不生淨土誑汝口中出舌已便當壞爛不還入口此是六方諸佛以願證處又准大寶積經阿彌陀佛作法藏比丘時發四十八大弘誓願中說若我得成佛時十方天人聞我名字不得菩薩無生法忍諸法總持者不取正覺生我國土不得三十二相者不取正覺十念成就不生我國者不取正覺若生我國中更重墮地獄及三塗惡道者不取正覺生我國土形貌不平一有好醜者亦不取正覺生我國中不得天眼天耳六通自在者不取正覺十方眾生稱我名字不得十方諸佛咨嗟讚歎我名者不取正覺若女人厭惡女身求生我國臨命終時不轉女身成男子復受女身者不取正覺言正覺者亦明菩提若一切眾生乘我願力不得如上果報我即不證無上菩提即是誑諸眾生我誓當在惡道中不得無上菩提此是阿彌陀二立誓願處又阿彌陀經云說經之日阿彌陀佛成佛已來於今十劫阿彌陀佛既得成佛念佛定得往生又本師釋迦說專念佛名亦為難事我行此念佛得無上菩提說阿彌陀經意者為本師釋迦因中發願是故法華經中說我本立誓願欲令一切眾如我等無異如我昔所願今者已滿足化一切眾生皆令入佛道此是釋迦佛立誓願處又觀音經云弘誓深如海歷劫不可思議侍多千億佛發大清淨願此是觀世音菩薩發願處又善導闍梨在西京寺內與金剛法師挍量念佛勝劣昇高座遂發願言准諸經中世尊說念佛一法得生淨土一日七日一念十念阿彌陀佛定生淨土此是真實不誑眾生者即遣此堂中二像總皆放光若此念佛法虛不生淨土誑惑眾生即遣善導於此高座上即墮大地獄長時受苦永不出期遂將如意杖指一堂中像又皆放光此是善導闍梨立誓願處又大行和尚言若有人能依阿彌陀經念佛不取相貌心唯信佛口唯稱佛身唯敬佛違情能忍惡衣先著麁食先喫孝義并仁慈專心念佛逢緣不退至死不移雜善及惡亦皆不作唯專念佛能如是者大行皮中剝與作衣服著肉中截割與作飯食喫若依經念佛不生淨土念一口佛不滅八十億劫生死之罪不得八十億劫微妙功德不剝皮與著不割肉與喫誑惑眾生使大行立請交報六根壞爛遍體生瘡使人眼見苦痛難忍當來直入地獄更不再出此是大行和上立誓願處又喻誓願猶如寶車有諸寶車多載珍寶擬上國王求官職車載寶物要須繩索縛束牢固然始到京不被傾側珍寶不失王得寶物遂與官職念佛亦然要須誓願行始得成不失念佛功德珍寶乃至淨土早證菩提若當無願所修行行無由得成故阿彌陀經若有信者應當發願生彼國土念佛總持辯才無礙布施持戒忍辱精進禪定智慧及方便願力智無不具足由念佛故猶如如意寶珠所求皆得若自能念佛布施他人教他念佛此即當布施由念佛故滅除諸罪即是持戒惡法不生即是忍辱行住座臥念佛名字不離心口即是精進深信不疑志誠念佛所生淨土不生退轉即是禪定由久用功念佛名號一切經教披文即解此即智慧是故念佛總持辯才無礙又准念佛攝六度果報何以由念佛故往生淨土衣食自然財寶總足即攝布施由念佛故往生淨土得男子身具六神通即攝持戒由念佛故往生淨土得端正可喜三十二相八十種好即攝忍辱由念佛故當生淨土水鳥樹林佛及菩薩總皆說法聞是音已皆自然生念佛念法念僧之心即是精進由念佛故生彼國已更無異緣常住三昧故即是禪定也生彼國已自然解了一切諸法即是智慧故念佛一法攝六度果報過於財施百千萬倍所以涅槃經云念佛一口分作十六分功德若有一人布施一世界眾生經三月只將念佛十六分中一分功德亦復勝彼故知念佛過於財施百千萬倍問諸有疑惑請乞除斷故般若云若以色見我以音聲求我是人行邪道不能見如來者何以故念阿彌陀佛往生淨土得見如來答般若遮不見如來者為所一相貌及以音聲皆求人我不求往生及無上菩提故只行邪道不見如來觀經阿彌陀經等應當起想念及專稱名號不求人我唯求擬生淨土速證無上菩提名正道得見如來若望法身無相為正色相音聲以得為邪此對十地已上菩薩觀經及阿彌陀經觀一相好及以聞名見報身如來此對凡夫二乘諸小菩薩若望報身觀佛稱名以將為正無相為邪若對法身所有即論無相又復說般若經時世尊先向忉利諸天為母說法當時世尊初從天來至閻浮提須菩提憶念世尊入定觀佛遂在先來於時有一天女不知所以先見世尊既見佛已女即問佛言我最在先見佛不世尊言汝在後見天女曰云我初來到無一人來見佛者何故在後世尊語言有須菩提在先入定除去人我觀見法身在天女前故在先見女為起人我心觀我色身故在後見世尊為對彼天女故說頌言若以色見我以音聲求我是人行邪道不能見如來此頌即對外道益當時不忤未來世事不同觀經又復般若為遮外道計四大五蘊是常計色為我計聲為我所以般若經遮彼外道不見如來今依觀經等說厭患門願離生死速生淨土早證菩提不觀我相遂見如來不同般若問往生論云女人及根缺二乘種不生觀經何故說韋提希并五百侍女同得往生中品三人二乘往生答准往生論說女人二乘不往生者為無決定往生者性女人唯愛女身不求淨土不肯念佛論遮不生二乘根缺亦復如是唯住小果不生淨土不解念佛所以不生觀經及阿彌陀經等說往生者二乘根缺及女人迴心念佛厭惡女身自此已下名對法論更分為六一念佛對三階門二念佛對彌勒門三念佛對坐禪門四念佛對講說門五念佛對戒律門六念佛對六度門問三階法中不坐僧床不喫僧食念佛法中未知許喫僧食坐僧床及過齋已不答念佛法中通許僧食及坐僧床并過齋何以故為念佛猶如國王亦如王子堪受國王祿抍堪受如來作廕又佛猶如父母念佛人猶如男女合得父母飯食衣服床榻臥具所以通坐僧床及喫僧食并復過齋難云不坐僧床不喫僧食即是修道者邊地下賤可應是修道人何以故邊地下賤不坐僧床不喫僧食彼邊地下賤既是非曰道故此三階亦非修道問三階稱惡眾生念佛是好眾生為當亦是惡眾生彼答不是惡眾生何以得知准一經云若念佛者是人中芬陀利華此華者諸華中極好若念佛者一切人中最好故以為喻滅除諸罪故是好眾生三階為罪不滅所以是惡眾生難云罪惡眾生即是修道者疾患之人應是修道何以故是惡眾生故彼等患人非是修道此等三階亦非修道問三階法不許入寺念佛法許入寺已不答念佛法中許住持寺觀何以故現在住持好處當來擬生好國擬證菩提所以令住持寺亦入伽藍寺舍好處難曰伽藍精舍好處下惡眾生不令住無上殊勝妙果下惡眾生不可得問三階法中見形像及以諸經不多恭敬為是泥龕四生眾生是真佛故所以恭敬念佛法中未知敬佛像及經已不答念佛法曰見佛形像及經並遣恭敬何以故准報恩經中所說釋迦牟尼佛向忉利天為母摩耶夫人說法經九十日優填大王憶念世尊不能得見遂遣巧匠造世尊形像一軀一倣世尊世尊從天下來至閻浮提其優填大王與諸群臣遂去迎佛其形像佛亦迎世尊世尊共形像佛一處並立兩佛相似遂將手摩形像佛頂語形像言我將不久入涅槃留汝久住世間教化眾生世尊尚自敬佛形像罪惡眾生豈不敬耶又准十輪經云獵師被袈裟象為起恭敬敬袈裟功德命終生忉利諸天九十一劫受諸快樂何以故為相似故諸佛形像亦復如是為相似故恭敬之者感得尊貴榮華生天淨土所以佛名經中有盧舍那佛敬形像佛盧舍那佛尚自敬形像佛何況凡夫豈不敬耶又華嚴經云念佛三昧當得見佛命終之後生於佛前彼人臨命終時勸令念佛為示尊像令瞻敬故故知華嚴經中有遣恭敬形像佛云何三階難云一切形像是埿龕食來不合喫一切牛驢是真佛食來即合喫一切形像是埿龕衣服供養不合著一切眾生是真佛昆虫上得衣云何合著一切眾生是真佛不合損一年之中損生無頭數殺佛之罪如何除得一切眾生是真佛身合安置勝妙處自身既在好房舍佛在下惡處豈成平等問曰三階念地藏菩薩功德多少如念阿彌陀佛答曰念阿彌陀佛功德多於念地藏菩薩百千萬倍何以得知准觀音經有一人供養六十二億恒河沙菩薩乃至一時不如禮拜供養觀世音菩薩十輪經云一百劫念觀世音不如一食頃念地藏菩薩群疑論曰一大劫念地藏菩薩不如一聲念阿彌陀佛何以故佛是法王菩薩為法臣如王出時臣必隨從大能攝小佛是覺滿果圓超諸地位所以積念者功德最多過於地藏百千萬倍菩薩未屬佛地果未圓滿故功德最少問曰念佛是一乘三階非是一乘何以故若是一階容可是一乘既言三階豈成一乘義又准法華經云十方佛土中唯有一乘法無二亦無三除佛方便說言無二者若望菩薩即無緣覺言無三者若望緣覺即無聲聞又言無二者若望佛說即一乘無聲聞緣覺何以故二乘極果大乘初地所以言無二言無三者即無菩薩乘為十地因果未極故所以無三准法華經中唯有一佛乘息處故說二今為汝說實汝所得非滅為佛一切智當發大精進故知佛者覺滿果圓超諸地位是最上乘稱究竟位是名一乘實非餘乘之所及也故大行和上當在之日亦有數箇三階捨三階法歸依和上念佛問念阿彌陀佛功德多少念於彌勒答念阿彌陀佛功德多於念彌勒百千萬倍何以得知准經中說阿彌陀佛現是覺圓果滿超諸地位所稱念者功德最多彌勒現是菩薩位中未超諸地果未圓故稱念之者功德狹少問何故不念彌勒生兜率天云何念阿彌陀佛往生淨土答為兜率天不出三界天報既盡還墮閻浮提所以不願生天若往生淨土出過三界直截五道一生彼國直至菩提更不墮落所以願生又兜率天少時受樂彌陀佛國中樂最勝故名為極樂長時受樂無有限期以是因緣勝於兜率百千萬倍何以得知經中所說一則身相勝彌陀佛國眾生生者皆具三十二相兜率天人則無此相二則徒眾勝既生淨土與諸菩薩共為伴侶受男子身無女人相兜率天上男女雜居不同菩薩三則壽命勝兜率天上壽命四千歲已還復却來重墮閻浮提彌陀佛國一去直至佛果更不再來四則神通勝彌陀佛國菩薩總六神通兜率天上人無神通五則果報勝彌陀佛國眾生衣服飲食香華瓔珞一切供具自然化成不須造作長時受用無有窮盡兜率天上造作方成縱有自然衣服不得多時四千歲已命欲終時有五衰相一則頭上華萎二則腋下汗出三者起坐不定四者氣力衰微諸天免其眷屬五者多諸棹舉不如極樂世界百千萬倍問當來彌勒下生之時三會說法度諸眾生得阿羅漢果何以不願求生云何求生彌陀佛國答彌勒未下生來不可待得何以得知經中所說釋迦牟尼佛入涅槃後經五十六億七千萬歲然始下生人壽八萬四千歲時彌勒乃出准法王本記釋迦涅槃已來始有一千七百餘年全未擬來不可候待眾生命短恐沈苦海多劫受殃不值彌勒唯阿彌陀佛現在說法住極樂世界廣度眾生歸依西方早證道果勝於彌勒百千萬倍設值彌勒三會說法廣度諸人得阿羅漢小乘極果若望大乘始到初地億億眾生不逢彌勒佛念阿彌陀佛求生淨土即是八地已上菩薩疾則一念十念遲則一日七日稱念阿彌陀佛即生淨土實過彌勒百千萬倍又復本師說彌陀經之日彌勒菩薩亦在會中阿逸多菩薩是也彌勒尚念阿彌陀佛何況未來諸眾生豈不念耶大行和上在日數箇彌勒業人迴心念阿彌陀佛又念佛法准佛經教後末法時諸法總滅特此念佛正法止住百年教化眾生故知念佛不可思議問念阿彌陀佛何如坐禪看心作無生觀答念阿彌陀佛往生淨土速成佛果勝於無生觀門百千萬倍何以得知准維摩經言譬如虛空造立宮室終不能成地上造作隨意無礙無生看心亦如是何以故無生即是無相無相即是虛空所以難成念佛之法事理雙修猶如地上造立宮室所以易成如貧人少乏財寶學他王家造立舍宅雖辦得少分材木從生至死終不能成後時材木爛壞虛費功程無有成就無生亦爾為功德法財不得成就枉用功夫無有成益念佛法門則不如是由念佛一口滅除八十億劫生死之罪還得八十億劫微妙功德如富兒造宅立便成就所以觀經云然彼如來宿願力故有憶想者必得成就不同無生何以故又法華經云大通智勝佛十劫坐道場佛法不現前不得成佛道不現前者即是無生既是十劫不得成佛故知成佛遲如念佛遲則七日疾則一日速生淨土即是八地已上菩薩何以故乘佛願力故問看心功德多少於念佛功德答看心功德少於念佛功德百千萬倍何以知之准觀經云念佛一口滅八十億劫生死之罪得八十億劫微妙功德一度看心未知滅幾許罪得幾許功德不言滅幾億生死之罪地獄悉滅往生淨土故知少於念佛功德百千萬倍問念佛往生得何果報無生觀成得何果報二種何者為勝答念佛往生得三十二相具六神通長生不死超過三界直至成佛更不墮落菩薩聖眾共為伴侶阿彌陀佛親自說法無生觀成生長壽天經八萬大劫還墮惡道無生觀萬中無一得成就者為不時宜假令得成生長壽天不出三界剋十而論不如淨土百千萬倍問曰准無生觀唯遣看心其心為赤為白為青為黃觀者為當成不成答曰無生看心非青非白非赤非黃非不言成不成心不相貌復無成就虛費功夫徒勞何益難云看心之時即得成佛者看衣即得暖看食應得飽看金應得寶用看心之時亦得道者看衣不著不廢寒看心之時亦不得果又准像法決疑經說坐禪不是末法時何以故彼經云佛滅度後正法五百年持戒堅固像法一千年禪定堅固末法一萬年念佛得堅固准法王本記入末法來二百餘年是念佛時不是坐禪時所以大行和上在日數箇禪師門徒從和上教授迴心念佛者多問念阿彌陀佛功德多少於聞經功德答念佛功德多於聞經功德百千萬倍何以得知觀經下品上生人無惡不作由造惡故命欲終時地獄眾火一時俱至遇善知識為說十二部經彼人聞已滅除千劫等罪聞經力小地獄猶未滅得智者教念阿彌陀佛十口滅除八十億劫生死之罪問讀經功德多少於念佛功德答讀經功德亦少於念佛功德大行和上說不念佛修行讀經猶如讀藥方念佛猶如服藥讀藥方病即難除服藥病則易差讀經修道功德亦少於念佛功德正是修道以此事故功德最多問講經功德多少於念佛功德答講經功德亦少於念佛功德百千萬倍何以故講經猶如數寶念佛猶如用寶數寶雖多不除貧苦不言滅罪不言得功德用寶雖不多能濟身命得功德無量明知少於念佛功德百千萬倍又講經如磨石雖獲少分利益盡與他人自損無量為受禮拜供養大損果報所以論云譬如貧窮人晝夜數他寶自無半錢分多聞亦如是故知講經功德亦少於念佛功德百千萬倍何以得知如唯識論多破計我講論之者口雖說法心多計我不起我者萬中無一所以法華經云我慢自矜高諂曲心不實於千萬億劫不聞佛名字亦不聞正法如是人難度由是事故講論不如念佛百千萬倍所以上世有惠感法師智仁法師蘊法師皆捨講論同歸念佛問念佛功德多少於持二百五十戒五百戒等功德答念佛功德多於持戒功德百千萬倍何以得知准經說持戒證小果始到初地准彌陀經若一日七日念阿彌陀佛往生淨土即是八地已上菩薩所以經云眾生生者皆是阿鞞跋致故知功德多於持戒功德百千萬倍又准經中說如今不是持戒時是念佛時何以得知准像法決疑經說本師滅度正法五百年持戒得堅固像法一千年坐禪得堅固末法一萬年念佛得堅固自從佛入涅槃已來准釋迦碑文已有一千七百餘年入末法來二百餘年故知是念佛時不是持戒時縱有持戒者准戒經文即得名譽及利養死得生天上無證得阿羅漢果縱得生天不出三界就持戒人中萬箇無一具戒者何以故為戒細人麁數多難持若望念佛數少易行得多功德問念佛得益多少於持戒得益答念佛能益無損持戒損多益少何以得知准目連問經破初篇戒取長壽諸天計人間九百一十五俱胒六百萬歲墮地獄准戒文中有五篇七聚依挍量第一篇重挍量第二篇一倍第二篇重挍量第三篇一倍第三篇重挍量第四篇一倍第四篇重挍量第五篇一倍第五篇最輕犯突吉羅九百萬歲墮地獄中一夜不懺者捨本利准破戒罪無量無邊持戒萬中無一故知損多益少念佛一口除八十億劫生死之罪所以有破戒罪念阿彌陀佛總得除滅何以得知准觀經文下品中生人或有眾生毀犯五戒八戒及具足戒如此愚人應墮地獄經歷多劫受苦無窮臨命終時遇善知識為說阿彌陀佛十力威德為讚彼佛光明神力教令念佛彼人聞已滅除八十億劫生死之罪往生淨土故知破戒罪亦得消滅又准群疑論中說破戒者護復失道者導盲冥者眼故知念佛純益無損承前北都有律師捨戒律業迴心念佛往生西方極樂世界准觀經中說言中三品人律師念佛往生淨土故知念佛門持戒苦行不及也問念佛功德多少於六波羅蜜答念佛功德多六波羅蜜百千萬倍何以得知准維摩經說念定總持人自求生淨土總得往生一切不問問曰有人復疑念佛猶如口打鼓如何解釋答曰亦如口打鼓何以因口誦心記乃打由成若無心口無由得成念佛亦爾心信口稱乃生淨土速證無上菩提若無心口無由往生所以如口打鼓問何故不念本師釋迦但念阿彌陀佛答曰念彌陀者本師教念然始解修猶如父母生得子已遂付師教學問乃成皆由師立彌陀亦爾本師說經慇懃勸念阿彌陀佛令生淨土早證菩提將念佛名稱為難事本師自說我行此念阿彌陀佛難事得無上菩提本師釋迦自亦念佛勸汝等一切眾生若能稱念阿彌陀佛定生淨土早證菩提是為甚難希有之事本師遣念阿彌陀佛又復念佛猶如父母多諸子息當居儉處將去遂豐然始養得不被餓死本師亦爾為娑婆濁惡不堪久住恐畏沈淪墮於地獄將諸眾生同歸淨土受諸快樂不被沈淪是故偏令思念阿彌陀佛不念本師非但釋迦因念佛得成佛十方三世諸佛皆因念佛三昧當得成佛故月燈三昧經云十方三世一切過去未來及現在佛皆學念佛速證無上菩提故知三世諸佛皆因念佛當得成佛問曰何故不念十方諸佛偏念阿彌陀佛答曰現在十方佛中彌陀最勝最尊最慈又十方佛中彌陀佛與眾生結緣最深於現在十方佛中彌陀佛願力攝眾生最多又十方佛淨土中彌陀佛淨土最好韋提希等選得又十方淨土中彌陀淨土最近十方諸佛名號中念阿彌陀佛名號功德最多所以專念彌陀佛不念餘佛問曰何故念佛是一法乃能廣攝諸門答曰念佛雖是一法定能廣攝諸門何以得知舉喻釋者念佛猶如如意寶珠雖是一箇寶珠能攝一切寶物故法華經中說龍女為獻寶珠速得成佛雖是一法增長一切功德感得生淨土速證無上菩提一法包含一切法所以維摩經云念定即總持包含一切法故一法中乃含諸法問曰淨土為出三界為在三界中答曰淨土定出三界不在三界之中既言三界何等為三一者欲界從此閻浮上至六天總名欲界二者色界六天已上梵眾天等一十八天名為色界三者無色界又有四天空處乃至非想非非想處天等總名無色界又復三界向上非非想處二十八天向下即是無間地獄人在中間住猶如牢獄之中相似所以法華經云三界無安猶如火宅常有生老病死憂患如是等火熾然不息是故韋提希厭娑婆世界五濁惡處何等為五一者劫濁謂疫病飢饉刀兵等劫二者煩惱濁一切眾生多諸煩惱三者命濁壽命短促四者見濁誹謗不信五者眾生濁無其人行又有地獄餓鬼畜生盈滿不善聚集是故遣厭欣樂西方極樂世界所以經云能於三界獄勉出諸眾生普智天人尊哀愍群盲類能開甘露門廣度於一切又論云超出三界獄目如青蓮葉聲聞眾無數是故稽首禮又往生論云觀彼世界相勝過三界道究竟如虛空廣大無邊際又准群疑論中說淨土竪超三界橫截五道一得往生更不墮三界牢獄直至無上菩提故知彌陀淨土定離三界不在三界之中所以念佛法門頓出三界若欲念阿彌陀佛速生淨土者要須三業成就第一心唯有信第二口唯有念第三身唯有敬不問有人無人尊卑老少晝夜常不懈慢名為敬成就不議他人長短說食數寶唯口念佛聲聲不絕名為念成就不墮貪瞋等煩惱及鬪亂打罵怨恨嫉妬殺盜婬妄是墮三塗因與念佛法不相應故唯有信念佛不揀道俗不問男女貴賤不問罪有輕重唯信為本若成就者萬病皆差不假世間醫藥萬善自成不假世間教經頓能成就其萬善成事非是己能亦非修行力若據經文從凡位至初地經一大阿僧祇劫若三寶力不假多劫又依經文聞說阿彌陀佛乃至一心一念歡喜踊躍志心迴向即得往生住不退地法華經云諸有智者以譬喻得解世間之中唯有母力能令其子身得安穩出世間中唯有諸佛能令眾生出三界苦得生淨土見佛聞法又依經文佛有慈悲喜捨慈能與樂悲能拔苦不問地獄餓鬼畜生及人中苦若問即不名大慈悲又如其母世間之母於子有種種苦終不辭勞無疲倦以樂為本豈容諸佛大聖大悲不問怨親道俗男女平等普皆救救護何等苦世間之苦與地獄苦百千萬倍諸佛即救況人中極輕若不相救即與經教相違人中諸苦發心悔過作諸戒行作諸功德諸苦頓除信始成就生死退失委知地獄不再入人中諸苦苦即不滅病即不差千無一信者縱有信者不過旬月尋即還退不見經文以不知未來之苦其心不定現在之苦復不得滅眾生謗起又依經文現在之苦定滅未來之苦必無今現世人有誦得經者及有異行與國王相應者頭髮即落袈裟著身亦無戒行在世間內上至國王下至父母皆反致敬是誰之力盡豈不是三寶之力世間之內亦有不問貴賤男女皆令自在衣食自然見者恭敬不辭勞倦以是義故當知三寶之力唯信乃知不信之人如盲如聾等無有異故知念佛之人聲聲不絕無病不差無罪不滅定不驚怕亦不轉退日日之中心眼自開轉加作意並與經教相應行住坐臥心終不散亦不失威儀縱聞諸經論並與心行相應轉加歡喜遞相接引有信之人如母救子不辭勞倦無信之人寧當噤口而死不得出言令他起謗非是謗人直謗於佛當說彌陀經時釋迦難解之法為一切眾生說若有信者是六方諸佛知甚難信之法恐後眾生生疑謗故舒舌作證表此經文定不虛妄又聞此近來諸行者等咸生驚疑及有誹謗者以是義故諸佛再三懸知末法世不信眾生若有信者一切諸佛共所護念自不信佛語自無善可得住不退轉地皆彌陀經語若不作業自障聖道彼此經教皆是佛說自修行之教善神護助之法深生信敬修行不捨諸佛護助復是諸佛本願力教現在聞而不信直入地獄無有出期豈不謬哉若見此經文再三思量審有經教方始相應念佛戒行斷除法門但能決定深信至誠不退者念念不絕聲聲喚佛不問道俗貴賤貧富好醜男女罪有輕重唯取信心成就若不信諸佛慈悲縱是父母亦無救處不得往生唯有信心成就諸佛常住不滅亦無退轉信佛大聖一切賢聖最上最勝最大是名世尊不問過去未來現在所有眾生不問大小善惡之心多少皆知若有人信佛大慈大悲能救眾生過去未來現在所有眾多惡業罪障發心悔過並悉知之尋即往救亦不過時度名為大慈大悲如世間母見子在糞穢中及饑寒苦痛終不再離名為慈悲母在世之人無能報母恩德是小慈母於子尚不辭疲倦諸佛大慈大悲與救百千萬倍不唯救世間之苦能救生死大苦是故世間有能信者即救亦不問罪有輕重謹依法華經文佛言一切眾生皆是吾子我則是父汝等累劫眾苦所燒我皆濟拔令出三界又不問道俗男女貴賤老少好醜貧富及罪輕重以是義故唯論信者能悔過者深信成就聲聲不絕念佛名字經云一切諸佛共所護念皆得不退轉又云難信希有之法唯取信心不云罪人亦不得言女人不得往生唯論信者若是戒行成就者皆悉往生即非難信亦非希有善男子善女人能信不昧不問罪有輕重是病皆除是罪皆滅不論遠近唯取信心頓斷疑惑頓覺念佛如母救子故名難信希有之法說此經時六方恒河沙諸佛各各出舌證明即知過去未來現在眾生聞者並皆生疑起謗不信佛有如是力故言難信希有之法是恒沙諸佛並皆舒舌遍覆三千大千世界為作證明有能信者不言怨親觀經云念一口阿彌陀佛滅八十億劫生死之罪又經云一切諸佛共所護念諸佛慈悲等心普救不問道俗悔過迴向發願定不過時是名諸佛平等救眾生念若成就無罪不滅無病不差無苦不除無憂不喜驚怕之者尋即自定晝夜精進忍辱成就戒即不破睡即策懃亦不疲倦所出言語一依正教令人樂聞所行之行故用孝養之人皆倣習如是等中心貞志節自在無礙非是己能修習力皆是世尊慈悲力也若有人聞即悔即學即行即念佛是諸佛力能信之人方始覺知第一身業不得殺盜婬亦不得打害他一切眾生亦不得觸世間細滑好華綾羅錦繡繒綵緋紫等縱逢嚴寒隨寒即死終不再著此物能障當來業道能沈沒苦海能令世間疑謗亦令人怨恨令人起愛心女子著好衣出入遊行好塗粧粉令放逸多男子數數頻看不捨父母多憂便起嗔怒兄弟懷愁起大嗔怒世人略見即生疑謗師僧若見即破淨戒賊人見時即起盜心如是等障皆好衣過患不可盡說若是孝行者至死不著好衣孝行俱成身行正行禮讚不虧迴旋出入不得擺手急行亦不得迴頭反視亦不得抑睛戾眼若坐不得舒脚亦不得托地不得欹睡倚物唯老病不在此例若論眠時不得脫衣服亦不得仰眠舒脚及語此是放逸懈怠唯除老病及困時即暫得苦策懃晚眠早起日日如健神情變利智慧日日增若不行依即名放逸不信之人罪復不滅萬事不成何況病苦亦不得往生第二口業不得飲酒食肉及五辛糟醋酒酵󰉓麵乳酪酥密粳糯世間上味飯食如是等食縱逢大饑寧當忍饑即死更不再食殺盜婬妄語嫉妬語嗔恚語我慢語欺凌語怨恨語疑謗語求財語兩舌語說他人長短鬪亂語諂曲語毀呰愚癡語惡呪語如是等語若欲說時無有盡期但是聞人善惡言語皆不得說此是無盡無益鬪諍語多著魔亦令人病發若不再說與佛教相應不勞讀經書唯加念佛行住坐臥不礙生活聲聲不絕念佛不移唯急喚大作聲復須分明道字此教猶如小兒喚母急急不得散外去惡緣此是定心坐禪念佛定各有多門道俗但得心清淨不問男女貴賤唯取信敬孝養之人但能皆得病苦消滅道業成就以是義故六方諸佛出廣長舌相證明不虛又云能信專念不捨之人一切諸佛共所護念此是彌陀經文現在流行處處不絕第三意業不得非理貪癡不得心生疑謗不得心生蛆姤怨不得心生殺盜婬妄想惡緣不得心生我慢貢高輕蔑他人自是非他耽財愛色若起如是之心放逸自恣詐嗔虛喜不實之心諸佛必知不來相救如有道俗貴賤貧富皆須平等不問怨親與佛教相應若無此心發露懺悔盡形為期死生不移如是等人前念迴向後念即覺如子憶母養子不辭勞倦不避辛苦尋即往看若能如是者始大慈悲意業清淨平等如虛空三業六根如是等行依戒律如法修行所違觸者不可一一具陳唯願正念正迴向慈悲深信決定至誠不退若與言教不相應縱令念佛共不能救罪亦不滅病苦難除貪財敗德及禍之基取之非理為惡之本一切惡誓願斷一切善誓願修恒沙功德誓願滿無上佛道誓願成弟子等稽首和南盡虛空遍法界一切諸佛十二部經諸大菩薩聲聞緣覺一切賢聖受弟子等請來入道場證明弟子今日今時蒙善知識教弟子發露懺悔未覺悟時及覺悟已來於其中間三業造罪身業不善殺害眾生不可知數偷盜財物廣若恒沙婬欲熾盛污諸淨行口業不善妄語綺語惡口兩舌誹謗三寶鬪亂無邊意業不善貪名求利如海吞流嗔恚猛火燒諸功德十惡業罪無明所作自作教他見聞隨喜無問大小不敢覆藏今總懺悔願佛慈悲證明攝受莫違人願今日今時所懺諸罪隨懺即滅弟子持此念佛功德報恩家債主恩受取功德近相捨離同生淨土志心歸命頂禮阿彌陀佛從來生死界未識佛僧時所造眾惡業因此願消滅塵含佛剎土剎中過現佛我以三業淨久住剎舍中凡聖虔誠者皆知淨國土喜心咸頂禮普禮念佛人書此念佛鏡喜集無上因迴向眾生類共生安樂國從今至圓滿在在受生時常憶於宿命不轉念佛人淨土往生不易聞頓超沙劫證玄門子呼慈父須來生但慮稱心恐不真平旦寅被衣出戶整心神合掌焚香望極樂慇懃遙禮紫金身日出卯不應念佛論多少安在專心繫一緣勿為妄境相侵擾食時辰念佛先須伏我人若將念佛恃人我何始何成淨土因禺中已進修淨土須決志如喰甘露自知甜且莫謗人道不是正南午想念吾師如目覩無邊業障自然消豈要云為枉辛苦日昳未浩浩生死誠堪畏不取西方速疾門塵沙劫海須沈墜晡時申急急須持淨土因闐健不能懃念佛一朝虛作世間塵日沒酉想知光景何能久看看無常即到來莫教佛字離心口黃昏戌勿使身心多過失十惡雖然亦往生何如上品蓮開疾人定亥深心念佛真三昧十地高人尚爾修將知不信寧非罪夜半子朝朝念佛常如此皆乘蓮華一往生從茲決定無生死雞鳴丑壯盛俄然即衰朽忙忙剎海更無親唯有彌陀獨招乎勸君一長時念佛須真實歸依佛語莫生疑制護心猿無放逸勸君二唯思念佛無餘事澄心決定願西方臨終自見如來至勸君三念佛先須斷愛貪臨終心淨見如來似月清光照碧潭勸君四莫令念佛心移忘臨終極樂寶華迎觀音勢至俱來至勸君五莫辭念佛多辛苦思惟長劫生死輪更向何人求出路勸君六念佛時中恒相續假使不念順凡情何日得離生死獄勸君七念佛莫令三業失專專敬禮願西方去見彌陀無上日勸君八教修念佛牟尼法應須遵奉本師言命盡得往彌陀剎勸君九念佛真心為上首臨終化佛共來迎七寶蓮華隨願誘勸君十念佛常須心口急思量業海苦輪深生死忙忙悔難及
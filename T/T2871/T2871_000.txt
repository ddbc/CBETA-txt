如是我聞一時佛在王舍大城與大比丘八萬人俱諸菩薩三萬六千人一生補處離諸蓋障威德自在顯說如來方便密意清淨佛剎大作佛事皆悉成就諸佛威德之所建立為護法藏受持大乘能師子吼震大法雷名聞十方其德高大如須彌山智慧深廣猶如大海降伏眾魔攝諸外道使令清淨具足諸力無礙解脫安住不動念定總持樂說辯才四等六度無量方便一切法義無不具足隨順眾生轉不退輪示有無智善解法相現入三界五眼所見知眾生根威德無量蓋諸大眾禪定智慧以修其心相好嚴身眾相第一心如虛空捨諸世間所有色好達諸法性無礙智慧善知眾生往來所趣具諸三昧近無等等久種善根得佛自在智慧具足十力四無所畏十八不共法通達善趣門關閉諸惡道等視眾生如視一子而生五道示現其身欲度眾生作大醫王處於生死善療眾病應病與藥令得服行永離生死其有聞者無不解脫具足如是無量功德曾供養過去無量諸佛明見佛性知如來常常說眾生等盡有佛性其名曰文殊師利菩薩定光菩薩龍樹菩薩觀世音菩薩大勢至菩薩藥王菩薩藥上菩薩普賢菩薩法自在王菩薩師子吼菩薩陀羅尼菩薩寶藏菩薩常精進菩薩不休息菩薩信相菩薩無勝菩薩彌勒菩薩如是等菩薩摩訶薩三萬六千人復有八十萬億威力諸天及諸比丘比丘尼優婆塞優婆夷天龍夜叉人非人等釋提桓因與無量天人在於空中雨寶天華無量音樂自然而作梵摩三鉢天燒妙天香供養如來香烟遍至十方無量世界願皆普同供養十方一切諸佛供養十方一切諸法供養十方一切諸大菩薩是諸天等為利如是供養諸佛為求大乘無上之道爾時世尊與如是等無量無邊大眾前後圍遶發向娑羅二月十五日臨欲涅槃時以佛神力大悲普覆欲攝眾生出大音聲其聲遍滿乃至十方隨其類音普告眾生今日如來應正遍知憐愍眾生覆護眾生攝受眾生等視眾生如是一子無歸依者為作歸依未見佛性者令見佛性未離煩惱者令離煩惱無安隱者為作安隱未解脫者為作解脫未安樂者令得安樂未離疑惑者令離疑惑未懺悔者令得懺悔未涅槃者令得涅槃爾時道邊清淨平正吉祥福地縱廣正等十千由旬佛見此地平正清淨即便止住告諸比丘今於是中可以說法爾時阿難比丘白佛言世尊如來世尊昔常性好山林清淨流水華菓園林今於是中亦無流水亦無林樹亦無聚落國土人民今日如來安居說法遠來者眾飢勞疲乏性命不濟有食有命有命有身有身有道無食無命無命無身無身無道今於是中無有如是可意之事云何世尊於中說法爾時大智舍利弗以佛智力告阿難言先應為法不須餘念如來世尊不但十力四無所畏如來世尊有如是無量力一切無所畏智慧無量威神無量無歸依者為作歸依未見佛性者令見佛性未離煩惱者令離煩惱未安隱者為作安隱未解脫者令得解脫未安樂者令得安樂未涅槃者令得涅槃如來世尊有如是等無量神力何憂如來而無自然我念往昔維摩大士為眾說法他方菩薩聲聞緣覺威力諸天龍神大眾集在方室未曾有食我時念言此諸大眾云何得食大士維摩即語我言聲聞少智應念正法云何先觀邪命衣食及以床坐維摩大士說是語時天人得道我懷慚愧汝今所念亦復如是爾時如來即告阿難實如大智舍利弗語應念大乘莫念安身作是語已即入三昧以威神力即時其地有一金華從地涌出其華出高四十萬由旬遍覆三千大千世界琉璃羅網彌覆金華其金華下有眾寶浴池與華平等名為八功德香水彌滿其池四岸有種種名華所謂優鉢羅華拘物頭華波頭華波頭摩華分陀利華有如是等種種無量名華莊嚴寶池若見如是金華寶池得法眼淨何況入中而得洗浴若入洗浴即得清淨無生法忍其金華下有寶師子座其師子座高百由旬爾時如來坐於寶座身諸毛孔上下枝節放大光明如來金光明與金華同色從華四面金光流出普照十方一切佛土佛光金華所照之處山谷國土高下平正皆作金色無有穢惡地獄休息餓鬼解脫除一闡提謗方等經以佛神力他方國土及此國中悉皆一等無有殊異十方諸佛觀此光已異口同音俱歎釋迦善哉善哉大慈世尊今放光明異於常明昔日放光先照東方今日放光四面一時普照十方當知此光欲度苦惱一切眾生使出三界到大涅槃爾時他方十方諸佛異口同音告其侍者大菩薩眾諸善男子汝等當知今日中國娑婆世界釋迦牟尼如來放大光明必說妙法度苦眾生汝等今者應往彼土供養彼佛請決所疑聽受經法彼土眾生昔來剛惡虛偽不實不信一乘釋迦大慈萬善方便為開三乘度脫三有雖說三乘上語亦善中語亦善下語亦善義味甚深純備具足彼佛世尊百千萬劫不可值見所說經法不可得聞彼諸大眾不可時會釋迦所生殊妙金華不可得見是故汝等今往彼土得見彼佛請問所疑自得利益復利眾生作是語已十方佛土一一各有十億菩薩即從座起為佛作禮俱同發來一一菩薩各有百千音樂雨寶妙華來到佛所到佛所已遶佛七匝為佛作禮却坐一面俱共發聲異口同音而白佛言世尊我等今者欲有所問唯願世尊當為說之利益眾生爾時佛告諸來菩薩摩訶薩眾諸善男子若有所疑今悉可問吾當為汝決定說之爾時諸來菩薩白佛言世尊我土如來唯說一乘云何如來今說三乘爾時世尊以無礙智告諸菩薩汝等今者為利眾生諮問是義諦聽諦聽諸善男子譬如有人一人三名小時名小二十名中年過八十名為老者我今三乘亦復如是為初小心聲聞之人說於小乘為於中心緣覺之人說於中乘為大菩薩大道心人說於大乘諸善男子汝今復聽理無二極趣必同歸解雖殊律終為一觀理是一乘分之為三聲聞緣覺乘皆入大乘大乘者即是佛乘是故三乘即是一乘說是法時會中十千菩薩得無生法忍八百比丘得阿羅漢果二萬天人得法眼淨百千萬人即發阿耨多羅三藐三菩提心爾時十方諸來菩薩俱共合掌而白佛言我等今者以彼佛力來到此土得見世尊復聞大乘願聽我等受持是經於佛滅後在此國土及餘他方山林樹下神仙居處城邑聚落曠野塚間樹下露地塔寺僧坊講法眾會俗人住處家家人人廣宣流布常使不絕何以故是經之住令得惡道永息所以爾者曾聞佛說地獄不閑若誦經一句諸天歡喜常來親近自然修善若人聞是方廣經典歡喜信敬書寫讀誦受持禮拜稱是經中一佛一菩薩名者是人現世安隱不見諸惡若其命終我等菩薩前導是人迴向我國共生一處何以故受持是經故受持是經者即持佛身持佛身者當知是人即是菩薩是故是人即我同學以是因緣受持是經願生一處不相捨離爾時復有諸鬼神王大梵天王三十三天護世四天王金剛密跡諸鬼神王散脂大將那羅龍王等難陀龍王婆難陀龍王阿修羅王迦樓羅王大辨天王九子母天王諸山鬼神神王樹神王河神王海神王地神王水神王火神王風神王如是無量無邊諸神王等及大諸天即從坐起頭面禮足合掌恭敬而白佛言世尊我等今者常當護持世尊所說方廣經典有是經處我等神王常在於前為作清淨若在塔中若在坊中若在白衣舍若在空處或復有人以不淨手抃捉是經或不恭敬讀誦是經我使是人行住坐臥身心不安處處怖畏橫羅惡事現身不安死入地獄若人恭敬清淨捉持此經洗浴燒香讀誦受持或復書寫憶念不忘憶是經典不行惡事若能如是我等神王為是經故守護是人是人若臥立其人前不使見惡亦復不為惡人惡鬼橫害其人若其住處護其宅舍若欲行來我等神王於其人前為作開導須者給與四方行來無所障礙常見善事命終生天因是值佛不失大乘爾時世尊告諸大菩薩鬼神王等如是如是如汝所說如是經典不可得聞何況可見若欲受持讀誦是經當淨洗浴著淨衣服淨掃坊舍以懸繒幡蓋莊嚴室內燒種種妙香旃檀香末香種種塗香禮拜如是六時從初一日乃至七日日日中間讀誦是經正心正憶正念正觀正思惟正思議正受持正用行正教化日夜六時禮拜是經中諸佛菩薩十二部經若能如是禮拜讀誦信敬之者如是經中所說重罪悉皆除滅無有疑也何以故是大方廣經典十方諸佛之所修行之所護持諸佛之母諸經之王妙義之藏菩薩之道今是大乘方廣深妙經典亦如世間所有六大不可思議何等為六一者大地二者大水三者大火四者大風五者大日六者大空是經亦如大地普載一切淨穢好惡是經亦如大水洗除一切穢惡不淨惡物是經亦如大火普燒一切煩惱穢惡不淨惡物是經亦如大風普吹一切不淨穢惡是經亦如大日普照一切所有黑暗是經亦如大空悉能容受所有好惡今是大乘方廣經典廣大無對上至菩薩中至聲聞下至有形悉能容受是故汝等受持是經流布是經信敬是經常使汝等諸大菩薩入佛智慧明見佛性當令汝等諸天神王及受持經者常得見我及見未來一切諸佛轉大法輪坐於道場爾時大眾中有一菩薩名曰信相於大眾中即從座起正理衣儀頂禮佛足而白佛言世尊我等今者欲有所問唯願世尊當為說之世尊所說能大利益無量眾生爾時佛告信相菩薩善哉善哉善男子若有所問隨意問之吾當為汝分別解說汝所問者亦大利益無量眾生信相菩薩白佛言世尊我念往昔久遠過去無量世時有佛世尊名曰寶勝一聞名者皆得生天於後不久天自在光王國內曠野澤中有一大池其水枯涸於彼池中有十千大魚為日所曝欲入死門有一大士名曰流水見是大魚心生慈悲施水飲食少日得活知命不久即為三稱寶勝佛名是魚聞已即便命終生忉利天以是因緣今願世尊為是大眾及未來眾生說諸佛名及聞世尊釋迦名號亦得無量無邊利益無邊功德常處富樂見了佛性以是因緣故求此願唯願說之度脫重禁迷惑眾生爾時佛告信相菩薩摩訶薩善男子我若廣說十方諸佛所有名號百千萬劫說不能盡一切諸水可知渧數無有能知諸佛名字諸須彌山可知斤兩無有能知諸佛名字一切大地可知塵數無有能知諸佛名字虛空世界可知盡邊無有能知諸佛名字吾今為汝略說三世諸佛名字若人聞者一逕於耳其人命終亦得生天聞已信敬復能盡形書寫稱名禮拜得滅無量生死重罪得福無量其人命終十方世界隨意往生亦得見我及見未來賢劫諸佛爾時世尊告諸大眾汝等應當正理衣服正心正身正憶正念正觀欲聞法者一心當敬禮須彌燈王佛當敬禮寶王佛當敬禮寶勝佛當敬禮阿彌陀佛當敬禮毘婆尸佛當敬禮多寶佛當敬禮釋迦牟尼佛當敬禮攝持一切法當敬禮過稱量當敬禮無譬類敬禮無邊法敬禮難思議敬禮住力力中力敬禮十力無所畏敬禮三界尊敬禮一切大導師敬禮能斷眾結縛敬禮已到於彼岸敬禮已度諸世間敬禮永離生死道敬禮三昧得解脫敬禮如空無所依敬禮眾中大法王敬禮破壞四魔眾敬禮一子大慈父唯願世世值諸佛明見佛性到大涅槃何以故一切有形皆有佛性是諸大眾十指合掌一心諦聽一心供養聽我說三世十方諸佛名乃至五無間當生解脫相若人無善根我亦為說之彼自不能解燋種自然去唯有真實在除去小乘相唯有大乘在除去二乘者唯有一乘在若人無善根不得聞是音曾供無量佛今得聞佛名當知受持者少分解脫人安住清淨地今於我法中經行作佛事受持及讀誦禮拜是佛名去離眾魔事除滅四重禁無間一闡提是人未來世必得成佛道若人不生信定墮三惡道生信勤禮拜當見無量佛應當一心禮願除無量罪是故今敬信是諸大眾合掌諦聽攝持身心勿得動轉五體投地一心諦聽爾時世尊稱名唱曰南無過去無量諸佛南無二萬日月燈明佛南無三萬然燈佛南無大通智勝佛南無十六子佛南無空王佛南無多寶佛南無雲自在燈王佛南無威音王佛南無無數光佛南無思善佛南無分身諸佛南無日月淨明德佛南無淨華宿王智佛南無淨莊嚴王佛南無龍尊王佛南無雲雷音王佛南無雲雷宿主華智佛南無寶王佛南無娑羅樹王佛南無上威德寶王佛南無光明王佛南無百億定光佛南無光遠佛南無月光佛南無旃檀香佛南無善山王佛南無須彌天冠佛南無須彌等曜佛南無月色佛南無正念佛南無離垢佛南無無著佛南無龍天佛南無不動地佛南無琉璃妙花佛南無琉璃金色佛南無金藏佛南無炎光佛南無炎根佛南無地種佛南無月像佛南無日音佛南無解脫華佛南無莊嚴光明佛南無海覺神通佛南無水光佛南無大香佛南無離虛垢佛南無捨厭意佛南無寶炎佛南無妙頂佛南無勇立佛南無功德持慧佛南無弊日月光佛南無日月琉璃光佛南無無上琉璃光佛南無最上首佛南無菩提華佛南無月明佛南無日光佛南無華色王佛南無水月光佛南無除疑冥佛南無度苦行佛南無淨信佛南無善宿佛南無威神佛南無法慧佛南無鸞音佛南無師子音佛南無龍音佛南無處世佛南無自在佛南無無量壽佛南無無量光佛南無無邊光佛南無無礙光佛南無無對光佛南無光炎王佛南無清淨光佛南無歡喜光佛南無智慧光佛南無不斷光佛南無難思光佛南無無稱光佛南無超日月光佛南無相好紫金佛南無遠照佛南無寶藏佛南無無量音佛南無甘露味佛南無龍勝佛南無勝力佛南無師子音佛南無離垢光佛南無德首佛南無妙德山佛南無人王佛南無無上華佛南無畏力王佛南無龍自在王佛南無師子依王佛南無自在王佛南無普光佛南無普明佛南無栴檀香光佛南無多摩羅跋栴檀香佛南無歡喜藏寶積佛南無上大精進佛南無普淨佛南無摩尼幢佛南無摩尼幢燈光佛南無慧炬照佛南無海德光明佛南無金剛牢強佛南無普散金光佛南無大強精進佛南無勇猛佛南無悲光佛南無慈力王佛南無慈藏王佛南無栴檀窟莊嚴勝佛南無賢善首佛南無善覺佛南無莊嚴王佛南無金山寶蓋佛南無金華炎光相佛南無大炬光明佛南無寶蓋照空自在力王佛南無金華光佛南無虛空寶華光佛南無琉璃莊嚴王佛南無普現色身光佛南無不動光佛南無降伏諸魔王佛南無千光明佛南無慈慧勝佛南無彌勒鮮光佛南無世淨光佛南無善寂月音佛南無妙尊智王佛南無寶蓋燈王佛南無龍種上智尊王佛南無日月光佛南無日月珠光佛南無慧幡勝莊嚴王佛南無無垢藏佛南無光明相佛南無金炎光明佛南無金焰光明藏佛南無師子吼自在力王佛南無妙音勝王佛南無常光幢佛南無觀世登王佛南無慧依登王佛南無法常勝王佛南無須彌光佛南無須摩那華光佛南無優鉢羅華光佛南無強勝力王佛南無慧力王佛南無阿閦毘歡喜光佛南無無量音聲王佛南無才光佛南無金海光佛南無山海慧自在通王佛南無大通光佛南無一切法常滿王佛南無現無愚佛南無過去無量分身諸佛南無過去一佛十佛百佛千佛萬佛能除無量劫以來生死重罪南無一億十億百億千億萬億那由他恒河沙無量阿僧祇佛若人聞是過去無量阿僧祇佛名是人八十萬劫不墮地獄苦是故今敬禮若人因禮拜過去諸佛者滅罪得本心更不造十惡及以五逆等常得聞正法具足大乘戒是故今敬禮唯除二種人一者謗方等二者一闡提若人心淨清不名一闡提常見無量佛是故今敬禮若有犯重罪及以五間無復能清淨信亦得如法住皆由敬禮故滅除十惡業悉得大乘戒是故今敬禮說是過去諸佛名時十千菩薩得無生忍八百聲聞發少分心五千比丘得阿羅漢道一億天人得法眼淨南無現在無量諸佛南無十億光明王諸佛南無離垢紫金沙佛南無無量明佛南無日轉光明王佛南無香積佛南無師子億像佛南無師子遊戲佛南無普光功德山王佛南無善住功德寶王佛南無寶莊嚴王佛南無難勝佛南無須彌相佛南無須彌登王佛南無寶德佛南無寶月佛南無寶炎佛南無寶嚴佛南無難勝師子響佛南無大光王佛南無不動佛南無藥王佛南無莊嚴佛南無樓至佛南無月蓋佛南無普光佛南無寶王佛南無維衛佛南無式王佛南無隨葉佛南無拘樓秦佛南無拘那含牟尼佛南無迦葉佛南無雷音王佛南無祇法藏佛南無栴檀華佛南無栴檀葉佛南無妙意佛南無無上勝佛南無甘露皷佛南無毘婆尸佛南無日月光明佛南無無勝光佛南無具足莊嚴王佛南無光明遍照功德王佛南無破壞四魔師子吼王佛南無金剛不壞佛南無琉璃光佛南無須彌山王佛南無淨光明王佛南無善德佛南無無量光明佛南無陀羅尼遊戲佛南無首楞嚴定三昧力王佛南無善見定自在王佛南無無上功德佛南無神通自在佛南無無色相佛南無無散相佛南無無香相佛南無無味相佛南無無觸相佛南無三昧定自在佛南無慧定自在佛南無相覺自在佛南無普攝佛南無報德普光佛南無尸棄佛南無毘舍浮佛南無迦羅鳩村大佛南無迦那含牟尼佛南無迦葉佛南無意樂美音佛南無歡喜佛南無阿閦佛南無須彌相佛南無須彌頂佛南無師子音佛南無師子相佛南無虛空住佛南無雲雷自在佛南無常滅佛南無帝相佛南無不梵相佛南無阿彌陀佛南無梵相佛南無度一切世間苦惱佛南無多摩羅拔栴檀香佛南無須彌相佛南無雲自在王佛南無壞一切世間怖畏佛南無百億我釋迦牟尼佛南無現在一佛十佛百佛千佛萬佛能除無量劫以來生死重罪南無一億十億百億千億萬億那由他恒河沙等無量阿僧祇佛若人聞是現在無量阿僧祇佛名是人六十萬劫不墮地獄苦是故今敬禮若人因禮拜現在十方佛度脫諸惡業滅除五逆等常住清淨地安住釋迦法永離三惡道得見彌勒佛及以見千佛是故今敬禮復見十方佛常生清淨土得聞第一義了知如來常說是現在諸佛名時二恒河沙菩薩得入陀羅尼門四十二億諸天及人皆發無上菩提道心南無未來賢劫無量諸佛南無彌勒佛南無淨身佛南無華光佛南無光明佛南無華足佛南無名相佛南無閻浮那提金光佛南無法明佛南無寶明佛南無普明佛南無普相佛南無普光佛南無山海慧佛南無自在通王佛南無寶莊嚴佛南無弗沙佛南無百億自在登王佛南無寶相佛南無喜見佛南無二萬光相莊嚴王佛南無三萬同號普德佛南無雲雷音王佛南無四萬八千定光佛南無寶月王佛南無離垢光佛南無妙色佛南無妙色光明佛南無破一切眾難佛南無眾香佛南無眾聲佛南無十千光明莊嚴佛南無八十億莊嚴光明佛南無寶華莊嚴佛南無上首德王佛南無紫金光明佛南無五百受記華光佛南無那羅延不壞佛南無好華莊嚴佛南無金剛定自在佛南無未來一佛十佛百佛千佛萬佛能除無量劫以來生死重罪南無一億十億百億千億萬億那由他恒河沙無量阿僧祇佛若人聞是未來無量阿僧祇佛名是人四十萬劫不墮地獄苦是故今敬禮若人因禮拜未來諸佛名三障及五逆唯除一闡提悉皆得除滅安住佛法中得見無量佛常得聞正法是故今敬禮若人因禮拜三世十方佛滅除過去罪未來及現在所造十惡業今現得除滅未來見佛性是故諦信之書寫讀誦經世世所生處不生惡邪見常正得解脫不生在邊地不生在惡國不見惡國王四億萬劫中不墮地獄苦是故今敬禮滅除十惡業得大陀羅尼說是未來諸佛名時五萬菩薩住不退地七百比丘尼得阿羅漢道六十二億諸天人民得法眼淨南無總持大陀羅尼十二部經修多羅祇夜受記伽陀那憂陀那尼陀那阿波陀那伊帝曰多伽闍陀伽毘佛略阿浮陀達摩憂波提舍所有大藏諸波羅蜜若人聞是十二部經諸波羅蜜讚誦禮拜信樂受持是人二十萬劫中不墮地獄苦得宿命智是故今敬禮說是十二部經名時八萬五千菩薩得金剛三昧十億聲聞發大乘心十千比丘比丘尼得羅漢道無量天人得法眼淨南無十方無量諸大菩薩南無文殊師利菩薩南無觀世音菩薩南無得大勢菩薩南無常精進菩薩南無不休息菩薩南無寶掌菩薩南無藥王菩薩南無藥上菩薩南無勇施菩薩南無寶月菩薩南無月光菩薩南無滿月菩薩南無大力菩薩南無無量力菩薩南無越三界菩薩南無颰陀婆羅菩薩南無彌勒菩薩南無寶積菩薩南無導師菩薩南無德藏菩薩南無樂說菩薩南無龍樹菩薩南無寶檀華菩薩南無上行菩薩南無無邊行菩薩南無安立行菩薩南無淨行菩薩南無陀羅尼菩薩南無金剛那羅延菩薩南無常不輕菩薩南無宿王華菩薩南無喜見菩薩南無妙音菩薩南無德勤精進力菩薩南無無盡意菩薩南無淨藏菩薩南無淨眼菩薩南無普賢菩薩南無妙德菩薩南無慈氏菩薩南無善思議菩薩南無空無菩薩南無神通華菩薩南無光英菩薩南無慧上菩薩南無智幢菩薩南無寂根菩薩南無願慧菩薩南無香象菩薩南無寶英菩薩南無中住菩薩南無制行菩薩南無解脫菩薩南無法藏菩薩南無等觀菩薩南無不等觀菩薩南無等不等觀菩薩南無定自在王菩薩南無法自在王菩薩南無法相菩薩南無光相菩薩南無光嚴菩薩南無大嚴菩薩南無寶積菩薩南無辯積菩薩南無寶手菩薩南無寶掌菩薩南無寶印手菩薩南無常舉手菩薩南無常下手菩薩南無常慘菩薩南無喜根菩薩南無喜王菩薩南無辯音菩薩南無虛空藏菩薩南無攝寶炬菩薩南無寶勇菩薩南無寶見菩薩南無諦網菩薩南無明網菩薩南無無緣觀菩薩南無慧積菩薩南無寶勝菩薩南無天王菩薩南無壞魔菩薩南無電德菩薩南無自在王菩薩南無功德相嚴菩薩南無師子吼菩薩南無雷音菩薩南無山相擊音菩薩南無香象菩薩南無白香象菩薩南無妙生菩薩南無華嚴菩薩南無梵網菩薩南無寶杖菩薩南無無勝菩薩南無嚴土菩薩南無金髻菩薩南無珠髻菩薩南無光嚴童子菩薩南無持世菩薩南無善德菩薩南無難勝菩薩南無照明菩薩南無華光菩薩南無寶檀華菩薩南無薩陀波論菩薩南無曇無竭菩薩南無法自在菩薩南無德守菩薩南無不眴菩薩南無德頂菩薩南無善宿菩薩南無善眼菩薩南無妙臂菩薩南無弗沙菩薩南無師子菩薩南無師子意菩薩南無淨解菩薩南無那羅延菩薩南無善意菩薩南無現見菩薩南無普守菩薩南無電光菩薩南無喜見菩薩南無明相菩薩南無妙意菩薩南無無盡意菩薩南無深慧菩薩南無寂根菩薩南無無礙菩薩南無上善菩薩南無福田菩薩南無華嚴菩薩南無德藏菩薩南無月上菩薩南無寶印手菩薩南無珠頂王菩薩南無樂實菩薩南無慧見菩薩南無登王菩薩南無深王菩薩南無華王菩薩南無妙色菩薩南無善問菩薩南無善答菩薩南無了相菩薩南無定相菩薩南無定積菩薩南無發喜菩薩南無安住菩薩南無怖魔菩薩南無慧施菩薩南無救脫菩薩南無慧燈菩薩南無勇施菩薩南無智導菩薩南無願慧菩薩南無四攝菩薩南無教音菩薩南無海妙菩薩南無法喜菩薩南無道品菩薩南無總持菩薩南無慈王菩薩南無大自在菩薩南無梵音菩薩南無妙色菩薩南無寶檀林菩薩南無師子音菩薩南無妙聲菩薩南無妙色形菩薩南無種種莊嚴菩薩南無釋幢菩薩南無頂生菩薩南無明王菩薩南無大光菩薩南無奢提菩薩南無密積菩薩南無華睒菩薩南無上首菩薩南無普現色身菩薩南無神通菩薩南無海德菩薩南無無邊身菩薩南無醫王自在菩薩南無迦葉菩薩南無無垢藏王菩薩南無持一切菩薩南無高貴德王菩薩南無琉璃光菩薩南無無畏菩薩南無海王菩薩南無師子吼菩薩南無陀羅尼菩薩南無那羅延菩薩南無信相菩薩南無持地菩薩南無光嚴菩薩南無光明菩薩南無大辯菩薩南無慈力菩薩南無大悲菩薩南無依王菩薩南無依力菩薩南無依德菩薩南無普濟菩薩南無普攝菩薩南無定光菩薩南無普光菩薩南無真光菩薩南無拘樓菩薩南無天光菩薩南無寶王菩薩南無彌光菩薩南無教道菩薩南無導師菩薩南無大忍菩薩南無華王菩薩南無華積菩薩南無慧光菩薩南無海慧菩薩南無堅意菩薩南無釋摩男菩薩南無金光明菩薩南無金藏菩薩南無常悲菩薩南無法上菩薩南無才首菩薩南無山光菩薩南無山慧菩薩南無大明菩薩南無總持菩薩南無山剛菩薩南無登王菩薩南無山頂菩薩南無山幢菩薩南無山王菩薩南無伏魔菩薩南無雷音菩薩南無雨王菩薩南無雷王菩薩南無寶輪菩薩南無寶英菩薩南無寶首菩薩南無寶藏菩薩南無寶明菩薩南無寶定菩薩南無寶印菩薩南無寶場菩薩南無寶嚴菩薩南無寶水菩薩南無寶光菩薩南無寶登菩薩南無寶現菩薩南無寶造菩薩南無樂法菩薩南無淨王菩薩南無頂相菩薩南無金光菩薩南無寶髻菩薩南無千光菩薩南無原嶮菩薩南無照味菩薩南無月辯菩薩南無月光菩薩南無法輪菩薩南無光淨菩薩南無常施菩薩南無普德菩薩南無普明菩薩南無勝幢菩薩南無濡音菩薩南無德炎菩薩南無相光菩薩南無海月菩薩南無海藏菩薩南無勝月菩薩南無淨慧菩薩南無超光菩薩南無月德菩薩南無日光菩薩南無金剛菩薩南無炎幢菩薩南無尊德菩薩南無海明菩薩南無海廣菩薩南無照境菩薩南無慧明菩薩南無功德菩薩南無明達菩薩南無密教菩薩南無須那菩薩南無色力菩薩南無調伏菩薩南無隱身菩薩南無一菩薩南無十菩薩南無百菩薩南無千菩薩南無萬菩薩南無一百萬菩薩二百萬三百萬四百萬五百萬六百萬七百萬八百萬九百萬千千萬諸大菩薩摩訶薩能除無量劫以來生死重罪南無一億十億百億千億萬億南無萬萬億諸大菩薩摩訶薩能除無量劫以來生死重罪南無一那由他十那由他百那由他千那由他萬那由他南無萬萬那由他諸大菩薩摩訶薩能除無量劫以來生死重罪南無一恒河沙南無二恒河沙南無三恒河沙南無四恒河沙南無五恒河沙南無六恒河沙南無七恒河沙南無八恒河沙南無九恒河沙南無十恒河沙南無百恒河沙南無百億無量恒河沙諸大菩薩摩訶薩能除無量劫以來生死重罪若人聞是大士諸大菩薩摩訶薩名者是人四十千劫中不墮地獄苦不屬三界獄常屬解脫王不生邊地不生惡國不受惡身不生邪見不生下性不生外道身根具足常聞正法不受禁戒常得具足大乘威儀常見佛性是故今敬禮安住佛法中來世成佛道說是諸大菩薩名時八十八億清淨信男女悟阿那含果九十四億諸天得斯陀含果七千八億失心比丘還得本心悟阿羅漢果十億菩薩得大陀羅尼來世成佛道爾時佛告信相菩薩摩訶薩言善男子汝向自說過去有佛名寶勝苦惱眾生一聞名字命終生天今復請我說諸佛名使諸眾生離苦出世是故我今為汝及眾具說三寶理是一寶隨順說三若人聞者至心憶念欲壽終時值善知識教令三稱三寶名字作如是言南無佛陀南無達摩南無僧伽如是唱已其人命終不到三塗隨意所樂十方世界皆得往生應奉諸佛見諸菩薩文殊普賢宣說大乘大通方廣即聞法已應時獲得無生法忍善男子若人曠劫廣修諸行深種善根今得聞此三寶名字爾時信相菩薩白佛言世尊云何名為三寶一相耶二相耶三相耶如其一相即是一歸如其三相即是三歸如其三歸佛法別體僧亦如是若是三歸眾生見三億劫行道不會一乘唯願世尊利益眾生為我說之我聞是已亦為眾生分別解說於佛滅後若有聞者即得住於三菩提道爾時佛讚信相菩薩善哉善哉善男子乃能問佛大事問佛大事者非一地二地三地七地八地唯有十地法雲大士乃能問佛如是大事汝今諦聽當為汝說之善男子一切眾生曠劫以來無明所蔽三界牢獄生死流轉眾怖交集六道往來無歸依處是故歸命天神投身外道自縛手足害生求命無免時患兼復避火投淵俱不免患是故大聖如來哀從定起愍彼長迷開演三寶為真依處初為始末學二乘之人說於梯橙別體三寶後為久修梵行大士說於究竟一體三寶於一佛寶即有法僧善男子何故名寶譬如世間七寶可以濟命是故三寶在世導養法身能續行者智慧身命謂之寶也別相三寶者佛現王宮二應法身言是菩薩為度眾生修行苦行道場樹下現成正覺自覺覺人故號為佛佛名覺者僧名受化弟子從教得理故名為僧僧有二種一者和合得名為僧二者無為亦名為僧得無為者以真空解慧性空無為迷惑相續證結盡無為已滅諸結聖眾共住和合不諍以此二義故得名僧善男子法者一切善惡之法有為無為諸佛道理惡法可離善法可崇并為心軌皆是法寶是故佛僧二寶人異體別法與僧佛體同難別何以難別或有人言佛僧二寶但取假名行人行人所得五分法身諸善功德泮為法寶此義不然何以故今因以此諸善功德得成於人離法無人何得別人并為二寶今釋人法有同有異以法成人法屬於人是以故說五分法身十力無畏三十二相八十種好諸波羅蜜無量三昧以為佛寶小乘五分說為僧寶此諸功德有為無為法相道理可為軌用復名法用此則同體雖說二義亦有法體異佛法僧如是法寶已說此三眾生歸依得免三界生死怖畏一切行人雖得免麁細苦未盡是故為說至極三寶明昔日三寶言佛有苦法是無常僧亦無常是苦非真依處今說常住行者覺了法性理空永離八倒無有生滅動求之苦為真依處名為佛寶所得常法軌用至極名真法寶常住行者會真法性證常住無為故名為僧亦以八倒永盡與九聖眾一切和合永無諍訟故名為僧寶昔日三寶異人別法今之三寶於一佛一體分為法僧以是義故我為法說一相三寶今諸眾生趣向一乘信相菩薩白佛言世尊當觀何事求於大乘佛言善男子當觀三界無常以求大乘信相菩薩復白佛言云何名為觀於無常佛言欲觀無常除其煩惱當行正念慈悲為首說法度人而不取證是名菩薩不捨眾生為求大乘善男子譬如一城縱廣一由旬多有諸門路險黑闇甚可怖畏有入此城受於快樂復有一人唯有一子愛之甚重遙聞彼城受樂無窮即便捨子欲入此城是人方便得過險道到彼城門一足已入未舉一足即念其子尋作是念我唯一子來時云何竟不將來誰能養護令離眾苦即捨樂城還向子所善男子菩薩慈悲亦復如是為憐愍故修集五通既修集已垂得盡漏而不取證何以故愍眾生故捨漏盡五通乃至行於凡夫地中善男子城者喻於大解脫樂多諸門者喻於八萬四千諸三昧路險難者喻諸魔道到城門者喻於五通一足入者喻於智慧一足未入喻諸大菩薩未證解脫言一子者喻於五道一切眾生顧念子者喻大悲心還子所者喻調眾生實得解脫不取證得即是方便善男子是故菩薩摩訶薩大慈大悲救攝不捨不可思議復次善男子菩薩大士從初發心必至菩提常為眾生受十善法何等為十一不殺生二不偷盜三不婬逸四不妄語五不兩舌六不惡囗七不無義語八不貪嫉九不瞋惱十不邪見菩薩如是慈悲具足慈能教善見世所樂悲能濟苦地獄度之見諸眾生求涅槃門不能知處菩薩應當於此眾生修集悲心悲因緣故為諸眾生開大涅槃門顯示安隱處使得大乘果是名菩薩摩訶薩行信相菩薩復白佛言世尊云何正念當行不生不滅法世尊何法不生何法不滅善男子使惡法不生善法不滅若修此行行於三界清習五欲無能為汙善男子欲行三界濟度眾生應以十法遊於三界中順世俗文字說有三世無上菩提不在三世究竟菩提不墮眾數何況三世三界眾生中何者為十一者於譽於毀心無增減二者若聞善惡心無分別三者於諸愚智等以悲心四者見上下眾生意常平等五者於輕毀供養心無有二六者於他闕失莫見其過七者見種種乘是一乘八者若聞三惡亦勿驚怖九者於諸菩薩生如來想十者佛出五濁生希有想菩薩如是具足十法斷除愚痴煩惱結習無能為障菩薩大士遊三界中以大悲為本處此穢土和光不同塵是名難思議若人於淨國持戒滿一劫此土須臾閒行慈及大悲身語及意業悉皆獲清淨應墮三惡道現世受得除菩薩生此土不應懷憂怖設有惡道罪頭痛則得除所以者何若人欲斷縛滅除諸煩惱雖生此惡土護法增智慧億劫在淨土常受淨戒行不如生此土從旦至明日我見阿閦佛國西方安樂土二國甚清淨亦無苦惱名於此作功德未足以為奇若人於此土能忍不可事亦教前人忍其福最為勝是故菩薩行於此惡土濟度諸眾生勿懷煩惱憂堅固菩提心必得無上道爾時虛空藏菩薩白佛言我等今者欲問菩薩菩提因緣若佛聽許當敢發問佛言善哉善哉善男子汝於無量劫百千佛所種諸善根久達菩薩所行方便為諸菩薩問於堅固菩提之道隨意決問吾當為汝分別解說時虛空藏菩薩已蒙許可白佛言世尊何謂菩薩其心堅固而不疲倦何謂菩薩所言決定而無中悔何謂菩薩增長善根何謂菩薩無所恐畏威儀不轉何謂菩薩成就善法何謂菩薩善知從一地至於十地何謂菩薩善知方便何謂菩薩善化眾生何謂菩薩世世不失菩提之心何謂菩薩能一心而無雜行何謂菩薩善求法寶何謂菩薩善出毀禁犯律之罪何謂菩薩能障煩惱何謂菩薩善能隨順入諸大眾何謂菩薩善開法門何謂菩薩得先因力不失善根何謂菩薩不由他教而能自行六波羅蜜何謂菩薩能捨禪定現生欲界何謂菩薩於諸佛法得不退轉何謂菩薩行於三界教化眾生使增善根不斷佛性爾時世尊讚虛空藏菩薩言善哉善哉能問如來菩薩之事汝今諦聽善思念之唯然世尊願樂欲聞領納聽受佛告虛空藏菩薩復有四法堅固其心而不疲倦何等為四一者於諸眾生起大悲心二者精進不懈三者生死如夢四者正意思惟佛之智慧菩薩有此四法堅固其心而不疲倦復有四法所言決定而無中悔何等為四一者決定說法了知無我二者決定說諸生處無可樂相三者決定常讚大乘四者決定說罪福業不失果報是名為四復有四法增長善根何者為四一者持戒二者多聞三者布施四者出家是名為四菩薩復有四法無所怖畏威儀不轉何等為四一者失利二者惡名三者毀辱四者苦惱是名為四菩薩復有四法成就白法何等為四一者教人令信罪福二者布施不求果報三者守護正法四者以大智慧教諸菩薩是名為四善男子復有四法善能了知一地至於十地一者久種善根二者離諸過咎三者善知方便四者懃行精進迴向菩提是名為四善男子復有四法善知方便何等為四一者順眾生意二者於他功德起隨喜心三者有罪悔過四者勸請諸佛轉大法輪是名為四善男子復有四法善化眾生何等為四一者常求利安眾生二者自捨己樂三者和柔忍辱四者能除高慢是名為四善男子復有四法能世世不失菩提之心何等為四一者常憶念十方一切諸佛二者所作功德等以施之於一切眾生常為菩提三者親近善知識四者稱揚大乘是名為四善男子復有四法能具一心而無雜行何等為四一者離聲聞心二者離辟支佛心三者求法無厭四者如所聞法廣為人說是名為四善男子復有四法善求法寶何等為四一者於大法中生寶想以難得故二者於大法中生救藥想療眾生病故三者於大法中生財利想以不失故四者於大法中生滅苦想至涅槃故是名為四善男子復有四法善出毀禁犯律之罪何等為四一者得無生法忍以諸法無來故二者得無滅忍以諸法無去故三者得因緣忍知諸法因緣生故四者得住忍無異心相續故是名為四善男子復有四法善障煩惱何等為四一者四憶念二者障諸根三者能得善法力故四者獨處遠離故是名為四善男子復有四法善能隨順入諸大眾何等為四一者求法不求勝故二者常生恭敬心無憍慢三者唯求法利不自顯現四者教人善法不求名利是名為四善男子復有四法善開法施何等為四一者守護正法二者自益智慧亦益前人三者常行善人之法四者示人垢淨青白是名為四善男子復有四法得先因力不失善根何等為四一者見他人闕不以為愚二者於瞋怒人常修慈心三者常說諸因緣四者常念無上菩提是名為四善男子復有四法不由他教而能自行六波羅蜜何等為四一者常以法施施導與人二者不說他人毀禁之罪三者善知攝法教化眾生四者解達深法是名為四善男子復有四法能捨禪定現生欲界何等為四一者其心柔軟二者能得諸善根力三者不捨一切眾生四者常能善修智慧方便之力是名為四善男子復有四法於佛法得不退轉何等為四一者離受無量生死二者常能供養無量諸佛三者修行無量慈心四者信解無量佛慧是名為四善男子復有四法不斷佛性何等為四一者為諸眾生不退本願二者受信施行三者大欲精進四者常能深心行於佛道是名為四菩薩摩訶薩遊於三界行種種行利益眾生常修出世不斷佛性說是大乘四法之時四萬天人皆發三菩提心二萬五千人得無生法忍四萬八千菩薩得達法界忍善入佛慧爾時佛告虛空藏菩薩摩訶薩言汝今應當受持是經虛空藏菩薩白佛言世尊當何名之云何奉持佛言此經名為大通方廣能破魔境壞外道軍消除煩惱能解五欲邪見繫縛破三界獄放諸生死向涅槃舍潤益久涸正因種子雨大緣因六度法雨增長眾生三乘芽華成就一乘菩提極果善男子汝問經名我說如是汝當受持爾時虛空藏菩薩白佛言世尊我從過去無量佛所無量會處無量眾中聞種種法種種事種種相種種乘未曾聞此希有之法希有之事希有之相希有大乘我常受持使不斷絕世尊如來常住法僧不滅三界眾生自生自滅不見如來及以法僧唱言滅度我等今者承佛威神遊於三界順從時宜假唱滅度世尊我等今者於佛滅後當與八萬久遠慧法身大士流通此經使法界眾生受持讀誦如說修行一時成佛猶不放捨世尊若善男子善女人於佛滅後濁惡世中若有受持讀誦書寫經卷得幾所福佛言善男子若人以三千大千世界滿中珍寶以用布施不如聞此經名福勝於彼復置是事若人以十千世界滿中珍寶以用布施不如有人攝持經卷福多於彼復置是事若人以十方世界滿中珍寶以用布施不如有人書寫大乘方廣經典乃至一字一句或復一偈福多於彼復置是事雖施無量國珍寶不如至心讀誦一偈復置是事雖施十千世界滿中眾生命不如至心解義一句為人說一偈之義福勝於彼所以者何財食布施是世間布施長養性命不出世間大乘法施長養眾生菩提道根能續三乘智慧常命善男子讀持是經者本雖惡人今是善人本雖苦人今是樂人本雖縛人今是脫人本雖未度今是度人本雖無智今是論師本雖有漏今是無漏本雖凡行今是聖行本雖失道今入聖道身雖凡夫讀持是經智同聖慧本雖煩惱讀持是經共諸佛如來同有涅槃虛空藏菩薩白佛言世尊如佛所說本是凡行今是聖行本是煩惱讀持是經共諸佛如來同有涅槃破戒五逆誹謗正法讀持是經斷除煩惱同得涅槃此義難明唯願世尊當為說之佛言善哉善哉善男子汝能善問我能善答善男子一切眾生以不值佛故邪見犯戒誹謗正法若佛在世終無犯戒誹謗正法何以故譬如長者唯有一子愛之甚重若父在時日夜教令事事順之其子孝順受父教令都無所犯若父遠行不時來還其子忘誤多有所犯以不時來唱言死滅悲啼㘁哭復似起逆愁憒失心忘父本教似若不順謂如謗法其父久時遠行來歸而子歡喜憶父本教受持不犯以得見父信知不死不名墮逆捉父本勅順教而行不名誹謗善男子長者即是如來一子者即是一切眾生令者即是教戒遠行者即是餘化不見父故即是唱滅愁惱故即是障弊不持故即是犯戒唱滅故即是逆罪迷理故即是誹謗如來世尊餘化迴來眾生見之即生信心知佛不滅佛為說法還得本心不名犯戒以知不滅不名墮逆順教而行於理得解不名謗法善男子讀持是經者即能消除無量生死煩惱重惡之罪聞是經名即得聞佛見是經者即得見佛持是經者即持佛身行是經者即行佛事說是經者即說佛事解是經者即解佛義若行佛事善解佛義如此之人永無煩惱何以故得值是經斷除煩惱善男子若八萬劫以為一日以是三十日為一月十二月為一歲以此歲數過百千億劫得值一佛復過是數得值一佛此經難值復過於是得值此經即值十方三世諸佛是故智者受持讀誦書寫解說能除邪見無明煩惱結漏重罪住於福田能除世間無量供養虛空藏菩薩白佛言世尊辟支佛尚不能消世間供養何況凡夫得消供養佛言善男子辟支佛不消供養無有是處雖不能說法度人入禪三昧從三昧起現大神通度諸眾生得消供養爾時虛空藏菩薩白佛言世尊經中所說邪見破戒不得共一國同住一河飲水說戒布薩懺悔自恣此人名為退失聖道不入眾數云何而言得消供養若消供養即與諸佛同受應供過於羅漢辟支佛等唯願世尊分別說之我聞此已亦為眾生如佛解說令得度脫佛告虛空藏菩薩善哉善哉善男子汝等今者慈悲具足哀愍眾生而問此事諦聽諦聽善思念之吾當為汝分別解說善男子此經境界非聲聞緣覺所知亦非諸魔外道凡夫思惟境界唯佛能知汝亦得達善男子我常為行菩薩道者說施行檀不觀好惡福田成就而說是言布施畜生得百福報布施闡提得千福報善男子斷善根者死趣闡提無慚愧者死趣畜生畜生闡提果報熟者尚能受供種人福田何況此人以是義故今此大乘大通方廣威德力大不可思議能使破戒五逆誹謗正法邪見煩惱悉得除滅能受供養虛空藏菩薩白佛言世尊諸佛如來不可思議大通方廣威神之力亦不可思議受持經者其人功德亦不可思議佛言如是如是如汝所說得不可思議無邊功德爾時世尊告虛空藏菩薩摩訶薩言善男子我念往昔過去有劫名曰清淨我於此劫供養九十二億那由他佛以行小乘多諸過罪犯戒無量是諸如來不見授記復過此劫劫名樂見我於此劫供養四十二億諸佛如來是諸如來亦不見授記復過此劫劫名梵音我於此劫供養二十二億諸佛如來是諸如來亦不見授記復過此劫劫名心喜我於此劫供養八萬四千諸佛如來是諸如來亦不見授記復過此劫劫名救苦國名莊嚴佛號大施如來應供正遍知十號具足我於此劫供養四十億佛得聞此經煩惱永除自猶未覩我於爾時皆以一切供養之具而供養之是諸如來亦不見與我授記善男子我於往昔若干劫中供養若干諸佛如來尊重讚歎煩惱得除具足聲聞威儀禁戒淨修梵行學行布施一切持戒及行頭陀離於憍慢瞋恚愚癡忍辱慈心如聞能說懃行精進一切所聞受持不失獨處遠離入諸禪定出禪定已隨所聞慧讀誦思議是諸如來亦不見授記何以故所受禁戒多毀犯故深著聲聞二乘行故不聞大乘方廣經故以是義故若諸菩薩摩訶薩等應當遠離二乘之行修集大乘方廣經典則得授記若我以一劫若減一劫說是佛名不可得盡善男子我過是後得見定光佛為無量大眾說是大乘大通方廣我於爾時得聞得見彼佛所說受持讀誦思惟其義即得無生法忍定光如來即授我記汝於來世當得作佛號釋迦牟尼如來應供正遍知是故善男子受持是經疾至佛地況消世間人天供養善男子是故大乘經典力施寶藏不可思議惠施破戒貧窮依儀寶珠善男子大乘如大海小乘牛跡水大乘如須彌小乘蟻子城大乘如日月小乘打失星是乘名大乘不可思議乘容受諸眾生猶如虛空中一切諸乘中此乘為第一如是大乘者超出一切乘小乘有限量不能度一切唯此無上乘悉能度眾生若行此無量虛空之大乘虛空無有量亦無有形色大乘亦如是無量無障礙一切諸眾生乘於此大乘當觀是乘相廣博多容受若於無量劫說大乘功德及乘此乘者不可得窮盡一切諸乘中大乘最為勝至心受大乘得趣菩提樹無縛無障礙今此無上乘能勝下劣乘坐於道樹下觀於十二緣哀愍眾生故為說大乘經十方諸眾生若乘大乘者亦復無增減容受如虛空大乘叵思議神通大智慧是故諸眾生當懃修集之一切諸天眾天魔及外道欲除煩惱縛歸依於大乘具足六神通三明三達門能壞魔外道并及諸邪見大乘最為要能破諸煩惱具足諸善根是故大乘力其實難思議一切世間法及以出世法有學無學法攝在大乘中若有眾生行惡道親近邪見惡知識遠離此事歸大乘若人不樂求大乘不能破壞煩惱結欲求解脫學大乘若有大人解大事聞說大乘心歡喜當知即是大乘人得心寂靜具神通皆由大乘自莊嚴若人有能行大行是則不斷三寶種若有趣向大乘者是人即得無量福能到十方諸世界供養十方無量佛如是大乘方廣經世間諸乘無能勝具足威德破生死是故大乘難思議得於色力得自在具足成就常法身若有乘此大乘者是人受於無上樂捨身自施修慈悲是故得此無上乘持戒精進修梵行能以神通障日月皆由久修大乘行自心懃修常精進是人則得於大乘應有無量苦惱報修集大乘得除滅若能安住大乘典長受快樂如諸佛具足正念懃精進獲四如意神通力依止正法及真義皆由久修大乘經具足十力無所畏相好莊嚴三十二金剛三昧一切智皆由修於大乘久善男子若有持此大乘經典一字一句乃至一偈永脫諸苦難終不墮惡道得到安樂處於後惡世時若得是經者我皆與授記究竟成佛道若持此經者佛常近是人是人常近佛是人護佛法諸佛護是人獲大神通慧能轉大法輪度諸生死趣能破壞魔軍我於定光佛聞此方便經住忍得授記號為釋迦牟尼於我滅度後若有學是經我亦與授記若人來世中能解此經義為諸愚者說佛雖不在世不斷於三寶亦如佛現在所以者何我從無量佛受持此經於末劫中為人廣說是以獲得三十二相虛空藏菩薩白佛言世尊一切諸佛皆亦說此三十二相佛今復說三十二相是何業因之所成就唯願世尊當為說之佛告虛空藏菩薩言善男子如來成就無量功德是故得成三十二相我若廣說窮劫不盡今當為汝略而說之如來至心護持淨戒得足下平相修種種惠施故得千輻輪相不欺一切諸眾生故得足跟𦟛相護正法故得指纖長相不破壞他故得網縵相以妙服奉施故得手足軟相以淨食施故得七處滿相喜聞法故得鹿王膊相覆藏他罪過故得馬陰藏相修十善法故得上身如師子王相常以善法化眾生故得缺骨平滿相救護怖畏故得臂肘𦟛相見他造三寶業樂佐助故得手摩膝相常修萬善法故得清淨身相常施病者藥故得所食之物至味悉現相常發莊嚴修善法故得師子頰相於諸眾生心平等故得四十齒相喜和合諍訟故得齒密相以珍寶施故得齒齋相身口意淨故得二牙白相護四口過故得廣長舌相成就無量功德故得味中上味相於諸眾生常以軟語故得梵音相修集慈心故得細長目相至心求於無上菩提故得牛王𥇒相讚歎他人所有功德故得白毫相恭敬供養父母和上阿闍梨師故得肉髻相樂說大乘法故得身柔軟相喜施敷具故得金光明相遠離聚說世間故得一一毛孔右旋生相樂受善友師長教勅故得身毛上靡相不以惡事加眾生故得髮色精相常勸眾生修三昧故得圓滿如尼拘陀相所生之處喜造佛像故得那羅延力相善男子菩薩摩訶薩成就如是無量功德獲得如是三十二相虛空藏菩薩白佛言世尊我觀諸法都無相貌又觀如來亦非是行云何而言廣修諸行我觀諸佛法僧苦集滅道陰入界等十二因緣諸波羅蜜內外因果空無相願不見出生不見滅沒如幻如化如炎如響如水中月龜毛兔角如空中之花如石女之子如著影衣夢乘白象如有如無及以有無非有非無非常非斷非生非滅非內非外非見非識猶如虛空云何而言我修諸法我觀如來亦非眾生壽命士夫亦非眼非色非眼色相行非耳非聲非耳聲相行非鼻非香非鼻香相行非舌非味非舌味相行非身非觸非身觸相行非意非法非意法相行非識非色非識色相行非色非苦非色苦相行非我非願非行非陰非實非虛非聚非散非出非入受想行識亦復如是非去非來無有住處無心意意識無有身口意業非一非二非去來現在非垢非淨非我眾生壽命士夫非常非斷無生無滅無修無行無捨無受畢竟常住云何而言廣修諸行爾時佛讚虛空藏菩薩摩訶薩言善哉善哉善男子汝過去世時曾已供養無量諸佛久達大乘無上空義了知萬法皆悉空寂亦知如來畢竟常住善男子譬如清淨瑠璃寶珠雖在泥中逕歷千年其性常淨出已如本汝等今者亦復如是了知法相本性清淨汝等今者雖在三界五濁泥中助佛揚化亦復不為泥之所污以不污故能問此義善男子汝今復聽當為說之一切萬法實無相貌有文字故說言有法法中無字字中無法為流布故說有文字文字之中亦無菩提菩提之中亦無文字第一義諦雖無文字世俗道中說有文字眾生佛性無上菩提不離文字善男子實如所說如來無盡無生不修不行離諸修行不入正位亦不退轉一生不生兜率陀天不從天下不處世胎於一切法心無所住亦不說言我已過去於生老病死亦不四維七步而行亦不自言我是世間無上之尊不處中宮婇女娛樂不習世間伎樂之事亦復不學槃馬角力欲度眾生示現老人為壞貪身示現病苦為壞貪壽示現死相為壞欲及我我所示現沙門為令眾生不求梵天帝釋之身懃求出世無上之法踰出宮城示現出離三界繫縛及示非果前後故示現無瞋愛是故三十二相莊嚴其身為示眾生良祐福田剃除周羅棄捨瓔珞遣馬令還放闡陀羅示現遠離一切煩惱現剃鬚髮示現不貪著於一切法受持袈裟示調眾生從欝陀伽阿羅邊諮問受法示現破壞自高之心六年苦行為外道現受飲食隨世俗法現受󱡐草示於知足坐草褥上示壞憍慢諸天龍神讚嘆恭敬示現功德莊嚴果報降伏外道示勇猛力右手指地示作福力大地震動示報恩故修無相願獲得無上菩提之道示現了知一切法相觀法平等名之為佛佛之智慧無能勝者所說法要知去來現佛以是義故名為如來了了見知三世之事善不善法名薩婆若真實語故名天人師若有學者能作是觀是名菩薩若作異觀不名菩薩則名欺誑一切諸佛善男子一切諸佛不出不入不生不滅為度眾生唱言出世為度眾生唱言滅度虛空藏菩薩白佛言世尊我實久知法相理空諸佛如來無出無沒不生王宮雙樹不滅畢竟常住為度眾生修諸苦行而入涅槃實無動轉諸佛如來真實常存應身三界現五種法身何等為五一者實相法身二者功德法身三者法性法身四者應化法身五者虛空法身所以名為實相法身超越實相勝果恒住法界是故名為實相法身所以名為功德法身為度眾生施功積行萬善備足是故名為功德法身法性法身者達悟一切法相理無不周從境生於空解空解滿足從境得名稱為法性法身何故名為應化法身如來出世備應五道善惡悉現物無不濟從化物得名是故名為應化法身所以復名虛空法身虛空無邊法身無邊虛空不可度量法身亦不可度量如來之身猶如大虛為度眾生應身五分故知如來無生無滅諸法亦爾為度眾生佛現法興爾時佛告虛空藏菩薩言善男子汝與如來同解法相一切境界無障無礙善男子未來有劫名曰清淨國名快樂彼國悉以諸大菩薩論議大乘初不聞二乘之名況餘惡道汝於此劫當得作佛號曰清淨莊嚴佛如來應供正遍知他方大方皆往詣彼聽受大乘大通方廣是故一切眾生若聞虛空藏菩薩名者禮拜供養皆得生彼快樂世界若有眾生求於大乘未得無生受持是經當知是人不過十佛使得授記爾時釋迦牟尼佛因信相菩薩為一切眾生及自己身問諸佛名佛說十方三世諸佛十二部經大菩薩僧已復欲大師子吼師子吼者名決定說決定說者明知如來常住不滅并說眾生盡有佛性諸魔怖畏外道歸伏故是名師子吼如是顯說已舌遍覆三千大千世界一切世界六種震動六種震動者東涌西沒西涌東沒南涌北沒北涌南沒中涌邊沒邊涌中沒是名六種震動復從舌根放大光明大光普照大光普照者轉無常以為常轉不淨以為淨轉苦以為樂轉無明以為明爾時佛光所照之處山林國土江河大海鐵圍山川一切地獄高下平正皆悉清淨無諸穢惡猶如東方清淨莊嚴滿月世界爾時釋迦分身諸佛從空化下猶如雨華從地化出猶如涌雲遍滿虛空間無空處是時化佛異口同音皆言如來常性不滅說諸眾生皆有佛性說一切法皆歸於空萬行因果皆歸一乘眾生見之說是語已忽然不現唯見釋迦在本坐上當於爾時一切大眾皆見化佛所以見者皆是釋迦威神之力釋迦慈父現此神通威德力時是時眾中四十恒河沙菩薩得無生法忍八萬聲聞發大乘心十千比丘得阿羅漢道一萬八千比丘尼得阿那含道四億優婆塞得斯陀含道十億優婆夷得須陀洹道無量天人得法眼淨自識宿命知有為法悉皆無常爾時眾中師子吼菩薩摩訶薩即從坐起正衣服頂禮佛足而白佛言世尊如上所說聞佛名亦滅罪聞法名亦滅罪聞僧名亦滅罪為佛力為法力為僧力如其佛力應求佛如其法力應求法如其僧力應求僧何須求三如上所說唯有一乘眾生見三佛自說三何況眾生佛告師子吼菩薩摩訶薩言善哉善哉快問是義利益眾生諦聽諦聽今當為汝分別解說非但佛力非但法力非但僧力皆是眾力佛是眾生歸處父母菩薩僧者是證明知識迷子眾生若有惺悟自生厭離念力多故求出三界煩惱大海方廣經典為作大船善男子佛即是法法即是僧僧即無為無為是空無為空有為空內空外空大空小空皆歸一空更無別空善男子汝向所問應當求一何須求三善男子譬如有人怖畏虛空處處遊行藏護其身不離虛空善男子十方佛說及我所說萬善因緣三寶三乘不過有一為初中後善一切眾生分別說三是故名為一相三寶師子吼菩薩言善哉善哉實如聖教我以久知為諸眾生問如此事師子吼菩薩摩訶薩復白佛言世尊如佛所說無二無三是方廣經典諸佛之母菩薩大道學者眼目攝諸邪見救護失心閉三惡道開無上菩提門進諸聲聞趣於大乘我當以大陀羅尼呪以守護之淨持戒行修學是經亦當護之或復有人敬是經典修行七日或有惡魔欲來惱亂使諸惡魔不得其便世尊我護是經令得久住盡菩提性佛言善男子汝護是經即護三寶亦護行教者爾時師子吼菩薩即於佛前而說呪曰南無佛陀南無達摩南無僧伽阿亶地陀羅尼多陀呵阿伽闍尼婆毘薩婆達摩尼婆毘伊舍摩陀毘婆舍那毘摩羅修鉢離達摩尼佉那婆樓尼叉夜多摩隸遮隸睺樓睺樓師鞞帝曼哆羅曼哆羅沙訶一讀百遍右遶七匝如是七日一日三時於其七日勿念餘經存心方廣更莫異境世尊是陀羅尼呪八百萬億諸佛所說我今說之若有謗此呪者即為謗此諸佛如來已謗此呪者世世與道不成不出三界何以故是呪能令失心者使得本心是陀羅尼呪一經於耳聞以書寫不食酒肉齋戒自守去離論戲不入憒市常行大慈貴於坐禪是人或從無量劫來三障重罪聞此呪已至心受持日日讀誦經念不忘是人乃至菩提不墮三塗佛告師子吼菩薩言善哉善哉能護三寶慈念眾生令出三有說如是呪大作利益無量學人開闡導教斷諸邪見善男子一切眾生聞汝名者呪音聲者信敬不毀是人現世安穩及其命終常見諸佛亦得見我亦見汝身并諸菩薩自知得作佛決定無有疑一切見佛性都由清淨信萬善成佛道會捨一切惡佛言若有善男子善女人能於我滅後或復一日或復一夜或復一時或復一念禮拜三世十方諸佛十二部經諸大菩薩心念大乘思第一義是人一念一彈指頃十惡五逆及謗方等一切惡業悉皆除滅無有遺餘若有比丘比丘尼若菩薩若沙彌若沙彌尼或失本心身犯四重八禁六重十惡五逆誹謗方等今若生信禮拜如是十方三世諸佛名者如是惡業悉得除滅無有遺餘作是語已爾時定光佛時善見王子與三千人俱忽然之頃來至佛所頂禮佛足同聲白佛言世尊我等或從無量劫來造作惡業不可具說或犯十惡或犯五逆及謗方等或造無量阿僧祇罪求依如來十二部經諸菩薩眾發露懺悔唯願聽許佛言善哉善哉怖心難生善根難發欲懺十惡欲懺五逆乃至一闡提欲見佛性者應當如是隨意說之爾時三千人聞佛慈音正理衣服合掌作禮偏袒右肩右膝著地作如是言世尊我等今者歸命十方佛歸命十方法歸命十方僧次復歸命稽首東方阿閦佛亦復歸命南方寶相稽首西方阿彌陀佛亦復歸命北方妙勝稽首上方香積如來亦復歸命下方億像稽首東方普賢大士亦復歸命南方持世稽首西方觀音大士亦復歸命北方滿月稽首上方虛空大士亦復歸命下方堅德稽首本師定光如來亦復歸命未來佛性稽首他方分身化佛歸命今者我師釋迦稽首大士維摩文殊亦復歸命阿難迦葉稽首出現四道聖人亦復歸命有教初心稽首大藏十二部經方等正典亦復歸命諸餘經法稽首八分舍利形像亦復歸命現有佛事四方四王忉利釋梵三十三天虛空天上地上地下有諸山林樹下一切神仙有大神足有天眼者有天耳者願使聞知皆為證明願一切眾生若未懺者皆得滅罪作如是言我等或從無始世界及今惡身狂惑心亂無量倒見煩惱惡業不可具陳所作眾罪不自覺知惡心熾盛不見後世但見現在樂習煩惱遠離善根惡業障隔近惡知識於比丘邊作非法比丘尼邊作非法於父母邊作非法或復自在用僧鬘物於五部僧邊或作是非或說世間無量惡業或殺菩提善根眾生或謗法師法說非法非法說法謂如來無常正法無常僧寶無常不樂慧施信受邪法是故今日無量怖畏無量慚愧歸依三寶諸佛慈悲方等父母菩薩知識聽許我等發露懺悔願除無量劫以來生死重罪願後更莫造復次世尊我等或從無量劫來造作五逆或犯過去未來現在諸佛禁戒作一闡提行發麁惡言誹謗正法造是重業未曾改悔心無慚愧或犯十惡五逆等罪自知定犯如是重事本心初無怖畏慚愧默受供養未曾發露於彼正法未有護惜建立之心於其中間毀呰輕賤言多過惡或復說言無佛法僧或造如是十惡五逆無間重罪是故今日無量怖畏無量慚愧歸依三寶諸佛慈悲方等父母菩薩知識聽許我等發露懺悔願除無量劫以來生死重罪願後更莫造復次世尊我等或從無量劫來或四倒見四重之法說偷蘭遮偷蘭遮法說為四重犯說非犯非犯說犯輕罪說重重罪說輕淨見不淨不淨見淨或復邪見讚說世典不敬佛經諸惡論義畜八不淨真是佛語以為魔語真是魔語以為佛語或復信受六師所說或作是言如來今日畢竟涅槃三寶無常身心起惑無量倒見是故今日無量怖畏無量慚愧歸依三寶諸佛慈悲方等父母菩薩知識聽許我等發露懺悔願除無量劫以來生死重罪願後更莫造復次世尊我等或從無量劫來及今一形或犯招提僧物或犯十方僧物或犯現前僧物或犯五部僧物乃至一比丘物一切檀越物或復自稱我得正法四禪四果緣是惡業不善因緣或本出家造作四重八禁六重十三僧殘二不定法三十捨墮九十一墮四懺悔法眾多學法七滅諍法或犯如是一一諸戒從突吉羅復至四重或復五逆誹謗正法甚深經典造一闡提行覆藏不悔日夜增長曾聞佛說若犯四重乃至五逆或謗正法若不發露定墮地獄諸佛菩薩聲聞緣覺無能救護師僧父母諸天世人亦不能救是故今日無量怖畏無量慚愧是故今日歸依三寶過去多寶未來千佛現在分身諸佛釋迦諸佛慈悲方等父母菩薩知識聽許我等發露懺悔願除無量劫以來煩惱障業障報障四重無間十惡重罪復次世尊我等今者為諸眾生及自己身十方佛前今者懺悔一切眾生無量劫來不識諸佛及父母恩不解善法造作眾惡自恃種性及諸財寶盛年放逸作諸惡業隨心所作不見其過凡夫愚行無智闇覆親近惡友煩惱亂心五欲因緣心生忿恚不知厭足故作眾惡親近非聖因生慳嫉貧窮因緣而造諸惡及以女色姦諂作惡繫屬於他常有怖畏不得自在諸結惱熱貪欲恚癡嬈動其心渴愛所逼造作眾惡身口意惡所集三業是眾罪等今悉懺悔或不恭敬佛法聖僧如是眾罪今悉懺悔或不恭敬菩薩緣覺如是眾罪今悉懺悔以無智故誹謗正法不知恭敬父母師長如是眾罪今悉懺悔愚惑所覆憍慢放逸因貪恚癡造作諸惡如是諸罪今悉懺悔我今供養十方諸佛願諸眾生令住十地悉令具足如來正覺爾時佛告善見王子善哉善哉大士大士自能觀身不善惡業生大怖畏發露諸惡復為眾生懺悔眾罪以是名汝是真大士自離眾惡復令眾生遠離眾惡是故名汝是真大士不自願身先願眾生令得正覺是故名汝是真大士是真大士爾時善見王子三千人懺悔以訖以偈讚佛唯佛一人獨第一三界父母一切智於一切等無與等稽首世尊希有比凡人行惠為己利求報以財而給施佛大慈仁無此事怨親憎愛以等利大精進人我歸命佛二足中尊最上智慧眼人能知見諸天不解此智慧過去未來今諸佛一切我皆稽首禮如是我今歸命佛亦如恭敬二世尊爾時十方諸佛即為善見王子及三千人而說偈教若欲求佛道常隨多聞人如事善師想成佛亦不久若持戒清淨是名實比丘若有能觀空是名得三昧若有能精進是名行道人若有得涅槃是名為實樂持戒大沙門大戒清淨尼半月常布薩結淨行乞食身被僧伽梨衣鉢行隨身諸天皆歡喜恭敬合掌禮我使諸天人以為作給使亦如諸小天奉事天帝釋今日得現報未來不可量出家持禁戒是名報佛恩復次善見王除我及菩薩世間一切人心生清淨信了知十方佛常住不涅槃法僧亦復然如是諸人等是名報佛恩復次善見王世間一切人心無分別相了知一乘道過去並未來十方及現在唯有一佛乘無二亦無三若能發是意心無分別相如是諸人等是名報佛恩復次善見王若能有一人於我滅度後心常生信解皆言諸眾生悉有如來性如是諸人等亦名報佛恩若修一念善不求天果報直向無上道亦名報佛恩復次善見王於我滅度後若能有一人須臾讀是經敬重佛法僧孝順供養師如是諸人等亦名報佛恩若人捨一財欲食及衣服普施諸大眾亦名報佛恩復次善見王於我末法中有能化一人須臾聽是經復勝別供養百億菩薩眾如是大乘經諸佛菩薩母念佛敬是經並諸菩薩眾等心無彼此是名報佛恩復次善見王有能末法中若欲報佛恩一念在禪定勝活三千界滿中一切人謗禪壞亂眾如殺三千界滿中一切人及諸眾生類謗禪壞亂眾其罪亦如是若人見修善誹謗不信受斷壞三寶種不名報佛恩爾時善見王子三千人蒙佛教已歡喜頂受重說偈言我等今者稽首過去未來現在三世諸佛亦復歸命釋迦文佛稽首八萬四千法藏亦復歸命諸餘經法稽首過去維摩文殊亦復歸命多聞大智阿難舍利稽首無學五分法身亦復歸命始學初因稽首以訖重說偈言諸佛說何實何者是不實實之以不實二事不可得如是真實相不戲於諸法憐愍眾生故方便轉法輪諸聖所從來佛示如是來實相及所去佛亦爾無異諸聖如實語佛亦如實說以是故名佛多陀阿伽度忍鎧心堅固精進弓力強智慧箭到利破憍慢諸賊應受天世人一切諸供養以是故名佛以為阿羅呵正知苦實相亦實知苦因知苦盡實相亦知苦盡道真正解四諦定實不可變是故十方中號三藐三佛得微妙三明清淨行亦具是故號世尊鞞闍遮羅那解知一切法自得妙道法或時方便說愍念一切故滅除老病死令到安穩處以是故名佛以為修伽陀知世所從來亦知世盡道以是故名佛為路迦鞞陀禪戒智等眼無及況出上以是故名佛為阿耨多羅大悲度眾生軟善教調御以是故名佛富樓沙曇藐智慧無煩惱說最上解脫以是故名佛提婆魔㝹舍三世動不動盡及不盡法道樹下悉知是故名為佛爾時十方諸佛入神通三昧而自舉身處於空中異口同音唱如是言是善見大士及以三千人汝等罪性不在外不在內不在中間心實故善力實心解故罪性解空慧故罪性空信力故福力多若能如是懺悔者則為己見我亦見多寶佛及諸分身者懺悔滅罪以常見我今日教化諸菩薩如是懺悔者令我及分身滅度多寶佛一切皆歡喜十方現在佛並過去未來亦見亦供養亦令得歡喜順此大乘經得入菩提門佛告諸弟子有罪欲懺悔當如善見王禮是三世佛十二部尊經諸大菩薩僧一一心禮亦如遭我相值我相見我相見一佛相二佛相七佛相見百佛相千佛相萬佛相亦如見無量佛相如是一一心禮是人福德無量滅除生死重罪阿僧祇劫中不墮三惡道安住於佛道決定無有疑是故悔諸罪至心諦信之定得滅重罪爾時善見王子三千人等俱發聲言以偈讚佛世尊大慈悲釋種大法王處眾師子吼普攝諸眾生視眾如一子無彼亦無此以見無上尊是故今敬禮爾時佛告善見王子及以三千人等若能如是發露懺悔不覆藏罪是真菩薩汝於來世必得作佛復次善男子於我滅後有能真心禮是十方諸佛十二部經諸菩薩僧者是名報三寶恩即滅十惡五逆及謗方等滅是罪已應以須陀洹得度者授與須陀洹果應以斯陀含得度者授與斯陀含果應以阿那含得度者授與阿那含果應以阿羅漢得度者授與阿羅漢果應以辟支佛得度者授與辟支佛果應以菩薩得度者授與菩薩果今是經中諸大菩薩摩訶薩得一生實相皆由禮是十方三世諸佛或有菩薩得二生法界皆由禮是三世諸佛或有菩薩得畢竟智皆由禮是三世諸佛或有菩薩得悟第一義諦皆由禮是三世諸佛或有菩薩得首楞嚴三昧皆由禮是三世諸佛或有菩薩得虛空三昧智印三昧皆由禮是三世諸佛或有菩薩得不退忍如法忍如法界忍皆由禮是三世諸佛或有菩薩得陀羅尼大念心無礙智皆由禮是三世諸佛或有菩薩得師子吼三昧金剛三昧五智印三昧皆由禮是三世諸佛或有菩薩得平等三昧大慈大悲阿耨多羅三藐三菩提佛行皆由禮是十方無量三世諸佛爾時文殊師利法王子菩薩摩訶薩而白佛言世尊一切眾生狂惑心亂造作惡逆云何自知而得滅罪佛告文殊師利如上所說若人聞是方廣經典及聞十方三世諸佛名十二部經諸大菩薩心生歡喜無量信敬書寫受持讀誦通利空淨之處淨治一室香埿塗地以好幡蓋莊嚴其內先燒好香然後請佛不問多少香水洗浴著淨衣服一上廁一洗浴安置寶坐久修是經了知法相無人我見請命令上分別稱揚燒好妙香一心除亂正憶正念一心念佛是諸行人和合為上若不和合瞋恚諍訟不名懺悔瞋恚俱懷與道相違想念大乘思第一義七日七夜不得眠臥一日三時讀誦是經日夜六時燒香供養禮拜懺悔稱是經中諸佛菩薩十二部經心心不亂心心不錯心心不異心心時進心心日進心心生信心心歡喜心心相次心心相續心心深重心心不離心心思罪心心念佛心心念法心心念僧心心念戒心心念捨心心念天是人如是讀誦如是禮拜如是至心如是懺悔從初一日至第六日復以香埿塗地復以香水浴身燒種種妙香深心供養以此至心是人懺悔震動十方我於爾時與無量無邊恒沙諸佛無量無邊恒沙菩薩隨其音聲入其室內與作證明如是七日定得滅罪所以知者凡夫之人未合真諦當取夢相若見一夢即滅一逆見此五夢即滅五逆是人其夜夢見自身欲渡大河上大橋行當知是人定得度脫其人或時夢見自身人與洗浴天雨其身當知是人定得清淨其人或時夢見自身入沙門大會之中入次而坐當知是人真佛弟子其人或時夢見自身入塔寺中見好大像及見菩薩當知是人得正門已其人或時夢見自身自得菓食而食當知是人還得果報佛告文殊師利若有比丘比丘尼菩薩清信士女沙彌沙彌尼失心錯亂身犯如是一一禁戒如是懺悔若不滅罪無有是處除不至心文殊師利問佛言世尊行此法時得多人不佛言一人以上二十人以下行此法時亦勿曾念諸餘經典從此悔已後更莫造是名悔法應作是念我等今者如死還活我當持戒我當精進我當讀誦大乘方等是人爾時應作是念從今日始堅持禁戒願如金剛是人作是念時維摩大士復與無量菩薩立其人前為作時證大德普賢為作羯磨大德迦葉與作依止佛告文殊是名滅罪是名解脫是名具戒是名得住爾時世尊復告文殊師利菩薩摩訶薩言若有犯四重八禁六法十戒三歸五戒八禁十善一一戒律乃至五逆及謗方等除一闡提若不懺悔發露諸罪其人命終決定必墮阿鼻地獄文殊師利白佛言世尊云何名為阿鼻地獄唯願如來為一切眾生說其因緣形狀大小苦樂受報劫數多少佛告文殊快哉快哉快問是義諦聽諦聽及諸大眾善思念之吾當為汝廣開分別云何名為阿鼻地獄阿者言無鼻者言間間無暫樂故言無間阿者言無鼻者言遮阿者言無鼻者言救阿者言無鼻者言不動阿者言極熱鼻者言極惱阿者言不閑鼻者言不住不住不閑故名阿鼻地獄阿者言大火鼻者言極熱猛火入心故名阿鼻地獄佛復告文殊師利菩薩摩訶薩言善男子阿鼻地獄縱廣正等八萬由旬七重鐵城上有七重鐵網下有十八鬲周匝七重是皆刀林其七重城內復有劍林下有十八鬲其一一鬲八萬四千重於其四角復有四大銅狗其身長大四十由旬眼如電光牙如劍樹齒如刀山舌如鐵鉤抓如鐵杈尾如鐵蟒一切毛孔皆出猛火其烟臭惡世間臭物無以可比其獄四門一一門邊復有十八獄卒頭如羅剎頭口如羅剎口頭上十八角手捉鐵叉七重城內有無數鐵幢幢頭火涌如沸涌泉其鐵流迸滿阿鼻城中阿鼻四門其一一門上復有十八銅釜沸鐵涌出四門漫流滿阿鼻城一一鬲間復有八萬四千鐵蟒大蛇吐毒吐火身滿城中其蛇哮吼如天大雷雨大鐵丸滿阿鼻城此城苦事八萬億千苦中苦者惱中惱者皆集此城阿鼻地獄四方有門一一門外各有猛火東西南北交過通徹八萬由旬周匝鐵牆鐵網彌覆其地亦鐵上火徹下下火徹上四維上下周匝一時苦事俱起如上所說四重八禁犯戒五逆及謗方等若不依此經中懺悔而無慚愧其人命終如大壯士屈申臂頃落入阿鼻地獄身滿其中熱腦急故口噤不語唯復張眼合口合口張眼此人罪故萬億刀輪從空而下頭入足出一切苦事過上所說百千萬倍若有具犯四重受大苦惱具足五大劫八禁復倍五逆復倍謗方等經復倍謗三寶偷僧祇物污淨行比丘污比丘尼謗師害師者若人姦母如此人等復倍加上除一闡提永斷善根不出阿鼻是等罪人受苦之時猛火入心悶絕而死獄卒羅剎以鐵叉打地喚言活活應聲即活一日一夜萬死萬生受大苦惱如上所說其人從阿鼻地獄出以破戒因緣虛食信施復入諸小十八地獄所謂寒氷地獄黑闇地獄燋熱地獄刀輪地獄劍輪地獄火車地獄沸屎地獄濩湯地獄灰河地獄劍林地獄鐵床地獄銅柱地獄鐵機地獄鐵輪地獄鐵窟地獄鐵丸地獄尖石地獄飲銅地獄各八百萬歲然後得出常生下處五百世中不識三寶值善知識得發菩提不值知識還墮地獄犯突吉羅罪若不懺悔地獄受苦如四天王日月八百萬歲波夜提罪復加二倍僧殘罪復加二倍是諸罪人受苦之時更無餘言唯得唱言阿波波阿吒吒阿羅羅阿婆婆是故有罪當急懺悔還歸三寶復次文殊師利菩薩摩訶薩若欲速疾除滅罪者如是經中懺悔發露行道七日一日一食思惟正觀憶念如來成佛時大人相覺人相不動人相解脫人相光明人相滿智慧人相具足諸波羅密相首楞嚴等諸三昧海相菩薩摩訶薩從勝意慈三昧起入滅意定從滅意定起還入首楞嚴定從首楞嚴定起入慧炬三昧從慧炬三昧起入諸法相三昧從諸法相三昧起入光明相三昧從光明相三昧起入師子音聲三昧從師子音聲三昧起入師子奮迅三昧從師子奮迅三昧起入海意三昧從海意三昧起入普智三昧從普智三昧起入陀羅尼印三昧從陀羅尼印三昧起入普現色身三昧從普現色身三昧起入法界性三昧從法界性三昧起入師子王三昧從師子王三昧起入滅諸魔相三昧從滅諸魔相三昧起入空慧三昧從空慧三昧起入解空相三昧從解空相三昧起入大空智三昧從大空智三昧起入遍一切處色身三昧從遍一切處色身三昧起入觀心相三昧從觀心相三昧起入菩薩摩訶薩金剛相三昧從菩薩摩訶薩金剛相三昧起入金剛頂三昧從金剛頂三昧起入一切海三昧從一切海三昧起入一切陀羅尼海三昧從一切陀羅尼海三昧起入一切佛境界海三昧從一切佛境界海三昧起入一切諸佛解脫解脫知見海三昧從一切諸佛解脫解脫知見海三昧起然後方入無量無邊諸三昧海門從諸三昧海門起入寂意滅意三昧從寂意滅意三昧起入金剛喻定大解脫三昧門佛告文殊於我滅後若有善男子善女人生一念信心若能書寫讀誦一偈念是相憶是相觀是相信心成就一念之頃除却九十億那由他恒河沙等微塵數劫生死重罪永離闇障明知如來常住不滅爾時世尊為諸大眾重說偈言力士諸鬼神畜生惡象王婬女及惡龍無量諸惡人婆藪阿闍世提婆殃崛魔身心起逆罪應墮阿鼻獄生信禮三世十方無量佛釋迦臨涅槃為住無量劫摩伽陀國人悉發菩提心皆由恭敬禮十方三世佛阿若憍陳如五百聲聞等來世成佛道皆由恭敬禮十方三世佛外道婆羅門十仙大梵志今得阿羅漢乃往過去世皆由恭敬禮十方三世佛自悟第一義十方佛土中一切菩薩眾往生無量壽皆由恭敬禮十方三世佛復次善見王我昔作國王名曰大仙譽佛日未出時供養出家人五百婆羅門飲食及衣服房舍及臥具悉滿二十年我時即告言師等發菩提是諸婆羅門雖復受供養實不信三寶師便答我言世間無菩提及以無解脫我等聞是語實護方等經斷是婆羅門五百人命根是人命終已即墮阿鼻獄既墮地獄已即時發三念禮是三世佛敬信方等經大士菩薩僧作是三念已即時出地獄往生甘露鼓壽命十小劫皆由生信心敬禮十方佛是諸波羅門初謗墮地獄後信便得出況汝大菩薩具足慚愧者本自實無罪為諸眾生故懺悔四重禁及以五無間乃至一闡提若有凡夫人身犯如是罪若能如是懺除滅四重禁五逆一闡提必得成佛道唯除不信者若有信解心恭敬禮諸佛不成無是處爾時善見王及以三千人同聲白佛言若我等得佛願度生死流唯願天人尊為我分別說其有受持者書寫及讀誦功德為云何佛言善見王汝今當善聽吾為汝說之若人以七寶供養千世界施與一切眾復能善說法化得羅漢果不如有一人聞是諸佛名乃至一念信或復一時禮其福復過彼何況讀誦書敬信禮拜者功德不可量若人能書寫受持及讀誦發心時禮拜勝以起塔寺遍千世界中爾時大迦葉阿難舍利弗護塔金剛士諸梵及帝釋轉輪四天王頭面禮佛足同聲白佛言如來去世後我等當流布教化諸眾生護念禮拜者得心常安隱或犯破重禁五逆謗方等使得聞佛名安住清淨地亦如善見王來世見佛性爾時釋迦牟尼佛告諸大眾汝等善聽我今為汝說本因緣我於往昔過無量劫於妙光佛所聞是十方三世佛名心生歡喜合掌頂受在在處處教化無量無邊眾生聞是佛名爾時眾中唯有三千人共我法儀生無量信心從我禮拜是諸佛名今覩現在十方悉皆成正覺佛告大眾諸善男子欲滅四重無間重罪謗大方等一闡提罪皆由信心復次善男子若人不信輕呰不敬則為謗此十二部經及謗金剛色身及謗大士文殊師利及以謗此十方諸佛是人定墮地獄而無虛也何以故而不信故謗正法故謗上人故謗一切十方三世佛故定墮地獄信是佛名至心禮拜若不除滅十惡五逆及謗方等無有是處唯除不信者斷善根人一闡提者諸善男子百億釋迦一一分身國土教化末後釋迦則我身是也爾時所將三千人等今皆成佛初千人者華光為首中千人者樓至為首後千人者彌勒為首是故汝等應當禮敬如是十方三世諸佛名號之者汝於來世當為大眾開闡道教廣濟群盲令出三界寂然閑居安處道場如我無異爾時陀羅尼菩薩即從坐起正衣服合掌恭敬而白佛言世尊當何名此經云何奉持云何修行佛告陀羅尼菩薩善男子是經名為大通方廣亦名懺悔除罪得福如是受持亦名三千人莊嚴成佛經如是受持廣大無對如是受持普攝一切如是受持無量藏門如是受持金剛寶藏如是受持濟諸重禁如是受持陀羅尼菩薩白佛言世尊如佛所說是經如是唯大利益無量眾生滅罪成佛是經即是諸佛之母菩薩之道聲聞之眼天人之舍有如是等不思議事我當受持天上人中在在處處廣宣流布常使不斷令得久住佛言善哉善哉如是大士總持無量一切大藏當於來世坐我坐處行我行處佛說是經時無量菩薩住不退不動地八萬聲聞發大乘心十千比丘得阿羅漢果八萬四千天人得法眼淨百千眾生發阿耨多羅三藐三菩提心佛說是經已金華寶池忽然不現佛攝光明娑婆世界高下不淨穢惡如本人行惡故地獄如本說是經已發向娑羅一切大眾歡喜奉行
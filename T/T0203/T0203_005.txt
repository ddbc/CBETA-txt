天女本以華鬘供養迦葉佛塔緣天女本以蓮華供養迦葉佛塔緣天女本以受持八戒齋生天緣天女本以然燈供養生天緣天女本以乘車見佛歡喜避道緣天女本以華散佛化成華蓋緣舍利弗摩提供養佛塔生天緣長者夫婦造作浮圖生天緣長者夫婦信敬禮佛生天緣外道婆羅門女學佛弟子作齋生天緣貧女人以㲲施須達生天緣長者女不信三寶父以金錢雇令受持五戒生天緣女因掃地見佛生歡喜生天緣長者造舍請佛供養以金布施生天緣婦以甘蔗施羅漢生天緣女人以香敬心塗佛足生天緣須達長者婦歸依三寶生天緣貧女從佛乞食生天緣長者婢為主送食值佛轉施生天緣長者為佛造作講堂生天緣長者見王造塔亦復造塔獲報生天緣賈客造舍供養佛生天緣爾時釋提桓因從佛聞法得須陀洹即還天上集諸天眾讚佛法僧時有天女頭戴華鬘華鬘光明甚大晃曜共諸天眾來集善法堂上諸天之眾見是天女生希有心釋提桓因即便說偈問天女言汝作何福業身如融真金光色如蓮花而有大威德身出妙光明面若開敷華金色晃然照以何業行得願為我說之爾時天女說偈答言我昔以華鬘奉迦葉佛塔今生於天上獲是勝功德生在於天中報得金色身釋提桓因重復說偈而讚嘆言甚奇功德田耘除諸穢惡如是少種子得天勝果報誰當不供養恭敬真金聚誰不供養佛上妙功德田其目甚脩廣猶如青蓮花汝能興供養無上第一尊作少功德業而獲如此容爾時天女即從天下執持華蓋來至佛所佛為說法得須陀洹而還天上諸比丘等怪其所以即問佛言世尊今此天女作何功德獲此天身端政殊特佛言往古之時以種種華鬘供養迦葉佛塔以是因緣今獲此果爾時復有一天女頭上華鬘光明晃曜共諸天眾來集善法堂上時諸天眾見是天女生希有心時天帝釋以偈問曰汝昔作何福身如真金聚光色如蓮花而有大威德身出微妙光面如開敷花光明甚煒煒以何業行得唯願為我說天女即便說偈答言我昔以蓮花供養迦葉塔今日值世尊得是勝功德生處於天上得是金色報釋提桓因重以偈讚甚奇功德田滅除諸穢惡殖因者甚少獲得勝果報誰不樂供養恭敬真金聚誰不供養佛上妙勝福田目廣脩而長其喻青蓮華汝昔能興供第一最勝尊作妙福德業獲得如此報爾時天女即從天下執持華蓋來到佛所聽佛說法得法眼淨還於天上時諸比丘即問佛言此女往昔作何行業得報如是佛言過去之時以妙蓮華供養迦葉佛塔故獲勝果今見道跡也爾時復有一天女受持八齋生於天上得端政報光顏威相與眾超異時共諸天集善法堂上諸天見已生希有心釋提桓因以偈而問汝昔作何業身如真金山光顏甚煒煒色如淨蓮花得是勝威德身出大妙光以何業行獲願為我說之天女爾時說偈答言昔於迦葉佛受持八戒齋今得生天中獲是端政報釋提桓因重以偈讚奇哉功德田能生勝妙報昔少修微因而得生天上如此勝福聚誰當不供養如是最勝尊誰當不恭敬諸有聞是者宜應大歡喜欲求生天者應當持淨戒爾時此天持好華蓋來至佛所佛為說法得見諦道時諸比丘即問佛言此天往昔作何福業得生天中而獲聖果佛言昔為人時於迦葉佛所受持八齋由是善行生於天上而見道迹爾時王舍城頻婆娑羅王於佛法中得道獲不壞信常以燈明供養於佛後提婆達多與阿闍世王作惡知識欲害佛法是以國土怖畏不復然燈供養有一女人以習常故於僧自恣日佛經行道頭然燈供養阿闍世王聞極大瞋恚即以劍輪斬腰而殺命終得生三十三天摩尼焰宮殿中乘此宮殿至善法堂帝釋以偈問曰汝昔作何業身如聚真金而有大威德容貌甚光明天女即時以偈答言三界之真濟三有之大燈至心眼觀佛相好莊嚴身法中之最勝為之然明燈燈然以滅闇佛燈滅眾惡見燈如日光真實生信心覩燈明熾盛歡喜而禮佛說此偈已來至佛所佛為說法得須陀洹即還天上比丘問佛以何因緣生於天宮佛言昔在人間於僧自恣日佛經行道頭然燈供養阿闍世王斬其腰殺以是善因命終之後得生天中重於我邊聞法信解得須陀洹道爾時佛在舍衛國入城乞食有一童女乘車遊戲欲向園中道逢如來廻車避道生歡喜心其後命終生三十三天往集善法堂釋提桓因以偈問言汝昔作何行身色如真金光顏甚煒煒猶若優鉢羅得是勝威德而生於天中願今為我說何由而得之天女即時以偈答曰我見佛入城廻車而避道歡喜生敬信命終得生天說此偈已來向佛所佛為說法得須陀洹即還天宮比丘問言以何業緣生此天中佛言昔於人間迴車避我今得生天重於我所聞法信受證須陀洹果爾時舍衛國有一女子於節日中採阿恕伽華還入城來遇值佛出即以此華散於佛上化成華蓋歡喜踊躍生敬信心於是命終生於三十三天即乘宮殿至善法堂帝釋以偈問言汝昔作何業得來生天中身如真金色威德甚光明以何業行獲願為我說之天女即以偈答言昔於閻浮提取阿恕伽花還值於如來即以供養佛歡喜生敬重命終得生天說是偈已來向佛所佛為說法得須陀洹便還天上比丘問言此天女者以何因緣得受天身佛言昔在人中出城取阿恕伽花還來值我即以華供養發歡喜心乘此善業命終生天重於我所聞法得悟證須陀洹頻婆娑羅王已得見諦數至佛所禮拜問訊時宮中婦女不得日日來到佛邊王以佛髮宮中起塔宮中之人經常供養頻婆娑羅王崩提婆達多共阿闍世王同情相厚生誹謗心不聽宮中供養此塔有一宮人名舍利弗摩提以僧自恣日憶本所習即以香花供養此塔時阿闍世王嫌其供養佛塔用鑽鑽殺命終得生三十三天乘天宮殿集善法堂帝釋以偈而問汝昔作何福而得生天中威德甚光明猶如真金色作何業行獲願為我說之天女以偈而答之曰我昔在人中歡喜恭敬心以諸好香華供養於佛塔而為阿闍世以鑽鑽殺我命終得生天受此極快樂說是偈已來向佛所佛為說法得須陀洹即還天宮比丘問言以何因緣生此天中佛言本於人間曾以華香供養佛塔由是善業今得天身重從我所聞法而悟證須陀洹舍衛國有一長者作浮圖僧坊長者得病命終生三十三天婦追憶夫愁憂苦惱以追憶故修治浮圖及與僧坊如夫在時夫在天上自觀察言我以何緣生此天上知以造作塔寺功德是故得來自見定是天身心生歡喜常念塔寺以天眼觀所作塔寺今誰料理即見其婦晝夜憶夫憂愁苦惱以其夫故修治塔寺夫作念言我婦於我大有功德我今應當往至其所問訊安慰從天上沒即到婦邊而語之言汝大憂愁念於我也婦言汝為是誰勸諫於我答言我是汝夫以作僧坊塔寺因緣得生天上三十三天見汝精懃修治塔寺故來汝所婦言來前與我交會夫言人身臭穢不復可近欲為我妻者但懃供養佛及比丘僧命終之後生我天宮以汝為妻婦用夫語供養佛僧作眾功德發願生天其後命終即生彼天宮夫婦相將共至佛邊佛為說法得須陀洹諸比丘等驚怪所以便問何業緣故得生此天佛言昔在人中作浮圖僧坊供養佛僧由是功德今得生天王舍城中有一長者日日往至佛所其婦生疑而作念言將不與他私通日日恒去便問夫言日日恒向何處來還夫答婦言佛邊去來問言佛為好醜能勝汝也而恒至邊夫即為婦嘆說佛之種種功德爾時其婦聞佛功德心生歡喜即乘車往既至佛所爾時佛邊有諸王大臣逼塞左右不能得前遙為佛作禮即還入城其後捨壽生三十三天便自念言得佛恩重一禮功德使我生天即從天下往至佛邊佛為說法得須陀洹比丘問言以何因緣得生此天佛言昔在人中為我作禮以一禮功德命終生天爾時舍衛國有佛諸弟子女人作邑會數數往至佛邊徒伴之中有一婆羅門女邪見不信不曾受齋持戒見諸女人共聚齋食問言汝等今作何等吉會與汝親厚而不命我諸女答言我等作齋婆羅門女言今非月六日又非十二日為誰法作齋諸女言我作佛齋婆羅門女言汝作佛齋得何功德答言得生天解脫婆羅門女貪飲食故受水作齋食後與好美漿婆羅門齋法不飲不食佛齋之法食好食飲美漿此齋甚易生信樂歡喜却後壽盡得生天上來向佛邊佛為說法得須陀洹比丘問言以何因緣生於天中佛言昔在人間見諸女等聚集作齋隨喜作齋由是善業得來生天爾時須達長者作是思惟生我家者命終之後無墮惡道何以故我盡教以淨法故貧窮困苦信與不信我今亦當教以善法使供養佛僧於是具以上事啟波斯匿王王便擊鼓鳴鈴却後七日須達長者欲勸化乞索供養三寶一切人民各各隨喜多少布施至七日頭須達長者從諸人等勸化乞索有一貧女辛苦求價唯得一㲲以覆身體見須達乞即便施與須達得已奇其所能便以錢財穀帛衣食恣意所欲供給貧女其後壽盡命終生於天上來至佛邊佛為說法得須陀洹比丘問言今此天女以何因緣生於天上佛言昔在人中值須達長者教化乞索心生歡喜即以所著白㲲布施須達由是善業得生天上重於我邊聞法信解獲須陀洹爾時舍衛國中有一長者名曰弗奢生二女子一者出家精進用行得阿羅漢一者邪見誹謗不信父時語此不信之女汝今歸依於佛我當雇汝千枚金錢乃至歸依法僧受持五戒當與八千金錢於是便受五戒不久之頃命終生天來向佛所佛為說法得須陀洹比丘問言此天女者以何業行得生於天佛言本於人間貪父金錢歸於三寶受持五戒由是因緣今得生天重於我所聞法得道南天竺法家有童女必使早起淨掃庭中門戶左右有長者女早起掃地會值如來於門前過見生歡喜注意看佛壽命短促即終生天夫生天者法有三念自思惟言本是何身自知人身今生何處定知是天昔作何業來生於此知由見佛歡喜善業得此果報感佛重恩來供養佛佛為說法得須陀洹諸比丘言以何因緣令此女人生天得道佛言昔在人中早起掃地值佛過門見生喜心由是善業生於天上又於我所聞法證道王舍城有大長者新造屋舍請佛供養即以布施而白佛言世尊自今已後入城之時洗手洗鉢恒常來此其後壽盡生於天上乘天宮殿來詣佛所佛為說法得須陀洹比丘白言以何因緣得生於天佛言昔在人中造新屋舍請佛布施由是善業上生天宮遂於我邊聞法得道昔舍衛國有羅漢比丘入城乞食次到壓甘蔗家其家兒婦以一麤大甘蔗著比丘鉢中姑見瞋之便捉杖打遇著腰脈即時命終得生忉利天而作女身所處宮殿純是甘蔗諸天之眾集善法堂時彼天女亦集此堂帝釋以偈而問言汝昔作何業而得妙色身光明色無比猶如鎔金聚天女以偈答言我昔在人中以少甘蔗施今得大果報於諸天眾中光明甚暉赫昔舍衛城中有一女人坐地磨香值佛入城女見佛身生歡喜心以所磨香塗佛脚上其後命終得生天中身香遠聞徹四千里便往集於善法堂上帝釋以偈而問言汝昔作何福身出微妙香生在於天中光色如鎔金天女即以偈答言我以上妙香供養最勝尊得無等威德生三十三天而受大快樂身出眾妙香聞於百由旬諸得聞香者悉得大利益即時天女向世尊所佛為說法得須陀洹道而還天上諸比丘問言昔作何福得生天中身若此香佛言由此天女昔在人間以香塗我足以是因緣命終生天受此果報爾時舍衛國須達長者以十萬兩金雇人使歸依佛時有一婢聞長者語即歸依佛命終之後生三十三天於是往集善法堂上帝釋以偈而問言汝宿有何福得生於天中光明色微妙今為我說之天女以偈答言三界之堅勝能拔生死苦三界之真濟斷除三垢結我昔歸依佛并及於法僧以是因緣故而獲此果報說是偈已來至佛所佛為說法得須陀洹道比丘問言以何業緣受是果報佛言昔於人中歸依佛故今得生天值我說法得須陀洹昔舍衛國城中有一女人貧窮困苦常於道頭乞索自活轉轉經久一切人民無看視者佛遇行見往到其所從佛乞食憐愍貧女困餓欲死即勅阿難使與其食時此貧女得食歡喜後便命終生於天上感佛往恩來供養佛佛為說法得須陀洹諸比丘問佛言今此天女以何因緣得生天上佛言此天女者昔在人間困餓垂死佛使阿難與食既得食已心生歡喜乘是善根命終生此天宮重於我所聞法得道舍衛國中有長者子共諸長者子遊戲園中欲去之時語其家內為我送食其家於後遣婢送食婢到門外遇見於佛即以其食供養如來還復歸家取食更送亦於路中見舍利弗目犍連等即復與之第三取食與長者子長者子食竟自來還歸語其婦言今日送食何為極晚婦答之言今日三過為君送食何故遲晚便喚婢問汝朝三過取食與誰婢時答言第一送食值佛即施第二送食見舍利弗目連等復以與之第三取食始與大家大家聞已極大瞋恚以杖而打即時命終生於天上初生天時具作三念一者自念我今生在何處自知生天二者自念從何處終而來生天知從人道中生於天上三者自念乘何等業緣而得生天知由施食獲此果報便來佛所供養恭敬佛為說法得須陀洹比丘問佛今此天女以何因緣生於天上佛言本於人中作長者婢為長者子送食值佛如來即以施佛大家瞋恚以杖打殺乘是業緣命終生天又於我所聞法證道爾時王舍城頻婆娑羅王為佛造作浮圖僧房有一長者亦欲為佛作好房屋不能得地便於如來經行之處造一講堂堂開四門後時命終生於天上乘天宮殿來供養佛佛為說法得須陀洹比丘問言今此天子以何業緣得生天宮佛言本在人中造佛講堂由是善因命終生天來至我所感恩供養重聞說法獲須陀洹爾時耆闍崛山南天竺有一長者見頻婆娑羅王為佛作好浮圖僧坊亦請如來為造浮圖僧房住處其後命終生於天上來至佛所報恩供養佛為說法得須陀洹比丘問言此天子往日以何因緣得生天宮佛言昔在人中見王起塔心生隨喜便請如來造立浮圖由此善業得生天上又於我所聞法信悟證須陀洹爾時舍衛國有一賈客遠行商賈身死不還母養其子其子長大復欲遠去祖母語言汝父遠去身死不還汝莫遠去當於近處在市坐肆即奉其勅便於市中作於估肆而作念言此城人民悉皆請佛我今新造舍已亦當請於如來便往請佛佛來至已而白佛言我以此舍供養如來自今已後入城之時洗手洗鉢恒向我舍其後命終便生天上來至佛所佛為說法得須陀洹比丘問言此天昔日以何業因緣得生天上佛言本為人時新作肆舍請佛著中乘此善業今生於天又於我所聞法獲報
聞如是一時佛遊王舍城靈鷲山與大比丘眾俱比丘千二百一切無著諸漏已盡無復欲塵已得自在逮得己利生死已索眾結即斷一切由已獲度無極已脫於慧心解得度名曰賢者知本際賢者大迦葉上時迦葉象迦葉江迦葉舍利弗大目揵連迦旃延阿那律劫賓㝹牛呞離越譬利斯薄拘盧拘絺難陀善意滿願子須菩提阿難羅云菩薩八萬皆不退轉堅住無上正真之道逮總持法得大辯才常讚歎不退轉法輪供養無數百千諸佛於無量佛殖眾德本諸佛世尊所見諮嗟身常行慈入如來慧善權普至大知度無極從無數劫多所博聞名達十方救護無量百千眾生遊於三界猶如日明解一切法如幻如化野馬影響悉無所有住無所住雖見終始亦無去來既見色像本無形貌現諸所生永無起滅導利群黎不著三處分別空慧無想無願起三脫門至三達智無去來今現在之想開化黎庶使了本無其名曰溥首菩薩光世音菩薩大勢至菩薩常精進菩薩不置遠菩薩寶掌菩薩印手菩薩藥王菩薩妙勇菩薩寶月菩薩月光菩薩月滿菩薩大度菩薩超無量菩薩越世菩薩解縛菩薩寶事菩薩恩施菩薩雄施菩薩水天菩薩帝天菩薩大導師菩薩妙意菩薩慈氏菩薩如是大士八萬上首爾時天帝釋與二萬天子俱日天子與無數眷屬俱月天子以寶光明普有所炤寶光天子光燿天子俱四大天王與萬天子俱㷿明大梵自在天子與三萬天子俱梵忍跡天子與三萬二千天子俱飾乾大梵與無數天子又梵名㷿光與無數大眾俱來詣佛所稽首畢退坐一面有八龍王與無央數千諸龍眷屬俱四真陀羅王慎法真陀羅王大法真陀羅王仁和真陀羅王持法真陀羅王香音神各與營從來詣佛所稽首畢退住一面淨身四天子柔軟天子和音天子美軟天子悅響天子俱來詣佛所前稽首畢退坐一面四阿須倫王最勝阿須倫欲錦阿須倫燕居阿須倫吸氣阿須倫與無央數百千阿須倫人民俱來詣佛所前稽首畢退坐一面四金翅鳥王大身王大具足王得神足王不可動王俱來詣佛所稽首畢退住一面摩竭國王阿闍世與十子并諸營從來詣佛所稽首畢退坐一面諸天龍神世人莫不歸命奉敬侍坐爾時世尊與四部眾眷屬圍繞而為說經講演菩薩方等大頌一切諸佛嚴淨之業說斯經已昇于自然師子之床加趺而坐三昧正受定意名曰立無量頌尋應所宜不見身貌不得心意所坐立處則有瑞應天雨意華大意華柔軟音華大柔軟音華散世尊上及於大會四部之眾普佛國土六反震動時大眾會比丘比丘尼清信士清信女天龍神鬼揵沓惒阿須倫迦留羅真陀羅摩休勒人與非人國王君主大力轉輪聖王各與營從咸悉一心瞻戴世尊意皆愕然怪未曾有於時佛放面口結光明普炤東方萬八千佛土其大光明照諸佛國靡不周遍至於無擇大地獄中上徹三十三天彼此世界六趣周旋所有蒸民一切皆現其界諸佛現在所由此土眾會悉遙見之彼土覩斯亦復如是十方諸佛所說經法普遍聞焉諸比丘比丘尼清信士清信女修行獨處者逮得德果一切表露又諸菩薩意寂解脫其出家者求報應行皆亦悉現諸佛世界滅度眾聖所建寶廟自然為現於是彌勒菩薩心自念言今者世尊如來至真等正覺三昧正受現大感變多所降伏覩未曾有天上世間諸佛廟寺恢闊彰顯將何所興而有此瑞從昔暨今未曾見也欲問其歸孰堪發遣解斯誼乎尋改思曰今者大士溥首童真所作已辦靡所不達供養過去無數諸佛曾當瞻覲如來至真等正覺如此瑞應欲請問之時四部眾比丘比丘尼清信士清信女諸天龍神揵沓惒阿須倫迦留羅真陀羅摩休勒志懷猶豫得未曾有見斯大聖無極威曜神足變化各各發意欲問世尊決散疑網慈氏大士見眾會心便問溥首曰仁者惟說今何因緣有此瑞應大聖神足放大光明照于東方萬八千土諸佛世界自然為現所說經法皆遙聞之於是慈氏以頌而問溥首曰文殊師利今何以故導利眾庶放演光明甚大威曜出于面門神變遍照十方㸌然天雨眾華紛紛如降意華大意柔軟音華種種若干其色殊妙栴檀馨香悅可眾心嚴淨巍巍皆悉周遍今日四輩欣然踊躍於此佛土十方世界六反震動莫不傾搖于彼光明則照東方萬八千土其暉普徹諸佛境土紫磨金色煌煌灼灼㷿無不接國邑群萌莫不蒙賴達盡上界入無擇獄眾庶受生用無明故滅沒墮落歸此諸趣斯等黎民覩見因緣若干之趣今現嚴淨賢明不肖中間品類吾於此住皆遙見之又覩諸佛而師子吼演說經典開闡法門消除眾生無數之穢歌頌聖教出柔軟音其響深妙令人欣踊各各自捨境界所有講說譬喻億載報應分別敷演於此佛法一切眾生所造苦患以無巧便治老病死猶斯等類說寂滅度比丘當知貧劇困惱眾人則處安雅快樂積累功德乃見聖尊又得逮至緣一覺乘一切令入於此道業見佛殊異諸所經籍或有志求無上之慧一切世間見若干形斯等眾類歌詠佛德仁者溥首彼所言說我立住此今悉見聞及餘無數諸億千眾在此遊居吾悉覩眄又見佛土不可計數諸菩薩等如江河沙億百千數而不減少建志精進興發道意或有放捨諸所財業而行布施金銀珍寶明月真珠車𤦲馬腦奴婢車乘床臥机榻諸所珍異環珮瓔珞於是具足皆用惠賜悉以勸助上尊佛道今我等類聞斯音聲安住所歎正覺大乘遊於三界而無所猗其人速逮得獲斯願或以諸乘則而施與諸華伎樂欄楯莊嚴簫成鼓吹音節所娛四事如應惠與奉授以此布施心不悋惜妻妾子孫所重輦輿或慮非常手足與人志不矜愛皆用惠施欲以慕求此尊佛道復有捨身給諸所有頭眼支體無所遺愛所以布施用成佛道志願逮獲如來聖慧溥首童真吾瞻國王與眷屬俱而出遊立中宮后妃婇女貴人族姓娛樂俱禮佛身眾庶朋黨悉詣導師而於法王啟問經典則除俗服下其鬚髮而被袈裟以為法式我覩若干諸菩薩眾比丘知友頓止山巖獨處閑居解暢空無或有受經而讀誦讚吾復瞻見開士之黨英雄儔疋出入山谷專精思惟歷察眾相分別講說演諸佛乘捐棄愛欲永使無餘常自纂修悕仰正行安住諸子不離閑居則便逮得成五神通高妙之士志平等句向諸導師恭敬叉手心懷踊躍歌詠佛德以數千偈歎人中王覩無所畏志踊調和曉了分別出家之業諮稟經典於兩足尊所聞頻數尋即執翫安住眾子先自修已我又遙見諸佛孫息為無數億人民講法而現報應兆載難計志懷欣喜自歸正法勸助開化無數菩薩降伏眾魔秉勢官屬而雷擊扣於此法鼓善逝典誥我又覽歷諸天人神所共宗奉安住諸子不以奇雅益用寂然履行定隱無所猗著猶如師子開化度眾令發道意眾生在居手執所供心懷悅豫僉然俱詣又諸佛子立於精進棄捐欲塵常得自在建志經行遊諸樹間心願勤修根求佛道而護身口常行清淨禁戒安隱不畏生死於彼秉心具足諸行以斯禁戒寤諸不覺最勝之子據忍辱力為諸貢高卑下謙順輕毀罵詈若撾捶者其求佛道默然不校吾或復觀菩薩之眾一切棄離調戲伎樂與諸力勢親友等俱其心堅固平如虛空蠲除諸穢憒亂之意建立一心消滅陰蓋禪思思惟億百千歲布施立意求尊佛道或自割損多所惠潤刈除貪嫉閑不懷懅飲食供具所當得者及無數人諸病醫藥又復施與衣被服飾檀已濟裸無所藏積與營從俱面見最勝在上化立億百千供所造珍寶及栴檀香多有床座明珠諸藏現在目前奉上安住其寶之價直億百千所覩園觀樹葉華實具足鮮淨悅可人意夙夜修行兼加進獻上人正士諸聲聞等所可慧益品列如斯雜種若干歡喜濟乏深自欣慶而建道行以此所施願求尊覺或有得人寂然法誼察諸報應眾億兆載發起民庶使其悔過令捨億寶志願佛道曉了觀察不祕悋法滅除三事寂等如空安住之子悉無所著斯等智慧求尊佛道溥柔軟音吾復覩見諸滅度佛安住開化諸所現在大菩薩眾咸共奉敬最勝舍利吾覲佛廟億千之數凡難限計如江河沙在于億土常見尊戴諸所化現最勝由已七寶自然清淨而現具足里數二十五萬諸蓋幢幡各有數千廣長周匝各二千里其蓋妙好殊異嚴淨所在眾香珍寶自然諸果芬馥伎樂和雅鬼神羅剎肅恭人尊安住諸子所興感動以用供養舍利若斯今此佛廟昱鑠璨麗普布香華如晝度樹於斯人眾無數億千悉遙覩見煒曄斒斕衣毛為竪眷屬馳造欲見最勝顯發光明人中之上演大光燿妙哉明哲離垢無漏乃能闡現如斯弘暉示諸佛土無央數千見此瑞應得未曾有如是疇類諸大變化唯願溥首具說斯誼吾今欽羨及諸佛子於四部眾心懷悅豫渴仰仁者兼見瞻察今日安住何所因由奮大光明而從口出解散狐疑勸發欣躍何故佛現無極大光如斯所變當有所感安住之子願用時說大聖所成此微妙法在于道場正士敷演世雄導師所由方面願為分別此諸菩薩欲見佛土無央數千群生倫品眾寶嚴淨諸佛自現無量明目凡新學者得無猶豫諸最勝子普共啟問悅諸人民天神羅剎四部之眾一切戴仰今者溥首惟具分別於是溥首告慈氏諸大士眾會者族姓子女吾心惟忖今者如來當敷大法演無極典散大法雨擊大法鼓吹大法螺講無量法又自追憶乃從過去諸佛世尊見斯像瑞彼如來等所放光明亦復若茲猶斯識察知講大法諸如來至真等正覺欲令眾生聽無極典故現斯應所以者何世尊欲令群生洗除俗穢聞服佛法現弘大變光明神化又念往故無央數劫不可思議無能度量時有如來號日月燈明至真等正覺明行成為善逝世間解無上士道法御天人師為佛世尊演說經典初語亦善中語亦善竟語亦善分別其誼微妙具足究竟清淨修梵行為聲聞乘講陳聖諦則令眾庶度生老死憂惱眾患入近無為為諸菩薩大士之眾顯揚部分分別六度無極無上正真又族姓子其日月燈明如來滅度之後次復有佛亦號日月燈明滅度之後次復有佛亦號日月燈明滅度之後復次有佛亦號日月燈明如是等倫八十如來皆同一號日月燈明胄紹一姓若斯之比二萬如來佛語莫能勝彼二萬如來最前興者號日月燈明最後起者故復名曰日月燈明如來至真等正覺其佛說經初語中語竟語皆善分別其誼微妙具足淨修梵行為諸聲聞講說四諦十二因緣生老病死愁慼諸患皆令滅度究竟無為為諸菩薩講六度無極使逮無上正真道至諸通慧其日月燈明如來未出家時有八子一名有志二曰善意三曰加勸四曰寶志五曰持意六曰除慢七曰響意八曰法意是八太子則如來子神足弘普時一一子各各典主四域天下其土豐殖治以正法無所侵枉而見世尊棄國修道逮最正覺適聞得佛尋皆離俗不顧重位詣世尊所悉為沙門皆志無上正真之道盡為法師常修梵行於無央數百千諸佛殖眾德本又曰阿逸時日月燈明勸發菩薩護諸佛法而為眾會講演大頌方等正經時彼世尊於座寂然以無量頌三昧正受即不復現無身無意都不可得心無所立世尊適三昧已天雨意華大意華柔軟音華大軟音華而散佛上及於大會四部之眾應時其地六反震動國中人民各取天華復散佛上四部弟子諸天世人愕然疑怪其佛三昧未久威神德本面出一光其光普照東方萬八千佛土靡不周遍諸佛國土所可造作悉自然現亦如今日諸佛土現彼時世尊與二十億諸菩薩俱於眾會中講說經法諸菩薩大士覩大光明普照世間而其佛世有菩薩名曰超光侍者十八人有一菩薩而獨勞懈名曰名聞佛三昧正受從三昧起為超光菩薩講正法華方等之業諸菩薩行皆說佛法一處安坐具足六十劫說斯經典眾會亦然身不傾動心無因緣又彼世尊六十中劫因為諸會說法聽者一無疲厭心不勞擾日月燈明六十劫中為諸菩薩講演法華方等正經便自說言當般泥洹告天世人諸梵魔眾沙門梵志阿須倫鬼神諸比丘等察於其時如來夜半至無餘界當般泥洹授其菩薩首藏之決告諸比丘吾滅度後首藏開士當逮無上正真道成最正覺號離垢體如來至真等正覺佛授決已尋於夜半而取滅度彼世尊子等類八人皆歸超光菩薩大士而順教勅咸志無上正真之道見無央數億載諸佛供養奉侍悉逮正覺最後興者號曰法事十八人中有一菩薩於利無節慇懃求供尊己貪穢多於三病分別句誼中而忽忘便得於閑不復懅務時族姓子得名聞定以斯德本從不可計億百千佛求願得見悉奉眾聖溥首謂莫能勝欲知爾時比丘法師號超光者則吾是也其名聞菩薩大士而懈怠者則莫能勝是是故當知見此世尊所見瑞應放其光明吾觀察之今日大聖當為我等講正法華方等典籍於是溥首菩薩欲重現誼說此頌曰吾自憶念往古過去不可思議無央數劫最勝造誼智慧無上其號名曰日月燈明彼講說法聖達無極開化眾生不可計億勸助發起無數菩薩不可思議億百千人於時如來尊者諸子皆為幼童見佛導師則從所尊悉作沙門棄捐愛欲一切所有導利世者為講說法所演經典名無量頌而號最上厥誼如此開化黎庶億千之數大聖適說斯經典已能仁至尊處於法床加趺而坐尋有瑞應三昧正受名無量頌於時即雨大意音華又現電㷿大雷音聲諸天鬼神住於虛空一心奉敬人中之尊尋則感動諸佛國土從其眉間顯出妙㷿放斯光明無量難限不可計人怪未曾有其明遍照東方佛土周萬八千億數世界常以應時多所分別示于眾生終始根原或有佛土立諸寶蓋光如琉璃及若水精以導師光威神之曜現若干種瑰異雅麗諸天人民并鬼神龍揵沓惒等驚喜希有其有專精奉事安住彼諸世界皆自然現又見諸佛各各自由端正姝妙紫磨金色如琉璃中而有眾寶在於會中為雨法教其諸聲聞不可稱計嗟歎無量安住弟子一切導師一一世界又光明曜皆悉巍巍常行精進戒無所犯忍辱之力猶明月珠世尊諸子現無央數遊於閑居山林曠野一切禪定不起因緣若有加害不興瞋恨諸菩薩眾如恒沙數安住光明感動若斯心念無常不為放逸忍辱樂禪不捨一心有安住子普悉來現自伏其志慕尊佛道立審諦住其心寂然各以緣便多所開化無數佛界廣說經法世尊所為感應如此又覩大聖猶如船師所出光明蔽日月暉一切眾生所立歡喜各各問言此何感變天人所奉從三昧起未久之頃導師便坐其菩薩者名曰超光而作法師佛為解說世間之眼蠲除眾趣唯安悅我示諸種大為我分別於斯經法吾愍眾生以是教化建立勸助諸菩薩眾聞佛教詔欣然嗟歎於時世尊說大經法所演具足六十中劫於一床上結加趺坐導師化世說殊特教彼諸佛等皆已滅度其法師者超光仁人最勝所演講說經典無央數人皆悉歡喜惟願大聖分別解之在諸天上及與世間講說經典自然之誼顯示眾庶此正法華告諸比丘吾已時到當於夜半而取滅度修無放逸堅固其心吾已解說諸經法教大聖神通難得值遇於無央數億那術劫常當供養無量佛子憂惱諸患甚亦苦劇時聞世尊所現章句觀於無為採習言教值覩人尊所見安慰會無數人不可思憶比丘莫懼吾當泥曰我去然後已不復現第二菩薩號曰首藏無有諸漏無所不入當究竟逮尊上佛道所號名曰離垢之體即尋於此夜半之時便取滅度盡執光耀其佛舍利而廣分布即起塔廟無量億載諸比丘等及比丘尼志悉慕求上尊佛道不可稱限如江河沙常修精進尊安住教爾時比丘為法師者超光大人執持經典一坐之頃演說尊法則具足滿八十中劫彼時侍從有十八人教化度之皆蒙安隱此等值見無數億佛至心供養諸大聖尊常尊奉教柔順之法於諸世界皆各成佛尊得自在受持無量各各授決使逮正覺於時諸佛皆悉究竟定光世尊最後得佛大仙日月開化聖眾導師所化巨億百千安住所興諸大威化法師超光則吾身是爾時侍從志懈怠者求索利養親屬交友志所願求但慕名聞周旋行來詣諸族姓捨置所學不諷誦讀彼時不肯分別而說以故其人唐載此名於佛法教欲使稱譽其人由此所造德本在住世尊而有瑕疵值見諸佛億千之數積累功德廣普大聖專修正行得最順忍又覩世尊於斯能行然於將來最後世時當得無上尊佛正道成至世尊號曰慈氏教化眾生無數億千逮得勇猛所在自由安住滅度仁順其教於彼世時比像如是我身爾時則為法師是以之故行哀如此過世覩見如是之類安住之仁變動若茲本第一察如斯瑞應彼時世尊無量明目諸釋中王現第一誼今者欲說正法華典吾過世時所聞道業今日變化而得具足諸導師尊行權方便大釋師子建立興發講說經法自然之教諸懷道意悉叉手歸導利世者今者分別當雨法雨柔軟法教普潤飽滿履道意者其有諸天入於無為志懷狐疑而有猶豫若有菩薩求斯道意今當蠲除吾我之想於是世尊從三昧覺告賢者舍利弗佛道甚深如來至真等正覺所入之慧難曉難了不可及知雖聲聞緣覺從本億載所事歸命無央數劫造立德本奉遵佛法慇懃勞苦精進修行尚不能了道品之化又舍利弗如來觀察人所緣起善權方便隨誼順導猗靡現慧各為分別而散法誼用度群生以大智慧力無所畏一心脫門三昧正受不可限量所說經典不可及逮而如來尊較略說耳大聖所說得未曾有巍巍難量如來皆了諸法所由從何所來諸法自然分別法貌眾相根本知法自然於時世尊欲重解誼更說頌曰世雄不可量諸天世間人一切眾生類焉能知導師離垢解脫門寂然無所畏如諸佛法貌莫有逮及者本從億諸佛依因而造行入於深妙誼所現不可及於無央數劫而學佛道業果應至道場猶如行慈慜使我獲斯慧如十方諸佛諸相普具足眾好亦如是其身不可見亦無有言說察諸群黎類世間無與等若說經法時有能分別解其惟有菩薩常履懷信樂假使諸佛弟子之眾所作已辦如安住教盡除疾病執御其心不能達彼若干種慧設令於斯佛之境界皆以七寶充滿其中以獻安住神明至尊欲解此慧終無能了正使十方諸佛剎土諸明哲者悉滿其中及吾現在諸聲聞眾一切具足亦復如是一時普會共思惟之計安住慧無能及知佛之智慧無量若斯欲知其限莫能逮者諸緣一覺無有眾漏諸根通達總攝其心假使十方悉滿中人譬如甘蔗若竹蘆葦悉俱合會而共思惟欲察知佛所說解法於億那術劫載計念未曾能知及法利誼新學發意諸菩薩等假使供養無數億佛講說經法分別其誼復令是等周滿十方其數譬如稻麻叢林在諸世界滋茂不損悉俱合會而共思惟世尊所明覩諸法本不可思議無數億劫如江河沙不可限量心無變異超越智慧欲得知者非其境界無數菩薩皆不退轉無崖底劫如恒邊沙一心專精悉共思惟此之等類亦不堪任諸佛聖明不可及逮一切漏盡非心所念獨佛世尊能解了知分別十方諸佛世界告舍利弗安住所說唯佛具足解達知彼最勝導利悉暢了識說無上誼以來久遠佛今日告諸聲聞眾緣覺之乘如所立處捨置已逝入泥曰者所可開化各各得度佛有尊法善權方便猶以講說法化世間常如獨步多所度脫以斯示現真諦經法爾時大眾會中一切聲聞阿羅漢等諸漏已盡知本際黨千二百眾及弟子學比丘比丘尼清信士清信女諸聲聞乘各各興心念世尊何故慇懃諮嗟善權方便宣暢如來深妙經業致最正覺慧不可及聲聞緣覺莫能知者如今世尊乃演斯教於是佛法無逮泥洹雖說此經吾等不解誼之所趣賢者舍利弗見四部眾心懷猶豫欲為發問決其疑網冀并被蒙前白佛言唯然世尊今日如來何故獨宣善權方便以深妙法逮最正覺道德巍巍不可稱限時舍利弗以偈頌曰樂慧聖大尊久宣如是教力脫門禪定所奉無央數讚揚佛道場無敢發問者獨諮嗟真法無能啟微妙顯現大聖法自歎譽其行智慧不可限欲分別深法今鄙等懷疑說道諸漏盡其求無為者皆聞佛所讚其求緣覺者比丘比丘尼諸天龍鬼神揵沓摩休勒及餘諸等類心各懷猶豫請問兩足尊大德願解說一切諸聲聞安住所教化大聖見歎譽我獨度無極鄙意在沈吟不能自決了究竟至泥洹今復聞此說唯願演分別雷震音現說如今所發教猶若師子吼最勝諸子等歸命皆叉手欲聞正是時願為分別說諸天龍眾鬼神真陀無數百千如江河沙而悉僉曰供養世尊咸欲發問於尊佛道國主帝王轉輪聖王悉共同心億百千姟一切恭敬叉手而立德何因盛眾行具足爾時世尊告舍利弗且止且止用問此誼所以者何諸天世人聞斯說者悉當恐怖時舍利弗復重啟曰唯願大聖如是誼者加哀說之所以者何於此眾會有無央數億百千載蚑行喘息蜎蜚蠕動群生之類曾見過佛知殖眾德聞佛所說悉當信樂受持奉行時舍利弗以偈頌曰願人中王哀恣意說此出家者眾庶億千恭肅安住欽信慧誼斯之等類必皆欣樂於時世尊歎舍利弗如是至三告曰勿重諸天世人悉懷慢恣比丘比丘尼墜大艱難世尊以偈告舍利弗且止且止用此為問斯慧微妙眾所不了假使吾說易得之誼愚癡闇塞至懷慢恣賢者舍利弗復白佛言唯願大聖以時哀說無央數眾昔過世時曾受佛教以故今者思聞聖音聞者則信多所安隱冀不疑慢時舍利弗以偈頌曰我佛長子今故啟勸願兩足尊哀為解說今有眾生無數億千悉當信樂聖尊所詔會致本德決諸疑網往古長夜曾被訓誨是等叉手恭肅側立必當欽樂於斯法誼我之等類千二百人及餘眾黨求尊佛道假令見聞安住言教尋當歡喜興發大意于時世尊見舍利弗三反勸助而告之曰爾今慇懃所啟至三安得不說諦聽諦聽善思念之吾當解說世尊適發此言比丘比丘尼清信士清信女五千人等至懷甚慢即從坐起稽首佛足捨眾而退所以者何慢無巧便未得想得未成謂成收屏蓋藏衣服臥具摩何而去世尊默然亦不制止又舍利弗眾會辟易有竊去者離廣大誼聲味所拘又舍利弗斯甚慢者退亦佳矣如來云何說此法乎譬靈瑞華時時可見佛歎斯法久久希有爾等當信如來誠諦所說深經誼甚微妙言輒無虛若干音聲現諸章句各各殊別人所不念本所未思如來悉知所以者何正覺所興世嗟歎一事為大示現皆出一原以用眾生望想果應勸助此類出現于世黎元望想希求佛慧出現于世蒸庶望想如來寶決出現于世以如來慧覺群生想出現于世示寤民庶八正由路使除望想出現于世以故當知正覺所興悉為一誼以無極慧而造大業猶一空慧以無蓋哀興出于世如佛所行所化利誼亦復如是而為說法教諸菩薩現真諦慧以佛聖明而分別之轉使增進唯大覺乘無有二乘況三乘乎十方世界諸佛世尊去來現在亦復如是以權方便若干種教各各異音開化一切而為說法皆興大乘佛正覺乘諸通慧乘又舍利弗斯眾生等悉更供養諸過去佛亦曾聞法隨其本行獲示現誼吾見群生本行不同佛觀其心所樂若干善權方便造立報應而講法誼皆為平等正覺大乘至諸通慧道德一定無有二也十方世界等無差特安得三乘又舍利弗設如來說眾生瑕穢一劫不竟今吾興出於五濁世一曰塵勞二曰凶暴三曰邪見四曰壽命短五曰劫穢濁為此之黨本德淺薄慳貪多垢故以善權現三乘教勸化聲聞及緣覺者若說佛乘終不聽受不入不解無謂如來法有聲聞及緣覺道深遠諸難若比丘比丘尼已得羅漢自已達足而不肯受無上正真道教定為誹謗於佛乘矣雖有是意佛平等訓然後至于般泥洹時諸甚慢者乃知之耳所以者何又諸比丘為羅漢者無所志求諸漏已盡聞斯經典而不信樂若滅度時如來面現諸聲聞前大聖滅度不以斯行令受持說方等頌經尋於異佛至真等正覺決其狐疑然後於彼乃當篤信如來言誠正有一乘無有二也世尊頌曰比丘比丘尼心懷甚慢恣諸清信士女五千人不信不自見瑕穢奉誡有缺漏多獲傾危事而起愚騃意反行求雜糅悉無巧方便諸佛最勝禪緣此得聞法供養清淨慧眾會儼然住一切受恩教逮志立見要舍利弗聽此佛為人中上諦覺了諸法為說若干教善權方便億百千姟隨人心行而為說法罪福之事若干不同從其宿世各得報應此諸眾生心各各異所造眾多纏綿結縛因緣諸見億百千姟一切品類瑕穢如是如來大聖說此經典所言至誠終無虛欺從始引喻若干無數如有所說尋為分別其有不樂正覺明者於無數佛不造立行愚癡生死甚多苦患故為斯等現說泥洹大聖所興行權方便因勸化之使入佛慧如佛道教興顯于世吾始未曾為若等現何故愚冥覩於導師見自患厭乃為分別今乃得聞演于平等以故得說佛所決了於我法教諸新學者佛以聖慧行權方便所可分別為眾生故欲開化之故示此誼欲知佛道常調清淨仁樂聖典實為要妙在諸佛所所作已辦故為斯類說方等經志性和順行能具足是等勇猛親近聖教則為彼說德最弘衍於當來世慈愍哀傷一切聞之欣然諮嗟我等成佛亦當如是緣是行故世世端正而當翫習是方等經其有逮聞無極聖教斯等乃為佛之弟子假使得聽佛一偈者皆成正覺終無有疑佛道有一未曾有二何況一世而當有三除人中上行權方便以用乘故開化說法欲得講說佛之深慧善權方便導師光明唯有一乘豈寧有二下劣乘者當求殊特諸佛所覺常皆如應至尊所在莫敢能當其力一心若順脫門皆立眾生於此道教諸佛最勝無有瑕疵尊無等倫現平等覺如是示以眾生善法世尊因而勸立是乘所在安和誘進稽首諸境界名於此當行斷除一切諸兇暴法是故號佛則大勇猛今已造立若干種相眷屬圍繞演出法光無數眾生億百千姟為講說法自然之印告舍利弗我見如是今當奈此群生類何三十二相顏容殊妙猶得自在無所拘礙而吾所觀若所思念如往古時有可志願皆具足成深微妙事分別講說得至佛位語舍利弗佛言至誠以何等事寤覺眾生假使為說不能解了不肯啟受善言至誠即時心念如是之誼前往古世行不可議今日乃逮得本所願已斷愛欲除大陰雨眾庶坐欲墜于惡趣安住穢厭眾諸穢垢黑冥之法數數增長薄德之夫患苦所惱為諸邪見之所䩭繫有此無異不有不無具足依倚六十二見當住於斯根著所有勢力薄少而懷恐懼未曾得聞佛之音聲恒當墮落不離三處億百千生不能解法佛了善權卓然難及為說勤苦斷其根原眾生之類諸見所惱佛故導示便至泥洹吾所以故常解滅度令一切法皆至寂然又復過去諸佛之子當來之世得成最勝今我如是行權方便各令休息說三乘教其乘有一亦不非一大聖世尊故復說一諸有蒸民興發沈吟意慮憒亂狐疑猶豫如來所說終無有異慧乘有一未曾有二其有往古世雄導師億百千佛諸滅度者或有過去無央數劫計其限量不可稱度謂此一切人中之上講說經法無數清淨所可作為報應譬喻行權方便億百千姟普為眾生示現一乘是故說道度未度者常為人說平等道慧開化眾庶億百千姟又復見異若干大聖為講分別是大尊法本性清淨乃信解之若在天上世間亦然其有聞經若聽省者彼諸眾生所獲安隱常行布施其戒具足忍辱無乏斯行平等精進一心修善勇猛於此經典遵奉智慧或有建立若干種德斯等皆當成得佛道其有滅度諸所如來彼時所有一切眾生忍辱調意得至大安斯等皆當成得佛道假使供養諸佛舍利大聖最勝及滅度者興立佛廟眾億百千黃金白銀水精琉璃若以馬瑙造作塔寺車𤦲異寶及明月珠若以墼泥立作形像斯等皆當成得佛道假使以石用作佛廟或以栴檀若木蜜香設令塔寺立天尊像材木刻鏤彩畫眾飾或有奉戒口言至誠若復竪立最勝廟寺在於居室諷誦經典處于曠野深谷中立為數億人而師子吼現有十方諸佛廟寺中有舍利童子對舞斯等皆當成得佛道若為如來作寶模像三十二相執持殊最假使復有誦經說誼斯等皆當成得佛道設為安住興立彩像後致七寶覺意道路其光遍照通徹眾行斯等皆當成得佛道若復以銅刻鏤碧玉為大聖尊立殊特形設以經字載妙素帛斯等皆當成得佛道若繕壞寺修立形像功德志性有百福相出家學法書佛經卷斯等皆當成得佛道設使各各作奇異行除棄一切所樂調戲正士童子聰達解誼而不謿話言不虛誕悉亦自致為大慈哀一切皆當逮得佛道即使得度億千群萌無數菩薩神通三昧設為是等安住舍利興立塔寺彩畫形像塗治堊飾書經著壁供上華香勳散塔像假令伎樂歌誦佛德簫成鼓舞節奏哀和讚美嬉笑又加肅敬以若干事遵修供奉彈琴箜篌鐃鏡應弦箏笛吹笙激發妙音皆以一心不為眾吏緣是悉致寂然悅豫若以挹灑淨掃塔寺用柔軟水蜜漿飲施雜香堊塗理作樂器歸命安住供養最勝以若干物供上舍利如來滅度少多肅敬假使一反鼓伎拊弄一切皆當得成佛道設令得見安住畫像執持一華進上靈模以恭敬意篤信無疑當稍稍見無數億佛其有人眾叉手佛廟具足一反繞旋自歸禮拜大聖嗟歎稽首所行如是身無垢染當漸漸覲無數億佛於諸導師多造利誼假使有持舍利供養口宣音言南摸佛尊其亂心者若說此言斯等皆當逮尊佛道滅度因緣盡除毒火此等皆當逮成佛道於眾會中建立信者爾時安住當濟此倫假使有人聞此法名斯等皆當逮成佛道若復當來無數億佛不可思議無能限量是等上勝世雄導師當為講說善權慧事是等大人行權方便當得成佛導世聖雄所以開化億數眾生禪定智慧以消諸漏得聞此法未有一人群萌品類豈弘了覺諸大聖法皆本所願行佛道時最後究竟無量法門億千姟數當來最勝之所講說諸如來尊常宣布法是則得見諸佛正教諸佛本淨常行自然此諸誼者佛所開化如兩足尊乃分別道故暢斯教一乘之誼諸法定意志懷律防常處于世演斯讚頌每同讚說善權方便諸最勝尊志意弘大其有供養天人所歸今現在佛如江河沙欲利安隱一切群黎斯等正覺亦說佛尊所可演說善權方便以若干教開化令入皆共諮嗟是一乘道寂然之地無有二上欲知眾生本際之行從其過去志性所猗料簡精進而觀本原諸未脫者為分別說眾導師力若干因緣攀喻引譬而為示現探覩群生種種所樂若干部音而開化之今我如是為人中王興發黎庶安隱利誼種種音聲億百千姟故為示現斯佛大道吾所說法若干種變知諸萌類心所好樂若干色像尋令悅豫緣其智慧訓以道力吾為法王而遍觀見諸愚冥者離智慧德崩墜生死坑壙險谷不得解脫來世艱難愛欲所繫馳如流沙諸塵勞垢今日自在大聖威神覺無所來諸法未曾致眾患苦群萌之類默在六塹堅住邪見不可動轉在於苦惱處危嶮徑吾發大哀愍此愚癡安隱求至處于道場具足七日坐於草蓐即思惟誼當何所興尋時即斷彼世慢恣觀察尊樹目未曾眴吾又經行於斯樹下因奇特慧得未曾有眾生輪轉於大無明於時梵天則知佛意帝釋四天諸護世者大神妙天及善天子無數億千皆共覺知一切叉手儼然恭肅我時自念當奈之何假令吾歎佛之道德群黎品類莫肯受化諸闇冥者便當謗毀適毀此已趣非法地吾初未曾說奇妙法常樂餘事當何興立等觀往古諸佛所為彼時聖眾行權方便吾今寧可以此佛道分為三乘而開化之初成佛時作此思惟又有十方諸佛世尊其大聖眾悉各自現音讚善哉我等欣豫快哉能仁世雄導師斯為正法執御當然乃能思惟善權方便諸大聖典亦學救世吾等為佛履上跡時分為三乘而開化之下劣不肖志懷羸弱觀諸佛興卒不肯信吾等猶此興立攝濟以權方便而為示現嗟歎稱美獲果之證又復勸助無數菩薩爾時佛身聽諸尊歎尋則解了諸大聖音弘妙之士心欣悅豫今大神通分別名色於時余等當遵其行如諸導師之所言說我時比丘亦持斯法出生於人黎庶之間告舍利弗吾聽省彼尋時往詣波羅奈國便即合集諸比丘眾身子欲知佛善權法大聖應時便轉法輪興發宣暢滅度寂然歎羅漢音讚譽法聲於是歌頌聖眾之德其聞最勝說彼經典一切皆來歸於世尊僉共叉手恭肅而住善權方便為若干種爾時世尊復更思惟吾說尊法今正是時我所以故於世最勝應當講說斯尊佛道志懷愚癡起於妄想設吾說法少有信者憍慢自大不肯啟受如斯法者菩薩乃聽佛時悅豫秉修勇猛應時解斷一切諸結今日當說最勝自由或以勸助使入佛道諸佛之子得觀覩此因從獲信順行法律時千二百諸漏盡者皆當於世成為佛道亦如往古諸佛大聖亦如當來最勝之法吾復如是蠲棄眾想然後爾乃講天尊法久久時時世間有佛大仙慧士興發聖道無極明目既現於世選擇希有時講斯法於億百千無量劫數乃得值遇如此像法假使菩薩獲斯比經若復逮聞是尊佛道若靈瑞華時時可見欲見慕值莫能覩者最勝容貌和悅難遭天上世間無上聖賢今此大尊乃謂琦珍假使有人而說斯經一反舉聲歡喜勸助則為供養一切佛已其去亂心不懷狐疑吾為法王悉普告勅吾之法中一切聲聞則便勸助以尊佛道卿舍利弗及諸聲聞今現在者且皆默然其諸菩薩意勇智慧密持斯法勿得忘宣何故說世而有五事或有眾生懷毒求短貪欲愚聵而好誹謗如是倫品不尚至道若當來人而說此法聽察如來一乘之教設復覩見諸最勝名誹謗斯經便墮地獄假使有人慚愧清淨發心志願求尊佛道聞大覺乘無量之德諸佛聖明則現目前眾猛尊導講法如是善權方便億百千姟分別無數無復想念其不學者不能曉了由是之故了正真言正覺出世順修明哲斷諸狐疑蠲除猶豫能仁欣勇咸至佛道於是賢者舍利弗聞佛說此欣然踊躍即起叉手白眾祐曰今聞大聖講斯法要心加歡喜得未曾有所以者何常從佛聞法說化導諸菩薩乘見餘開士聽承佛音得至真覺甚自悼感獨不豫及心用灼惕所示現議所不紹逮我已永失如來之慧假使往返山林巖藪曠野樹下閑居獨處若在讌室謹勅自守一身經行益用愁毒深自惟言法號等入世尊為我現若干教而志小乘自我等咎非如來也所講演法大聖等心為開士歎思奉尊者為受第一如來訓典堪至無上正真之道我等所順而被衣服所建立願不以頻數唯然世尊鄙當爾時用自剋責晝夜寢念雖從法生不得自在偏蒙聖恩得離惡趣今乃逮聞時舍利弗以頌讚曰得聞佛乘一句之業超出本望怪未曾有所當受獲非心口言覩大尊雄益懷喜歡假使有人能造行者聞安住音以為奇雅諸塵勞垢鄙已蠲盡音聲之信亦悉永除我本晝日設經行時若在樹下端坐一心設在林藪山巖之中心自思惟如此行誼嗚呼自責弊惡之意因平等法而得無漏不由三界順尊法居追悔過事以誡將來紫磨金容相三十二我已違遠失不自嚴眾相八十具足殊特種種積累不以瓔珞根力脫門八部之音於平等法而自危削諸佛之法有十八事如是之誼我已永失音聲所聞達於十方吾以得見愍世俗者一身獨己晝日經行又自剋責而內思惟我每夙夜深自料計反側婉轉忖度己身當問世尊如是之誼鄙何所失當復所失現在眼前於聖明日夙夜過去逝不休息見餘菩薩而不可計世雄尊師之所開化彼等悉聞此佛音教為諸群萌講演法力其法無想諸漏已盡普悉曉暢致微妙慧覩若干種諸所祠祀歷外異學諸邪偽術由是之故解佛言教觀見脫門即說滅度一切得解諸所見行尋時開了空無之法由是自謂已得滅度今乃自知非至泥洹得覲諸佛天中之天時人中上眾會圍繞三十二相光色巍巍因斯覺了至度無餘我適聞說除於眾熱不以音聲而得無為如我所知正覺師子諸天世人之所奉事則以力勢恒住如斯第一初聞大聖之教波旬時化變為佛形無得為魔之所嬈害如因緣行而引說喻無央數億顯現姟限善立彼岸至道意海得聞彼法除諸狐疑有百千佛及姟之數悉得覩見眾滅度脫如斯諸佛所說經典善權方便隨順御之假使有見現究竟行當來諸佛眾億百千善權方便導御是黨為講說經誘進泥洹隨其體像化以慧行悉而分別次第所有諸佛之法所當教誨尋即承聖受轉經輪世雄導師現真雅訓吾亦如是依蒙其像彼諸魔眾而不敢當心未常懷邪疑之礙普興柔軟深妙之道以佛音聲而得歡欣今日所有諸志猶預以棄沈吟住於聖慧我成如來無眾結網諸天世人以為眷屬今日得覩佛之道眼當勸助化於眾菩薩佛告賢者舍利弗今吾班告天上世間沙門梵志諸天人民阿須倫佛知舍利弗曾以供奉三十二千億佛而為諸佛之所教化當成無上正真道吾身長夜亦開導汝以菩薩誼爾緣此故興在吾法如來威神之所建立亦本願行念菩薩教未得滅度自謂滅度舍利弗汝因本行欲得識念無央數佛則當受斯正法華經一切佛護普為聲聞分別說之佛語舍利弗汝於來世無量無數不可計劫供養億百千佛受正法教奉敬修行此方等經具足眾行當得佛道號蓮華光如來至真等正覺明行成為善逝世間解無上士道法御天人師其世界名離垢平等快樂威曜巍巍諸行清淨所立安隱米穀豐賤人民繁熾男女眾多具足周備琉璃黃金以為長繩連綿路傍一切路邊有七寶樹八重交道行樹枝葉華實常茂蓮華光正覺亦當承續說三乘法而佛說法具足一劫所可演經示奇特願劫名大寶嚴所以名曰大寶嚴者謂彼佛國諸菩薩眾諸菩薩眾有無央數不可思議無能限量唯有如來乃能知數菩薩大士在其佛土為覺意寶行如蓮華無有新學久殖德本淨修梵行而無年限親近如來常應佛慧具大神通志存法要勇猛志強諸菩薩眾具足如是無有缺減是故其劫名大寶嚴蓮華光佛當壽十二中劫不可計童子時也其國人民當壽八劫蓮華光如來過十二劫有菩薩名堅滿當授其決告諸比丘言此堅滿大士吾滅度後當得無上正真道號度蓮華界如來正覺蓮華光佛滅度之後正法像法住二十中劫其佛世界如前佛土等無差特度蓮華界如來亦壽二十二中劫爾乃滅度佛滅度後其佛正法及像法住二十二中劫爾時世尊以偈頌曰卿舍利弗於當來世得成為佛顯如來尊號蓮華光普平等目教授開化眾庶億千奉事無數諸佛億載於彼修力多所興立所在勸化得為十力便當成就上尊佛道不可思議無央數劫劫當號名大寶嚴莊世界名曰為離諸垢其蓮華光國土清淨以紺琉璃遍敷為地紫磨金繩連綿為飾若干種樹皆七寶成其樹華實悉以黃金彼諸菩薩意皆堅強所造言行聖哲聰明善學佛道億百千姟是等來現最勝法教佛最後時無有蔭蓋為童子時無所慕樂棄離愛欲即出家去便得成就上尊佛道斯最勝尊則得自在其命當壽十二中劫法教當立盡于八劫彼命限量劫數如是若大聖佛滅度之後當具足滿廿二中劫爾時法住若干之數愍哀天上及世間人其佛正法滅盡之後像法當住廿二中劫彼大聖明舍利流布男神女鬼供養最勝其世尊德亦當如是告舍利弗且當自慶仁者國土嚴飾如是兩足之尊自然無倫爾時四部眾比丘比丘尼清信士清信女天龍鬼神揵沓惒阿須倫迦留羅真陀羅摩休勒聞佛世尊授舍利弗決當成無上正真之道心懷欣豫歡喜踊躍不能自勝各自脫身衣以覆佛上時天帝釋梵忍跡天及餘無數億千天子各各取衣供養世尊以天華香意華大意華散于佛上諸天衣物悉在虛空羅列而住天上伎樂自然而鳴天上大聲自然雷震普雨天華咸共舉聲而皆歎曰今所聞法自昔未有前波羅奈鹿苑之中始轉法輪蓋不足言今佛世尊則復講說無上法輪時諸天子讚頌曰於世無雙比今者轉法輪為男女講說陰衰所從起彼第一暢說十二展轉事今導師演說少能信樂者從世雄大聖面聞無數法往始至于茲未聆如斯典大導師所說我今代勸助勇猛舍利弗而乃得授決為歎本發意所供養佛數我當蒙及逮得佛世最上已所造淨行頻數若干種奉過去諸佛願獲佛道誼於是舍利弗白世尊曰我今無結狐疑已除現在佛前得授予決為無上正真道又曰大聖斯千二百得自在者昔來豈不住學地乎當來如是此佛教耶斯諸比丘頓止行門遵尚法律度老病死諮嗟泥洹是諸比丘無央數千供養世尊學諸所學畏吾我懼三世毀諸見眾邪行立滅度已懷此想得至道場初未曾聞如是像法心每猶豫善哉世尊願說要誼使此比丘疑網悉除今四部眾意咸悵悵當令坦然無餘結恨佛告舍利弗向者吾不說斯法耶以若干種善權方便隨其因緣而示現之如來至真等正覺所分別演皆為無上正真道故我所諮嗟皆當知之為菩薩也又舍利弗今吾引喻重解斯誼有明慧者當了此譬喻如郡國縣邑有大長者其年朽邁坐起苦難富樂無極財寶無量有大屋宅周匝寬博垣牆高廣其舍久故數百千人而在其內唯有一門及監守者堂屋傾危梁柱腐敗軒窓既多多積薪草時失大火從一面起普燒屋宅長者有子若十若二十欲出諸子諸子放逸嬉戲飲食卒見火起各各馳走周慞詰屈不知所出父而念曰今遭火變屋皆然熾以何方便免救吾子時父知子各所好憙即為陳設象馬車乘遊觀之具開示門閤使出于外鼓作倡伎絕妙之樂戲笑相娛令濟火厄當賜眾乘象車馬車羊車伎車吾以嚴辦停在門外速疾走出出避火災自恣所欲從意所樂諸子聞父所勅所賜象馬車乘音樂之屬各共精進廣設方計土坌水澆奔走得出長者見子安隱而出四面露坐心各踊躍不復恐懼各各白言願父賜我諸所見許若干種伎相娛樂具象馬車乘又舍利弗彼大長者等賜諸子七寶大車珠交露幔車甚高廣諸珍嚴莊所未曾有清淨香華瓔珞校飾敷以繒褥氍毹綩綖衣被鮮白鑠如電光冠幘履屣世所希有若干童子各各手持一種一色皆悉同等用賜諸子所以者何今此幼童皆是吾子寵敬等愛意無偏黨以故賜與平等大乘又舍利弗吾亦如是為眾生父停儲庫藏滿無空缺如斯色像教化誘進得示大乘諸子則尋獲斯大乘以為奇珍得未曾有而乘遊行於意云何長者賜子珍寶大乘將無虛妄乎舍利弗白佛不也安住不也世尊其人至誠所以者何彼大長者救濟諸子而不欲令遇斯火害隨其所樂許而賜之適出之後各與大乘以故長者不為虛妄究竟諸子志操所趣故以方便令免患禍況復貯畜無量寶藏以一色類平等大乘賜子不虛佛言善哉舍利弗誠如所云如來至真等正覺超越十方光照眾冥解脫憂恐拔斷根牙枝葉華實如來慧現法王神力為世之父善權方便攝持恩議行乎大悲道心無盡愍哀三界大火熾然黎庶不解故現世間救濟眾生生老病死諸不可意結縛之惱裂壞所著脫婬怒癡誘導三乘漸漸勸示無上正真之道適興于世覩諸群萌妄想財業愛惜無厭因從情欲致無數苦於今現在貪求汲汲後離救護便墮地獄餓鬼畜生燒炙脯煮饑渴負重痛不可言正使生天及在人間與不可會恩愛別離憂惱難量一時離苦歌舞戲笑不知恐畏無所忌難不自覺了不肯思惟計其本末不求救護復見燒然三界眾生勤苦之患吾當施立無極大安無數百千不可思議諸佛正慧其有盈逸迷惑欲樂如來誘立道慧神足善權方便化現佛慧聞使佛力無所畏眾生難寤不肯尋受因緣所縛未脫生老病死憂患未始得度三界燒炙不了所歸何謂解佛慧者譬如長者立強勇猛多力諸士救彼諸子使離火患方便誘之適出在外然後乃賜微妙奇特眾寶車乘如是舍利弗如來正覺以力無畏建立眾德善權方便修勇猛慧覩見三界然熾之宅欲以救濟眾生諸難故現聲聞緣覺菩薩之道以是三乘開化驅馳使棄愛欲教諸萌類滅三界火婬怒癡縛色聲香味細滑之法三處五欲五欲燒人不猗三界便得三乘勤精三乘則超三界進三乘者諸佛所訓也黎庶則至無央數集世尊現戲行為娛樂修此根力覺意禪定脫門三昧正受然於後世致大法樂安隱欣豫無所罣礙又舍利弗其有眾生未興起者如來出世有信樂者樂佛法教精進奉行最後竟時欲取滅度謂聲聞乘遵求羅漢孚出三界譬如長者免濟子難許以羊車若復有人無有師法自從意出求至寂然欲獨滅度覺諸因緣於如來法而行精進謂緣覺乘出之火宅許以馬車假使有人求諸通慧諸佛道慧自在聖慧自從心出無師主慧多所哀念多所安隱諸天人民欲利天上世間人民滅度黎庶於如來法奉修精進欲求大聖普見之慧力無所畏謂如來道菩薩大士所履乘也譬如長者勸誘其子免火患難許以象車驅出火宅父見子安濟難無懼自察家中財寶無量等賜諸子高大殊妙七寶大乘如來正覺亦復如是覩無數眾億百千姟使度三難懃苦怖懼從其所願開生死門遂令脫出難嶮恐患使滅度安又舍利弗如來爾時從終始宅以無數慧力無所畏觀眾罹厄矜哀喻子普勸進使歸於佛乘不令各各從意而滅度也如來悉誘以佛滅度而滅度之假使眾生得度三界以如來慧脫門定意賢聖度門安慰歡娛施樂法誼惠以一貌佛之大道如彼長者本許諸子以三品乘適見免難各賜一類平等大乘誠諦不虛各得踊躍無有慍恨如來如是本現三乘然後皆化使入大乘不為虛妄所以者何當知如來等覺有無央數倉庫帑藏以得自在為諸黎庶現大法化諸通愍慧當作是知當解此誼如來等正覺善權方便以慧行音唯說一乘謂佛乘也世尊頌曰譬如長者而有大宅極甚朽故腐敗傾危有大殿舍而欲損壞梁柱榱棟皆復摧折多有軒闥及諸窓牖又有倉庫以泥塗木高峻垣牆壁障崩隤薄所覆苫彌久彫落時有諸人五百之眾皆共止頓於彼舍宅有無央數草木積聚所當用者滿畜無量一切門戶時皆閉塞有諸樓閣及諸蓮華億千眾香而有芬氣若干種鳥眷屬圍繞種種虺蛇蝠螫遁竄在在處處有諸惡蟲有若干種狖狸鼷鼠其字各異嗚呼啾㗌其地處處而有匿藏溷廁屎溺污穢流溢蟲朋刺蕀充滿其中師子狐狼各各㘁吠悉共咀嚼死人屍體何人聞見而不怖懼無數狗犬蹲伏窠窟各各圍繞皆共𪙉掣假使此等饑餓之時普皆諍食疲瘦羸劣鬪相齮齧音聲暢逸其舍恐畏變狀如是有諸鬼神志懷毒害蠅蚤壁虱亦甚眾多百足種種及諸魍魎四面周匝產生孚乳各取分食羯羠羝羊不得奔走歸其處所雖諸鬼神來擁護之不能濟脫令不被害彼諸鬼神亦食眾生雖得飽滿心續懷惡群品不同種姓別異若有死者皆埋冡埌彼志出外而遊所處鳩桓香音志存暴弊舒展兩臂往來經行無有呪術可以辟除於時諸犬取其兩足撲令仰臥而就擊之捉其兩腳絞加頸項坐自放恣心意盪逸諸黑象眾厥狀高大體力強盛拔扈自在旬日饑餓行求飲食遙見蒭蒿奔走趣之有鍼󰀯蟲及鐵喙鳥在丘壙間見人死屍惡鬼兇嶮放髮叫呼諸魃湊滿貪欲慢翰窓牖顯明視瞻四顧於斯𨶳看不可得常諸邪妖魅及眾餓鬼鵰鷲鵄梟悉行求食其宅恐難如是品類有大園觀牆壁隤落室宅門戶圯裂破柝唯一男子而守護之其人在裏止頓居跱爾時失火尋燒屋宇周迴四面而皆燔燒無數千人驚怖啼哭於今火盛焚我子息又彼尊者舉聲稱怨堂柱摧滅垣屏碎散神諸餓鬼揚聲喜喚鵰鷲數百飛欲避火無數鳩垣框榱懷懅百千妖魅慞遑馳走親自目見火所燔燒無量群萌烏殟灰蘆諸薄枯者為火所災各各懊惱而見焚燒炙燎焦爛沸血流離於時此宅強猛之眾一一鬼魅悉共噉食臭烟熢勃稱讚香美一切奔騖周旋詰屈蜈蚣蚰蜒蚳蛆竝出厭魅勇逸多所齟齚頭上火然遊行嬉怡悉饑食噉火所燒者其屋宅中怖遑若茲百千人眾燒喪狼藉於時宅主大勢長者見之如斯急急孚務聞此災禍愍念諸子建立伎樂寶乘誘出有諸愚癡不能解知於彼戲笑放逸自恣長者聽察尋入館內騃夫不覺無解脫想今我諸子闇蔽閉塞一切盲瞶無有耳目以戲樂故而自繫縛種姓孫息甚難得值凡品眾庶若干等倫遭大災火各各痛惱鬼神蛇虺心中懷毒無數妖魅歡喜踊躍諸狼狐狗亦不可計饑渴欲求飲食之具我子眾多皆沒于此設無火災亦不可樂狐疑眾結酷苦若是何況周匝普見熾然執愚意者於斯自恣諸子貪戲而相娛樂永不思惟父所言教心不自念速圖方計爾時長者意自忖度吾生此子勤苦養育得無為火而見燒𤋲於何救子而脫孫息即自思議立造權計今我諸子耽媔音伎禍害乘至非戲樂時痛哉愚憒不覩酷苦諸童瑕猥不識此難今吾心怖子樂逸盪要從精進免濟大牆即尋設計於舍之外施張伎樂遊戲之具子所好慕吾皆辦之調隱音節一時俱作諸子聞賜貪愛樂音各各速疾盡力勱勵驅逐一切迸出災屋得脫苦惱集子一處安隱歡然無復恐懼於是長者見諸子出心中寬泰意得自由廣設眾具師子之座吾身今日則獲無為彼諸苦患已永盡除斯諸童子修精進力迷在災宅而自放恣前者曾更無限眠寐火㷿然熾人遭此難陰蓋所覆心不開解今日一切皆得解脫已致自然志之所願父見諸子志在安隱於時諸子往詣長者唯願天父各各賜我如前所許若干種乘本居遇火迷冥不寤大人勅教一切奉承當賜諸子三品之乘今正是時願垂給與於時長者勅侍開藏紫磨天金明月珠寶上妙珍異世所希有極好奇特弘雅之車最尊難及莊校嚴飾周匝欄楯珠璣瓔珞幢幡繒綵而為光觀金銀交露覆蓋其上煒曄殖立珍寶諸華四面周匝而皆下垂車上重疊敷諸坐具天繒白褺而不可計又復加施柔軟茵褥無量綩綖參席于車計所校飾車價億千奇異珍寶無量兆載其象多力鮮白如華象身高大儀體擾馴調駕寶車以為大乘於時長者嚴車以辦各以賜與諸正士疇皆是我子一切等給是時諸子歡喜踊躍各各處處欣慶相娛告舍利弗大仙如是為諸群生救護父母一切眾庶皆是我子為三界欲所見纏縛計惟三處如彼火宅勤苦患惱具足百千此則所謂普然無餘生老病死憂哭之痛佛為三界救度無餘遊在閑居若坐林樹則常應時將護三處彼見燒炙皆斯吾子寤諸黎庶令得自歸由此意故示現于彼一切黎元愚不受教坐著愛欲而自縶紲善權方便為大良藥分別三乘以示眾生適聞三界無量瑕穢則以隨時驅勸令出其諸菩薩來依倚佛六通三達成大聖慧或有得成為緣覺乘逮不退轉致佛尊道現在諸子因佛自由以是譬喻無有瞋恨緣是得近於佛道乘受斯一切得為最勝於是恢闡平等之信降伏棄離一切世色諸正覺慧殊異道德稽首歸命於聖中尊根力脫門一心如是三昧之定億數千姟諸佛之子常所宗重斯則名曰尊妙大乘晝則誓願志存降魔夜每專精欽慕不勌於一年數若歷劫數度脫眾生無數千姟所喻寶乘則謂于斯以是遊至於佛道場無數佛子以為娛樂其有聽者安住弟子告舍利弗卿當知是計有一乘則無有二住至十方一切求索知人中上普行善權稍稍誘進從微至大先現聲聞緣覺之證適德三界欲捨之去然後便示菩薩大道佛恩普潤譬如良田隨其所種各得其類種者所殖非地增減佛亦如是一切普等常示大道取者增減佛則於彼諸人者父我常觀者眾庶苦惱無數億劫而見燒煮三界之中恐畏之難佛為唱導使得滅度諸賢無為今日乃知棄捐生死脫勤苦患其有菩薩住於是者至誠之決取譬若斯一切普聞佛之明日諸大導師行權方便所當勸助如諸菩薩瑕穢愛欲亦可惡厭心闇塞者而見污染是故導師為說勤苦現四聖諦當分別此假使眾人不解眾惱根著冥塵不肯捨離故為是等而示其路因從所習而致諸苦愛欲已斷常無所著已得滅度於斯三品了無有異則得解脫若修八路便得超度告舍利弗何所為度受無所有則為解脫彼亦不為一切解脫無所滅度便見導師佛何以故而說解脫無所逮者乃成佛道當得如我為聖法王以安隱誼現出于世告舍利弗是吾法印是佛最後微妙善說愍傷諸天及於世間在所遊處常能獨行假使有人講說是典若有勸助代歡喜者聞其妙法當奉持之為悉供養過去諸佛奉持此法至不退轉假使有人信樂斯經往古已見過去導師亦悉奉順諸聖至尊加得逮聞如是典摸皆得曾見吾之儀容又亦觀察我比丘眾常觀勤視今現菩薩信斯典者德亦如是一切皆瞻是諸菩薩其信此經則亦如是頑騃闇夫不肯篤信若說此經諸得神通諸聲聞黨非其所逮緣覺之乘亦不能了今我所有諸聲聞等舍利弗身堅固信之仁輩如是信大法典現在盡悉不著因緣假使不應斯經卷者則為謗訕佛天中天闇冥輩類常懷愛欲未曾解了無所生法又其毀謗善權方便世間所有佛常明日其聞佛說講此罪福志不歡樂顏色為變我今現在及滅度後若有誹謗如是典比不使比丘書寫斯經佛說罪緣皆誼普聽沒失人身墮無擇獄處於其中具足一劫又無央數過是之限若罪竟已常在癡冥假令得出於地獄中便當墮于禽獸畜生為狗蠱狐其形燋悴當入人宅或復見害設有憎惡佛經典者其色變異黯𪐨如墨罪之所為顏常若漆身體羸瘦而無潤澤為諸品類所見賤穢瓦石打擲啼哭淚出其人常被撾捶榜笞饑渴虛乏軀形瘦燥當墜畜生駱駝驢騾常負重擔而得捶杖心中燠燶厄求芻草謗佛斯經獲罪若此雖得為人身疽癩瘡狀貌痤陋肌色傷爛假使行人縣邑聚落童子輕易戲弄扠踏其愚騃子若後壽終即當墮生邊夷狄處當為含血蠕動之類或為聾瘂不得自在假使誹謗此經獲罪常多疾病體生疽蟲無數之命唼食其軀心常憂瘀疾不離己告舍利弗不信此經彼男子者無黠無明所在慳貪性常嚵󰀼生盲無目人所棄捐人坐不信於佛大道口中常臭惡氣外薰鬼神厭魅詳觸嬈之普世俗人無用言者假使不樂斯道地者所在窮乏常當貧匱身未常得著好被服財業雖豐不敢飲食有所造作當所為者假使欲求安隱之具設有所得尋復亡失興發惡行果報如此假使呼醫合諸方藥善知方便而療治之有不除差及轉增劇恒被疾病不得所便設復發意興立餘事則遭擾擾鬪諍之業又見毀辱而被楚撻彼犯律者常遇此惡若有誹謗斯經之罪未曾得見世雄導師人中帝王佛之法教卒暴隧鬼阿須倫神恒當罹殃耳聾閉塞愚癡騃瞶不得聞經設有誹謗斯經典者然於後世永無所見假使毀呰斯經罪果殃無數億百千之計若干姟劫如江河沙常當瘖瘂口不能言佛所立道常師子吼毀者地獄以為遊觀勤苦惡趣用作居宅已所犯罪致殃如斯人多疾患自速瘖痾若在世間當獲此咎坐在眾會兩舌欺言命欲盡時舉賈生息其身恒遭若干苦痛無央數億百千眾患顏貌常黑人所不喜殃暴疽癘常有臭氣自見吾我顏色黧黮瞋恚懷毒怒害滋甚情欲熾盛無有節限有所好忤若如畜生告舍利弗今日世尊具足一切說其人罪若有誹謗斯佛經者欲計殃限不可究竟見是誼已當觀察之今我故為舍利弗說不為愚騃不解道者分別論講如斯像法其有聰明廣博多聞秉志堅強常修憶辨若有勸發遵尚佛道爾乃聽受未曾有法則以睹見億百千佛殖無央數如意功德其人志性猛如月光爾乃聽受如是典籍若有精進志常懷慈常於夙夜炤燿悲哀朽棄軀體不惜壽命爾乃聽受於斯經卷常行恭敬無他想習其心專一不立愚願恒處曠野若隱巖居彼等人仁爾乃聽受結親善友常相恃怙棄捐遠離諸惡知識當得逮見如是佛子乃能值遇若斯言教不犯禁戒如寶明珠志習奉受方等諸經當見如茲佛聖子孫常專精此一品經卷設有罵詈毀辱經者恒以愍哀向于眾生常志恭敬承安住教今故為之說是經法其在眾會誦斯經者心常如應得無合會引無央數億載譬喻故為是倫而見斯典又佛今日講解道品所至到處踊躍而步假使比丘欲求善說若見此經當欣頂受其有奉持方等經者心常專精不樂餘業執持一頌志不改易乃得聽受如是弘模假使有人慕求斯經當崇敬之如如來身若人思僥欲學此法設令得者當稽首受其人不當念索餘經亦未曾想世之群籍而行佛道志在根力悉捨離之講專斯經告舍利弗佛滿一劫舉喻億千分別解脫設有願發上尊佛道當以斯經宣暢布散於是賢者須菩提迦旃延大迦葉大目揵連等聽演大法得未曾有本所未聞而見世尊授舍利弗決當得無上正真之道驚喜踊躍咸從坐起進詣佛前偏袒右肩禮畢叉手瞻順尊顏內自思省心體熙怡支節和懌悲喜竝集白世尊曰唯大聖通我等朽邁年在老耄於眾耆長僉老羸劣歸命眾祐冀得滅度志存無上正真之道進力尠少無所堪任如來所講我等靖聽次第坐定諸來大眾不敢危疲無所患厭前者如來為鄙說法已得於空無相無願至于佛典國土所有於一切法無所造作其諸菩薩所可娛樂如來勸發多所率化鄙於三界而見催逐常自惟忖謂獲滅度今至疲憊爾乃誨我以奇特誼樂於等一則發大意於無上正真道而今大聖授聲聞決當成正覺心用愕然怪未曾有余得大利各當奉事乃獲逮聞如是品經從過去佛常聞斯法故初值遇則我祿厚喻獲妙寶無央數妙意所至願現在於色而無所畏珍琦鼓樂自然為鳴而燃大燈炤耀彌廣栴檀叢林芬蘊而香唯然世尊我豈堪任而說之乎告曰可也時諸聲聞共白佛言昔有一士離父流宕僑亭他土二三十年馳騁四至求救衣食恒守貧窮困無產業父詣異城獲無央數金銀珍寶水精琉璃車𤦲馬碯珊瑚虎魄帑藏盈滿侍使僮僕象馬車乘不可稱計眷屬無數七寶豐溢出內錢財耕種賈作子厄求食周行國邑城營村落造富長者適值秋節入處城內循行帑藏與子別久忽然思見不知所在自念一夫財富無量橫濟遠近竊惟我老朽耄垂至假使終沒室藏騷散願得見子恣所服食則獲無為不復憂慼其子僥會至長者家遙見門前梵志君子大眾聚會眷屬圍遶金銀雜廁為師子座交露珠瓔為大寶帳父坐其中分部言教諸解脫華遍布其地億百千金以為飲食子覲長者色像威嚴怖不自寧謂是帝王若大君主進退猶豫不敢自前孚便馳走父遙見子心用歡喜遣傍侍者追呼令還遑懅躄地謂追者曰我不相犯何為見捉侍者執之俱詣長者長者告曰勿恐勿懼吾為子勤廣修產業帑藏充實與子別久數思相見年高力弊父子情重將入家內在於眾輩不與共語所以者何父知窮子志存下劣不識福父久久意悟色和知名又見琦珍長者言曰是吾子也以權告子今且恣汝隨意所奉窮子怪之得未曾有則從坐起行詣貧里求衣索食父知子緣方便與語汝便自去與小眾俱子來至此而再致印曰至此宅有所調飾父付象馬即令粗習假有問者答亦如之當調車馬嚴治寶物恣意賜與父求窮子所可賑給具足如斯時子於廐調習車馬繕治珍寶轉復教化家內小大父於窓牖遙見其子所為超絕脫故所著沐浴其身右手洗之以寶瓔珞香華被服光曜其體皆令清淨而告之曰爾從本來何所興立何所繫屬捨吾他行勤苦饑寒吾以耄矣以情相告便時納娶嬉遊飲食以康祚胤吾所造業不可訾計眾寶具足子知之乎求汝積年而戀惡友今乃來歸宜除瑕垢吾有妙寶夜光明珠琦珍璝異皆為汝施僮僕侍使男女大小恣意所欲一以相付吾愛念汝猶如國王幸其太子諸尊聲聞共白佛言彼時窮子播盪流離二三十年至長者家乃得申敘追惟前後遊觀所更心悉念之時大長者寢疾于床知壽欲終自命其子而告之曰吾今困劣宜承洪軌居業寶藏若悉受之周濟窮乏從意所施輒備奉教喜不自勝所行至誠不失本誓父知子志身行謹勅先貧後富益加欣慶宗敬親屬禮拜耆長父於國王君主大臣眾會前曰各且明聽斯是吾子則吾所生名字為某捨我流迸二三十年今乃相得斯則吾子吾則是父所有財寶皆屬我子子聞宣令大眾之音心益欣然而自念言余何宿福得領室藏諸聲聞等又白佛言大富長者則譬如來諸學士者則謂佛子勉濟吾等三界勤苦如富長者還執其子度脫生死於是世尊有無央數聖眾之寶以五神通除五陰蓋常修精進在彼道教志于滅度謂為妙印慇懃慕求初不休懈欲得無為意中默然熟自思惟所獲無量於如來所承順法行遵修禪定而常信樂謂觀我等懈廢下劣而不分別不能志願此如來法珍寶之藏於今世尊以權方便觀于本際慧寶帑藏蠲除饑𩚛授大妙印唯然大聖於今耆年斯大迦葉從如來所朝旦印印當至無為又世尊為我等示現菩薩大士慧誼余黨奉行為眾說法當顯如來聖明大德咸使暢入隨時之誼所以者何世雄大通善權方便知我志操不解深法為現聲聞畏三界法及生老死色聲香味細滑之事趣欲自濟不救一切離大慈悲智慧善權禪定三昧乃知人心不覩一切眾生根原譬如窮士求衣索食而父須待欲使安樂子不覺察佛以方便隨時示現我等不悟今乃自知成佛真子無上孫息為佛所矜施以大慧所以者何雖為佛子下賤怯弱假使如來覩心信樂喜菩薩乘然後乃說方等大法又世尊興為二事為諸菩薩現甘露法為諸下劣志願小者轉復勸進入微妙誼譬如彼子與父別久行道遙見不識何人呼而怖懼後稍稍示威儀法則乃知是父佛亦如是吾等不解菩薩大士雖從法生為如來子但求滅度不志道場坐於樹下降魔官屬度脫一切我輩自謂已得解脫以是之故今日覩聞未為成就不為出家不成沙門今如來尊現諸通慧我等以獲大聖珍寶佛則為父我則為子父子同體焉得差別猶如長者臨壽終時於大眾前宣令帝王梵志長者君子今諸所有庫藏珍寶用賜其子子聞歡喜得未曾有佛亦如是先現小乘一時悅我然今最後普令四輩比丘比丘尼清信士清信女天上世間一切人民顯示本宜佛權方便說三乘耳尚無有二豈當有三是諸聲聞皆當成佛我等悅豫不能自勝時大迦葉則說頌曰我等今日逮聞斯音怪之愕然得未曾有由是之故心用悲喜又省導師柔軟音聲尊妙珍寶為大積聚一處合集以賜我等未曾思念亦不有求還聞弘教心懷踊躍譬如長者而有一子興起如愚亦不闇冥自捨其父行詣他國志于殊域仁賢百千於時長者愁憂念之然後而聞即自迸走遊于十方意常悒慼父子隔別二三十年與人戀訟欲得其子便詣異土入于大城則於彼止立於屋宅具足嚴辦五樂之欲無數紫金及諸珍寶奇異財業明珠碧玉象馬車乘甚為眾多牛畜䐗彘鷄鶩羠羊出內產息賈作耕種奴僕僮使不可計數嚴辦眾事億千百類又得王意威若國主一城民庶委敬自歸諸郡種人遠皆戴仰若干種業因從求索興造既多不可計限勢富如是啼哭淚出吾既朽老志力衰變心誨思想欲得見子夙夜追念情不去懷聞子之問意增煩惋捨我別來二三十年吾之所有財業廣大假當壽終無所委付計彼長者其子愚濁貧窮困厄常求衣食遊諸郡縣恒多思想周旋汲汲慕係嗇口征營馳邁栽自供活或時有獲或無所得纏滯他鄉亦懷悒傶志性褊促荊棘󰀅身展轉周旋行不休息漸漸自致到父所居槃桓入出復求衣食稍稍得進至于家君遙見勢富極大長者在於門前坐師子床無數侍衛眷屬圍繞出入財產及所施與若干人眾營從立侍或有計校金銀珍寶或合簿書部別分莂紀別入出料量多少于時窮子見之如此倚住路側觀所云為自惟我身何為至此斯將帝王若王太子得無為之所牽逼迫不如捨去修己所務思慮是已尋欲迸逝世無敬貧喜窮士者是時長者處師子座遙見其子心密踊躍尋遣侍者追而止之呼彼窮子使還相見侍者受教追及宣告錄召令還即怖僻地心竊自惟得無被害曷為見執何所求索大富長者見之起強憐傷斯子為下劣極亦不覩信彼是我父又復懷疑不審財寶其人慰喻具解語之有紫磨金積聚於此當以供仁為飲食具典攝眾計役業侍使吾有眾寶蘊積腐敗委在糞壤不見飾用子便多取以為質本蓄財殷廣無散用者其人聞告如是教勅則尋往詣奉宣施行受長者教不敢違命即入家中止頓正領爾時長者遙從天窓詳觀察之知何所為雖是吾子下劣底極唯曉計算調御車耳即從樓觀來下到地便還去衣垢污之服則便往詣到其子所勅之促起修所當為則當與卿劇難得者以德施人案摩手腳醎醲滋美以食相給及床臥具騎乘所乏於時復為娉索妻婦敖黠長者以此漸教子汝當應分部之業吾愛子故心無所疑漸漸稍令入在家中賈作治生所入難計所空缺處皆使盈溢步步所行鞭杖加人珍琦異寶明珠流離都皆收檢內于帑藏一切所有能悉計校普悉思惟財產利誼為愚騃子別作小庫與父不同在於外處于時窮士心自念言人無有此如我庫者時父即知志性所念其人自謂得無極勢即便召之而親視之欲得許付所有財賄而告之曰今我一切無數財寶生活資貨聚會大眾在國王前長者梵志君子等類使人告令遠近大小今是我子捨我迸走在於他國梁昌求食窮厄困極今乃來歸與之別離二三十年今至此國乃得相見在於某城而亡失之於此求索自然來至我之財物無所乏少今悉現在於斯完具一切皆以持用相與卿當執御父之基業其人尋歡得未曾有我本貧窮所在不詣父時知余為下劣極得諸帑藏今日乃安大雄導師教化我等覩見下劣樂喜小乘度脫我輩使得安隱便復授決當成佛道於今安住多所遣行無數菩薩慧力無量分別示現無上大道攀緣稱讚億姟譬喻余等得聞最勝諸子則便奉行尊上大道所當起立視眾眼目當於世間得成佛道而為聖尊造業如斯將養擁護於此佛法講說分別最勝慧誼則為感動一切眾生我等志願貧心思念假使得聞于斯佛誨不肯發起如來之慧覩見最勝宣暢道誼意中自想盡得滅度不願志求如此比慧又聞大聖諸佛國土未曾有意發歡喜者寂然在法一切無漏棄捐所興滅度之事由此思想不成佛道常當修行晝夜除慢諸佛道誼最無有上未曾勸助志存于彼今乃究竟具足最勝得無為限當捨陰蓋長夜精進修理空誼解脫三界勤苦之惱佛興教戒則以具嚴如是計之無所乏少最勝所演經身之慧假使有人願等佛道為是等故加賜法事由緣致斯余徒欽樂有大導師周旋世間普悉觀察如此輩相諸恐懼者令得利誼求索勸助令我信樂善權方便猶若如父譬如長者遭時大富其子而復窮劣下極則以財寶而施與之大聖導師所興希有分別宣暢善權方便諸子之黨志樂下劣修行調定而以法施我等今日致得百千未曾有法如貧得財於佛教化獲道得寶第一清淨無復諸漏長夜所習戒禁定意執誼將護世雄唱導今日有獲佛之大道眷屬圍繞修行無闕其有長夜清淨梵行依倚法王深遠之慧而為具足此尊德果日成微妙無有諸漏我等今日乃為聲聞還得聽省上尊佛道當復見揚聖覺音聲以故獲聽超度恐懼今日乃為致無所著以無著誼為諸天說世人魔王及與梵天為親一切眾生之類何所名色造立寂然蠲除眾生無億數劫於是所造甚難得值計於世間希有及者今日無著燒罪度岸修行為業踊躍歡喜吾等歸聖以頂受之所願具足如江河沙飲食衣服若干巨億諸床臥具離垢無穢用栴檀香以為屋室柔軟坐具以敷其上若疾病者無所藥療今日供養安住廣度所施劫數如江河沙所造立者無能奪還高遠之法無量無限其大神足建立法力佛為大王無漏最勝堪任堅強常修牢固安慰勸進恒以時節未曾修設望想福行於一切世諸法中尊皆為大神最勝如來然大燈明示無央眾知諸黎庶筋力所在若干種種所憙樂願因緣百千而順開化如來皆覩眾人性行他人心念一切群萌以若干法而致墮落以法示現此尊佛道爾時世尊告大迦葉及諸耆年聲聞善哉所歎如實審如所言如來之德如向所喻復倍無數不可思誼無能計量劫之姟底一一計數大聖所應如來之慧無能限者不有法想道地處所莫能盡原世尊普入一切諸誼察于世間見眾庶心所度無極一切分別皆使決了權慧之事勸立一切度於彼岸皆現普智入諸通慧譬如三千大千世界其中所有諸藥草木竹蘆叢林諸樹小大根本莖節枝葉華實其色若干種類各異悉生于地若在高山巖石之間丘陵堆阜嵠谷坑坎時大澍雨潤澤普洽隨其種類各各茂盛叵我低仰莫不得所雨水一品周遍佛土各各生長地等無二如來正覺講說深法猶如大雨大聖出現興在世者則為一切諸天人民阿須倫鬼神龍顯示威曜咸尋來至皆現在前為暢大音分別慧誼大師子吼班宣景模吾為如來使天上天下諸天世人未度者度未脫者脫未安者安未滅度者令得滅度於是世及後世所知而審為諸通慧皆能普見度諸度脫諸脫安諸安未滅度者皆令滅度悉來詣我於時諸天人民阿須倫揵沓和迦留羅真陀羅摩睺勒一切雲集吾於講法現其道誼佛為道父分別道慧佛語迦葉于時黎庶無數億姟皆來聽經如來通見一切根本大精進力如應說法分別散告無量言教不失本心咸令歡喜安隱無患或得度世終生善處恣其所好各自然生或習愛欲便為說經或聽受法離諸貪惑轉稍以漸遵諸通慧因從本力如其能量堅固成就平等法身猶如大雨普佛世界滋育養生等無差特如來演法一品如是至解脫味離欲寂滅入諸通慧若聽受持諷誦奉者不自識省無所觀念所以者何群生根本形所像類如所想念已念當念所可施行以行當行所當行者諸所因緣所當獲致所當說者唯如來目悉知見之在所現處住于其地如雨等潤藥草叢林白黑青赤上中下樹世尊如之見一味已入解脫味志于滅度度諸未度究竟滅度令至一土一同法味到無恐懼使得解脫化於眾生使得信樂苞育將護悉令普至於諸通慧讚詠分別逮賢聖法亦如向者迦葉所說世尊欲重解誼所趣以偈頌曰吾興於世間仁和為法王為眾生說法隨其所信樂意勇建大業久立分別說群萌多受持蒸庶無所言法王慧難解闇冥設聞者眾入懷狐疑則棄所住處隨其境界說如本力所任又示餘利誼則為現正法譬如純黑雲踊出升虛空普雨佛世界遍覆於土地又放大電㷿周匝有水氣而復震雷聲人民皆歡喜陰蔽於日月除熱令陰涼欲放雨水故時布現在上彼時普等雨水下無偏黨滂流於佛土澤洽眾塸域應時而降雨激灌一切地旱涸枯谿㵎一切得浸漬惠澤無不到眾源皆涌溢深谷諸廣野林麓槒幽藪萌葉用青倉藥草無數生樛木諸叢林滋長大小樹眾藥咸茂殖莖幹華實繁隨其本境界皆令得蒙恩諸天樹木結根坑坎陜隘迮處而生其中如諸邪道一切愚癡長益繫縛如象著絆草刺棘樹蘆葦䅥䅥莖節枝葉及諸華實華實茂盛多所饒益蒙之恩雨藥草滋長從其種類因本境界各各得服饑渴飽滿如其所種各得其類然其天雨皆為一味告迦葉曰佛亦如是出興於世譬如天雨這現天下為眾說法以是誠行示於眾生大仙以斯使人聞經皆於諸天人民前現佛為如來聖中之尊善權方便猶如天雨吾當飽滿一切群萌愚騃之黨身形枯燥除諸苦患得立大安燒盡愛欲獲至滅度諸天人民皆聽我言普悉當來詣佛大聖吾為如來世尊無倫有所導御故出於世為一切人分別說經化無數千眾生之類又復示現若干種誼於彼若此常行平等得至解脫滅度無為或在門前而說經典則為造立道德之藏諸等不等皆令平等無有所憎愛欲永除未曾講說無益之語未常增惟諸放逸緣以一切法為眾生說假使眾庶多不可計為講大典不詭因緣行步所由若復住立在於座上而續三昧譬如大龍雨多所潤普浸潤斯一切世間尋興慧雲而降法雨暢發微妙應病與藥常為眾生說賢聖誼皆令奉戒如天陰涼眾人失言及違諸行欲使近法轉漸調柔使住疑者捨諸邪見勸化導利令淨所覩捨置下劣遠眾懈廢隨其所趣而令入法應時為說如其心本令皆棄捐順師子行世尊等演經法之雨悉使得至大尊佛道任其力耐而令聽受若干道慧而化立之從諸天人志性所樂天帝釋梵轉輪聖王猶如於此諸小世間諸藥品類各各異種碎小段段諸所良藥迦葉且聽吾悉當說以能識慧無漏之法便得無為所在遊行神通三達亦復如是斯雨定意三昧諸藥或有遊詣在於山巖其人便得緣一覺乘於彼修禪清淨之行是則名曰為中品藥假使志願上士美德我當於世逮成導師常精進行志依一心是則名曰為上尊藥設使欲為安住之子恃怙慈心而行寂然疾得成道為人中尊所謂樹者則喻於斯是等能轉不退轉輪建立神足根力之行緣是長養醫藥除病英雄度脫無數億人隨時示現於斯佛道是則名曰為大林樹吾之所順善權方便一切大聖亦復如是最勝講法則為平等猶如慶雲普一放雨神通無礙如此比像若如眾藥在於地上以見如是微妙之誼如來所建善權方便假使分別一善法事亦如天雨至若干形佛以法雨多所安隱普潤天下有所成就觀察其人堪任所趣佛之法誨景則一等譬如放雨墮草山巖及至中間無有不遍灌諸樹木若大叢林密雲四集天下豐羨設使世間行慈愍法常以經典飽滿天下以現世間令普安隱天雨藥草華實茂盛其藥樹木稍漸長大是為羅漢諸漏盡者諸緣覺品處于林藪我所說法無有塵垢無數菩薩志開總智周旋三界一切普行於眾會中演此大道猶如樹木日日滋長修進神足專達四禪若聞空慧心則解達放出光明無數億千是為大樹而復滋茂若諸聲聞不至滅度斯為世尊第一最說若此分別乃為講法猶如興雲而澍甘雨漸漸長育眾藥草木人民之華不可稱量一時之間說因緣法而為眾人現於佛道善權方便佛謂言教一切導師亦復如是斯諸說法為最究暢諸聲聞等皆當承是緣斯之行當得佛行此諸羅漢如是無異世尊演誼盡極於斯化諸小乘皆得佛道佛復告大迦葉如來所教等化無偏譬如日明廣照天下光無所擇照與不照高下深淺好惡香臭等無差特佛亦如是以智慧光普照一切五道生死菩薩緣覺聲聞慧無增減隨心所解各得其所本無三乘緣行致之迦葉白佛設無三乘何故得有菩薩緣覺聲聞佛言譬如陶家埏埴作器或盛甘露蜜或盛酪蘇麻油或盛醲飲食泥本一等作器別異所受不同本際亦爾一等無異各隨所行成上中下迦葉又問縱使別異究竟合不告曰當合明者解之譬若有人從生而盲不見日月五色十方則謂天下無日月五色八方上下有對說者其人不信若有良醫觀人本病何故無目本罪所種離明眼冥體癭重病何謂重病風寒熱癖是則四病便心念言斯人之疾凡藥療之終不能愈雪山有藥能療四病一曰顯二曰良三曰明四曰安是藥四名於時良醫愍傷病人為設方便即入雪山採四品藥㕮咀搗合以療其盲目便見明又加針灸消息補寫斯人目睛內外通徹覩日月光五色十方爾乃取信尋自剋責我之盲冥無所見聞自以為達今眼得視乃自知本愚蔽之甚也今覩遠近高下無喻我者時有五通閑居仙人洞視徹聽身能飛行心能知人所念自知所從來生死本末而具語曰卿莫矜高自以為達仁在屋裏自閉不出不知外事人念卿善惡尚不能見十里五里語言之音或二十里擊鼓之音聲猶不能聞近一二里自不躇步亦不能至自觀未生胚胎所憶亦不能識有何通達稱無不見乎今吾察卿身冥中為明明中為冥其人問曰作何方術得斯聖通願垂慧誨仙人答曰當入深山閑居獨處除諸情欲爾乃有獲即遵所訓捨家巖燕一心專精無所慕樂則得神通爾乃自覺察本所見不足言名今得五通無所罣礙甫自知本所見蔽闇佛言如是當解此喻人在生死五道陰蓋不了本無則名曰癡從癡致行從行致識從識致名色從名色致六入從六入致更從更致痛從痛致愛從愛致受從受致有從有致生從生致老病死憂惱苦患罪應集會故謂盲冥是以世尊愍傷其人升降三界輪轉無際不能自拔觀於眾生心之根原病有輕重垢有厚薄解有難易覩見遠近便見三乘發菩薩心至不退轉無所從生徑得至佛猶如有目得為神仙其良醫者謂如來也不發大意謂生盲也貪婬瞋恚愚癡六十二見謂四病也空無想無願向泥洹門謂四藥也藥行病愈則無有癡名色六入所更痛愛受有生老病死憂惱苦患皆悉除矣志不作善亦不在惡如生盲者還得兩目謂聲聞緣覺生死已斷度於三界省練五道自以通暢莫能喻者臨欲滅度佛在前住誨以要法發菩薩意不在生死不住滅度解三界空十方一切如化如幻如夢野馬深山之響悉無所有無所希望無取無捨無冥無明爾乃深覩無所不達見無所見見知一切黎庶萌兆於是頌曰譬如日光曜遍照於天下其明無增減亦不擇好醜如來猶若茲慧等殊日月普化於十方亦不有增減若如彼陶家埏埴作瓦器或盛甘露蜜或受蘇油食計泥本一等為器各別異所受又不同因盛而立名人本亦如是無三界五道隨行而隨生展轉不自覺解空號菩薩中住則緣覺倚空不解慧則名為聲聞譬如人生盲不見日月光五色及十方謂天下無此良醫探本端見四病陰蓋慈哀憐愍之入山為求藥所採藥奇妙名顯良明安㕮咀而搗合以療生盲者消息加針灸病愈目覩明見日月五色乃知本淳愚人不了無本坐墮生死徑十二緣所縛不解終始病世尊現於世觀察三界原因疾而隨本各各開化之了空則菩薩意劣為緣覺畏厭生死苦故墜于聲聞自謂道德高無能有踰者所覩極究練無所憂弊礙猶如五通者號名曰仙人愍而告之曰卿故有蔽礙不能弘深奧於愚則為明在內不見外雖明故為愚數十里有聲耳則不得聞若人欲危害不知彼所念欲至外數里不躇步不到若生長大時不識胎中事五事表裏徹爾乃為悉達何以忍貢高自謂無等倫欲得五通者當處於閑居精思專念道爾能曉了此即尋奉所誨捨家入深山一心無穢慮便得成神仙若得至聲聞及獲緣覺乘自謂慧具足與佛等泥洹臨欲滅度時佛即住其前為現菩薩法三達無罣礙智慧度無極進善權方便度空無想願菩薩由是生四等心四恩用開化黎庶解一切如化幻夢野馬影深山響芭蕉三界無所有不執亦不捨無愚亦無明不生死泥洹悉等如虛空無見無不見乃覩一切本當爾時所見不造三界觀一切普平等所濟無有量於是世尊說斯頌時一切普告諸比丘眾吾盡宣告此聲聞比丘大迦葉者曾已供養三千億佛方當供養如此前數奉敬承順諸佛世尊稟受正法奉持宣行竟斯數已當得作佛世界曰還明劫名弘大佛號時大光明如來至真等正覺明行成為善逝世間解無上士道法御天人師為佛眾祐壽十二中劫佛滅度後正法住二十劫其像法者亦二十劫其佛國土甚為清淨無有礫石荊󰀖穢濁之瑕山陵谿㵎普大快樂紺琉璃地眾寶為樹黃金為繩連綿諸樹有八交道諸寶樹木常有華實悉皆茂盛其土菩薩無央數億百千姟諸聲聞等亦不可量億百千姟其土無有魔事及諸官屬諸魔營從皆護佛法常行精進無所違失爾時世尊欲重解誼即說頌曰我覩比丘以佛明目迦葉住此當成為佛於將來世無央數劫供養諸佛聖中之尊具足悉滿三千億佛斯大迦葉諸漏得盡便當越度三品之行當得佛道親近法施供養諸佛天人之尊合集得至無上大道最於來世尊無上倫為大聖道無極神仙其佛國土最勝第一清淨離垢若干顯明隨意所欲常可至心紫磨金色珍寶莊嚴復以珍寶成為樹木有諸道徑嚴八交路天人放香自然流馨彼時國土所有如是若干種華而為挍飾一切諸華紫磨金色出光音聲以為法則普常微妙莫不見者諸菩薩眾億千之數志性調定逮大神通諸聖哲等奉方等經不可計數億百千姟無有諸漏奉持志強所有聲聞彼佛法勝假使天眼欲計劫限弟子之數不可稱算其佛當壽十二中劫正法當住二十中劫像法亦立二十中劫大光明佛德當如是於是賢者大目揵連賢者須菩提賢者摩訶迦旃延等同心側立頂戴瞻順光顏目未曾眴稽首足下戰戰兢兢應時各各說斯之頌而諮嗟曰大雄無所著釋王無極人乃愍傷我等讚揚宣佛音今以知余等愍授我疇莂以甘露見灌沐浴眾祐決譬如饑饉時丈夫得美饍虛乏叫喚求有人手授食吾等咸歡喜本為下劣乘違時捨眾人虛乏不得決設至平等覺大聖不拜授於今處世倫則不復飲食世尊見勸勵聞尊上音聲唯垂見授決爾能獲大安大哀願散疑愍傷多所矜撫恤貧匱意甘露誘示子於是世尊見諸耆舊心志所念即復重告諸比丘眾比丘當知此大聲聞耆年須菩提當復奉侍供養八千三十億百千姟佛在諸佛所常修梵行積累功德具足究竟竟後世時當得作佛號稱歎如來至真等正覺明行成為善逝世間解無上士道法御天人師為佛眾祐世界名寶成劫曰寶音普佛之土周匝悉遍有諸寶樹自然莊嚴無沙礫石山陵谿㵎其樹音聲哀和柔雅眾庶產業不可稱數人所居跱館宇若干重閣交露有無央數聲聞之眾欲計算者無能限量悉識宿命彼土菩薩亦不可計億那術百千其佛當壽十二中劫滅度之後正法當住二十中劫像法亦立二十中劫則坐虛空為一切人講說經法開化無數百千菩薩爾時世尊而說頌曰今吾普告諸比丘眾悉且明聽佛所班宣尊須菩提是吾弟子當來之世得成為佛大聖所見至誠無虛具足三十那術姟千當於世間遵修道行常志求斯佛之要道於彼來世究竟行已顏色殊妙相三十二威曜巍巍紫磨金容處世清淨多所愍哀國土快樂所在顯現無數人見踊躍可意悉當遊行詣諸世尊度脫群生億百千姟諸菩薩眾不可計量而常廣說不退轉輪在最勝教諸根通利皆當恭順彼佛國土諸聲聞事不可計量欲有限算無能盡極六通三達獲大神足脫門無礙而處安隱計神足力不可思議我假使說諸佛尊道諸天人民如江河沙常當叉手自歸聖尊其佛當壽十二中劫正法當住二十中劫像法亦立二十中劫世雄導師劫數如是爾時世尊重復宣告諸比丘眾比丘欲知堅固取要分別平等是我聲聞大迦旃延後當供養奉侍八千億佛佛滅度後各起塔廟高四萬里廣長各二萬里皆七寶成金銀琉璃水精車𤦲馬碯珊瑚碧玉香華雜香搗香繒綵幢幡供廟如是過斯數已當復供養二十億佛然後來世當得作佛號曰還已紫磨金色如來至真等正覺明行成為善逝世間解無上士道法御天人師為佛眾祐國土嚴淨平等無邪名聞顯現琉璃為地若干種樹眾寶校飾紫磨黃金為繩連綿諸樹華實茂盛華遍佛土無有地獄餓鬼畜生但有諸天人民眾多具足充滿又諸聲聞無數百千那術之眾諸菩薩等無數百千莊嚴國土其佛當壽十小劫滅度之後正法當住二十中劫像法亦住二十中劫於時世尊即說頌曰諸比丘眾皆聽吾教其佛音聲當美柔軟尊迦旃延為佛弟子當供養佛若干導師奉敬承順恭恪無量無數世人不能稱計若滅度後當起廟寺當以華香而供養之然於後世便得作佛國土清淨無有瑕穢講說發起億千眾生具足開導一切人民世界莊嚴光照十方當得作佛多所超喻號紫金色其德巍巍究竟群黎億百千姟無數菩薩及諸聲聞滿其佛國無量難計常行精進於佛法教除斷諸難滅終始患於是世尊復告四部眾會曰今佛大聖宣告爾等是我聲聞尊大目揵連當悉供養奉侍於八千佛承順世尊一切無量諸佛滅度當起塔廟七寶校成金銀琉璃水精車𤦲馬碯珊瑚真珠高四萬里廣長二萬里若干殊好眾寶之物供養塔廟及與香華雜香搗香繒綵華蓋幢幡伎樂之娛過是數已當復奉敬二百萬億佛供養承順最後世時當得作佛號還已金華栴檀香如來至真等正覺明行成為善逝世間解無上士道法御天人師為佛眾祐國土名意樂劫曰樂滿其佛世界快樂安隱清淨鮮潔紺色琉璃以為其地諸樹華實七寶合成普以真珠眾華莊校平等端嚴眾寶具足諸大仙聖有億百千寂然而坐所謂無量皆諸菩薩廣說經法其佛當壽二十中劫滅度之後正法當住四十中劫并計像法爾時世尊則說頌曰大目揵連是吾弟子棄捐仁行猶得自在二百萬億諸劫之數悉當供養此諸佛教普於諸佛常修梵行而當志願斯諸佛道悉當奉侍諸佛世尊具以承事導師之眾皆當廣普執持聖教若干億劫百千之數慇懃承順不違大命諸安住等滅度之後以眾七寶興立塔廟為諸最勝建修上業用栴檀香以為柱梁眾香伎樂而供養之然於後世事究竟已言談斐粲人所宗仰多所愍哀所為如此當得作佛號金栴檀其佛當壽二十中劫安住所更行德如是當為菩薩講說經法於是劫數分別雅誼最勝聲聞有無數千億百千數如江河沙六通三達得大神足於安住世獲致妙通無數菩薩悉不退轉精進勇猛有志智慧修行如應順斯佛教不可計量若干千數佛滅度後弟子多學正法當住流布十方正法像法四十中劫正法沒盡像法乃出是佛聲聞得大神足佛皆勸立在大尊道依倚大聖不違真法於當來世成佛自在佛告諸比丘乃去往古久遠世時不可計會無央數劫有佛號大通眾慧如來至真等正覺明行成為善逝世間解無上士道法御天人師為佛眾祐世界曰大殖稼劫名所在形色其佛說經不可稱限譬如於是三千大千世界所有土地有一士夫皆悉破碎此一佛國悉令如塵則取一塵過東方如千佛界中塵之數國乃著一塵如是比類復取一塵越東如前佛界塵數乃著一塵悉使塵盡三千大千世界中塵令無有餘遍於東方如是比類無量佛國於意云何寧可稱限得諸佛界邊際不乎比丘答曰不也世尊不也安住佛言比丘如是等倫佛土諸數悠邈猶如有人一一取塵著諸佛土若干之限諸佛國塵不可稱量億百千姟兆載諸劫欲知其佛滅度以來劫數長久不可思議無量難測大通眾慧道力示現滅度以後法住劫數亦復如是世尊頌曰我念過去無數億劫時有如來兩足之尊名大通慧無極慈仁於時世尊黎庶之上比如皆取此佛世界悉破碎之盡令如塵假使有人一一取塵過千佛界乃著一塵如是次第聖尊國土其人著塵皆令悉遍若干之數悉令周普世界眾限有不可數一切所有大聖國土諸所有塵不可限量皆悉破碎令無有餘大聖至尊逝來如斯其佛安住滅度已竟劫數如是無量億千若欲料限無能思議滅度已來若干劫數彼時導師過久乃爾諸弟子眾及菩薩行如來之慧巍巍如斯今佛悉念聖滅度來比丘欲知佛之智慧聖明普達等無有異佛皆覺了過無數劫不計微妙無漏之誼佛告諸比丘其大通眾慧如來正覺壽四十四億百千劫以無上正真道初昇道場坐于樹下一劫默然至于二劫不得正覺乃至十劫而不興起身不動搖體不傾倚亦不自念都無思想而向諸法遂坐佛樹降魔官屬當成正覺忉利諸天子化作大師子座面四十里佛坐其上世尊坐定諸梵天子普雨天華周四千里自然風起吹放眾華散于佛上佛在樹下滿十中劫天華紛紛盡劫不絕又四天王及諸天子作眾伎樂音如雷震常以華香伎樂供養大聖未曾休懈佛告比丘時世尊大通眾慧乃至十劫逮成無上正真之道為最正覺至于滅度供養不懈其佛在家未捨國去為太子時有十六子端正殊好智慧難及色像第一儒雅仁和時十六國王子者各各自有若干種樂所居遊觀快不可言種種顯現琴瑟伎樂亦不可量見佛世尊成最正覺時有自然大法音聲尋則棄國捨轉輪王位萬民伎樂諸欲之娛眷屬圍繞及諸聖賢大響帝王百千之數并不可計億百千姟群萌之類營從集會往詣世尊所處道場欲得稽首奉受佛教群從僉然雍雍肅肅稽首佛足繞佛三匝却住一面以偈頌曰大通眾慧極尊無上積累平等無量億數以上妙誼愍傷一切所願具足於是賢聖修勤苦行竟十中劫專精一心處在一座其身清淨而不動搖燒諸苦患如拔樹根分別于心而志湛泊未曾進退亦不傾倚無有增減默然而應究竟寂定無有諸漏現在吉祥常獲大安無想著故得尊佛道我等見之增智無畏如是比類長益德義不計身命皆斷苦患積累忍辱不貪安樂分別道慧不處惱痛號在閑居興發精進其不篤信諸佛音聲長夜增益惡道之罪則失人身墮落惡趣為一切世所見謗毀今以逮見世之聖父其道最上無有眾漏於此世間而見救護及諸過去大聖導師佛告比丘斯諸帝王及諸太子太子兄弟年既幼少嗟歎稱譽大通眾慧如來至尊等正覺以此雅頌宣揚已竟啟勸世尊願說經法安住分別多所安隱多所愍傷饒益眾生安諸天人復以此偈而讚頌曰惟願大聖讚說經典開化眾生發起黎庶三界群萌悉共渴仰使建道意皆令蒙度諸佛普大聖百福法莊嚴無極仙逮獲慧則最尊妙為諸天講法及世間人民度脫我等類普及諸群萌應時彰現露如來之慧誼猶如今於此顯導上尊道令諸群品類予等獲此法悉解於一切諸行慧本末皆為分別說前世所行德普見知黎庶心本所好樂則為轉法輪最勝無等倫勉脫眾生厄悉令至大道佛告諸比丘於時世尊大通眾慧如來變化十方世界各各五百億百千佛土六反震動光明普照無所不周皆於一切諸佛境界虛空大神若干種明日月光耀遠照無極尊無等倫諸天宮殿館宇之明梵天往返自然威曜其佛變現瑞應光明皆覆蔽之悉令不現天上世間晃昱暉曜眾生品類若生彼界皆相見知各自說言此間今日卒有人生時於天上震動所現靡不周遍爾時東方佛土邊無限億百千梵天宮殿自然為明威曜巍巍諸梵自念無數梵宮宮殿館宇㸌明無所不接有何瑞應而現斯變於時五百世界諸億百千大梵天眾各從宮殿雲集而會時於眾中有大梵天號護群生為諸梵天而歎頌曰今日我等宮殿室宅諸賢當知此大光明諸天最勝志所樂喜以何因緣現此瑞應善哉當往趣求斯誼時諸天子今日自興承何聖旨現神如是今所覩見本未曾有親近諸天為人中王將無大聖興出于世最妙光明照于十方所變感動乃如是乎佛告諸比丘時五百世界億百千姟梵天悉共相和從東方來遙見西方大通眾慧如來正覺處於道場在菩提樹下坐師子床諸天龍神阿須倫迦留羅真陀羅摩休勒人與非人及十六子眷屬圍繞適覩是已悉共啟勸欲令說經即詣如來稽首于地繞佛無數匝執其蓮華如大須彌及散佛樹樹高四十里普已本土梵天宮殿奉進世尊惟願哀愍納受宮殿華土之供以偈頌讚曰見佛無量得未曾有多所愍傷興出于世世尊所演如師子吼則已將護十方黎庶我等經歷所從來處去此五百億百千界計諸世界若干之類皆棄宮殿咸詣聖尊一切皆是宿命淨德若干麗妙諸寶宮殿惟加臨眄而居其中願發大哀愍傷受之佛告諸比丘時大梵天眾面讚歎佛五百人俱白世尊曰願轉法輪演大聖典勉濟群黎使獲滅度時五百梵天億百千眾合一音聲而歎頌曰世尊願說經兩足上分別當現慈心力度眾勤苦患佛告諸比丘于時世尊見諸梵天所上宮殿默然受之爾時東南方去是五百億百千世界諸梵天眾各各自從宮殿皆見光明晃晃鑠鑠無不周接怪未曾有悉俱集會於眾會中有大梵天號最慈哀為諸梵天而歎頌曰諸大天當知此則本瑞應宮殿悉感動最有大名聞有德諸天子人人雲集此則是其威神令宮殿巍巍今佛興于世兩足之中尊所以令館宇現光明如是吾等當往質斯事不可妄從昔至于今覩瑞無若茲四方有光明至于億國土今有定至誠佛當成於世佛告諸比丘時五百億百千梵天各從宮殿駱驛四出以諸天華如須彌山詣西北角遙見如來大通聖慧處于道場於佛樹下坐師子座諸天龍神阿須倫迦留羅真陀羅摩休勒眷屬圍繞而為說經法適見佛已尋時即往稽首于地繞無數匝手執大華而散佛上時大梵天及諸眷屬以頌讚曰禮無等倫則為大仙天中之天聲如哀鸞唱導普護諸天人民願稽首禮愍傷世俗得未曾有在在難值久思光顏今日乃見本於百劫積德解空八十億佛壽如塵劫又人中尊分別空慧而常講說善權方便諸天群臣人民得覲具足億姟八十之數其眼徹見在所救濟多所擁護於佛道法故出于世愍傷眾庶我等福會甚難值遇佛告諸比丘無數億千梵天之眾勸發世尊願轉法輪演出典誼散告群生救脫三界令獲安隱爾時諸梵天悉俱等心同聲讚曰最上大人願轉法輪惟講經典為十方人度脫羣萌苦惱之患令一切人喜踊亘然其有聞者得成佛道諸天人民咸蒙安隱阿須倫身當復減損施于忍辱安隱之事佛告諸比丘大通眾慧如來默然可之南方西方億百千姟諸佛世界諸大梵天宮殿館宇悉為普明弈弈煌煌靡不周達時諸梵天自見宮殿威變煜爚怪未曾有悉俱集會各自念言我等宮殿何乃如之於其眾中有大梵天名曰善法獨歎頌曰大聖而興所舉不妄一切宮殿威光重照有此瑞應現于世間善哉行求如斯奧誼過去無數億千諸劫未曾覩見如是感動將以如來出現于世令諸天子自然來會佛告諸比丘時五百百千億諸梵天人從其所處遙見大華如須彌山各手執持眾供養具行詣北方瞻覲如來大通眾慧佛處于道場坐樹下師子座上與無央數諸天龍神阿須倫迦留羅真陀羅摩休勒眷屬圍繞講說經法即詣佛所稽首于地繞無數匝手執大華如須彌山供養散佛尋以宮殿奉上世尊惟願愍傷受而處之時諸梵天等心同聲而歎頌曰諸佛現世甚難得值久不瞻覩今日乃覲僥倖來至蠲除愛欲具足充滿於三千剎諸大導師飽滿饑虛古來至今未曾見聞如靈瑞華尠可遭值道慧難遇時時乃有我等宮殿雅麗無量承佛威神而得獲此唯垂大哀納受所進願處其中顯現道因時諸梵天勸請世尊惟轉法輪分別經典令諸天神沙門梵志多所愍傷普安一切天上世間悉當蒙恩於是梵天與群侍俱等心同聲而歎頌曰倖願世尊廣演經典加哀當轉大聖法輪講若干法聲若雷震惟願愍傷吹大法螺以大經典雨於世界分別善教微妙之誨我等勸助願講道慧開度眾生億百千姟西南方西北方東北方各各如是無數梵天不可計限上方下方各各如是自在宮殿覩見光明靡不周接怪之未有各從斯去五百億百千世界諸梵天眾各捨宮殿來詣佛所有大梵天名曰妙識即歎偈曰善哉願諸佛世吼獲聖明為三界眾生開示正覺乘普為世間眼達見於十方開通甘露門度脫無數人乃昔往古世人中尊變現空無思想念使現於十方長益樂地獄好憙畜生處後生墮餓鬼億數難思議亡失於天身壽終墮惡趣若得聽佛法進獲平等道志行趣佛慧將護眾黎庶皆得歸安隱不失快樂想常不行佛道不處於正法違無量聖教即墮於惡趣覩見世光明以善故來至發一切眾生而行於慈哀逮見於世尊解空慧無漏諸天及世間于斯悉勸助宮殿妙無量猶如威神德普施明月珠大導師願受人尊願受供愍傷幸宮殿令此群品類逮得無上道佛告諸比丘於時五百百千億大梵天眾讚歎佛已啟勸令佛轉大法輪開度十方安隱世人復歎頌曰思願講說無上法輪惟雷法鼓尊妙法音度脫眾生勤苦之患加哀示現無為大道我等勸助唯聖說法救護餘類及世間人音聲柔軟敷揚美響億百千劫積累德行佛告諸比丘大通眾慧如來爾時見十方無央數百千億眾生勸請說法及十六子國王太子轉大法輪三轉十二事開化發起沙門梵志諸天龍神眾魔梵天及世人民為說苦本是為苦諦至習盡道由是盡苦苦盡至道十二緣起具足分別從癡致行從行致識從識致名色從名色致六入從六入致習從習致痛從痛致愛從愛致受從受致有從有致生從生致老病死憂苦大患又告比丘大通眾慧如來三說經法須臾之頃分別此誼令十六億百千姟眾漏盡意解逮得六通三達之智無央數人皆得度脫如是至三第四說經江河沙等億百千姟群生聽經一一皆獲漏盡意解諸聲聞眾不可稱計爾時十六國王太子以家之信出家為道皆為沙彌聰明智慧多有方便以曾供養億百千佛造立眾行求無上正真道俱白佛言今大會聲聞眾無央數億百千人有大神足已具成就惟為我等講演無上正真道誼願弘慧見指示其處當從如來學大聖教以共勸進觀察其本於時世尊悉見幼童國王太子心之所念則為國王及諸眷屬講說經法八十億百千姟人皆作沙門於時彼佛觀諸沙門心之本原為二萬劫說正法華方等經典菩薩所行一切佛護皆已周遍四部眾會普等無異十六幼童沙彌兄弟聞佛所說悉共受持諷誦講讚其佛授決當得無上正真之道說是經已聲聞歡喜十六沙彌無數億百千姟諸菩薩眾皆得本志彼佛說是於八萬劫未曾休懈說斯經已即入靜室精思閑定四十萬劫三昧正受爾時十六王子為沙彌者行菩薩道本是佛子覩見世尊獨處閑居各各豫嚴法座欲用敷演廣彼法誼於時都會八萬四千劫分別說經一一菩薩化度六十萬江河沙億百千姟處於無上正真道皆立大乘其大通眾慧如來八十四萬劫乃從三昧興就法座普告一切諸比丘眾十六王子所建功德難及無量至未曾有智慧巍巍則以供養無數億百千諸佛眾行具足普受聖慧入于道明合集佛智諸比丘眾皆當稽首恭敬自歸十六仁賢數數莫懈其志聲聞緣覺乘已得聲聞緣覺之路若行菩薩及成就者其新發意皆當付此諸族姓子聽所說經不拒逆者皆當逮得無上正真之道成佛聖慧諸族姓子順世尊教以是正法數數分別為一切說其十六子具菩薩乘一一開化六十江河沙等人所生之處常共俱會亦復普說聽正法誼各各值見四十億百千諸佛世尊或當復更見諸佛者今我班宣四輩佛言欲知爾時十六國王子乎答曰不及也佛言今皆成無上正真之道今悉現在處于十方說法救護無數億百千姟兆載聲聞眾不可稱計菩薩東方現在甚樂世界有二佛號無怒山崗如來至真等正覺東南方現在二佛號師子響師子幢如來南方現在二佛號一住常滅度如來西南方現在二佛號帝幢梵幢如來西方現在二佛號無量壽超度因緣如來西北方現在二佛號栴檀神通山藏念如來北方現在二佛號樂雨雨音王如來東北方現在二佛號除世懼今吾能仁於忍世界得成如來至真等正覺合十六尊又告比丘吾等十六為沙彌時在彼佛世講說經法眾生聽受一一菩薩開化無量諸江河沙億百千姟發無上正真道者今得成就為菩薩道住聲聞地者漸當誘進無上大道稍稍當成最正覺所以者何如來之慧難限難計不可逮及為若此也又告比丘何所是乎吾為菩薩時開化無量億百千姟江河沙等聽聞諮受諸通慧者當來末世或有發意學弟子乘成為聲聞後不肯聽受菩薩之教不解佛慧不行菩薩一切志在無為之想謂當滅度甫當往至他佛世界順殊異行生異佛國當求道慧志聽啟受爾乃解知如來之法有一滅度無有二乘也皆是如來善權方便說三乘耳如來正覺滅度之時若有供養以清淨行信樂妙言趣于經典一心定意為大禪思當知爾時觀於如來皆普合會諸菩薩眾會諸聲聞聽受此法爾乃覩見世間佛道無二滅度也如來正覺善權說耳其樂下劣小乘行者則自亡失遠乎人種不解人本為欲所縛如來滅度時若有聞說歡喜信者佛恩所護假喻曠野五百里路逈絕無人亦無國君有一導師聰慧明達方策密謀隱知遠近將眾賈人欲度懸逈皆俱疲怠不能自前各思戀曰予等安處聖興之土本國平雅有君長師父今來遠涉極不任進寧可共還免離苦難導師愍之發來求寶中路而悔設權方便於大曠野度四千里若八千里以神足力化作大城告眾商人無懷廢退大國已至可住休息隨意所欲飯食自恣欲得大寶於此索之又告比丘商人見城人民興盛快樂無極怪未曾有離苦獲安喜用自慰無復憂恐饑乏之患自謂無為如得滅度停止有日隱知欲厭即沒化城令無處所告眾賈曰速當轉進到大寶地吾見汝等行疲心懼故現此城又告比丘如來如是為人等倫唱道經誼覩見生死長久艱難虛乏之患現于三乘禪定一心使得滅度又佛從本說有一乘聞佛講法不受道慧若患厭者謂當積行甚為勤苦如來悉見其心所念志疲懈想為現聲聞緣覺易得猶如無導化作大城人民饒裕商者晏息視如厭翫沒之不現為眾商人說幻化城其導師者謂如來也大曠野者謂五道生死眾商賈人謂諸學者將行求寶謂說道慧菩薩行法中路厭翫不肯進者謂佛難得累劫積功不可卒成誘以聲聞緣覺易辦化作城者謂羅漢泥洹沒城不現謂臨滅度佛在前立勸發無上正真道意其羅漢事限礙非真不至大道若至他方與佛相見得不退轉無所從生乃為大寶究竟之事佛語諸比丘如來說法爾等聞之謂悉備足不知所作尚未成辦又如來慧普見世間一切人心示現泥洹如來至真等正覺善權方便說有三乘爾時世尊欲重解誼說斯頌曰昔有大通眾慧導師適坐道場於佛樹下其佛定處具十中劫尚未得成究竟道誼諸天龍神阿須倫等普發精進供養最勝雨諸天華紛紛如降用散等覺人中之導於虛空中暢發雷震而以進貢上尊大聖最勝在彼行甚勤苦所行久長成無上道專精思惟於十中劫乃成正覺大通眾慧諸天人民億百千姟一切眾生歡喜踊躍彼佛本有諸子十六皆順稟受人中道化眾庶之類億百千姟眷屬圍繞造兩足尊前稽首禮師長聖尊慇懃啟諫願說經典勇猛師子講未聞者飽滿我等及世人民十六荒域及此世界久遠空墟大聖乃興梵天宮殿亘然大明現眾瑞應悉分別說東方世界億百千姟五百國土自然震動彼有大梵自處其宮威神功德巍巍最上於時覩見此本瑞應尋即造詣愍傷俗者則以天華供散大仁皆用宮殿奉上世尊鼓樂絃歌讚佛功德勸諫正導令轉法輪時人中尊默然受之尋為如應解說經法南方西方北方世界上方下方四隅境域億千姟眾梵天悉來各獻所珍以為供養又復下方諸界梵天普亦如是等無有異皆以宮殿奉上大聖嗟歎如來悉共勸助願轉法輪光闡心目無數億劫難得值遇惟垂示現往古根力加哀開䦱甘露法門普等法眼分別慧誼宣揚群典若干品類時佛為說遍示四諦一切具解十二因緣為顯無黠令得眼目講說生死憂苦空患一切世間悉從生有當知因是致于終沒如來適說是法欲竟若干種類無央數人八十億姟眾生之儔於時聽者住聲聞乘何況餘方立第一地彼時最勝所說經法如江河沙黎庶清淨都盧志于聲聞之行導師聖眾計數若茲一切共算不能稱限眾等品類一一如是皆悉若斯立大上慧於時至尊十六聖子等俱學者齊共同心一切出家咸為沙彌而悉分別佛方等經吾等當成世之明父汝黨如是皆得上慧斯諸眾生悉令如此又如世尊為法之眼最勝至誠見人心本幼少為童常行平等而為眾生說上尊道億百千姟無底譬喻示現因緣尋獲報應分別所興諸通敏慧如諸菩薩所當造行於時大聖為現真諦顯揚宣布斯正法華普雨講說大方等經若干千頌不可思念無能限量如江河沙於時適說斯之經典則入靜室三昧等觀八十四萬劫中澹然世雄尊師定意如斯時諸沙彌覲瞻大聖在於靜室而不出遊開化人民無數億千覺了禪定清淨無漏第一始設於大法座宣揚說此仁賢經典於安住教流布佛化如是比像所造弘廣於江河沙不可稱限億百千數皆聽啟受安住之子一一開導算諸黎庶無能限量於時最勝滅度之後悉得覲于四十億佛彼諸學士適聞斯名便即供養兩足之尊有四事行離垢為貴悉得佛道現在十方斯十六童皆是佛子普在八方敷弘道誼於彼所說及聽受者是諸聲聞悉佛弟子步步各各若干色像今當親近發大道意吾身爾時寤不覺者皆令一切咸得聽受爾諸賢者號聲聞子善權方便示諸人道吾前世時報應如斯應所說法是其因緣假使不忍修尊佛道比丘當知魔所嬈因隨其本性兇弊縱恣志不奉行不樂空慧無數百世渴不值水又當愚騃常處恐懼無數丈夫百千之眾發跡而行欲度曠野又覩曠野殊逈艱難其里計數五百踰旬有一大人賢聖明哲導師開化心無所畏為彼賈人導示徑路曠野懸邈多有艱恐無數億人創礙羸憊各對導師而自訴訟吾等疲弊不能進前徒類今日欲退還歸導師聰明為方便父諄諄宣喻誘誨委曲矜憐闇塞欲棄寶退壞敗本計中路規還吾今寧可設神足力化造立作廣大城郭嚴莊若干億千人民而立房室令微妙好又當復化大江流河苑園浴池華實滋茂臺館殿宇牆垣綺𡣶男女若干巨億百千誘恤勉勵使不恐懼各自僥慶歡喜悅豫今日得至於此大城入市所娛所欲之具心懷忻然如得滅度爾等及吾諸難以除以親親故歡悅所安今日一切恣所施為從己所樂周遍觀採與卿同心故鄭重說悉來聚集聽聞所說吾以神足化作大城吾時觀察枯燥荊棘每懼仁等創楚悔還即設善權化現眾諸且宜精志順路進前佛告比丘吾亦如是見無央數億千眾生患厭勤苦周旋迷惑以方便教而開導之故佛念斯如是利誼厭於佛道不得滅度一切道父而覺了之賢等事辦今得羅漢故勸助立住斯德報偶察諸賢得至羅漢汝等一切皆棄眾苦一切眾會乃演斯法諸佛大聖善權方便講說佛教大仙救護其乘有一未曾有二休息爾等故分別說由是教化此諸比丘當興精進第一英妙諸仁當志一切敏慧菩薩典法無有滅度我常發求成諸通慧得達十方最勝之法顏貌殊妙相三十二當得佛道乃應滅度諸大導師說法如是且令休息自謂滅度適得休息言獲無為緣是之故暢諸通慧於是賢者邠耨文陀尼子聞佛世尊敷闡善權示現方便授聲聞決當成佛道追省往古所興立行又瞻如來諸佛境界得未曾有歡喜踊躍無衣食想支體解懌不能自勝於大正法或悲或喜即從坐起稽首佛足尋發心言甚難及也世尊未曾有也安住如來至真等正覺所設方謀甚深甚深非口所宣此諸世界有若干品以無數權隨現慧誼順化群生分別了法為此眾人說其本原方便度脫世尊聖慧悉知我等行跡志性之所歸趣乃復舉喻說古世事及始發意時滿願子稽首佛足却住一面歸命世尊瞻戴光顏目未曾眴佛言善哉誠如所云如來通見一切本際推其深淺因行授與如示聲聞卑下小乘淫怒垢除令得休息乃導菩薩無極之慧猶如昔者有一導師行慈多哀憐愍貧厄衣食不充求乞無獲窮無資賄乃為擊鼓普令國境誰欲入海採珍寶者人民皆會復循令言誰不愛身不嫪父母不顧妻子者當共入海採求珍寶人民聞令退還者多又諸貧乞欲規採寶無衣覆體無資自濟前却猶豫不能自決導師知之悉召告曰設欲入海相給衣糧不使空乏諸貧歡喜即奉教命一時上船望風舉帆遊入大海不逢大魚不觸山崖弊鬼羅剎亦不敢嬈得至龍宮便從龍王求如意寶俗人貧厄不自諧活願見惠施以救遠近龍王即與隨所僥願若欲得者悉令來取導師還令行取者少不取者多所以者何心懷恐怯到龍王所懼沒不還於時導師告諸賈人各恣所欲賈人悉採金銀琉璃水精虎珀車𤦲馬碯各取滿船導師嚴勅還閻浮利眾人從命歸到本土家室親里飲食伎樂車馬乘從悉來迎逆共相娛樂七日七夜乃歸家居各各相問得何等寶少智貧乞但得七寶導師慧侶獲如意珠師昇高樓手執寶珠周向四方四隅上下斯珠之德令雨七寶尋如所言則雨七寶普遍其國無所不滿其餘慧侶分布諸國四出周行亦雨七寶少智貧士乃更呼嗟我俱入海恨不值此導師告曰吾勅令卿卿不往取今何所望眾人棄寶更相合會共還採寶詣海龍王求如意珠即悉得之還閻浮利亦雨七寶佛言發無上正真道意欲度一切譬如導師行入大海愍諸貧匱令入海者謂為一切講說經道望風舉帆入大海者謂學權智海三難者謂空無想無願海謂生死得如意珠謂獲如來無極法身眾又隨從取如意珠謂聞菩薩道而發大意得無從生貧劣下人採取七寶各自滿船謂得七覺意還歸鄉里家室迎者謂十方人來受道教昇樓執珠向八方上下謂得佛道度脫十方謂諸慧士等分至諸國雨七寶者謂各詣他方成最正覺眾貧悔還相命入海謂諸聲聞聞有一乘無二道也爾乃更發無上正真道意後當成佛各有名號於是頌曰比丘當聽解喻說之如有導師愍傷國人多貧匱乏常苦汲汲擊鼓巡令誰欲入海眾人集會更告之曰不惜身命不嫪父母不顧妻子當共入海海中有難無得變悔時諸貧乞亦欲有意恐不自致沈吟不決導師寬恕給其衣食時入大海各求七寶於是導師詣龍王宮并告所領求如意珠等侶受教獲如意珠還歸鄉里大小悉迎於時導師昇高樓上向於八方遍雨珍寶朋黨分行在於異國亦雨七寶莫不蒙恩採七寶者乃自悔恨俱行入海怨不值是導師告曰前相勅令自不肯取是若等過何所怨責即還入海求如意珠尋則得之發意菩薩得正真道畏厭生死便隨聲聞奉行空事無想無願得度三界至泥洹門見佛世尊降魔官屬至於無上正真之道開化一切出萬億音十方群生莫不受教天龍鬼神皆來稽首發菩薩意至無從生或為聲聞斷三垢毒覩見十方無所罣礙諸羅漢等乃自咎悔俱行學道何為得斯坐起行步懊惱自責如來然後現于三乘善權方便隨順誘導道無有二況乃三乎諸聲聞等爾乃踊躍其心㸌如雲除日出佛皆授決當至大道國土處所各有名號佛告諸比丘寧見聲聞滿願子乎於比丘眾為法都講光揚諮嗟諸佛之德敷陳正典精進勸助聞佛說法諷受奉宣散示未聞而無懈廢闡弘誼趣解暢槃結應答四部不以厭惓顯諸梵行悉令歡喜捨除如來菩薩大士辯才質疑未曾有如滿願子者於比丘眾所取云何其滿願子豈獨為吾作聲聞乘而受法典也勿造斯觀曾已歷侍九十億佛從諸世尊啟受正要所在眾會常為法講宣散經誼分別空慧志無所著若說經時無有猶豫靡不通達未常弊礙普恒盡心諸佛世尊菩薩神通畢其形壽令修梵行於聲聞眾信意想之以斯善權利益救濟於無央數億百千姟群生之類開化無量阿僧祇人令發無上正真道意其所遊至皆為黎庶顯暢大道令得佛住一切所修常為己身淨諸佛土所行如應開化眾生於諸正覺普現供侍今於吾世為尊法講每受正典論議難及賢劫之中興顯千佛又當供養將來世尊亦皆為尊法之都講常為無量無極品類光益訓誼勸化一切無限蒸民令發無上正真道意具足滿進菩薩道行却無數劫當成為佛號法照曜如來至真等正覺明行成為善逝世間解無上士道法御天人師當於此土而為大聖爾時江河沙等三千大千世界為一佛土七寶為地地平如掌無有山陵丘墟谿谷荊棘礫石重閣精舍周匝普滿而用七寶猶如諸天宮殿麗妙遙相瞻見天上視世間世間得見天上天人世人往來交接其土無有九十六種六十二見憍慢羅網一切化生不由女人淨修梵行各有威德以大神足飛行虛空常志精進所作備具智慧普達紫磨金容三十二表大人之相是時人民常有二食一曰法食二曰樂禪悅豫是為二食有無央數億百千姟諸菩薩眾悉得神通周旋分別墳籍誼理其聲聞等皆逮聖行行八脫門威曜方便名德奇雅得度無極劫名寶明世界曰善淨佛壽無量劫滅度之後法住甚久起七寶塔遍是世界十方諸佛皆共歌歎斯土功德佛說如是欲重解義即而頌曰諸比丘聽於此誼旨如吾所語諸天世人行權方便究竟善學若當遵崇修佛道行此諸眾生脆劣懈廢故當演說微妙寂靜示現聲聞緣覺之乘而常住立菩薩大道善權方便若干億千以用開化無數菩薩斯聲聞眾故復說言上尊佛道甚為難獲億數群生被蒙淳化已得修學如是之行下劣懈廢恣尚慢墮而當漸漬皆成佛道身口及心常遵所行如是聲聞力勢薄少畏厭一切終始之患而復嚴治淨己佛土或復示現己在愛欲怒害瞋恚及闇癡冥覩諸眾生迷惑邪見壞裂蠲除疑網弊結吾聲聞眾行亦如是應時隨宜化此萌類以權方便發起一切悉為眾人順而廣說告諸比丘我聲聞備所行具足於億千佛以欲救護斯佛正法覺了禪思而求於度所在自處為尊弟子博聞多智講法勇猛當悅眾生心不厭倦而興佛事建立于道獲大神通安住普達具足導利則是燈明察知眾生常見根原為說經典使至清淨誘導群萌億百千姟分別宣示尊上正法處此大乘無上正真自見國土英妙清淨將來之世億百千佛應時供侍奉敬如是恒當將護於尊正法又復嚴淨己之佛土講說經典億百千姟善權方便常遵勇猛當復開化無數眾生悉在道慧無有諸漏彼每事敬諸大聖雄常當執持此佛尊法當得佛道自在導師名法光曜照聞十方其佛國土最尊快樂七寶之地普悉清淨時劫當名為寶之明世界號曰善淨嚴飾無數億千諸菩薩眾如是等類得大神通時佛世界眾所嗟歎神通恢大善妙清淨又諸聲聞億千之數皆為大聖賢猛之眾神足極上行八脫門分別解散靡不開達其佛國土一切眾生皆行清淨常修梵行具足辯慧眾德無乏庶人賢興盛殷甚多諸賢人等人民繁熾但樂經典餘無所慕其土亦無女人之眾無有惡趣勤苦之患紫磨金色自然在身三十二相而自莊嚴而佛國土無衣食想在所欲得當說於斯爾時千二百由己行者各心念言怪未曾有莫不喜踊世尊加哀餘皆得決必愍余等使蒙其例於是世尊知諸聲聞心之所念告賢者大迦葉今應真眾千二百人現在目下除阿難羅云又是聲聞知本際等當供養六十二億佛過斯數已五百弟子皆當作佛號普光如來至真等正覺明行成為善逝世間解無上士道法御天人師為佛眾祐優為迦葉像迦葉江迦葉海迦葉黑曜優陀阿難律離越劫賓㝹薄拘盧淳㝹善等五百羅漢皆當逮成無上正真道為最正覺悉同一號於是世尊而歎頌曰佛尊弟子姓曰本際當成如來世之導師將來之世無央數劫當化眾庶無數億千得為最勝號曰普光彼佛國土名曰清淨當來之世無央數劫常見諸佛不可計量光音神足大力明父音聲暢聞十方世界億千眾生周匝圍繞唯但講說尊上佛道諸菩薩等常修正行所乘端嚴尊妙宮殿所遊行處無所想念得聽受法於兩足尊常往周旋他方佛國諸佛大聖如是比像已復供養廣普至尊心中欣然多所悅可其諸國土皆一等類眾大聖雄無有異名人中之上悉號普光如是儔類精進力行安住之壽極長難限劫數具足六萬二千滅度之後正法當住聖所遺典存劫三倍又以像法當復住立過於正法轉復三倍假使正法滅盡之後男女眾多遭大苦患是諸最勝大聖倫等名號普光大士之上具足當為五百導師各各悉等皆成佛道其名普聞十方佛土神足大力及其境界正法功德正類如是悉當遵修宣此雅典一切所得皆當若茲現於天上及在世間如我往古施于清淨廣普光明人中之上所建立行悉耐從已各已受決多所愍哀無央數事成一平等如佛今者於世正真尊故興發為迦葉說卿當念持五百佛名諸聲聞眾及餘一切是故弟子猶得自在爾時五百無著目見耳聞如來授決歡喜踊躍往詣佛所自投于地稽首作禮悔過自責鄙之徒等每憶前者自謂已得泥洹滅度無有巧便不能識練了別正歸棄背明哲志疲厭想今乃得逮如來之慧當成正覺唯然世尊譬如士夫入慈室藏以明月珠置于結中醉酒臥寐不自唯省寤忘明珠不知所在起之他國無有資用饑乏求食計窮無獲思設方計周旋往反乃得供饍心懷悅豫於時乃念前寢室藏明珠繫結將無墮彼馳還求索尋即往見慈室長者慈室長者而謂之曰卿何以故而自勞煩行求飯食思想不息子欲知乎爾時吾身嚴整衣服遊行採毅敬利所誼行至於此見明月珠繫于子結今珠在體豈不省耶以何因緣來至吾計設何方便而盡力行子今求財寶所以難致者以不自察可否之事且便疾去以明珠寶持詣大龍而貿易之由得諸寶所有之藏恣意所施昔者世尊本始造行為菩薩時發諸通惠我等不解亦不覺了於今悉住羅漢之地而謂滅度處嶮難業常如虛乏今日如此乃能志願於諸通慧當以斯法開化餘人以如來慧分別道意比丘爾等勿以此誼謂泥洹也卿諸賢者又當親殖眾德之本昔者如來以權方便開導若等今亦如是重說經法若之徒類自取滅度今者世尊授以無上正真道決於是五百聲聞知本際等而歎頌曰我等聞斯乃知前失已得受決是上佛道稽首世尊無量明日唯愍講斯所演光耀猶如愚冥不能分別所以一一而獲滅度今日歡然安住所化志願廣普諸通慧事如有一子行來求索即時遊入于慈室堂於彼覩見多財富者於時富士廣設飲食其人一寐而不飲食明月珠寶而繫在結因此臥寐從寐而起坐慈藏室而歡喜悅彼愚騃子而越利誼尋時起去遠行入城求服飲食甚不能獲行索供饍財自繫活從人得食謂獲無為明珠約結而自念言今此珍寶為在不乎續在佩身求不知處故復覩見慈室長者所可施與丈夫之事即為示說善哉快言暢現妙寶教化令度其人適見第一安隱蒙寶之恩獲致於斯有無極財藏滿豐盈又以五欲而自娛樂如是世尊說譬若茲吾等前世俱發志願非是如來之所興為於往古時長夜精進世尊我等下劣心弊不能覺了如來教化心無志願不肯進前而以泥洹歡喜自慶如佛聖教所覺開度如是計之無得滅度人中之上愍發慧誼乃為滅度第一無為此結明珠離垢上珍今日我等所聞無限因從化導普顯怡懌各各逮得別授殊決於是賢者阿難自念言我寧可蒙受決例乎心念此已發願乙密即從坐起稽首佛足賢者羅云復前自投世尊足下俱共白言唯為我等演甘露味大聖是父靡不明徹無歸得歸無救得救無護得護於諸天人阿須倫興立莊嚴若干種變阿難羅云則是佛子亦是侍者持聖法藏惟願世尊孚令我等所願具足授無上正真又餘聲聞合二千人與塵勞俱皆從坐起偏袒右肩一心叉手瞻戴尊顏我等逮見佛告阿難汝於來世當得作佛號海持覺娛樂神通如來至真等正覺明行成為善逝世間解無上士道法御天人師為佛眾祐先當供養六十二億佛恭順奉侍執持正法將護經典然後究竟成最正覺於是開化二十百千江河沙等天人使發無上正真道意其佛國土清淨無瑕地紺琉璃竪諸幢幡自然莊嚴世界平正無沙礫石山陵谿谷地皆柔軟如天綩綖劫名柔和無有雷震時佛壽命不可計數億百千姟無可為喻難得崖底諸弟子眾受道教者不可計會億百千姟無能限量阿難成佛為大聖時所以名曰海持覺娛樂神通其土人民多神變周旋如來滅度後法住過倍像法存立復倍正法十方無量江河沙等億百千佛悉當歎頌彼佛功德於時世尊而讚歎頌曰今佛頒宣諸比丘眾仁者阿難總持吾法於當來世成為最勝供養諸佛六十二億名曰海持覺乘神通於此博聞彼成大道其土清淨顯現微妙自然跱立無數幢幡諸菩薩眾如江河沙皆是如來之所建發悉如最勝無極神足其德名聞流遍十方欲計壽命無量難限教化世間多所愍傷假使其佛滅度之後正法當住過倍其數像法存立轉復過倍最勝宣發教化若茲又此眾生如江河沙興報應心立以佛道爾時新發意八萬菩薩各自念言怪未曾聞古來未有吾等焉用菩薩誼為諸聲聞類頑嚚之儔乃復授決當獲大道何因若茲世尊即知其心所念便告之曰諸族姓子及比丘聽佛法平等族姓子這發無上正真道意前於超空如來至真等正覺所而現在博聽眾經常修精進來至吾所欲建慇懃由是緣故速得無上正真道成最正覺仁賢阿難為佛世尊奉持法藏修菩薩行出家之緣意履雅願以諸族姓子用相託付爾時阿難自親從佛聞已無量空無之誼當得成佛授國土決聞本行願歡喜悅豫尋即憶念無央數億百千之姟諸正覺典又觀本行所履之跡前後劫數即歎頌曰我本聞有無量諸佛悉念為余說經典時諸有滅度最勝大聖余皆憶識如所聞說得立佛道心不懷疑如是比者善權方便而為安住立侍者地以大道故奉持正法於是世尊告賢者羅云羅云思之汝當來世當得作佛號度七寶蓮華如來至真等正覺明行成為善逝世間解無上士道法御天人師為佛眾祐則當供事如十世界塵數如來當為諸佛現作尊子亦復如今為吾息也其度七寶蓮華如來國土壽命教化眾生所有莊嚴亦如海持覺娛樂神通世界清淨羅云當為其佛尊子過是已後當得無上正真道成最正覺時佛頌曰羅云是我尊上長子幼少精童柔和殊妙斯佛之子當得大道常以法施多所悅喜無數億佛所見哀念欲得算計無能限量普為最勝諸佛之子當成大道眾比丘像又此羅云所行溫雅興立殊願奉吾正戒諮嗟宣揚世雄導師言我今是如來之子諸德無量億姟之數設有思念莫能限量其羅云者佛之長子今所通履住佛道故爾時阿難羅云俱白佛言今我等見二千聲聞學弟子戒心懷忻然瞻戴尊顏道法正典不可思議願及是時佛告阿難羅云寧見二千聲聞學弟子法戒者乎阿難白佛言唯然見之佛告阿難斯黨同行等學大乘當供養五百世界塵數如來執持正典然於後世一時同集布於十方各各異土逮成無上正真道為最正覺號寶英如來至真等正覺明行成為善逝世間解無上士道法御天人師為佛眾祐其壽一劫覺慧平等諸聲聞同多少無差諸菩薩眾亦復如是滅度之後正法住立數亦無異時佛頌曰此諸聲聞二千朋黨今悉住立於世尊前斯等聖智佛皆授決將來之世便當成佛而顯示現無量譬喻覩見諸佛悉當供養便當逮獲無上尊道住於道行猶得自在其名行異遊處十方悉當忍辱須臾不變當復獨處坐叢樹下當得佛道成就慧誼皆當成覺號同一等名曰寶英流聞世界其佛國土平等殊特諸聲聞眾等亦如是神足光明皆遍世間周流一切十方國土分別經法有所依猗正法存立等無有異於是諸學聞佛授決歡喜踊躍不能自勝以頌讚佛聞佛授我決世光見飽滿如甘露見灌已獲無極安佛告諸比丘道法一等無有二乘謂無上正真道往古來今無有兩正猶如眾流四瀆歸海合為一味如日所照靡不周遍未曾增減若族姓子欲至正覺解無三塗去來今者當學受持正法花經分別空慧無六度想不以花香伎樂供養為供養也當了三脫至三達智無極之慧乃為供養所以者何乃昔久遠劫難稱限爾時有佛號藥王如來至真等正覺明行成為善逝世間解無上士道法御天人師為佛眾祐世界名大淨劫曰淨除藥王如來壽二十中劫諸聲聞眾三十六億菩薩大士有十二億時轉輪王名曰寶蓋典主四域王有千子端政勇猛有七寶聖臣降伏怨敵其王供養藥王如來具足五中劫與眷屬俱一切施安奉敬藥王過五劫已告其千子吾已供侍如來若等亦當順遵前緒於時千子聞父王教復以五劫供養藥王如來進以上妙不違所安彼一太子名曰善蓋閑居獨處靜然思念我等今者供養如來寧有殊特超彼者乎承佛威神虛空有天而語之曰今族姓子豈欲知耶有法供養最尊無極又問曰何謂法之供養天曰爾當往問藥王如來普當為若分別說之善蓋即起詣藥王如來所稽首于地白藥王如來曰法之供養奉順典者為何謂乎世尊告曰法之供養者順若如來所說經典深妙優奧開化一切世間人民難受難見出家捨利志求菩薩諸篋之藏曠邈處中以總持印而印之精進力行不退轉輪現於六度無極之慧慇懃攬攝佛之道品不起法忍開入正典於諸群生設大慈哀降伏魔兵離諸法見覺了演暢十二因緣無我無人非壽非命志空無願無想之法不由眾行處于道場而轉法輪勸諸天龍揵沓和等莫不樂仰開闡法藏護諸賢聖宣揚顯布諸菩薩行究竟眾苦無我非身群生違禁立以所便眾魔異道墮顛倒見貪猗有為常懷怖懅而為諮嗟諸佛之德使滅生死慰除所患而見安隱無為之事去來今佛所歎如是而割判了微妙色像總持崖底諸法法忍開道宣布闡發諸器權便所義將養正法是為法之供養設於諸經志在法忍敷陳典籍而順反復演訓其要無諸邪見無所從生不起法忍無我無人入諸因緣無瞋不諍無所訟訴無我無壽循執句義而無識著慧無放逸將御心識住無所住識理指趣因導非義洮汰通流諸所猗法不造見人恃怙真諦如法所歸無著無入斷諸猗著滅諸無黠生老病死悉為除屏觀十二緣而不可盡覩諸住見不隨顛倒是為族姓子法之供養王子善蓋從藥王佛聞法供養應時逮得柔順法忍即脫身衣以覆佛上白世尊曰唯加聖恩建立我志如來滅後願護正法興法供養降魔怨敵將迎後法時佛知心然其末世當護法城佛告比丘王子善蓋因佛現在以家之信出家為道常精進學興諸德本不久成就立五神通總持辯才無能斷截佛滅度後神通總持力無所畏即皆具足於十中劫藥王如來所說經法為轉法輪善蓋比丘護正法故於一世中化千億人悉發無上正真道意而不退轉十四載人立聲聞緣覺地不可計人得生天上比丘欲知時王寶蓋豈將異乎今現在佛寶㷿如來至真等正覺是其王千子此賢劫中千佛興者是拘樓秦如來為始最後成者名曰欣樂太子善蓋今我身是是故當知一切所供無過法養去來今佛皆從是出若族姓子族姓女欲得供養十方諸佛即當受持正法花經持諷誦讀宣示一切分別一乘無有三乘道時佛頌曰假使有一欲解大法開化一切皆至正覺當孚受持斯法華經宣示遠近諸未聞者譬如泉流皆歸于海合為一味無有若干聲聞緣覺及菩薩道一切皆歸無上正真譬如日月照於天下百穀藥木及諸荊蕀斯典如是以無極慧照耀三界皆入一義曩昔如來名曰藥王時有聖王名曰寶蓋五劫供養彼藥王佛一切施安無所乏少告諸千子使供養佛千子受教踊躍等心供養如來亦俱五劫飲食床臥幡蓋伎樂善蓋太子閑居自惟寧有供養踰於此乎空中天言法供養勝即自問言何謂法養天便告曰當行問佛太子即問佛為具說難解之句深妙法藏空無想願乃入正慧大慈大悲降伏眾魔六十二見自然為除無常苦空非身之事無我無人無壽無命順至將持不起法忍轉不退輪法法相照十二因緣展轉相生已解本無無有終始於是善蓋得柔順忍佛滅度後守護法城精進不懈得五神通總持辯才開化一切時千億人皆立大道十四載人聲聞緣覺無央數人得生天上以故歎稱法供為最假使有人欲供養者當受持此正法華經分別如來善權方便無有二乘皆歸一道爾時世尊告八萬菩薩因藥王開士緣諸菩薩等寧察斯四部眾無央數億天龍鬼神阿須倫迦留羅真陀羅揵沓惒摩休勒人與非人比丘比丘尼清信士清信女聲聞緣覺菩薩現在目覩欲聞如來說斯經典一切眾會聞一頌一偈一發意頃歡喜勸助佛皆授斯四部之決當得無上正真道意佛告藥王假使如來滅度之後聞斯經典一頌四句發意之頃代勸助者佛皆授決當得無上正真之道前已奉侍億百千佛從億百千佛發意立願是等儔類愍傷眾人故來生耳從是經典受持一頌諷誦書寫載於竹帛銘著心懷念而不忘若聽頌音恭敬察之方如如來聖尊上句若以華香繒綵幢幡發意供養是經卷者叉手向之稽首作禮則當謂之世間自歸又告藥王若族姓子族姓女假使能持一頌勸助歡喜聞經卷名若得聞名則當覺是將來世尊展轉相謂族姓子族姓女來世便為如來至真等正覺所以者何其受是經持讀誦寫觀聽供養幡華繒綵雜香芬薰則當謂斯族姓子女成無上正真道得滅度已若覲如來則普愍傷諸天世人從其所願而得自恣常生人間欲演斯經其人本已造微妙行因所作行則當生於嚴淨佛土常自觀緣欲講法故當知斯黨愍傷群生佛滅度故故來生此則有反復如來所使其族姓子則謂彼人行如來事世尊所遣其有講說如來所宣斯法訓者若復不暢其身續蒙假使有人志姓𣧑嶮常懷毒害發意之頃為其人說不可之事其殃難測若一劫中誹謗如來毀斯人者罪等無異是皆悉為如世尊種若族姓子講斯典時有小童子受是經卷白衣沙門若以言語惡事向之所不可意加於其人使聞惡言至誠虛妄宣揚怨聲則在殃罪猶如害意向於如來族姓子女受斯經典持諷誦讀而不遊行不為人說當獲釁咎若受持經當以衣被甘饍飯食香華燈火琦珍殊妙供養奉散斯族姓子斯族姓女則為大寶當為作禮所以者何乃能一反聞斯經典若有聽者以所供養志願無上正真道故時佛頌曰若欲住佛道志慕己功德當供養彼人持斯經典者若樂諸通慧恣意有所說則當受斯典并供養侍者說此經法者愍傷於眾生世吼之所遣來化群生類假使持是典所生常精進強勇而自來矜哀於眾庶自在所欲生最後於末世從彼得覩遇斯經為尊上所當供奉養諸天人香華衣服諸覆蓋常供給法師恭敬彼人常當如佛尋叉手禮自然聖道若最後時逢值斯經佛滅度已受持經卷常當供養如奉最勝飯食之屬諸味具饍房室床臥衣被億數一反聞之崇進如是如來則授其人之決佛遣彼士來在人間若有最勝值遇斯典設使聞者書寫執持於今佛在見於目前誹謗如來具足一劫心中懷恨面色改常其人即獲無數殃釁設有受持是經卷者而分別說為他人解若有誹謗此等倫者其罪過彼不可計數假使有人面現讚佛而叉十指具足一劫清淨志求斯尊佛道億百千姟諮嗟讚頌稱詠法師發心悅豫其人獲福不可限量用宣譽是明智者德彼士獲福復超於斯而有人來供養學者若於十八億千諸劫其人供進珍饌眾味諸天香華細柔精妙計劫之數十八千億和聲悅顏崎嶇以獻若有一反聞是經者得諸利慶無極難比佛告藥王菩薩吾每散告前後所宣經品無量甫當說者經號甚多比擬世間一切諸法今此典頌名祚顯綽最尊第一普天率土所不信樂如來正覺無所毀敗於內燕居密從法師受斯典者則為如來威力所護無能破壞乃前世時曾得聞之如來現在有聞斯典多有誹謗何況如來滅度之後難得值遇所欲志願而見覆蓋觀族姓子女為如此也他方世界現在如來悉覩見之在所存立己身還聞諸信力也善本力志願力在如來室等頓一處斯之倫黨德如是也求如來水志存佛掌是乃前世願行所致佛滅度後若有信此正法典者受持書寫供養奉順為他人說德乃若斯佛告藥王菩薩若有能說斯經訓者書寫見者則於其人起佛神寺以大寶立高廣長大不當復著佛舍利也所以者何則為全著如來舍利其有說此經法之處諷誦歌詠書寫書寫已竟竹帛經卷當供養事如佛塔寺歸命作禮一切香華雜香芬薰琴瑟箜篌幢蓋繒幡若有眾生欲得佛寺稽首作禮者當親近斯經無上道教又告藥王多有菩薩出家為道及凡白衣行菩薩法不能得致如是像經及見讀誦書寫供養其有菩薩行菩薩行曉了權宜假使得聞是佛景摸菩薩所行共行法者聽者信樂來入其中解達分明即受供養於一座上應近無上正真之道若有見者如是士夫入於斯誼德不可計佛告藥王譬如男子渴極求水捨於平地穿鑿高原日日興功但見燥土積有時節其泉玄邃而不得水復於異時掘土甚多乃見泥水濁不可飲當奈之何其人不懈稍進得水於時男子覩本瑞應釋除狐疑無復猶豫吾興功夫積有日月今者乃能值得水耳如是藥王設有菩薩聞是經典而不受持諷誦學者去於無上正真之道為甚遠矣是景摸者諸菩薩業假使聞此正法華經諷誦精修懷抱在心而奉行之爾乃疾成最正覺矣佛語藥王一切菩薩其有不肯受諷行者不能得至無上正真道最正覺也所以者何吾前已說班宣此言假使有人不樂斯經則為違遠於諸如來此經典者道法之首眾慧之元成就菩薩若有菩薩聞此經典恐怖畏懅而不愛樂則當知之新學乘者若不恐怖則是久修菩薩之行若聲聞遇是經法或恐或怖心懷畏懅為憍慢恣佛語藥王如來滅度之後若有菩薩及大士等欲以是經為四部說著如來衣坐於世尊師子之座然後爾乃為四部眾宣傳此經何謂著衣於如來被服謂人忍辱柔和安雅是則名為如來被服其族姓子當修此衣何謂世尊師子之座解一切法皆悉空寂處無想願是為世尊師子之座又族姓子當作是住所坐若茲以此經法為比丘比丘尼清信士女天龍鬼神廣分別說其心踊躍不懷怯弱志於大道開道四輩其族姓子若復處於他方世界化作化人及與眷屬比丘比丘尼清信士清信女頒宣此法設使有聞而不樂者吾起令樂必使愛喜若在閑居壙野之中有天龍神揵沓惒阿須倫迦留羅真陀羅摩休勒吾遣化人為說經法雖復逈在異方剎土普當自現令眾人見若受此典不識句義失其次緒使諷學者蒙其威神令達義次爾時世尊即說偈曰皆相棄怯亂而當聽此經是法難得遇信者亦難值如人欲求水穿掘於高原數數積功夫但覩燥乾土彼觀自思惟其水為甚遠所掘深乃爾續見乾燥土然後轉漸覩濕土稍稍現爾乃心決疑今已得近水其不聞是經不數修行者其人離道遠去佛慧若此斯經深巍巍決諸聲聞事還聞此經王聽之思惟義則得近大道智者成聖慧猶如見濕土爾乃知得水當入於佛室被服如來衣則處吾聖座明者乃說此慈心入吾室忍柔和被服解空師子座而說無所畏設刀瓦石打為人見罵詈故為說此法吾悉忍斯音遊在億千土吾身當堅固無思議姟劫為眾生分別佛滅度之後為眾去怨結多遣諸化人而說此經典比丘比丘尼清信士女等當供養此輩及諸來會者石打杖撾罵懷結而惡口若有設此兇化人悉呵教假使獨自行而諷誦翫習不被無惡聲質直遊閑居其人在彼行晝夜一己身吾遣與共俱為伴說此典其人辯才無所罣礙多能明了隨順之法可悅人民億百千姟猶如佛聖之所建立假使有人不依此法則為名曰諸菩薩逆學者遊行及有所坐得見諸佛如江河沙爾時佛前七寶之塔從地踊出二萬里適現繞佛超在虛空自然而立其塔殊好色若千變五種之華而雨其上紛紛如雪莊嚴校飾塔寺講堂以無數寶因共合成百千欄楯窓牖軒戶不可稱計懸眾幡蓋垂寶瓔珞諸明月珠羅列虛空猶如眾星香鑪寶瓶滿中名香栴檀芬馨一切普勳三千大千佛之國土金銀琉璃水精珊瑚虎魄車𤦲馬瑙以為寶蓋其蓋高顯至第一天忉利諸天及四天王皆散意華供養七寶塔其塔寺中自然發聲歎言善哉善哉世尊安住審如所言道德玄妙超絕無侶慧平等一猶如虛空實無有異時四部眾見七寶塔在於虛空高大微妙巍巍無量光燿煒曄靡所不照頒宣善哉歡喜踊躍叉手而立瞻戴無厭時有菩薩名曰大辯見諸天人心懷猶豫乍悲乍喜欲得知此何所瑞應故前問佛唯然世尊今者何故七寶塔寺現大聖前高廣無極莫不見者而寶塔寺自然出聲讚曰善哉何所感動而有此瑞世尊則告大辯菩薩此寶塔寺有如來身完具一定而無缺減東方去此不可計會諸佛世界有佛號名多寶如來國曰寶淨本行道時而自發願吾會當以此正法華經當自修成使諸菩薩皆得聽聞然後乃坐於佛樹下還成無上正真之道其佛所念果如所言為諸十方講說經法開化一切皆令得道於時其佛臨欲滅度普告諸天世間人民及諸比丘吾滅度後奉如來身全取其體一等完具興大塔寺若見塔者悉得其所功德難限于時其佛建立如是無極聖化十方世界其有講說此法華經吾七寶塔踊現諸佛所說經處其舍利身在七寶塔讚言善哉佛告大辯是七寶塔在于東方而處於下去是無量江河沙佛土在於虛空未曾出現今見能仁如來正覺本行學道為菩薩時用眾生故不悋身命精進不懈行權方便布施持戒忍辱精進一心智慧求頭與頭求眼與眼求鼻與鼻求耳與耳手足支體妻子侍從七寶車乘象馬衣裘國邑墟聚恣人所求無所愛惜自致得佛今故來現致敬能仁欲令能仁佛坐我所有師子金床講正法華開化一切使蒙其恩能仁如來尋如所勸則升講堂師子之座分別敷演正法華經而說頌曰設聞多寶佛知其名號者未曾畏終始不復遭苦患若聞藥王師假記名號者眾病自然愈尋則識宿命一切所供養奉法為最上分別空無慧自致得佛道宣暢法華經以示諸不及解本無三乘順一無上真佛告大辯今者多寶如來至真在斯塔寺遙聞說此正法華典是以踊出讚言善哉大辯菩薩復白佛言唯然世尊今我等類諸來會者欲得覩見多寶佛形願垂恩慈加以威神使諸來者各得其所開發大道佛告大辯菩薩多寶如來本亦自誓我之塔寺所至方面聽此經典設諸如來及四部眾欲覩吾身隨其十方之所欲願皆當得見咸共供養於此化像大辯欲知我身亦當感是十方諸佛一切世界所化如來講說法者皆令詣此爾時大辯菩薩復白佛言唯然世尊垂加大恩普現一切十方國土諸佛聖德佛默然可即時演放眉間眾毛微妙光明普照十方各各五百江河沙等億百千數諸佛國土一切世尊各各普現止其國土坐於樹下奇妙莊嚴師子之座與無央數百千菩薩在寶交露布好座具珍琦殊異懸繒幡蓋垂於四面諸佛座上為諸眾生講說經法音聲柔和靡不解達百千菩薩啟受所聞東西南北四隅上下無數百千億姟難量江河沙等諸佛世界皆亦如是靡不見者時十方佛各各自告諸菩薩等諸族姓子汝輩當往詣忍世界見能仁佛如來至真并當瞻戴多寶世尊形像塔寺彼時於此忍界所有功勳善德殊雅威神自然而現七寶諸樹周匝而生其地悉變為紺琉璃以紫磨金而為長繩連綿莊飾八交路道其地平正除諸郡國縣邑村落大海江河川流泉源皆不復現但見自然諸天香鑪燒眾名香普雨天華於此佛土應時移徙諸天人民在他佛國時諸眾會現在七寶諸交露帳諸交露帳莊嚴殊妙不可稱量遍此佛土時彼十方一切諸佛各有侍者亦復皆來詣此忍界各各至於眾寶樹下此諸寶樹高二萬二千里枝葉華實各各茂盛斯寶樹下有師子床高二萬里皆以奇寶眾珍為座如來座上如是比像於此三千大千世界但見諸佛靡不周遍非是釋迦文如來至真等正覺之所變現也各從十方諸佛剎土而來到此顯示大道無極之德爾時世尊釋迦文尼變諸如來所化形像在於八方各二萬億所有國土皆無地獄餓鬼畜生移徙諸天及阿須倫在於他方諸佛世界令二萬億諸佛國土地紺琉璃皆以七寶變成樹木其諸寶樹高二萬二千里枝葉華實各各茂盛諸師子座高二萬里此諸佛土而皆平正無有河海眾流泉源亦無諸山目隣大目隣須彌山王鐵圍大鐵圍一一佛土其地平等七寶合成各各莊嚴諸寶交露快樂難量遍布諸華燒眾名香諸寶樹下各有如來坐師子床如是比類復更別有二萬世界能仁如來各為諸方而特莊嚴顯現清淨皆為諸佛作其處所此諸佛土亦無地獄餓鬼畜生諸龍鬼神及阿須倫亦復移徙諸天人民在他佛土此諸佛土地紺琉璃以紫磨金而為寶繩連綿諸樹八重交道又彼諸樹高大妙好亦復如前師子之床莊嚴交飾其地平正無有山河江海之事香華眾寶珍琦交露垂明月珠亦復如前行來進止道徑由路等無差特爾時釋迦文佛所化如來在於東方恒沙等剎班宣道教皆復來至十方世界各三千億諸佛正覺皆來詣此如來悉坐於師子寶床各取寶華授諸侍者諸族姓子汝等往詣耆闍崛山能仁佛所致吾名字敬問無量聖體康強力勢如常所遊安耶以此眾華供散彼佛及諸菩薩眾弟子上宣我所言多所開化於是釋迦文如來至真見諸所化各各坐於師子之座及諸侍者皆來集會齎華供養即從坐起住於虛空四部之眾悉亦各起叉手而立佛以手指開七寶寺講堂之戶亘然通徹晃若日出譬如開於大國城門而以管籥去其關軸內外無礙釋迦文佛以手兩指開七寶寺講堂之戶現其威德不可稱限亦復若茲如來這開七寶寺戶多寶如來至真等正覺身即現矣坐師子床肌色如故亦不枯燥威光端正相好如畫口重宣言善哉善哉釋迦文佛說此經典何其快乎吾以欲聞此經法故故自出現時四部眾見多寶如來至真等正覺聞其滅度去世以來不可稱計億百千劫聽言善哉甚大驚怪初未曾有即以天華供養散於釋迦文佛多寶如來時多寶佛則以半座與釋迦文七寶寺中有聲出曰釋迦文佛願坐此床釋迦文佛輒如其言時二如來共同一處在於虛空七寶交露坐師子床時四部眾各心念言諸佛至真道德高遠而不可逮巍巍難量不可稱限惟願如來垂意見念加威神恩令我等輩俱處虛空佛知所念現神足力使四部眾自然超上處於虛空時釋迦文佛告四部眾諸比丘等於此忍界誰能堪任說是經典今是其時亦是大節如來現在若滅度後當受此法持諷讀誦今如來身幸欲滅度比丘當捨如來所供養供事之誼奉順恭敬於此經典於時說頌曰無極大聖來至於斯導師因現琦妙塔寺比丘欲知聽法故舉何人省是不興精進滅度以來無央數劫今日乃能欲聽經典以故發來因緣宣教得度無極法之善利於往故世自興此誓導師所願正由此道滅度以來久遠乃爾於今復見十方世界自在去此悠悠極逈億百千數如江河沙因經典故而發詣此滅度聖將而自現矣各各由在於諸國土一切志樂聲聞之行皆欲將護於正法故何緣當令經典久存因由依附諸佛之道在無央數諸佛世界取合眾生來至於斯修治嚴淨神足之力各各自說如是廣誼何因得說於茲法眼諸佛住此不可稱計在於樹下而處道場其身真諦巍巍億姟諸導師眾坐師子床清淨常正明顯如日若如火光除於陰冥柔軟美香薰於十方供養達至愍傷世者其有度脫一切眾生恩德流布常通於此吾滅度之後其持此經典速逮得受決目見世導師佛滅度之後其多寶仁賢聞見師子座塔寺所在處我身次在是億千來至此最勝子所由堪說斯經典若聞此法能受究竟則為奉事歸命我身并及多寶如來之尊奉順現在十方諸佛復及今來諸導師眾莊校聖體殊妙難量悉為供養具足無限用尊修受此經典故以曾見吾聞所講說亦復更覩寺中世尊并餘無數諸導師眾從百千億國土至此慧命族姓子愍傷於眾生此處難可值諸導師所樂諸無數經卷猶如江河沙佛雖說彼經不足為奇特其度須彌山則以手舉持跳著億千國不足以為難設有分別說奇句述百千聞億千佛國不足以為難若住極上界為天人講法宣暢無量經不足以為奇佛滅度之後末世能堪受班宣此經典爾乃為殊特若以一手捲捉盡於虛空至於無所至不足以為難我滅度之後若歸如是像來世書此經爾乃為奇特設取十方地舉著於爪上擎行恣所遊升置于梵天此者不為遠精進無奇異不如於來世須臾讀此經假使劫燒時人踐火中行及擔草不燒不足以為奇我滅度之後若持此經典為一人說者爾乃為殊特假使有受持八萬諸法藏頒宣如所說以示億千人比丘於彼世開化諸聲聞住於神通者不足為奇異若持此經典信喜而愛樂數數諮稱者爾乃為殊異若無數億千興立無著塔六通極大聖猶如恒邊沙佛滅度之後設持此經典其人得功報過是難限量百千諸世界說法不可計今我亦宣暢佛慧所分別計是經典者一切經中尊其奉持此典則侍諸佛身族姓子講說現在如來前後世持是經賢聖乃堪任須臾持此經則為奉敬佛一切諸導師是經難值遇一切十方佛為現所諮嗟勇猛有威神神通為以達名德遠流布諸佛所愛樂用持此經故逮得寂定地導師滅度後則為天世人顯示作眼目宣布此經故於當來之世須臾說此典其一切眾生稽首禮明者時能仁佛告諸眾會吾往無數難稱限劫求法華經未曾懈惓時作國王遵修大法六度無極布施金銀水精琉璃琥珀珊瑚珠玉車𤦲馬碯頭目肌肉手足支體妻子男女象馬車乘不惜軀命時人壽長不可計會吾用法故捐棄國位委正太子行求大典擊鼓振鐸宣令華裔有能為吾演大典者吾當為僕供給走使時有梵志而報之曰我有大典正法華經若能為僕吾當慧報佛告比丘吾聞其言歡喜從命奉侍梵志給所當得水漿飲食掃灑應對趨走採果儲畜資糧未曾懈廢奉侍千歲使無僥渴佛時頌曰擊鼓振鐸宣令遠近欲求大典正法華經若見賜者吾當為僕趨走役使給所當得甘心樂聞不敢疲倦所當供養不惜身力趣欲聞受正法華經願及十方不適為已其王精進未曾休懈衣食供命不求甘奇愍念眾生諸未度者尋時即獲正法華經佛告諸比丘時國王則吾身也梵志者調達是今吾具足六度無極大慈大悲成四等心三十二相八十種好紫磨金色十種力四無所畏四事不護十八不共威神尊重度脫十方皆由調達恩德之力調達却後無央數劫當得作佛號曰天王如來至真等正覺明行成為善逝世間解無上士道法御天人師為佛眾祐世界名天衢時天王佛廣說經法如江河沙眾生得無著證無數不可計人志在緣覺如江河沙無量蒸民皆發無上正真道意至不退轉其佛當壽二十中劫滅度之後正法當住二十中劫不散身骨合全舍利起七寶塔高六十里周八十里普天下人悉往供養香華伎樂歌頌功德繞塔作禮不可計人得無著證無央數人志緣覺乘不可思議無量天人發無上正真道意志不退轉若族姓子族姓女逮得聞是正法華經心中㸌然而無狐疑杜塞三趣不墮地獄餓鬼畜生便當得生十方佛前諮受正法若在天上世間豪貴若在佛前自然化生七寶蓮華於時下方多寶世尊所從菩薩號曰智積自啟其佛當還本土時能仁佛告智積曰吾有菩薩名溥首童真且待斯須可與相見宜敘闊別諮講經典乃還本土於是溥首坐七寶蓮華有千葉大如車輪與諸菩薩俱坐蓮華從龍王宮踊出大海溥首童真皆退下華禮二佛已與智積菩薩對相問訊智積菩薩問溥首曰所詣海淵化度幾何答曰其數無量不可稱限非口所宣非心所計如今不久自當有應所說未竟尋有蓮華從海踊出在虛空中無數菩薩皆坐其上此皆溥首在海之所化悉發大意其志無上正真道者普在空中講大乘事本發聲聞意者在於虛空說弟子行解知大乘溥首前謂智積曰在海所化其現若茲智積菩薩以頌問曰至仁慧無量化海眾寶數唯為露聖旨分別說其意溥首答曰在於海中惟但敷演正法華經智積又問其法甚深尊妙難及能有尋時得佛者乎溥首答曰龍王有女厥年八歲聰明智慧與眾超異發大道意志願弘廣性行和雅而不倉卒便可成佛智積又問我覩能仁是仁大師本求佛道為菩薩時積功累德精進不懈歷劫難計乃得佛道不信此女便成正覺言語未竟女忽然現稽首作禮繞佛三匝却住讚曰功祚殊妙達現相三十二諸天所敬侍神龍皆戴仰一切眾生類莫不宗奉者今我欲成佛說法救群生時舍利弗即謂女言汝雖發意有無極慧佛不可得又如女身累劫精進功積顯著尚不得佛所以者何以女人身未階五位一曰天帝二曰梵天三曰天魔四曰轉輪聖王五曰大士其女即以一如意珠價當是世時孚供上佛佛輒受之女謂舍利弗及智積曰吾以此珠供上世尊佛授疾不答曰俱疾女曰今我取無上正真道成最正覺速疾於斯於斯變成男子菩薩尋即成佛相三十二眾好具足國土名號眾會皆見怪未曾有無央數人天龍鬼神皆發無上正真道意三千世界六反震動三萬道迹得不退轉皆當逮成無上正真道舍利弗智積菩薩默然無言爾時有菩薩名曰藥王復有菩薩名曰大辯與二萬菩薩俱於世尊前面自啟白惟願大聖自安宣教勿以為慮如來至真滅度之後我等當共分布此經講說示人假使有人𢤱悷自用性不修調薄德無福心懷自大著供養利不備善本離於解脫難可成就我等世尊興忍辱力在於彼世受此經典書持誦說供養奉事懷佩在身除於吾我班宣斯經報安住恩爾時會中五百比丘學不學者前白佛言唯然世尊吾等堪任宣布此經又復大聖他方世界如來聲聞諸學不學佛悉授決當成無上正真之道一切叉手而禮世尊八千比丘復白佛言大聖自安勿以為慮滅度之後當廣解說傳此經道亦當宣布他方世界所以者何此忍世界人多憍慢本德薄少心常懷亂如火毒然迷惑三界不能自安爾時大敬逵比丘尼與六千比丘尼俱瞻戴尊顏不以為厭啟白佛言道德至尊巍巍無量超絕虛空無能及者佛即告曰汝輩瞿曇彌勿懷悒悒而為愁慼悲顏觀佛恨言如來而不班宣獨不見蒙授無上至真正覺之決一切眾會等共和同爾乃演布授眾人決當至無上正真之道皆一等味味無有異從是已往汝當遭值三萬八千億諸佛之眾供養奉事當為菩薩常為法師此學不學六千比丘尼為諸眾生菩薩法師次第具足菩薩行已當成為佛號曰一切眾生咸敬如來至真等正覺成佛以後開化人民各各展轉共相授決當成為佛度脫無數不可計人於是羅云母比丘尼及持名聞各心念言今佛世尊而不愍念獨見遺棄於是大聖告名聞比丘尼今我班宣告語遠近當於十萬億佛修道常為法師奉菩薩行所遵具足當得作佛號具足百千光幢幡如來至真等正覺明行成為善逝世間解無上士道法御天人師為佛眾祐其世界名仁賢爾時其佛光明威神無數百千壽不可限時大敬逵及羅云母比丘尼等得未曾有驚喜悅豫即說是偈而嗟歎佛世尊所開示為眾之導師開化於世界并及於天人天人所奉事今者見慰撫以為人導師充滿悅我意比丘尼說此頌已白世尊曰唯然大聖我等信樂是佛法訓堪任誦讀又及餘人他方世界於時世尊顧眄八十億姟百千逮諸總持開士講不退轉法輪時諸菩薩見佛照臨尋叉手啟白唯願大聖以斯經典付授我等講說宣布得此經卷專惟佛德諸族姓子欣仰世尊俯察己身前世所行平等之願則於佛前而師子吼如來滅度後若此經法在於十方我等書寫受持諷誦思惟其誼分別布路顯化餘人亦令如斯承佛聖旨我之朋黨處殊異土大聖加恩將接我等使得成立爾時諸菩薩大士同心等意佛前而說頌曰唯然世尊默然安聖佛滅度後光闡影訓然後末世恐有患難當普班宣分別說之若撾捶罵詈以石打擲者大聖往來世鄙當忍此愚語言難可了諛諂癡憍慢然後處山巖無獲謂有得無便於智慧當何以報答獨行順心志懷惡為無忍在居貪惡聲當為說經法所講言決除猶若此六通𣧑暴秉毒心處寂行斯想入燕而獨住不慕罵詈對是我等無忍猗著於利養則是外道人所說為已施於經自精進猶以供養利於眾會中說宣吾等名譽若至國王宮大臣及寮屬并梵志長者若餘比丘所謗毀說我惡所行如邪道吾當悉忍此當奉侍大聖爾時離憂慼若使能忍辱以斯佛所說悉當呵教之劫亂比丘諍𣧑暴大恐懼悉罵詈我等諸比丘如鬼在世行恭敬皆令忍苦患以順柔軟性故當說此經吾等不貪身亦不惜壽命當堪奉持此志願於佛道世尊具知之如𣧑惡比丘然後來末世當分別開解顏色常不悅數數犯不當遊行不以時衣服多不政假使今世雄滅度後末世在眾會勇猛分別說是經若行求入城儻有所慕索所在當施與佛知不令墮用愛樂世原興修仁善心少欲行節限逮善寂滅度一切世光曜十方悉來會我當言至誠悉見心不虛於是溥首大士白佛唯大聖此諸菩薩恭敬世尊所當勸悅難及難及何時應當為一切眾說斯經典佛語溥首曰菩薩先處二法乃應講經一曰威儀二曰禮節何謂菩薩解知威儀假使持心忍辱調柔將護其意畏不自立其志如地不見有人不見有人而行法者觀自然相諸法本無此諸法者眾行之式亦無想念是謂威儀何謂禮節設令菩薩不與王者太子大臣吏民從事不與外道異學交啟不尚世典讚敘音韶合偶習俗不貪不學不與屠殺魚獵弋射鷄鶩羅網賊害從事不與歌樂遊戲眾會同處不與聲聞比丘比丘尼清信士清信女從事亦不親近行禮問訊不共止頓不與同志經行燒香散華然燈除其往至講經會時唯與講會而共從事縱有所說亦無所著是為禮節又語溥首菩薩大士不嫪家居宗室親屬不慇懃思見內人女弱獨說經法亦不頻數詣群從幼童男女及餘異人而說軟語所不當講不為定意自賴說經不與住立亦不同願亦不與一比丘尼獨入房室除念如來精進為行縱為女人有說經緣不於是中污染法味不令受取而廣誼理不與沙彌比丘尼童子童女共在一處常好燕坐綢繆好習辟屏閑居是為禮節又語溥首菩薩大士觀一切法皆為空無如所住立已墮顛倒所立正諦常住如法專秉身心不動不搖不退不轉蠲捨滅盡不生不有無有自然無為無數無所可有逮無所有除諸言辭不住無為無想不想得伏諸想假使菩薩乙密觀察斯一切法欵欵修此所當行者常住威儀禮節二事世尊重解現此誼而歎頌曰若菩薩好樂說此經典者於後當來世勇猛無怯劣順威儀禮節善明清白行國王及太子大臣寮屬吏外道若異學屠獵惡害品抑制交啟習不與通往返比丘放羅漢除立於法律不與自大俱復遠犯禁者比丘比丘尼調譺謿話談捨離清信女不與無益言現在欲獲法常當止息非好住滅度地是謂為威儀假使不肯往諮問於道法為斯持法說不怯無所著眾生有癩病若親屬宗室母人諸細色悉當捨離去不與是等俱而積殖德本當棄販賣業諸慢不恭敬棄捐諸住立不為己身害若干種蟲蚤不習食噉肉蠲捨諸非法憙瞋恚恨者所行乃如是亦不與談語不與強顏俱及餘自用性作行如是者皆當屏除之明者設有緣為女人說經而不獨遊行不住於調戲設入出聚落數數行求食將一比丘伴常志念於佛佛故先示現此威儀禮節其奉持斯典則當勤行之上中下劣人若不行法者無無常供養一切皆至誠丈夫無想念堅固行勇猛不知一切法亦不見滅盡一切諸菩薩是謂為威儀如常行禮節且當聽察之斯當講說無為之法一切不興亦無所生建志常立觀採空誼此為明者所行禮節有所念者悉顛倒想以無為有用虛作實雖有所起諸法無生因想蹉踖而生諸有心常專一善修三昧建立於行若須彌頂所住如此普觀諸法是一切法猶如虛空譬若虛無等無堅固不念取勝無所棄捐諸法所處無有常名是為明者所行禮節我滅度後若有比丘敢能守護如是法則無所怯軟心不起想為無數人說此經典其明哲者所念以時若入屋室所行若茲觀察諸法一切普淨宴然說誼而不動搖國主帝王及與太子欲聽聞法皆供養之并餘長者及諸梵志立諸眷屬皆無所欲又語溥首如來滅度之後欲說此經住于安隱已立安隱不懷諛諂無眩惑心乃說經法藏厭身懷或載竹帛為他人說亦不多辭亦無所生亦不輕慢諸餘比丘為法師者亦不歌歎亦不毀呰異心比丘為聲聞者未曾舉名說其瑕穢亦不誹謗亦不仇怨意相待之未曾毀呰居家行者無所志願不建彼行亦無所想行來安住而立誼要往來周旋若詣法會自護己身行無有失而說經法若有請問心無所猗離聲聞乘有所發遣覺了佛慧佛時頌曰智者常安住於佛道先隱定坐爾乃說經若當敷座務令柔軟若干種具所置綺燦體常儭著淨潔被服於七七日而習經行猶如黑雲在於虛空合集積累弘雅功德所處之座具足篋藏床足堅固平坦顯赫無數坐具㲲蓐綩綖儼然正首尊其視瞻安詳升據高廣法座而普等心為一切人國主帝王太子大臣及諸比丘比丘尼眾清信高士及清信女應所樂聞為講無量明智無限次第剖判為演種種微妙之誼追逐侍後請求問誼斯叡哲者復為解說而入神足柔順之忍其有聽聞悉得佛道斯智慧士皆為一切進却棄除懈怠疲厭常以慈心為眾說法未曾起于勞廢之想晝夜歌誦詠尊法訓分別演說億千姟喻普能勸悅諸會者心無敢生念欲危害者若得供養飲食之具床臥所安衣服被枕病瘦醫藥而無僥冀不從眾人有所請求除其瞻勞住廟精舍欲令眾庶悉解佛道若一切人來聽經法我乃嘉豫如獲大安佛滅度後若有比丘宣揚經法無所悕望無所妨廢不遭苦患常察精進離於疾病無能為彼造恐怖事不被杖痛無誹謗想身無疲厭不有所患其人住忍得力如是其明智者所處安隱有所存立如佛言詔若已諮嗟億百功德一切稱譽不能究竟又語溥首如來滅度後若有菩薩於是經卷懷疑不了若說教化聞不堅固性不調和見餘菩薩求大乘者為造虛妄而誹謗之見聲聞緣覺比丘比丘尼清信士清信女若值菩薩心為躊躇不即往見其族姓子則遠無上正真之道而不得近佛天中天所在行處假使究竟不蒙福力不成最正覺菩薩行三乘猶如師子在於林樹若有猶豫自然遠離不樂所樂亦不不樂若於眾生修行慈力至於如來興大父想見諸菩薩念如世尊及諸處家未離塵穢寬弘等敬禮節恭肅淨諸法誼無疑無結嚴一切法謹慎安諦欽順平等不著經法極有所樂亦無所至所在晝夜敬護斯典溥首是為三法之行菩薩觀時然後乃說造安隱行不被煩惱亦不嬈害說是經法者與同學者等心道友若講若聞信樂斯典誦持書寫載之竹帛供養奉事德不可量說以安住則乃頌曰若有嫉妬懷難億數其法師慈當遠憎惡有明智者不造貪著若欲讀斯正典摸者未曾誹謗說人之惡亦不墮非諸疑邪見心常㸌然無有沈吟以愍傷故得了此定安住之子亦能忍辱其人常屏貢高自大數數講誦佛之典誥未曾以此持作懈倦其有菩薩在十方者愍傷眾生於世興行順造恭敬學聖慧者皆當念之是我世尊思念諸佛兩足之上視諸菩薩如想父母設有求道無有情欲棄捐吾我自大之想假使聽省如是像法其明士等當自慎護所行安隱常得調定將御佛道救億眾生又語溥首如來滅度後若菩薩大士奉行斯典常以時節其是比丘當行慈愍向諸白衣出家寂志一切群生行菩薩道者常念過去世行大乘者善權方便演真諦誼若聽聞者不知不了不悅不信不省不綜反自歎說我當逮得無上正真道成最正覺威神足力而欲得飛溥首當知吾見斯等佛滅度後菩薩有四事說法而不諍怒何等為四為諸比丘比丘尼清信士清信女所見奉敬帝王太子大臣群寮郡國人民所見供養長者梵志皆共承順虛空神明無數天子聽所說經天龍鬼神侍衛其後皆營護之是為四若入縣邑還歸室宇晝夜悉來諮問經法若為解說分別所歸莫不歡喜所以者何溥首欲知皆佛所建立加此經恩去來今佛盡從斯生亦護是典若於忍界聞正法華品服名聽聲者甚難值遇溥首譬有大力轉輪聖王威德弘茂順化所領諸餘敵國未率伏者不敢闚𨵦若轉輪王興舉軍兵當有所討不賓之臣欲距大邦雄猛將士奮武剋捷莫不稽顙王用歡悅斷功定賞封城食邑賜之土田七寶珍奇象馬車乘男女奴婢元首効績勳殊特者王解髻中明珠賜之所以者何臣當國強華裔乃康如來正覺亦復如是為大法王無極道諦自伏其心以法教化以德消害以慧戰鬪降諸法王無數之眾無量經典百千要誼咸施群生無所祕蔽詔平等城其見身魔能與魔戰以賢聖法攻婬怒癡降魔官屬盡三界患至於滅度所作剋捷則大勇猛於後無壞亦無有實因由諸虛致斯世間如處色像一切因緣普諸世界古今以來無有信此正法華經未曾暢說所以說者由諸通慧大慈所致如大聖帝髻中明珠以為世尊第一法要緣是趣行如來使聞深妙之典往古來今諸行班宣斯經為最消除一切緣起之患猶如聖帝珍重愛護髻中明珠久乃解出以賜元功如來如是夙夜寶護最妙無瑕從是來久立諸法頂今日加哀乃演散耳世尊欲重顯現要誼而歎頌曰今如來現慈心之力常愍眾生群萌之界安住諮嗟最尊經卷故分別說如斯典誥最後世時志菩薩法若使出學及居家者若聞此經慈心戰慄一切普現不得誹謗吾本初始得佛道時如今如來現在之時設能逮聞於是尊經則便建立億權方便猶如勢強轉輪聖帝戰鬪降伏外異國王得賜象馬車乘篋藏又加封邑城郭郡土或有得賜手足寶釧微妙之色紫磨金珍真珠夜光車𤦲碧玉種種殊別奇財妙異若干諸物各用賜之使一切眾踊躍驚喜覩所立功怪未曾有最後解髻明月寶施佛亦如是今為法王忍辱之力無極慧音常行慈愍興發哀護以法等化一切世間覩諸眾庶憂惱之患講說經法億千之數曉知眾生所應方便今日眾生以為盡原於時法王無極大聖分別經卷億百千姟以知黎庶志力猛慧便說此經如髻明珠最後世時正典所處一切諸法皆無及者欽仰是經未曾輕講識練幽微慧明者聞吾以演現如是像法佛滅度後當恃怙之其有志求斯尊道者普當受決如佛所言彼人未曾有疵瑕欲無有疾病眾患之難則於末後將來之世便即逮成無上真慧殊勝差特普當具足諸四部眾亦復順遇若有聞者除身諸漏怪其無為悉叉手歸己身景曜所照光光其奉行是所獲若此得成正覺而轉法輪則覩弘摸及見最勝夢中聞見百福德相紫磨金色佛所說經設得聞已為眾會說及諸親族皆悉具足又復所護一切除棄若使臥寤所見如是悉捨遠離而行出家皆得往至於佛道場便即處於師子之座是為求道所獲利誼所謂七寶悉歸於斯修此則奉最勝如來已得佛道存立惠施即轉法輪無有諸漏為諸四輩而說經法不可思議億千劫數分別講說無漏之法教化無數億姟眾生夢中所見如斯色像滅度因緣悉無生死溥首當知常志道者多所教化不可限量最後末世求斯尊法分別廣說安住所演於是他方世界八江河沙等菩薩大士各異形服來詣佛所稽首于地長跪叉手白世尊曰鄙之徒類來造忍界欲聞斯典受持諷寫精進供養奉行如法惟願大聖垂心於我如來滅度後以正法華經加哀見付世尊告曰止族姓子仁等無乃建發是計今此忍界自有八江河沙等大士一一大士各有眷屬如六十億江河沙等菩薩大士後末世時皆當受持分布班宣時此佛界周普無數億百千姟諸菩薩眾自然雲集顏貌殊妙紫磨金色三十二相嚴莊其身在於地下攝護土界人民道行倚斯忍界聞佛顯揚法華音聲從地踊出一一菩薩與六十億江河沙等諸菩薩俱營從相隨一心一行無有差別或半江河沙百千菩薩來者或四十分江河沙或五十分江河沙或百分江河沙或五百分江河沙或千分江河沙或百千分或億百千分江河沙等菩薩各各朋黨相隨來或復無央數億百千菩薩眷屬而來至者或有二百人同行修菩薩道或有百千各有眷屬或有千眷屬或五百眷屬或四百眷屬或三百眷屬或二百眷屬或百眷屬或五十眷屬或四十眷屬或三十眷屬或二十眷屬或十眷屬或五眷屬或四眷屬或三眷屬或二眷屬或一眷屬或獨而至不可稱限其數難喻從地踊出或從上下或四方來至忍世界悉住空中見于滅度多寶世尊能仁大聖各處七寶樹下坐師子床尋稽首禮二如來至真等正覺右繞三匝却住一面或有菩薩以若干品奇妙之誼諮嗟二尊讚詠諸佛從始已來假使具足五十中劫不能究暢能仁世尊為勤苦行與佛別來亦復如是四部眾會等無差特亦復默然爾時世尊即如色像現其神足令四部眾悉得普見又使念知此忍世界諸菩薩眾於虛空中各各攝護百千佛土諸菩薩眾皆滿具足百千佛土又此大眾有四菩薩以為元首其名曰種種行菩薩無量行菩薩清淨行菩薩建立行菩薩是為四於無限無量塵數雲集大會菩薩之上最也於是四菩薩大士各與大眾不可思議部部住立於世尊前叉手白曰大聖體尊起居康強蠲除眾疾所行安耶群生各各善順律行處于清涼無眾患乎此類將無興墜嶮谷時四菩薩大士以偈讚曰世雄闡光曜所行康強耶救脫現在者眾行無患難眾生善因室決受諦清淨得無起疲厭寧受世吼命爾時世尊告眾大會諸菩薩曰諸族姓子佛所行安無疾無患眾庶各各悉受律行善學道教不敢興厭欲至嚴淨所以者何斯之品類乃於往古諸平等覺各各作行是諸聲聞信樂吾教入于佛慧又各各異三乘學者住聲聞乘我悉立志入佛大慧時諸菩薩而歎頌曰善哉快世尊我等悉勸助乃令眾生一善化微妙律欲得聞大聖教命詢深要聽之歡喜信乃入法供養於是世尊讚大會菩薩曰善哉善哉諸族姓子誠如所云如來所詔各隨權宜不違本旨時彌勒大士及餘八億恒沙菩薩俱舉聲而歎頌曰從古以來未曾見聞乃有爾所菩薩之眾從地踊出住世尊前供奉歸命是等儔類從何來乎彌勒即知八億恒沙菩薩心之所念尋時叉手以頌問曰無央數百千於算巨億載不可稱限量未曾見菩薩來詣兩足尊曷因是何等大通所從來其像巨億長一切志強勇猛雄為大聖端正可欽敬今為所從來世尊一一見慧雅諸菩薩眷屬無央數猶如江河沙其數超江河具足度佛法諸菩薩眷屬皆建正覺道如是群英倫集會禮大聖具足滿六十百千江河沙其數過於彼眷屬無思想五百江河沙或四或三百或二百江河諸營從如是其限復殊此或五或復十一一諸眷屬世尊大聖子斯眾緣何來至于導師所或四三或二或一江河沙恒沙數各來伴侶悉善學甚多不可限除住空中者於億百千劫不可卒合聚半江或三分或十或二十具足眾立行明哲眾菩薩俱住於空中其限不可量現別無彼此億劫行清淨又無量異部眷屬不可議億億復超億或有半億者或十或二十五四三或二諸雄從眷屬無能籌量者身各自修行寂寞樂等遵恬怕如虛空別來者無限猶如江河劫莫能有計者在精舍寂室各從其方來一切天神聖皆用尊故至諸菩薩雄猛何從忽見此誰為彼說經誰立於佛道為顯何佛教建立何佛行細微各可敬普從四方來因明目神足大慧忽然現於羸曠世界能仁令充備仁賢諸菩薩倫黨自然至從生出已來未見如斯變願說其國土大聖哀盡名十方所從來各懷十八法吾未曾得見如斯等菩薩我為最勝子未曾見聞此今斯若干眾能仁願說行菩薩無數千百姟難可限諸億千無量本為何所處諸菩薩勇猛志性不可量如是之等類大雄願說之爾時他方世界無央數億百千姟諸如來至真等正覺普從十方詣能仁如來勸說法者各各坐于七寶樹下師子之床是諸如來侍者各各見諸菩薩無量大會部部變化從地踊出各各住立自問其佛此諸菩薩大士之等從何所來不可計量無有邊際時彼諸佛各各告其侍者曰諸族姓子且待須臾有菩薩名彌勒為能仁如來所授決當逮無上正真道成最正覺自問能仁如爾所怪佛為一一分別誼歸悉靜一心而俱聽之爾時佛告彌勒大士善哉阿逸仁者所問極大微妙優奧難量且聽且聽今吾說之一切菩薩及諸會者普當堅固強猛力勢於無上意當知如來慧見無底諸大聖立境界無量禪定智慧所樂自恣莫能宣暢而剖判說方便興化不可限量時佛頌曰諸族姓子皆聽佛道今吾所說慧柔和悅若明達者以為美香如來之慧不可思議皆當強意普存堅固各建立志一心平等大聖難值愍哀世間今當聽受未曾有法佛當建立仁者諸黨一切無得生狐疑心導師所詔令無有異其慧平等安隱無特安住所療法甚深奧非心所思不可限量今當講說無極因緣普共聽之義何所趣世尊歎已告彌勒曰班宣一切阿逸欲知此諸菩薩大士眾會無量不可思議各各從地而踊出者昔所不見皆集忍界吾始逮無上正真道成最正覺時勸悅斯等立不退轉使成大道教授化立族姓開士大士之眾處于下方而於其中有所救護讚經諷誦思惟禪定專察其歸欣然悅豫樂無為行諸族姓子志于恬惔不存遠近天上人間常應專修轉於法輪無為無會好深神通法樂為樂志願精進求于佛慧於時世尊而歎頌曰今此無數諸菩薩眾不可思議無能限量造行億數不可限劫殖積神足博聞智慧吾悉勸誘於大聖道今佛一切皆授其決斯諸菩薩悉佛眾子皆為住止於吾國土悉捨棄離諸所習地一切皆處閑居得度斯諸佛子所行無為精修學習奉遵上道斯聰哲者在于下方今日故來攝護國土晝夜精進無有逸慢積累德行分別佛道常行勤修立於慧力一切意堅而無限量志常勇猛思惟法典普悉是吾達清淨子吾初逮成為佛道時在於城中若樹無著則便講演無上法輪勸立其志於尊佛道今佛所說至誠無漏聞佛歎詠皆當信之開化發起此諸群英從久曩來立尊正道爾時彌勒大士聞佛說彼菩薩之眾億百千姟數難計會心用愕如怪未曾有白世尊曰云何大聖處迦維羅衛釋氏王宮為太子時委國重位眾女之娛出適道場坐于樹下得無上正真道成最正覺從來近近甫四十年而所教化所度無量乃復爰發諸佛境界多所勸益所建權慧而不可議今是菩薩大會之眾悉皆如來之所開導部黨部黨眾多無量久修梵行殖眾德本供養無數百千諸佛假使欲計成就已來劫數無限彌勒又啟欲引微喻譬如士夫年二十五首髮美黑姿體鮮澤被服璨麗端嚴殊妙常懷恐懼見百歲子其父謂言族姓子來爾則我子其百歲子謂二十五歲人是我之父父則察知口自說言是我之子如是世尊世俗之人所不信者而令得信佛亦如是成佛未久今有若干億百千數久修梵行長夜遵倚在於道慧勸進現在無量之眾曉了坐定起立方便成大神通聰明智慧住于佛地習佛慧誼於世希有建大聖力世尊往古亦復教化于斯品類誘導建立於菩薩地當成無上正真之道致諸正覺悉行方便所作已辦今我以受信誓誠諦探暢既往斷析此誼其唯如來新學菩薩心懷猶豫所不及知如來滅後聞是經典終不信也以有猶豫不遵此法亦不勸樂當獲罪釁善哉世尊現說此誼其有狐疑於斯典者當來末世諸學大乘設使聞者令不沈吟於是彌勒大士於世尊前歎斯頌曰譬如有人現生老子能仁至聖棄國捐王生於城中而得佛道導師近爾布屬尠少今此諸樂不退轉子無數億劫行救大眾神足之力住不可動學智慧強靡所不入今來至斯在所開通如水蓮華悉無所著威神尊重志超於世住立恭肅一切叉手諸菩薩眾如是色像為如之何誰當信此惟願大聖加哀示現剖判分別如審諦誼譬如有人而為士夫年既幼少髮美且黑其人年歲二十有五而能產生百歲之男養育澡洗隨時衣食是我等父而為最勝一切世間無有信者幼稚年少而生斯子如是世尊我等無失無數菩薩如來集會心強智慧又無所畏無數億劫所學審諦志懷明哲其目通達威神巍巍顯現端正而勇意猛曉了法律為雄導師所見諮嗟而竄山巖靜行無為如虛空界悉無所著禪定精進為安住子而心志求於此佛道而何所人當信此言若於導師滅度之後吾等於此而無狐疑佛前目覩則聞菩薩於是之處初學罔然將無菩薩歸於惡道云何勸發化斯等倫惟願世尊覼縷解決爾時世尊普告菩薩大眾三舉聲詔諸族姓子悉當信佛誠諦至教勿得猶豫時會菩薩彌勒大士具餘之眾咸皆叉手白世尊曰惟願大聖分別說之我等悉信如來所詔諸菩薩白佛而亦至三於是世尊見諸菩薩三稱勸助欲令佛說佛告諸菩薩曰諦聽諦聽善思念之僉曰受教佛言族姓子如來建立如是色像無極之力諸天龍神阿須倫世間人各自知之各自念言能仁世尊從釋氏土棄國捐王行至江邊就于道場坐於樹下逮得無上正真道成最正覺又吾在昔從無數億百千那術姟劫以來已成至真等正覺矣譬有無數五百千億佛世界所有土地滿其中塵若有士夫舉取一塵過于東方不可計會億百千姟諸佛國土乃著一塵如是次取越爾所國土復著一塵如斯比類取無數五百千億佛界所有土地一切之塵一一取布著諸佛國悉令塵盡於諸族姓子意中云何有能計數此諸佛國思惟籌算寧知者乎彌勒大會諸菩薩眾悉白佛言無能計者天中天所以者何諸佛世界甚多無量不可思議非心所及假使一切聲聞緣覺處賢聖慧不能思惟知其數者唯有世尊大聖之慧乃能知耳餘無能及正使我等不退轉地諸菩薩尚不能知此諸佛世界不可限量難得邊際於時世尊告大眾曰今吾宣布詔諸族姓子如彼士夫取無數五百千億佛界中塵舉一塵過于東方不可計會億百千姟諸佛國土乃著一塵如是次取越爾所國土復著一塵如斯比類取無央數五百千億佛界所有土地一切之塵一一取布著諸佛國悉令塵盡吾逮無上正真道成最正覺已來其劫之限過於爾所塵數之劫諸族姓子等見吾於此忍界講法復在他方億百千姟諸佛世界而示現皆悉稱吾為如來至真等正覺錠光如來以諸伴黨若干之數而現滅度諸族姓子吾以善權方便演說經典現無央數種種瑞應又如來悉知一切群萌往來進止諸原根本悉觀其心而隨示現各為名號亦不滅度而說泥洹順諸眾生瑕穢善惡則為解演若干種法諸族姓子見無數品心性各異所行不同德本淺薄多所壞破而不信樂故為說言告諸比丘這度終始方今出家成平等覺從來未久甫乃逮得無上正真道成最正覺又如來成佛已來甚久故佛說言得佛未久所以者何欲化眾生故諸可說經皆已度脫所可講詔自現其身為一切故建示所行皆為天人喜造罪福以故如來諸所講演皆實至誠非是虛妄如來皆見一切三界隨其化現亦無所行亦復不生亦不周旋亦不滅度不實不有亦不本無不知不爾亦無虛實亦不三界如來所行不見三處如來普觀一切諸法在於某處不失諸法一切所說至誠不虛眾生苦惱不可稱限行若干種志性各異思想諸念各各差別欲令眾生殖眾德本故為分別說若干法又如來所當作者皆悉作之現這得佛成平等覺已來大久壽命無量常住不滅度又如來不必初始所說前過去世時行菩薩法以為成就壽命限也又如來得佛已來復倍前喻億百千姟然後乃於泥洹而般泥曰所以者何為眾生故而教化之故而示現行來久遠為無德類離於福祚為貧窶行著於愛欲纏諸見網而自覆蓋驅馳不定如來故為現發忨忨疾獲之想不起懈怠難得之慮如來善權告諸比丘勤苦作行乃得佛道誠諦不虛以諸眾生從無央數億百千姟乃見如來以其怱怱所作不當故恇汲恇汲無寧息故言法難值如來難遇聞見是已怪之難及興難遭想悲喜孜孜知佛希有便多發意樂在閑居而行精進這不見佛而懷渴仰見如來已歡喜稽首造眾德本其不滅度者教令滅度開化黎庶緣是如來出現說經而宣斯言誠諦不虛譬如士夫而為醫術聰明智慧工巧難及曉練方藥知病輕重藥所應療多有兒子若十至百其醫遠行諸子皆在不解誼理不別醫藥不識毒草被病困篤皆服毒藥毒藥發作悶愊反覆父從遠來子在城中腦發邪想父見諸子被病起想這見父來悉皆喜悅白言父來安隱甚善我等自為食任信他言而服毒藥惟願大人救濟我命時父見子遭苦惱患婉轉在地尋勅從人持大藥來藥色甚好味美且香和合眾藥與諸兒子而告之曰速服上藥甘香芬馥假使諸子時服此藥其毒消滅病得瘳除身體安隱氣力康強諸子不隨顛倒𢤱悷想者見藥嗅香嘗知其味尋便服之病即得愈毒藥消滅子性悷者不肯服之毒藥除者皆白父母與我等藥病悉瘳愈而蒙安隱其邪想者不肯服也得見藥色不憙香味父醫念言今我此子愚冥不解志性顛倒不肯服藥病不除愈或恐死亡寧可以權飲諸子藥則設方便欲令速服便告諸子今我年老羸穢無力如是當死汝輩孚起若吾命盡可以此藥多所療治服藥節度汝等當學假使厭病欲得安隱宜服斯藥教諸子已捨詣他國猶如終沒諸子聞父潛逝發哀啼哭悲哀不能自勝我等之父智慧聰明慠不服藥今者薨殪兄弟孤露思慕慇懃乃自剋責存不順教甫便遵崇父之餘業諦觀眾藥形色香味自當攻療不可輕戲尋便服藥深自消息病即除愈時父見子服藥病愈便復還現佛語諸族姓子如是醫者善權方便令子病愈寧可誹謗彼醫所處為不審乎諸菩薩白佛言不也世尊不也安住佛言吾從無數不可計限億百千劫發無上正真道意懃苦無量每行權便示現教化發起群生其父醫者謂如來也諸兒子者謂五道生死人也父他行而不在者謂如來未出於世諸子入城服毒藥婉轉者謂在三界三毒所縛婉轉五道不能自濟父聞來還謂佛如來行大悲哀見三界人或流五趣不能自出故現世間廣說經法開化黎庶服藥病愈謂發無上正真道意立不退轉無所從生或得聲聞緣覺乘不至究竟視藥形色香味不肯服者謂六十二見諸墮邪者見父年老留藥教子捨之去者謂諸黎庶疑受道教故現滅度留諸經法以教後世四輩弟子諷誦學問思佛功德發大道意或得羅漢或得緣覺佛見如是復還出世一切眾生皆是吾子諸族姓子如來行權非徒虛妄於是世尊欲重解誼顯揚其事而歎頌曰不可思議億百千劫欲得限量莫能知數得佛已來至尊大道常講說經未曾休懈勸助發起無數菩薩皆建立之於佛道慧無數億劫開道眾生億千姟數不可思議而為示現立于滅度以教化誼導利眾生用權方便而現滅度故為眾人演斯法典吾已自立一切黎庶分別群萌於彼之誼其心顛倒而不覺了欲立是等佛宣暢說設見於佛滅度之後以若干物而用供養又覩吾沒愁悒憂慼若復見佛歡喜踊躍假使質直說至誠言眾生之類朽棄身體然後如來合集眾音能自示現顯大佛道而於後世分別此語吾在于斯不為滅度比丘欲知佛權方便數數堪忍現壽於世及與異人眷屬圍繞因而宣揚於尊佛道諸賢得聞佛出世間又復導師餘國滅度觀察眾生愁憂懊惱倉卒不見其身相好望想飢虛欲得見佛然後乃為分別經典不可思議億百千劫吾常建立如此像誼佛來至於靈鷲之山自然床座無量姟數設使眾生見是世界水火災變劫燒天地當斯之時吾此佛土具足微妙柔軟安雅歌舞戲笑無量安隱講堂精舍樓閣室宅校飾莊嚴皆以七寶藥草樹木華實茂好自然雨華心華眾色以散於佛及弟子上諸人皆坐館室雷震或復好樂發道意者吾之國土建立常然餘人有見劫如燒盡覩其世界火甚可異本以權便示現斯變如來諮嗟無央數億佛之法尊其為若茲眾生品類不肯聽聞然而憙造殃釁之罪假使人民柔軟中和其時佛興出于人間已見世尊經法所詔則為顯揚清淨誼理佛來為人分別誡誨說斯所造往返之事假使如來久久而現然後乃為講是經典吾智慧力聖達光明如是所見不為薄少前世所行無量劫數慈心之品平坦無求智慧明者無得狐疑棄捐猶豫勿懷結滯所當列露未曾班宣佛今散告無復餘誼如醫所建善權方便開闡分別示子方術現衰老死其身續存神變音聲不終不始受諸等友而自由用世吼療治眾生之病開導癡騃令離愚冥而現泥洹亦不滅度何故慇懃欲得現已人常闇弊使意信樂以放逸故墜墮三處其心踊躍欲令覺了如來所詔常以知時為其眾生而行智慧以何方便而受道法何因令獲從佛經教世尊說是如來壽限時則無央數不可思議眾生皆獲利誼解脫至道爾時世尊告彌勒大士阿逸欲知今佛說此如來壽限經典之時六十八億那術百千江河沙等諸菩薩逮不起法忍二千江河沙菩薩大士皆得總持如一佛世界塵數菩薩大士逮得無礙辯才總持復有如千佛世界塵數億百千姟菩薩得不退轉總持復有如千佛世界塵數菩薩大士聞是經典轉不退轉法輪復有如中千佛世界塵數菩薩逮得無垢大聖分別而轉法輪復有如佛小千世界塵數菩薩聞斯經典逮得八生住當成無上正真道復有如四天下塵數菩薩大士聞斯法已得一生補處當成正覺復有如八佛世界塵數黎庶聞是經典悉發無上正真之道佛這說斯諸菩薩大士尋則建立應時虛空雨諸天華意華及大意華紛紛如雪以散無數百千世界億百千姟諸佛世尊故來垂恩坐師子床七寶樹下及能仁大聖上其無央數不可稱限諸滅度佛并多寶佛身地即大動及雨一切諸菩薩上又雨四種栴檀雜香蜜香一切諸香從虛空墮虛空之中發大雷音深柔軟音自然妙響千萬瓔珞若干琦珍明月珠寶如意之珠諸珠瓔珞皆於空中垂下如幡無數香爐在於空中自然香出復有無數百千寶蓋自然來至一一寶蓋各各普覆一一佛上上至梵天諸菩薩眾在於空中執蓋而侍億百千姟諸如來左右於是彌勒而讚頌曰安住令聞未曾有法本來未甞見此明光廣大極遠不可限量如向所覩無能思議今日我已所聞經典面觀安住現分別說建立眾生億百千數大聖導師於世殊特不退轉輪住於佛道或有得立執攬微密或有得處無限之誼億百千數總持之要欲有限量及思惟者有所建立并越度生或有二住及八住者當得佛道所度無量或有學者超越千四或有至三或於二住緣從導師聞是經典當得佛道顯第一誼或有建立一生補處成諸通慧遊於諸有聽省於斯大聖所說有成果證無有諸漏猶如八佛國土諸塵其欲數者限量如此若有黎庶億數聽經聞是皆發殊勝道意無極大仙造德若斯分別演說立真諦地無量諸身不得稱限譬如虛空無有邊際諸天所雨無數億華不可計量天子億千帝釋梵天如江河沙其來至此無數億千雜香妙香供養安住蜜香上香而已散佛專己作行猶如飛鳥普來供散安住如來上虛空中自然雷震柔軟音聲暢深妙法億百千天俱共歌頌明月珠寶自然下降自然諸香而為芬薰七寶寶瓶億百千姟羅列虛空如鴈飛行供養大聖威神之尊諸蓋億姟不可限量廣大周匝七寶嚴飾聰明智慧諸菩薩執身形高長上至梵天微妙姝好威光巍巍幢幡綺麗供養上佛諮嗟眾聖億千讚誦心懷踊躍敬安住名所在向方尊未曾有見若干種諸異導師而普示現壽命之限今此眾生悉觀喜悅其誼廣普至于十方導師音聲靡不達至飽滿眾生億百千數曉了道意具足莊嚴爾時世尊告彌勒曰其聞如來所現壽命所說經法發意頃生快心篤信者所得功德不可稱量譬如族姓子族姓女欲得無上正真道奉行布施持戒忍辱精進一心五度無極八億百千劫不如族姓子族姓女聞斯如來壽命之限發意之頃歡喜信樂而不狐疑若干種行歸一道者欲知功德勝于八億百千劫行五度無極百倍千倍萬倍億億倍巨億萬倍福不可譬無以為喻佛言阿逸族姓子族姓女聞斯經法一發意頃歡喜信者則為堅住無上正真道成最正覺佛時頌曰若一切遵修行五度無極志慕求斯慧意存佛上道設於億千劫具足八前劫而布施諸佛數數及聲聞供養諸緣覺菩薩億千姟奉進諸飲食衣服床臥具榻蓆及屋室皆以栴檀香園觀平等足為施經行處如是布施已若干種無數於億百劫中用求尊佛道又復護禁戒信喜稽首佛明立無所犯猶得佛慧故復次順忍辱住於調定地志尊無所限忍無數罵詈設覩卒暴者住慢而自大志能忍彼等以求佛道故常慇懃精進寬弘心堅固意念餘思想遊至億佛土若處於閑居欲棄于睡眠其人億劫行常習于經行欲比無等倫億千劫禪定加復八千億而行專一心志願上佛道欲得諸通慧具足定無極一切禪寂然諸所造福德合會而聚集億百千劫中如前所諮嗟若男子女人其聞佛壽限一時歡喜信此德為最上當棄捐猶豫諸著思想事信樂大法誼其福為若斯若菩薩求道尊奉億劫載是聞不為聞聽佛壽無量當已頂稽首如是像類人然後將來世度脫億數人如能仁世尊釋師子大人坐於佛樹下而演師子吼吾今所以來眾生所供敬處於佛道場說壽亦當然志性悉具足其人博聞持所說諦化人則無有狐疑佛復告阿逸其有聞說如來壽經者入中受持分別曉了其得福德不可稱限即過於彼若干億劫奉五度無極上至于佛慧所當示現所當奉行復次其聞是經即持書寫已載於竹帛供養奉事散華燒香搗香雜香繒綵幢幡麻油燈香油燈醍醐燈其福過彼甚多無數當致如來慧見之事猶如阿逸彼族姓子設得聞斯如來壽限經其心質直歡喜信者以是情性當觀此相即當知之以見如來在靈鷲山說是經時與諸菩薩眷屬圍繞聲聞之眾於斯佛土三千大千世界之中平等忍辱地為紺琉璃紫磨金色八種交道七寶行樹若干種億屋宅居室諸菩薩眾於其中止阿逸欲知彼其人心常而質直安悅信者以是色像知其相行曾見佛會又如來尊悉見彼人心所信樂如來滅度後族姓子女聞此經卷亦不誹謗歡樂受持則為如來所見擁護其族姓子超於興起為佛塔廟起於建立精舍講堂超於瞻視比丘疾病而給醫藥供養之具所以者何是等族姓子以為具足興立塔廟起七寶寺上至梵天悉為供養一切舍利其佛塔寺周迴無限普盡地際懸眾寶鈴無上之藏諸舍利廟供養華香雜香搗香寶蓋幢幡伎樂歌頌若干種香天上世間所有珍琦天華天香及天伎樂空中雷震暢發洪音鍾磬大鼓箜篌樂器簫成琴瑟鐃鏡若干柔軟哀聲歌舞節奏調合剋諧無數億百千劫供養奉侍諸度無極皆悉充備佛滅度後其有得聞此經典者持讀書寫若分別說福勝無量修慈愍哀廣普受持講堂精舍床榻錦繡敷具令比丘眾頓止其中園觀華實明月珠寶經行諸坐飲食供養病給醫藥一切施安悉令具足其床榻腳若干種寶微妙顯好上至梵天幡蓋校飾勸助福故稍稍轉具而滅除罪靡不粲麗五體精進而在閑居積累功德無數巨億百千劫中稱揚其名一切莊嚴威神巍巍皆悉彌普於是世尊而歎頌曰若起七寶寺上至于梵天華香及伎樂幡蓋悉供養諸床臥之具飲食細供饍病瘦給醫藥寶床若干品入微妙莊嚴上至于梵天普校飾佛土勸助兼備足五事勸閑居咸興變億數一切人所樂微妙施最勝供事悉具足鮮潔華幢幡以此為衣服數數如雷震眾伎柔軟悲以供養舍利香油為然燈分布圍周匝其有持此經於亂講說法以為具足辯斯若干供養無數億屋室皆以栴檀作講堂三十二極高無有極悉敷諸座具隨所欲飲食如是億百千供珍妙餚饌園觀及經行華布遍其地覆蓋具無量采畫若干像用供養眾僧其持是經法目前辦斯已如來滅度後若讀誦寫經歡喜如信樂其得福無量超餘福之上其有人書寫淨潔令安諦當供養經卷華香普芬薰常當然燈火香油為錠鐐所生輒歡喜數上思夷華其人奉經卷供養當如是得福甚眾多其限不可量譬如虛空界其限不可得十方之無量其福比如是何況能復加常施於安隱奉戒行禪思而在燕坐行無瞋不惡口恭敬立思惟比丘尼常當謙恪不自大智慧如明月問智者不恐次第順分別意懷愍得佛假使如是像持殊勝經者其人功德品不可得限量設使人見此如是像法師當持此經卷奉敬加供養假使有人以天華香用天寶蓋而以覆陰當以首頂禮其人足常想念之如來最勝爾時見者作是思惟而當求索樹王之下當覺成佛所在供養為饒利益諸天世間假使住立若處安坐所在經行其德如是臥在床榻若著衣服而常講演斯如來經於時士夫於此經卷興若干種顯諦微妙世尊導師所說至誠以無數珍而供養者如吾所歎所有土地則為佛身於彼經行佛聖於中如坐座上覺了所在遊居之處爾時彌勒大士白佛言其有聞是所說經典得何福祐以偈頌曰大雄若滅度其有聞是經省之即勸助為得何福祐於是世尊告彌勒曰如來滅度後其有聞是所說經者若比丘比丘尼清信士清信女男子女人大小眷屬聞已勸助於眾會中宣轉為人說若在屋宅若在露處若在閑居郡國縣邑所當作為如所聞經如所受得住彼力勢為人解說若為父母宗室歎詠聞大士言亦讀代喜所可聞知展轉相傳不見法師威容色貌若轉學者代之勸助以是因緣所興方便使五道人有五蓋者通得相見各以所聞轉相勸化聽我所說勸助之福所聞法師經法功德族姓子女無所千載四域天下六趣群生未盡羅網有色無色有想無想不有想不無想有足無足兩足四足多足諸天人民或有一人欲求功德隨此眾生所欲樂喜已所愛重極上微妙供養之具滿閻浮利為一一人廣大布施隨其所欲屋宅金銀水精琉璃珊瑚虎魄車𤦲馬瑙象馬車牛眾寶合成無央數歲恣所求索應意備足供養飲食無所乏少中自念言年朽力弊心用疲殆豈可化入如來法律以佛所詔用誨眾生尋如所念以律檢非導之典教黎庶一時俱履道跡往來不還無著得證諸漏以盡禪定具足威神巍巍得八解門一心不亂於阿逸意云何彼時士夫所建福施有能思惟限量者乎彌勒答曰甚多不可貲計乃能安慰無量眾生供足所乏加復立志於無著證佛告阿逸今故語仁宣布四遠如彼士夫興大布施供給無數四域群生立無著證佛言其聞是經一句一偈勸助代喜福過彼人所布施上一句一頌勸助功德不可稱限百倍千倍萬倍億倍巨億萬倍億百千劫不可計量無以為喻何況目見於此經典耳聽代喜德難計會假使有人欲聞斯經若入精舍所至到處若入縣邑若住若坐一時得聞此經法者若再反聞所在專精現在生處所獲福祐常得自然無數珍寶宮殿精舍床榻坐具象馬車乘安雅無量說經進止若住若坐息心天王就擁護之不遭罪患釋梵四天翼佐營衛轉輪聖王近師子座設族姓子唱言有經名正法華真可奉敬宜共聽受更相請命若辭泥雨設懈不行若得斯須暫聽聞者則解罪福善惡報應便得德本當獲總持與諸菩薩世世相隨在在所生聰明智慧億百千世體常香潔不墮惡趣不與賊害兵刃共會無有邪心面色光潤生賢善家見者歡喜無憎惡者不盲不聾鼻不偏戾亦不塞齆不瘖不瘂不禿不跛不𤵿不癖不愚癡不短不長不柔不剛不白不黑面不痿黃身體完具姿顏端正色如桃花人所愛敬心性仁賢口言辯慧疾逮禪定如來法教欲覲諸佛如願即見世尊正覺當學此經佛語阿逸且觀其德若有一人一反聞名勸助代喜乃獲此福何況有人專精聽受供養思惟而復具足為人說者爾時世尊而歎頌曰最後若有值是經卷假使逮得一頌之說聽采其誼心喜勸助其人功德不可限量設令有人獨能施與常給眾生億千姟數如佛向者所現譬喻令無數劫皆得飽滿於時丈夫覩面色變頭白齒落年老朽耄斯群生類將無終沒我欲教化使入道法其人最後以法教喻為分別演無為之地一切五道猶如芭蕉速令逮及於滅度事一切眾庶皆聽受經而從士夫親近諮請制伏其心皆使無漏一時之頃得無著證若聞一偈代是勸助所得功德出彼無量各各所施一一分別一頌之德難計難限倉卒得聞講一頌者莫能限量動無崖底其人得福無數如是何況現在面自啟受假使有人來至眾會一反聞經歡喜踊躍從億百千諸姟劫數是法難值亦難曉了若今有人還及彼土須臾得聞於斯經卷且當聽是所獲果報在在所由無有大病世世所生舌無有患牙齒堅固未曾墮落初不𣧑害除諸危殆及邪反戾父母賢良所立巧便壽命常長未曾生盲目亦不冥鼻耳姝好無有缺減脣口雅妙面常鮮潔常為眾人所見愛敬口氣芬馥無有臭穢形體常香如青蓮華其薰流布無所不周若居堂室行至精舍所到之處有聽斯經須臾之間還知聞者熙怡喜踊在邊啟受其人儀體獲致安隱殊妙車馬則用躬迎若復乘于賢善象車所在遊得若干種寶常復獲逮上妙瓔珞數百千人悉共發意住造其所所說法果則為講斯清淨教誨清淨法故所建鮮明得為天帝梵天床座速疾逮致轉輪聖王長處眾會敷演經誼爾時世尊告常應時菩薩大士若族姓子族姓女受是經典持讀書寫當得十眼功德之本八百名稱千二百耳根千二百鼻根千二百舌根千二百身行千二百意淨是為無數百千品德則能嚴淨六根功祚彼人若令眼根清淨而以肉眼覩諸所有滿三千大千世界諸味石蜜叢樹下至無可大地獄中上至三十三天一切普見悉能攝取故曰肉眼若有眾庶生其中者皆悉見之咸曉了知罪福所趣於時世尊而歎頌曰其執此經卷勇猛處眾會所說不怯弱旦聽斯名德八百諸名稱清淨目明朗若已離諸垢其目所覺普彼則以肉眼而從父母生覩諸佛世界普見超神仙諸山須彌山又覩于鐵圍并諸陵丘阜而復察大海默正住一處普瞻靡不達下至無可獄肉眼為若此尚未獲天眼亦不曉了知肉眼之境界根且覺輕便佛復告常應時菩薩若族姓子族姓女說是經典若為異類聲聞乘說者則便逮得千二百耳名稱聞三千大千世界周匝下至無可大地獄上至三十三天超外神仙所謂聞者象聲馬聲牛聲伎樂聲車聲啼哭聲愁歎聲鼓聲鍾聲歌聲舞聲戲笑聲男聲女聲幼僮聲僮女聲風聲奇妙聲正法聲非法聲樂聲苦聲力聲志性聲柔聲麁聲天聲龍聲鬼神揵沓和阿須倫迦留羅真陀羅摩休勒聲火聲水聲地中聲比丘聲聲聞聲菩薩聲如來聲三千大千世界所有音聲內外通徹一切清淨以肉耳根悉聞眾生所說聲尚未得天耳而悉普聞曉了萌類諸聲亦不思惟觀察黎庶本末所由又耳悉聞亦不求索一切音聲又而順聞巍巍如是常應時菩薩大士未得天耳而耳所聽乃如斯也佛說此已欲重解誼從後頌曰鮮潔總攝若干品類清淨之耳千有二百於是世界以是聽省聞其音聲無有遺餘有六情者則而聽聞車牛諸乘象馬音聲拍手擊鼓悲好音聲鐃鈸梢拂亦復如是伎樂柔和其音殊好雖在於彼無所染著聞無數人諸可講說彼人等倫所喜分別皆聞諸天天耳所聽常而降伏甘美柔和男子女人諸啼哭聲童男童女所可作為哀鸞之音及赤󰀯鵶鵁鶄鴛鴦及與鸚鵡其有捿持於山林者悉得聽聞斯類音聲地獄之中勤苦毒痛悲哀嚾呼所酷苦響思想飯食所至求索興作發起所出音聲諸阿須倫居在於海諸響暢逸而各各異於時法師停住於此有語言者尋則普聞畜生餓鬼勞飢渴聲各各講說或鳴或吼彼時法師默如立斯則得聽聞若干音聲其梵天上所居諸天光音天上善究竟天及餘奇特各各異聲法師普得悉聞此響在安住世而出捨家諸比丘眾諷誦所行分別現說他人志性法師悉聞是等說經諸菩薩眾處斯境界所可諷誦為他人說可集結誼以為經典悉得普聞若干種音其佛世尊為人御法而為眾生說無數經獨在樹下悉得聽聞因其菩薩能持此經一切三千是佛國土無數眾生音聲暢逸若在室中或復處外所言麁細悉普聆摻悉聞一切群萌音響於諸音聲亦無所著處處悉知他人表裏其耳清淨聰徹如是斯人常未得天耳光適覩因緣尋能即聽於時法師功德如是學斯經卷名稱若茲佛復告常應時菩薩若族姓子族姓女有持是經卷分別說者若復諷讀書著竹帛得八百功德諸根堅固鼻根清淨以是鼻根三千大千世界所有諸香皆得普聞柔軟香須曼香生香傅飾鬚香思夷華香青蓮紅蓮黃蓮白蓮若干樹木果實薰陸香蘇合香華香栴檀香木榓香青木榓香種種眾香百千殊品處處生者諸質朴香人所嗅香男子女人童男童女香皆自聞御己身之香象馬六畜飛𤢌走狩香諸樹木香諸樹木間含血品類香諸妖魅香至誠香天上香比陀美香晝度樹香意香大意香柔軟香諸天香天宮香帝釋身香知所生處於講堂上鼓樂弦歌所當修設諸大法則為忉利天諸天說法從地踊出自然生者歌戲利誼天玉女香童男童女香以是因緣假生梵天諸天子等諸大天人大梵身香其香各各從身流出諸天雜香無數百千其名各異聲聞緣覺菩薩大士如來遊居所開化香其法師者於此間住所去殊遠不到其前亦不近邊不往就嗅悉聞彼香不愛不求亦不思念亦不乍香而嗅知氣以一心住在於眾會悉分別說如是諸香心亦不著無所慕求於是世尊而歎頌曰其人鼻根清淨如是若干種香所聞甚多於是世界一切所有諸所可生香香甚好又有諸形華殖之香栴檀諸香種種異品其諸香實各各異類微妙好薰眾木榓香男子女人童子女類其心頓處各各異品人間所生諸香參差在在茲殖青蒼雜遝又知大國轉輪聖王所據柔仁自由力強於彼所有難縷字名眾眾異香皆分別之財物珍寶若干甚多藏去著之於何所地有玉女寶及餘珍異時彼菩薩悉曉了香是等體著所有瓔珞珠環莊嚴衣被端正或時在座若復床臥以香塗身菩薩悉知歌戲娛樂一切神足明哲智者鼻力悉聞若有奉持此經善訓以快妙香及麻油香若干種類及華實香所在安住又嗅悉知其於某處有此眾香悉能分別若干種香而於山巖中間所有無央數種栴檀華香又復人民諸所有香居止于彼一切了知若轉輪王所可愛喜或有潛處在于海中若於地內所生蟲蛾明者皆練此輩眾香知阿須倫妃后子女并及臣民皆分別識阿須倫王歌舞戲笑其鼻悉嗅如是果報若於曠野四繳道中多有師子虎狼龍象水牛眷屬諸所種類特牛牸牛悉能知之若有女人隨其喜樂假使童子及童女眾若有懷軀身體疲極以香分別腹中男女復自識知身所從來又亦曉了誼法科律採覩其人安隱苦樂童男力勢福應所獲男子所願眾多悉知而覩嗅別諸所願香已自可意如是無盡又復嗅別身寂然香其自處在地中諸藏財物珍寶金銀雜色柔軟珊瑚形如紫金所止頓處悉嗅知之諸貫瓔珞明月珠寶世間載有人所不及用鼻悉嗅知其好醜行來進止別其善惡諸天在上虛空之中意華諸華柔軟音華眾會之中所有諸華以鼻勢力住此悉聞其諸天人所有宮殿上妙下極及中間宮種種之品如斯色像於是住立鼻力嗅之又復分別遊觀之園諸天之法眾明寂然亦復曉了尊妙宮殿諸天子等所遊戲處於是建立悉嗅天香以香分別諸天子黨住於何法興何等行所在遊居悉聞其香諸天玉女所畜華果諸寶瓔珞周旋娛樂於時菩薩悉識其香三十二天至第一天諸天大梵所遊宮殿彼以鼻嗅悉能知之住已不住皆能曉了諸所遠近無不開達終沒若生前世宿命以鼻嗅之知斯本末其有菩薩持是經卷若有比丘順安住教常修精進靜住經行若已至誠諷誦解說其彼菩薩皆悉知之亦別聲聞最勝之子常在樹下一身獨處其明哲者承嗅悉覩有某比丘處於某處悉能分別所在之處其有菩薩意堅禪定常自娛樂諷誦講說復為他人講演解法於時菩薩以香覺了安住大人遊所在方愍哀行慈分別說法在其座中弟子圍遶以香識了法王所在假使眾生得聞經法以得稟受心懷踊躍時菩薩住於此悉見安住眾會一切所在菩薩力勢如是色像尚未逮得天人之鼻自然得是本之瑞應諸天之鼻無有諸漏佛復告族姓子其有持是經典讀誦書寫當獲奇異舌根千二百功德舌根具足分別諸味若得甘美變為天上自然飲食設服酢澁醎苦化成天饌󰁇味無量若入眾會講授法要蒸庶欣載欽仰典則若入諍怒德音柔軟談誼辯慧清白知節慈愍通徹眾人歡和感味餘響其從聞經言論美妙天人往造釋梵四王清淨天身諸天玉女思僥往見天子龍神妃后阿須倫阿須倫妃后迦留羅迦留羅妃后真陀羅真陀羅妃摩休勒摩休勒妃揵沓惒揵沓惒妃閱叉鬼神婦女比耶反足鬼神婦女悉欲往觀稽首作禮聽受經戒問訊誼歸比丘比丘尼清信士清信女國王太子大臣群僚大力豪勢轉輪聖帝尊重巍巍七寶具足太子眷屬玉女采女又異梵志君子居士州城郡國縣邑營從悉欲往觀思盡形壽稽首歸命供養奉侍聽受經法言誨和淑猶如世尊如來所歎面見思察逮佛明慧深妙之要曉了如此自然而聞又知世尊所向方面坐說法時於是世尊而歎頌曰其人舌根則悉柔軟分別諸味簡練好醜自然甘美如天飲食若干種味次第而生音聲殊妙語言和雅聽受奇異意歡喜悅在眾會者莫不欽敬又當演出深奧音響其有聽聞所說經法覩察報應清淨億千即生歡喜曉了尊上供養經卷不可計量諸天龍神蛟阿須倫常懷欽敬欲得見之謙肅恭遜諮問經典其人名德獲致如是於是世界發意之頃皆以音聞能遍告之其響柔軟微妙殊特深邃儒雅而有限節諸天豪尊轉輪聖帝欲得供養普往至所皇后玉女悉俱叉手而常元元聽稟經典諸所鬼神善共宗重天揵沓惒及諸營從反足女鬼及諸男女普悉恭敬皆造奉侍自在尊豪梵天之王大神妙天及諸天子天帝梵尊天子枝黨無數玉女悉詣其所世間有佛聖明導師聲聞弟子悉聽妙響見所在處僉然護之察所講法悉用欣然佛復告族姓子菩薩大士若聞是經持讀誦寫者逮得身行八百功德肌色澤光猛勇響餼猶如琉璃淨妙無垢所當作為人民欽效容止可宗進退致益彼已無易三千大千世界眾生稽首為禮普佛國土群萌好醜鮮色惡色生趣善惡鐵圍大鐵圍小山大山人所居處下至無可大地獄中上至三十三天自以威德普悉見之於此世界聲聞緣覺菩薩如來所可遊居講說經法以己威光都皆觀之所以者何身行清淨之所致也於時世尊而歎頌曰彼人己身所行清淨譬如琉璃而無瑕疵為一切人所見愛敬其有持此微妙經卷猶如明鏡見其面像見世形類亦復如是自覩本末及見他人其身清淨如須彌山於斯世界所有眾生諸天人民蛟阿須倫地獄餓鬼及諸畜生悉見身體及面顏容諸天所有宮殿館室土山石山及諸鐵圍雪山須彌及諸大山悉得覩見其所在處以大威聖瞻見諸佛一切聲聞及佛弟子若有菩薩獨在屏處所說經法悉能知之其身清淨亦復如是悉覩見于一切世間以俗之身覺了如茲斯人尚未獲成聖道佛復告族姓子菩薩大士如來滅度後若持斯經諷讀解說得千二百意根清淨德其人則以清淨意根靡不貫暢聞一頌者所究彌廣多所達了以弘覺了便能一月講說經法四月一年綜練所歷憶念不忘凡俗所為販賣賈作語言音聲以法皆覩次第分別不失其緒三千大千世界諸六趣生皆知其心所念善惡如應不應中為沙門聖非聖者普見不應意志清淨不復思惟自然分別說法誼趣言皆至誠有至講者皆亦承說如來所詔一切剖扸往古最勝經卷於時世尊而歎頌曰其人意根清淨皦潔光徹鮮明見心所念由是之故曉若干品瑕穢卑賤好惡中間若聞一頌能奉持者解無央數明哲誼理一月四月若至一年所說善惡不違至誠於斯世界中間所苞若有群萌種種品類諸天人民及阿須倫枝神異類及諸畜生六道之中所有黎元是等思想若干種念持是經者各各異意一時之間悉覩知之諸佛大聖百福德相一切悉為世間說法登時所講普等聽聞所說清淨即能受誦前世更歷所學經卷長夜所講當綜解之有常所演經典之要得眾會中無所畏憚其有持經部分光揚卒未遭值眾想之患枝黨群從悉為賢良意根明達亦復如是菩薩所住未曾有地普為眾生分別說經其能受持安住正法巧便意宜則知所應於是佛告德大勢菩薩是故當知其有比丘比丘尼清信士清信女持斯經典假使四部罵詈誹謗出麁獷辭訶制止之罪不可限設復有人聞是經卷受持諷誦為他人說廣解其誼獲上妙福如斯疇類佛所諮嗟眼耳鼻口身意清淨而無蔽礙又告德大勢乃去往古久遠世時不可稱限廣遠無量不可議劫有佛號寂趣音王如來至真等正覺明行成為善逝世間解無上士道法御天人師為佛眾祐劫名離大財世界曰大柱佛語德大勢寂趣音王如來普為諸天自境界人講經化導與聲聞乘演四聖諦度老病死使近泥洹解十二緣所由從起為諸菩薩講六度無極使至無上正真之道現如來慧所行常連佛壽四江河沙億百千姟劫佛滅度後正法住立如一閻浮提億百千姟塵數劫其像法立如四天下億百千姟塵數劫又語德大勢其佛滅度後像法沒盡次復有佛續號寂趣音王展轉相承二十億千如來至真等正覺明行成為善逝世間解無上士道法御天人師時此諸佛次第滅度正法沒已像法次盡彼世比丘憍慢自大越背法詔有一比丘名曰常被輕慢為菩薩學何故名之常被輕慢其開士見比丘比丘尼清信士清信女每謂之曰諸賢無得憍慢自高所以者何諸賢志趣當尚菩薩如來至真等正覺以是方便慎所緣誼為諸比丘講菩薩行不受所誨不肯諷誦遙見四部仍謂之曰我身終不輕慢諸賢人普當學菩薩高行得至如來至真等正覺佛語德大勢爾時四部得聞此言咸興恚怒毀呰罵詈此一比丘不問吾等不見人心反自貢高云見人心授我等決當成無上至真等正覺人所不欲非常之事而為人說又語德大勢若一比丘行值大雨蒙佛威神如被覆蓋身不漬溺雖見罵詈心不恚恨面色不變若聞其言憎不喜者以瓦石擲續遙舉聲而教之曰勿行輕慢修忍辱心發菩薩意所以者何爾時比丘比丘尼清信士清信女貢高自大數數聞見大士教曰吾心常謙不輕諸賢雖見罵辱心不增減彼等四輩因共名之常被輕慢斯一大士臨欲壽終得聞寂趣音王如來講正法華經二十頌本深妙之誼億百千事大士臨終踊在虛空唱揚大音歎斯經典而告之曰仁當受經亦當逮得如前淨眼耳鼻口身意亦清淨已獲斯淨更即增益二十億姟壽逮得定意復為眾人講是經典前時四部聞其所說而毀呰之名此大士為常被輕慢建自大者見此大士微妙神力辯才慧力善權道力皆來歸伏敬宗為友聽聞經法是等輩類餘不可計無數億人便立無上正真道意時彼大士壽沒之後便值二十百千億如來正真此諸世尊皆為講說正法華經稍稍進前以是德本復更值見二十億百千如來皆同一號號雷鳴音王皆從得聞如斯經典復更值遇二十億百千如來皆復同號名雷音王亦復從聞正法華經受持諷誦為四輩說在所生處常自然獲眼淨耳淨鼻淨口淨身淨意淨視聽洞徹鼻通口辯身能輕舉意覩眾生心普為四輩演斯經典分別其誼佛語德大勢常被輕慢大士供養奉事若干億百千數如來已復更值無數億百千如來亦復從受正法華經以是德本自致無上正真之道成最正覺德大勢菩薩欲知大士常被輕慢於寂趣音王如來之世為四部人說經法者不乎則我身是也假使爾時設不受是正法華經不持諷誦為人說者不能疾逮無上正真道成最正覺備從過去諸佛世尊聞此經典受持諷誦廣為人說致最正覺爾時比丘比丘尼清信士清信女其一大士為說經言我行恭敬不輕諸賢仁等當逮如來正覺道德之慧又諸四部輕彼大士罵詈形笑不自改者二十億千劫所生之處常不值佛不聞法聲又萬劫中墮無可大地獄拷掠燒炙痛不可言罪已畢竟從地獄出以彼大士教化之故令發無上正真道意皆得神通慧無罣礙今悉現在佛語德大勢欲知爾時四部毀呰形笑恚罵大士者不今此會中󰉈陀和等五百菩薩師子月等五百比丘比丘尼今在佛前五百清信士五百清信女等皆不退轉當成無上正真之道佛告德大勢此正法華經其誼廣大威神無量一切無慶諸菩薩大士所當欽尚如來滅後其受斯經持諷誦讀得福如是逮成無上正真道於是世尊而歎頌曰今我識念往古過事佛名寂趣音聲之王威神無量天人所敬為諸眾生人民講法其佛最勝滅度之後然其正法最末世時有一比丘為菩薩行因時號名常被輕慢即時往至於比丘眾及比丘尼所覩顛倒但勸化之志行佛道自宣我心不懷憍恣罵詈輕毀每見形笑彼時常為使聞此言假使得聞此經法時若復住立設有所作時明慧者臨欲壽終用分別說此正法華尋時報應增益壽命變現其身而得自在處在虛空講說經典教化一切悉發道慧於時大士壽終沒後逮見諸佛億百千姟稍稍漸漸開化入法為分別說於斯經卷諸最勝子得成為佛則我身是能仁如來其諸比丘口憙誹謗眾比丘尼及清信士彼時所有諸清信女被蒙開化聞經解慧常當覩見無數億佛則󰉈陀和五百人是諸比丘眾及比丘尼清信士女今見佛前吾爾時悉令聞尊法皆開化之使得曉了於今佛身滅度之後數數當受奉斯經卷無數億億而當思惟未曾得聞如是之法假使有佛億百千數希聞講說如斯等經是故以聞如是像典自在聖尊稱讚經典我滅度後若有說此頻數當忍受正法華爾時于彼三千世界塵數億百千姟諸菩薩等從地踊出者一切皆悉住世尊前僉然叉手白大聖曰如來滅後布露經典遍諸佛國及世尊土滅度之處於彼所在講說斯經多所利益若有受持此妙典要講讀書寫為人說者德不可量於時溥首處於忍界諸菩薩無數億百千姟受比丘比丘尼清信士清信女諸天龍神健沓惒阿須倫迦留羅真陀羅摩休勒及人非人如來皆為神足變化如來至真等正覺為現瑞應悉得柔順法忍皆令書寫正法華經化異世界億百千數諸菩薩等各各坐于諸寶樹下師子座上爾時能仁世尊及此一切如來正覺現其神足具足充滿百千歲中有所興立應時百千歲中功德自然而大光明滅除陰雲彈指之頃自然有聲靡不通達十方佛國一切世界六反震動諸天龍神阿須倫迦留羅真陀羅摩休勒承佛威神各隨所住無央數千諸佛世界普悉覩見斯忍佛土又諸如來十方無數億百千姟各各自坐諸寶樹下師子座上能仁如來多寶世尊於彼七寶廟寺講堂自然嚴淨師子之座威曜顯赫無數無限不可計會億百千姟菩薩大士及四部眾見斯變化心中愕然驚喜無量得未曾有則聞空中音聲而歌頌曰仁者欲知過是無限不可思議億百千姟諸佛世界有佛世界名曰忍土於彼有佛號能仁如來為諸菩薩大士講正法華經方等典詔一切諸佛普護斯經用救菩薩大士以故諸賢心當質直清淨稽首歸命勸讚奉侍供養彼能仁正覺於時眾生聞空中自然之音有佛世尊號曰能仁這聞名稱應時叉手以若干種華香衣服幢幡雜香舉手各散忍世界瓔珞珠璣諸貫真珠如意寶珠而供養之其華香幡蓋瓔珞珠璣明月寶珠自然來入於忍世界尋時合會為寶華蓋在於虛空悉覆諸佛及菩薩上時彼世尊告諸異行及佛前住諸菩薩眾如來正覺功德威神不可思議諸族姓子於無數億那術百千姟劫說此經誼不可究竟雖無央數若干種經所不能及不可限盡欲度彼岸難得邊際諸族姓子舉要言之假令有人欲了斯經要悉佛威神普諸佛法諸世尊界諸佛精進諸佛閑居諸佛妙力示現是經故族姓子佛滅度後當以慇懃求此經典受持書寫精進奉行供養承事為他人說設使有人齎此經行講讚書寫思惟奉宣著於竹帛若在精舍齋堂室宅大林樹下若在水邊當起塔廟所以者何則為如來所處之地觀是道場佛所坐樹則當察之一切如來正覺所遊群聖世雄轉法輪處十方諸佛在中滅度等無差特於斯世尊而歎頌曰世愍哀法不可思議而常建立神通之慧亦復示現普等明目眾生一切悉得歡喜其舌神根暢音梵天演奮光明億百千姟諸群萌類覩見神足怪未曾有皆入大道又聖導師興一大光彈指之頃宣洪音聲即時普告一切佛土周遍十方諸佛世界如此變化及餘感動大聖所現瑞應如是如來爾時皆令歡喜佛滅度後奉是經卷安住宣暢功德之法無央數劫不可思議持是經卷福祚之限導師諮嗟若干無量欲盡其限不可邊崖猶如虛空不可窮極名稱至德無能思惟持是經者淨德常然則為見佛大聖導師及吾於世滅度大通則此一切諸菩薩眾并復覩此四部之會其有值遇斯經典者則為遭見今日之會佛滅度後亦復在此及彼十方諸佛世界其有能持此經卷者則為覩覲諸過去佛及於十方今現在佛目自面見供養奉持悉當悅意向人中上在於道場所可思惟當速受持於此經典自然辯才無所罣礙設本種命不能長者當分別曉於斯經誼便當受持於此世尊曉了諸經次第所歸大聖世尊滅度之後假使有人至誠說者分別此經議理所趣則講審諦諸經卷誼其人光明分別所覺譬如日月普照遠近遊於天下在所至到勸化發起無數菩薩是故智慧諸菩薩眾聞如是像經無等倫我滅度後奉此經典其人不疑於佛大道於是宿王華菩薩前白佛言藥王菩薩以何等故遊忍世界堪任無數勤苦之難善哉天尊願為十方諸佛世界菩薩聲聞雲集於斯若有聞佛班宣藥王初發道心宿行功勳為今眾會及後來世普聞受持追學究竟天人龍鬼諸尊神王僉皆悅豫發大道意自致正覺度脫一切於時世尊見宿王華發心至誠為一切諸佛讚曰善哉乃為將來諸菩薩施勸進後學令入道智諦聽諦聽善思念之唯然世尊願樂欲聞佛言乃往過去江河沙劫爾時有佛號離垢日月光首如來至真等正覺出現於世其土壽命四萬二千歲教化眾生濟度危厄於時十方菩薩大會有八十億諸聲聞眾七十二江河沙等又其佛土而無女人三惡之趣無阿須倫八難之患其地平正紺琉璃色眾寶校成莊嚴清淨生眾寶樹周迴圍遶珍琦珓珞周匝覆蓋竪諸幢幡寶瓶香爐燒眾名香一切樹下設寶床榻坐具嚴飾不可稱載諸坐具上有五千億諸天之座鼓諸音樂歌佛功德以為供養於時其佛為諸菩薩及聲聞眾分別講說正法華經時有菩薩名眾生憙見聞佛敷演散解義要即奉佛法遵習苦行夙夜精進萬二千歲經行不坐竟萬二千歲即便逮得普現三昧逮此定已輒復思惟吾以逮是普現三昧便能致此正法華經因逮定意踊躍歡喜心自念言我當供養離垢日月光首如來至真奉正法華經即如其像三昧正受處在虛空雨心天華雜香栴檀用供養佛應時所雨眾華雜香普熏十方諸佛世界其聞香者悉得法忍眾生之類和心相向眾生憙見菩薩從定意起重自思惟雖用雜物供養於佛不能暢盡至真之德以身供養爾乃無上尋如所念斷絕五穀專食眾香眾香華汁而以飲之日使身中內外皆香如是服香竟十二年復和眾香以塗其體香油潤衣而立誓願以身為燈為一切故即然其身供養諸佛以精誠故其光遍照八十江河沙諸佛世界應時諸佛同聲讚曰善哉善哉族姓子精進乃爾世之希有斯真供養如來經典乃為眾生忍苦不勞超踰天人一切所行國財妻子施所不及供養之中為尊為上為最為長為無疇匹以身施者乃成法施諸佛世尊歎是德已則便默然於時菩薩自然其身千二百歲火故不滅用一心故無有苦患於是之後火焰乃息勤修精進供養法故於是終沒還生其世更復值見離垢日月光首如來至真之士生離垢施國王宮內自然化生結加趺坐而為父母說此頌曰尊王識念我本行堅強勤修大精進所重愛身以用施建立住此逮三昧說此偈已啟其父母離垢日月光首如來至真今故現在吾往昔時至心供養因是逮致了一切音總持法要是正法華無上經典學中要者經卷本有八十姟百千億那術姟偈當一心思何所造作立佛像摸而常心中無瞋恚怒此正法華菩薩所行吾本宿世習若干千億百千姟偈從彼如來而聞受之離垢施王讚其子曰善哉善哉當共俱往躬身當覲供養聖尊說此言已與父王俱踊在空中去地七刃經行虛空足不蹈地其身正坐七寶珓珞珍琦帳中往詣佛所叉手禮佛以頌讚曰人中之尊顏姿離垢其光巍巍照於十方吾本供養聖尊無極今復自親故來奉面爾時眾生憙見菩薩大士說此偈已前白離垢日月光首如來至真世尊垂恩愍哀十方故復現在訓誨一切度脫眾生無不蒙賴時離垢日月光首如來告眾生憙見菩薩今時已至吾欲滅度以此法教而相囑累佛因其時至所教周悉亂世欲到吾捨去矣為佛施座今取滅度又告之曰以斯經典重相囑累普令流布等潤十方咸使一切皆蒙福慶眾生憙見則曰受教其佛夜半便取滅度於時菩薩眾生憙見見佛滅度以栴檀香琦異妙香蛇維佛身取其舍利香汁洗之感慕哀泣淚下如雨修造寶瓶八萬四千立七寶塔高至梵天莊嚴幢蓋懸眾寶鈴心自念言吾已供養世尊舍利當復更事超過於前告諸菩薩及大聲聞諸天龍神一切人民諸族姓子咸共思念世尊舍利普共供養於是佛告宿王華菩薩當爾世時眾生憙見菩薩勸率眾人供奉舍利八萬四千塔於塔寺前建立形像百福德相然無數燈燒香散華光顯道法供養奉事七萬二千歲供養訖竟在其眾會化無數千諸聲聞眾開諸菩薩皆令逮得普現三昧見眾菩薩建立定已自現其身諸根缺漏諸菩薩眾及諸弟子天龍鬼神舉聲號咷淚下如雨是族姓子眾生憙見菩薩大士是我等師開化我黨今現缺減諸根不具是故悲酸不能自勝於時眾生憙見謂諸菩薩及大弟子諸天龍神吾建要誓至誠之願如我所言隨順不虛我此手臂成紫金身令我手臂平復如故地當大動於虛空中雨眾華香所言適竟地即大動天雨眾華尋時手臂平復如故眾生憙見欲度一切因示現此慧力所行福德功勳勢力所致佛告宿王華菩薩欲知爾時眾生憙見菩薩大士今藥王菩薩是又族姓子菩薩勤苦不可稱計捐身棄命無有限量常建大乘志無上道興發大功無極之德於如來前然一足指功德難喻況然其身以為供養勝施國土妻子血肉設以珍寶滿佛世界布施供養諸佛聖眾福德雖多不及於彼所以者何福報有盡無益眾生若族姓子族姓女受正法華一四句頌分別奉行為人解說比其福施萬不如一猶如巨海萬川皆歸此經如是一切諸法最為元首猶若須彌眾山中高如月盛滿星中最明大慧光明照曜三界為諸法首無上道王猶如日出普照天下消眾幽冥此經如是蠲除一切愚癡闇蔽皆入道明猶天帝釋忉利天上諸天中王此經如是一切諸法眾經典主攬持十方度脫一切猶梵天王處第七宮制御諸天莫不奉命此經如是普濟眾生學與不學教導三乘行君父業猶如四道及至緣覺皆超一切諸凡夫學正法華經亦復如斯皆超一切上中下乘處眾生之原化諸不逮猶如菩薩所行高遠過諸聲聞緣覺之業覆護三世此經如是調御諸法悉令成就無上正真猶如世尊三界法王被道服飾三十二相誘眾愚蔽此經如是從菩薩學乃至如來開導聲聞諸緣覺等皆使成就無上正真猶族姓子斯經典者為三界護度脫眾生危厄之難飽滿饑虛眾情之患寒者溫煖熱者清涼有裸露者皆得衣被開導眾生悉令入道猶如導師將護眾賈菩薩如是養育眾生若如慈母譬如船師渡人往返菩薩如是周旋三界度脫一切滅眾闇冥猶如炬火滅眾闇冥化生老死猶轉輪王制御四域此經如是以聖道明照燿三界猶如大明消天下冥此經如是致不退轉無從生忍至成佛道佛告宿王華菩薩斯經典者度脫一切眾苦之患拔斷諸垢三毒疹疾救濟生死諸繫牢獄若聞此經尋即解了能書寫者其功德福無能稱計何況聞持懷抱誦說華香供養雜香澤香然燈幢幡若有聞持藥王菩薩往古學品受持思念之其福過彼眾物供養不可稱載若有女人聞此經法尋即受持便於此世畢女形壽後得男子若有女人於五濁世最後末俗聞是經法能奉行者於是壽終生安養國見無量壽佛與諸菩薩眷屬圍繞生寶蓮華坐師子座無婬怒癡除去眾結亦無貪嫉未曾懷恨適生其國得五神通逮不退轉不起法忍已逮法忍輒得覩見七十二億兆載江河沙諸如來眾適見諸佛眼根清淨眼根已淨所見一切十方諸佛遙讚歎之善哉善哉族姓子汝乃值是能仁佛世間佛所說正法華經受持諷誦為他人說此功德福火不能燒水不能漂盜賊怨家縣官不侵千佛嗟歎不能究竟所獲功德不可限量巍巍如是緣斯功德降伏眾魔棄諸怨敵渡生死難周旋諸患又族姓子以是經法伏眾惡逆為諸千佛所見建立擁護汝身天上世間而無儔匹自捨如來未有聲聞及諸菩薩功德福祐智慧定意無有等侶佛告宿王華菩薩若有學人受是經者所逮聖明勢力威德超越若斯是故仁者若有講說此藥王品有讚善者後生為人口中自然優鉢華香身栴檀香若聞此經讚歎善者其人現在功德遠聞佛已豫歎其人功勳佛告宿王華吾以是經囑累汝等眾生憙見往古法品最後末俗五濁之世流布天下閻浮利內無能中壞其魔波旬不能得便及魔官屬邪神鬼魅無能害者天龍羅剎鳩洹厭鬼無敢當者又宿王華是藥王品威德所立所流布處若有疾病聞是經法病則消除無有眾患因是功德後致正真無老病死若有比丘最後末世手執青蓮華滿盛雜香供散法師心自念言假使有人求菩薩乘至此道場吾授斯華以為草座敷佛樹下降伏眾魔具足法鼓吹大法螺緣此濟度生死之海若大乘學見諸比丘持是經卷當觀其人功德如是佛說是藥王菩薩往古品時八萬四千菩薩即皆逮得曉一切音方便總持於時眾寶如來讚言善哉善哉宿王華菩薩卿能諮啟不可思議經典行業如來講說何以快哉於是世尊能仁如來即從眉頂大人之相演百千光照於東方千八百萬億江河沙諸佛國土靡不周遍過是諸佛土有世界名莊嚴照明其土有佛號離垢紫金宿華王如來至真等正覺與無央數諸菩薩眾眷屬圍遶宣布導化能仁如來所演光明遍照彼土又其佛土有一菩薩名曰妙音從過去佛殖眾德本供養無數百千兆姟諸佛正覺每見諸佛諮受經典逮成聖慧以得尊重三昧定法華三昧施離垢三昧樂宿王三昧無著光三昧慧印三昧普曉諸音三昧等集眾德三昧喜信淨三昧神足戲樂三昧慧光三昧嚴淨王三昧離垢光三昧離垢藏三昧無緣三昧日轉三昧取要言之普悉逮得億百千姟江河沙數諸三昧定其佛光明普遍周至照妙音菩薩妙音菩薩蒙佛聖光因詣佛所白世尊曰我欲往詣至忍世界見能仁佛稽首作禮諮受經典及欲致敬文殊師利藥王菩薩妙勇菩薩宿王華菩薩尊意行菩薩淨王菩薩超藥菩薩諮講經義受諸不及令一切聞悉發道意其佛告曰往族姓子雖到彼土莫發異想而念其土懈廢下賤所以者何又族姓子彼忍世界其大陸地黑山雜糅眾垢石沙穢惡充滿谿㵎山谷不與凡同其土佛身卑小丈六諸菩薩身長七八尺又卿本體高四萬二千踰旬而我現身八萬四千踰旬端正殊好色像第一威曜殊妙相好顏容難可比喻積百千德覩莫不歡又卿往至見彼土人慎莫心念起不可想如來菩薩佛土不如所以者何佛土本空眾生罪福現有不同妙音菩薩復白佛言承佛威神如來聖力道德巍巍以自娛樂往詣忍界如來道慧清淨之業輒當如法無所違失不敢起想於是時妙音菩薩心自念言不起于坐即如其像三昧正受到忍世界至靈鷲山當在如來法座中間化作八萬四千億眾寶蓮華紫金莖白銀葉嚴飾淨好光明巍巍照諸會者輒如所念即時辦足文殊師利問能仁佛唯然世尊今化現此八萬四千眾寶蓮華紫金莖白銀葉清淨嚴好此誰瑞應而現此變佛告文殊有菩薩名曰妙音從紫金離垢宿華王佛土而來與八萬四千菩薩俱進至此忍界欲見吾身稽首諮問欲得聽聞正法華經故先見瑞文殊師利復問佛言其人宿本積何功德造殊妙行而今致此奇特洪勳住何三昧本造立行願欲聞之所行三昧神足變化吾等聞之當受奉行見諸菩薩顏貌色像為何等類舉動進止何所饒益甚哉世尊唯現瑞應使諸菩薩來至於此眾會欲見之佛語文殊卿當啟白眾寶如來令現瑞應使諸菩薩咸來至此各現身相一切眾會皆欲見之文殊師利即受其教輒啟滅度眾寶如來尋現瑞應於時妙音菩薩而於本土忽然不現與八萬四千菩薩俱動諸佛土雨寶蓮華同時發作百千億伎樂諸來菩薩各自現形其眼明好猶如紺色顏貌充滿如月盛明體紫金光無央數億百千功德莊嚴其身威神巍巍智慧光光奇相眾好文飾光顏身力無極其身處在七寶交絡於虛空中去地四丈九尺與諸菩薩眷屬圍遶到忍世界至靈鷲山下寶交路手執寶瑛其價百千詣能仁佛稽首足下以持貢上能仁如來復白佛言紫金離垢宿王華如來致問無量起居輕利遊步康強又問世尊說法如常乎眾生一切受者增進耶蠲除狐疑順法律不也將無多懷婬怒癡行憎嫉饕餮不能恭敬孝順父母聽受道法如法奉行不隨邪見愛惜財寶諸根不定為降諸魔眾官屬乎又諸眾生聽受滅度眾寶如來所說法耶今諸菩薩故來詣此本土如來之所發遣欲得奉見七寶塔寺滅度眾寶如來問訊啟受聖體康寧說法如何眾生普受行如法不眾寶如來現住久如我等故來欲得覩見眾寶如來形像所類願佛現之時能仁佛語眾寶如來今妙音菩薩及諸眷屬欲見世尊聖體形像眾寶如來尋時讚曰善哉善哉族姓子卿能故來見能仁佛稽首諮受正法華經及復欲覩文殊師利啟諸不逮時蓮華首菩薩問佛妙音菩薩往宿命時積何德本乃致斯變無極神聖時能仁佛告蓮華首菩薩曰乃往過去久遠世時有佛號雲雷音王如來至真等正覺講說經道六度無極菩薩法藏天上天下靡不蒙安時妙音菩薩聞其所說欣然意解鼓百千音樂娛樂其佛八萬四千眾寶妙器貢上至尊如是精進供養如來萬二千歲又族姓子妙音菩薩往宿命時從雲雷音王如來之世修無上法種此功德未曾懈廢傳如來旨化諸愚冥不識至真悉令信樂欲知爾時妙音菩薩今妙音菩薩是也用彼世時布施寶器眾伎樂音又復供養無數諸佛億千佛所殖眾德本修治眾行前世值遇億百千姟江河沙等諸佛世尊今蓮華首為現妙音菩薩所行不可限量變無數形為諸眾生宣布講化正法華經或現梵天形色貌而誘立之或現天帝形或尊豪形或將軍形化導眾兵或息意天王轉輪聖王諸散小王尊者長者諸令長形沙門梵志形像色貌說正法華經或現比丘比丘尼清信士清信女形宮人婇女長者夫人諸貧賤女形男女大小而誘立之說正法華經或阿須倫形迦留羅真陀羅摩休勒人非人形像色貌而誘立之說正法華經或入地獄餓鬼畜生及諸八難所在擁護而救濟之上中下士前後進退隨其形體男女之像而開化之說正法華經或入中宮化皇后形度眾貴人蓮華首當知妙音菩薩將護忍界一切眾生又族姓子妙音菩薩以若干變無數方便誘忍佛土演正法華經神足威德未曾損耗而復增益也聖慧道智亦復如是又族姓子妙音菩薩光明功勳智慧巍巍周旋十方隨時開化輪轉無際皆使入律上中下願各令得所逮遊忍界復至他方江河沙佛土現菩薩身而為說法又現聲聞緣覺色像而開化示本行所學聞之亘然各成所志不違本誓若有眾生奉如來律以佛色像隨其道律示現形貌顯授大道無上正真欲導慕泥洹現已滅度因而示儀開化道慧妙音菩薩勢力聖智不可惻度超絕巍巍功德若斯無以為喻於是蓮華首菩薩前白佛言妙音菩薩積功累德堂堂乃爾唯然世尊住何三昧開化眾生不可限量能仁如來告蓮華首菩薩曰族姓子聽有三昧名現入眾像妙音菩薩住斯定意利益開化無限眾生使入道議佛說是妙音菩薩章句品時其諸菩薩與妙音開士俱發來者尋時皆逮現入眾像三昧正定其行殊勝於是忍界超越菩薩所修定意諸有限數若有逮致現入眾像三昧便得總持攬持三世無不蒙濟時妙音菩薩供養能仁如來至真具足奉事眾寶如來塔寺舍利欲還本土前稽首能仁如來自歸而退與眾會別動震諸國雨眾蓮華同時和鼓百千億姟雅頌伎樂與八萬四千諸菩薩眾俱歸本土前稽首禮妙紫金離垢宿華王如來以詣忍界導利眾生又覩眾寶如來寶寺舍利及文殊師利藥王菩薩所逮精進無極道力見妙勇菩薩令是八萬四千菩薩皆得正行現入眾像三昧往到彼間俱共進行四萬二千天子聞正法華經皆悉逮得無所從生法忍蓮華首菩薩逮正法華定於是無盡意菩薩即從座起偏露右臂長跪叉手前白佛言唯然世尊所以名之光世音乎義何所趣耶佛告無盡意曰此族姓子若有眾生遭億百千姟困厄患難苦毒無量適聞光世音菩薩名者輒得解脫無有眾惱故名光世音若有持名執在心懷設遇大火然其山野燒百草木叢林屋宅身墮火中得聞光世音名火即尋滅若入大水江河駛流心中恐怖稱光世音菩薩一心自歸則威神護令不見溺使出安隱若入大海百千億姟眾生豪賤處海深淵無底之源採致金銀雜珠明月如意寶珠水精琉璃車𤦲馬碯珊瑚虎魄載滿船寶假使風吹其船流墮黑山迴波若經鬼界值魔竭魚眾中一人竊獨心念光世音菩薩功德威神而稱名號皆得解脫一切眾患及其伴侶眾得濟渡不遇諸魔邪鬼之厄故名光世音佛言族姓子若見怨賊欲來危害即稱光世音菩薩名號而自歸命賊所持刀杖尋段段壞手不得舉自然慈心設族姓子此三千大千世界滿中諸鬼神眾邪逆魅欲來嬈人一心稱呼光世音名自然為伏不能妄犯惡心不生不得邪觀若人犯罪若無有罪若為惡人縣官所錄縛束其身杻械在體若枷鎖之閉在牢獄拷治苦毒一心自歸稱光世音名號疾得解脫開獄門出無能拘制故名光世音佛言如是族姓子光世音境界威神功德難可限量光光若斯故號光世音佛告無盡意假使族姓子此三千大千世界滿中眾逆盜賊怨害執持兵杖刀刃矛戟欲殺萬民一部賈客獨自經過在於其路齎持重寶導師恐怖心自念言此間多賊將無危我劫奪財寶當設權計脫此眾難不見危害謂眾賈人不宜恐畏等共一心俱同發聲稱光世音菩薩威神輒來擁護令無恐懼普心自歸便脫眾難不遇賊害眾賈人聞悉共受教咸俱同聲稱光世音身命自歸願脫此畏難適稱其名賊便退却不敢觸犯眾賈解脫永無恐怖光世音菩薩威德境界巍巍如是故曰光世音佛復告無盡意菩薩若有學人婬怒癡盛稽首歸命光世音菩薩婬怒癡休觀於無常苦空非身一心得定若有女人無有子姓求男求女歸光世音輒得男女一心精進自歸命者世世端正顏貌無比見莫不歡所生子姓而有威相眾人所愛願樂欲見殖眾德本不為罪業其光世音威神功德智慧境界巍巍如是其聞名者所至到處終不虛妄不遇邪害致得無上道德果實常遇諸佛真人菩薩高德正士不與逆人無反復會若聞名執持懷抱功德無量不可稱載若有供養六十二億江河沙諸菩薩等是諸菩薩皆使現在等行慈心若族姓子女盡其形壽供養衣被飲食床臥具病瘦醫藥一切所安福寧多不無盡意曰多矣世尊不可限量所以者何是諸菩薩無央數億不可譬喻佛言雖供養此無限菩薩不如一歸光世音稽首作禮執持名號福過於彼況復供養雖復供養六十二億江河沙數諸菩薩等執持名號計此二福億百千劫不可盡極終不相比是故名曰光世音於是無盡意菩薩前白佛言光世音以何因緣遊忍世界云何說法何謂志願所行至法善權方便境界云何佛言族姓子光世音菩薩所遊世界或現佛身而班宣法或現菩薩形像色貌說經開化或現緣覺或現聲聞或現梵天帝像而說經道或揵沓和像欲度鬼神現鬼神像欲度豪尊現豪尊像或復示現大神妙天像或轉輪聖王化四域像或殊特像或復反足羅剎形像或將軍像或現沙門梵志之像或金剛神隱士獨處仙人僮儒像光世音菩薩遊諸佛土而普示現若干種形在所變化開度一切是故族姓子一切眾生咸當供養光世音其族姓子所可周旋有恐懼者令無所畏已致無畏使普安隱各自欣慶故遊忍界於是無盡意菩薩即解己身百千寶瓔以用貢上於光世音惟願正士受此法供己身所有殊異寶瓔而不肯受時無盡意復謂光世音唯見愍念以時納受願勿拒逆時光世音心自計念不用是寶無盡意言唯復垂愍諸天龍神揵沓和阿須倫迦留羅真陀羅摩睺勒人及非人受其寶瓔輒作兩分一分奉上能仁如來一分供養眾寶如來至真等正覺貢上寶寺其族姓子普為一切以是之故神足變化遊忍世界無所不濟於是持地菩薩即從座起前白佛言假使有人聞光世音所行德本終不虛妄世世安隱至無極慧其光世音神足變化普至道門所顯威神而無窮極佛說是普門道品彼時會中八萬四千人至無等倫尋發無上正真道意於是藥王菩薩即從座起長跪叉手前白佛言若族姓子及族姓女聞是正法華經典受持懷抱書寫經卷獲福如何佛言族姓子女受持是經誦在懷抱書寫經卷福不可量無以為喻若族姓子供養八十億百千姟江河沙諸如來眾若復受持懷抱書寫是正法華經講說供養何所福多於意云何寧當一心奉持經典若以衣食供養諸佛藥王菩薩白佛言若族姓子及族姓女受正法華經典之要執持書寫一四句頌講說諷誦若復奉行具足成就其福最多勝於供養若干江沙諸佛世尊佛言甚哉法之供養最為第一藥王菩薩復白佛言我當擁護如是等輩諸族姓子及族姓女受此經者斯法師等以義宿衛長使無患誦總持句又尋呪曰奇異所思意念無意永久所行奉修寂然澹泊志默解脫濟渡平等無邪安和普平滅盡無盡莫勝玄默澹然總持觀察光耀有所依倚恃怙於內究竟清淨無有坑坎亦無高下無有迴旋所周旋處其目清淨等無所等覺已越度而察於法合眾無音所說解明而懷止足盡除節限宣暢音響曉了眾聲而了文字無有窮盡永無力勢無所思念藥王菩薩白曰唯然世尊是總持句六十二江河沙諸佛所說假使有犯此呪言者若復違毀此等法師為失諸佛世尊道教佛歎藥王菩薩大士善哉善哉若族姓子說總持句為眾生故愍念擁護多所安隱於時妙勇菩薩前白佛言唯然世尊我身亦為眾生之故欲令永安若有奉持此經典者授總持句將護如此諸法師等令無伺求得其便者鬼神諸魅溷廁眾鬼突鬼厭鬼餓鬼反足雖欲來嬈無能得便妙勇菩薩專心思惟說此總持曰晃耀大明炎光演暉順來富章悅喜欣然住此立制永作無合無集是總持句江河沙等諸佛所說咸共勸助若違如來如是比像諸法師教還自危亡時毘沙門天王前白佛言我亦當演此總持句加以慈心為眾生故擁護法師富有調戲無戲無量無富何富以是故擁護諸法師等百由旬內無敢犯觸宿衛將順諸族姓子如是比像至學法師乃能受持以是擁護常獲吉利時順怨天王在彼會坐與諸香音億百千姟鬼眷屬圍遶往詣佛所前白佛言唯然世尊我亦當宣此總持句無數有數曜黑持香凶呪大體于器順述暴言至有唯然世尊此總持句四千二百億諸佛所說以此總持擁護供養諸學經者令無伺求得其便者時有一魅名有結縛復名離結復名施積復名施華復名施黑復名被髮復名無著復名持華復名何所復名取一切精往詣佛所鬼子母與諸子俱異口同音前白佛言我等世尊常當擁護如是比像諸法師等加施吉祥令無伺求得法師短于時諸魅同共舉聲宣此總持將順法師於是於斯於爾於氏極甚無我無吾無身無所俱同已興已生已成而住而立亦住嗟歎亦非消頭大疾無得加害是等之類是我眷屬令無所犯擁護法師消除鬼神諸魅餓鬼溷神突鬼蠱道符呪癡狂顛鬼化是像來若鬼神形及非人像二日三日若至四日若常熱病若復夜臥值惡夢者若現男女大小諸像我等擁護令無伺求得其便者於時諸魅共於佛前說此頌曰犯頭破七分猶如華菜剖當致殺母罪亦得害父殃其有犯法師皆當獲此釁世世不得安不與諸佛會破壞佛寺罪鬪亂聖眾殃如合眾麻油麻油聚一處放火皆燋然消盡無有餘其有犯法師當獲此罪殃猶如稱載峻罪垢之所聚其有犯法師當獲此重釁諸鬼神軍頭等說此頌已前白佛言我等咸護如是比像諸法師等使常安隱除去怨敵周匝宿衛令無傷害若有行毒毒為不行時佛嗟歎諸魅所呪善哉善哉汝等乃欲護諸法師若聞此經宣持名號德不可量何況具足隨時持說書在經卷若以供養華香幢蓋雜香搗香然燈懸繒思夷合歡青蓮紅蓮黃蓮白蓮稍著油蘇以用然燈供養此經勤修不懈百千億倍福不可限汝等當護如是比像精進學者佛說是總持品時六萬八千人逮得無所從生法忍佛告族姓子乃往過去無央數劫不可思議長遠難量爾時有佛號總水雷音宿華慧王如來至真等正覺明行成為善逝世間解無上士道法御天人師為佛世尊世界曰照明嚴飾劫曰愛見又族姓子於其佛世有王名淨復淨爾時其王有一正后名曰離垢施其后有二子一名離垢藏二名離垢目又其二子皆得神足輕舉能飛智慧具足功德備悉聖達巍巍行菩薩業夙夜精進未曾懈廢勤心專精六度無極善權四等所濟無限悉遵通達三十有七道品之法普暢道義所周旋業進逮離垢三昧定矣度宿日光三昧離垢顯曜三昧淨莊嚴三昧大威藏三昧皆得通達此三昧定而度無極時佛集會與諸四輩釋梵四天王諸天人民班宣分別正法華經時佛愍念一切眾生哀傷國土皆欲化之使入大道又族姓子其二太子往詣母所叉手白言惟願屈意見念加慈專精身心欲往到佛奉見如來身亦自欲稽首自歸所以者何今日如來為天上天下一切眾生廣宣要典正法華經故當奉覲聽正法華離垢施后告二太子汝等父王志存外邪信樂梵志常懷瞋恨以是之故不可得往時二太子同心叉手復白其母我等薄相所生邪見無義之家又我等身本是法王子當以經道化于濁俗反偽向真爾乃佛子也於是離垢施后告二太子善哉行矣汝真孝子為其父母修大慈愍各顯神足覩之欣然心中開解便聽子等俱詣佛所稽首受業時二太子輒受母教其身踊住在虛空中去地七仞愍念其親各現威變在於虛空二人俱時坐臥經行身上出火身下出水身上出水身下出火演大光明照曜遠近現身長大復還為小從虛空下入于地中若人入水從地踊出處在虛空猶如履地其二太子現若干變而顯神足以用開化於其父母于時父王覩其二子神足變化威德若斯欣然踊躍善心生焉躬身叉手向二子曰汝等師主所受誰乎時二太子自啟父王大王欲知我等師主總水雷音宿華慧王如來至真是我等師主今現在遊於寶樹下處于法座為四部眾諸天人民廣演宣布正法華經其佛世尊是我師主也王告二子吾欲往詣卿等師主奉覲親受大聖正真無上言教於時二子從虛空下行至母所自白其母而叉手言阿母威德則化父王以造立心無上正真因成道教聖尊之業惟垂愍念聽我詣佛出家為道得作沙門時二太子為母說偈曰唯母聽我等出家為沙門如來甚難遇曼時當精學所云難得值猶如靈瑞華難遇復越彼閑靜不可得於時王后離垢施以頌告曰吾以聽汝等善哉子輒去至聖甚難遭我亦出家俱爾時二太子歎是法頌報父母已重復白父王及所生母惟願二親同時一心俱往詣總水雷音宿華慧王佛所屈意一時發見彼世尊稽首歸命所以者何二親當知佛興難值猶靈瑞華亦如如意最上明珠佛亦復然不可再遇是故我等來生此土心念出家功德第一由是之故不宜有難便可相許報言善哉得出家學棄捐愛欲捨其俗業所以者何若覩如來福慶無量人命難得佛世難值離於八難得閑靜難猶死更生父王皇后報太子言諾宜知是時佛言族姓子爾時淨復淨王宮內八萬四千宮人婇女宿命德本應得啟受是正法華經典本是道器離垢目太子宿命本修行積功累德從來無限離垢藏太子無央數億百千姟劫往昔宿命曾以奉行棄於眾生一切惡趣三昧正定何謂棄於眾生一切惡趣三昧正定其王正后二太子母離垢施者曉十方佛一切道同諸佛要集諸佛奧藏無極聖慧以權方便現于女身耳佛告族姓子時淨復淨王見二太子所見神足化入如來至真之法以得超越展轉相成多所度脫一切盲冥咸入道明便自發意與其眷屬四萬二千離垢施后與諸群黨隨二太子中宮婇女群臣百官一時和同往詣佛所稽首足下退各就坐從本常位時佛見淨復淨王與大眷屬自投歸命因其本行觀宿所緣而為說法應病與藥各得開解欣然踊躍善心生焉更立國王與其正后離垢施及二太子宮人婇女一切官屬棄國捐王行作沙門已作沙門八萬四千歲奉修道業思惟觀察是正法華經典之要諷誦奉行如佛所教無所違失於是淨復淨王遵奉勤修正法華經與其眷屬竟八萬四千歲逮眾德本嚴淨三昧正定適逮斯定其身即時踊在虛空去地四丈九尺住於虛空遙白總水雷音宿華慧王如來至真唯然世尊其二子者則是聖師化導吾家蒙其恩德獲現神足顯揚變化而緣是見所化神變心得開解退俗入道奉佛法訓度眾穢厄順從法律堅住無極得奉如來啟受經法乃為至聖無蓋善師是二子者示現子像生我家耳皆是宿世明識本德承佛仁慈非是凡庶之可思論佛告王曰如是如是大王如大王所言是二太子宿殖德故乃能示現因欲開王及諸眷屬一切眾生佛言大王若族姓子及族姓女學是經典所生之處周旋終始易得善師顯世尊教得立無上正真之道開化導示度脫一切是為微妙無極之業展轉相教展轉相成得至聖諦無極之處值佛道法王因遇善師得見如來啟受經法由勸助恩王今寧見此二太子是諸族姓子前世已曾供養奉事六十五億百千兆姟江河沙等如來至真而復授持是正法華經愍傷眾生沒在邪冥九十六種不能自濟故開化之令住正見修行精進求佛大道於是佛語族姓子曰其淨復淨王於彼世時歎眾功德從虛空下即叉十指前白其佛唯佛宣布如來至真本宿命時行何功德聖慧巍巍眉間之相演大暉曜照無限國而目明好徹覩十方其眉間相白如珂雪柔軟細好巍巍光澤平政無斜無所不照世尊面像充滿如日安住道目猶如月初一切觀之而無厭極於時國王說此頌曰其殊異功勳巨億百千姟虛空尚可喻其慧不可限佛以頌答曰前世行中正加施人平等故使眉間相所照無有限和視施燈慧目明踰日月其眼如月初徹覩十方國時王嗟歎已叉手白佛至未曾有如來至真之教弘慈無極不可思議功德具足敷演道義施設法禁令無罪釁長塗之難皆得無患唯然世尊如吾今日心不放逸由得自在不隨邪徑棄捐自大不從虛偽亦無瞋恨不興惡心無益之業我國多事欲出家學不還中宮重欲自歸所有供養佛言大佳時王即起稽首佛足其王正后離垢施者解身百千所著寶瓔以散佛上佛之威神化成七寶交露之帳以為交露琦異妙帳自然有床布以無數琦異坐具如來坐上於時國王心自念言至未曾有天尊至德交露帳中所見如來甚大端正威神巍巍光色第一顏貌充滿淨好無比願令一切皆蒙此福於時世尊告四部眾汝等寧見淨復淨王一心叉手而住佛前皆曰已見佛言比丘是王於今是我學世現比丘像於將來世當得作佛名曰種帝王如來至真等正覺明行成為善逝世間解無上士道法御天人師為佛世尊其佛土曰廣普劫曰超王於時其佛諸菩薩眾不可稱限諸聲聞眾亦無央數其佛世界平等如掌無有傾斜無沙礫石得作佛時威神巍巍廣大無極光光如是能仁如來告族姓子欲知爾時淨復淨王發道意者豈是異人莫造此觀所以者何則是今現蓮華首菩薩是欲知爾時離垢皇后者今光照嚴飾菩薩是常念諸菩薩愍傷眾生故生彼國開化度之欲知爾時二太子者則今藥王菩薩超藥菩薩身是又族姓子藥王菩薩超藥菩薩功德巍巍無限若斯在無央數億百千姟諸如來所殖眾德本是二正士道德備悉不可思議若有聞此二正士名執持懷抱一切眾人皆當禮敬如是學士天上世間皆歸仰之佛說是往古宿世本所行時八萬四千人遠塵離垢諸法眼淨於時普賢菩薩過東方江河沙諸佛國土諸菩薩來者動諸佛國雨眾蓮華鼓億百千姟伎樂歌歎如來功德承其開士其大神足無極變化大菩薩身威神巍巍聖旨玄妙普照十方與諸天龍神揵陀羅阿須倫迦留羅真陀羅摩休勒人及非人俱各各將諸眷屬各顯神足不可思議至靈鷲山往詣佛所稽首足下繞佛七匝前白佛言我從寶超威王如來佛土來承今世尊演正法華經故至忍界欲得聽受與諸菩薩無數百千亦樂聽聞所宣道議善哉世尊唯加垂哀以時頒宣正法華經寧有女人何所修行得奉執經卷佛時即告普賢菩薩族姓子女人有四事法得是經卷何謂為四一曰常為諸佛所見建護二曰積功累德不以懈廢三曰能分別化究暢眾要諸所聚處四曰普護眾生發未發者是為四逮是經卷時普賢菩薩前白佛言最後末俗五濁之世若有比丘受是經典長擁護之令得吉祥除眾抂橫毒亦不行令無伺求得其便者有受是經咸共宿衛令魔波旬不能嬈亂及諸官屬諸鬼神龍溝邊溷鬼蠱道符呪令不得行躬身自往常以一心擁護法師常使安隱若有比丘學此經典坐起經行精進修業象馬車乘往到其所護此經典與諸菩薩眷屬圍遶俱當往詣法師比丘受是經者思惟行者令不忘失正法華經一句之義乘駕往詣此學士所目自奉見為是經舉見我歡喜普更勤學當護法師逮得三昧若復獲致迴轉總持又當逮成若干百千億周旋總持曉了一切諸音總持惟願世尊若於最後餘殘末俗五濁之世餘五十歲中比丘比丘尼清信士清信女受是經典宣示同學持書慕求為他人說最後末俗餘五十歲若能受是正法華經心存解義精進不廢致二十一日諸行稍備已致諸行二十一日勤心存於法自現可敬巍巍之德乘六通馳與諸眷屬大小相隨往詣法師勸助法師二十一日專修此法使心開解懷致總持若使法師不化眾生若不勸助不能開化非人得便猶是法師不得擁護不致安隱是故學者常行精進承佛威神宿衛法師若有法師持佛正法便勤精進願聽總持其辭呪曰無我除我因我方便賓仁和除甚柔軟柔弱句見諸佛因諸總持行眾諸說蓋迴轉盡集會除眾趣無央數計諸句三世數等越有為舉諸法曉眾生音師子娛樂唯然世尊是則名曰是總持句若有菩薩耳根聽聞此總持句入耳中者即當知之普賢菩薩之所建立是正法華經若布天下閻浮利內值是經者心當思念普賢菩薩威神所致令我等輩致是經卷普賢菩薩所行神化令此眾人致此妙典斯等眾生無數佛所積眾德本如來至真手摩其頭若有書寫執持在手則奉佛身敬愛道法敬書是經書是經已欲解中義於此壽終生忉利天適生天上八萬四千天人玉女往就供養鼓琴歌頌已作天子坐玉女中而相娛樂若族姓子但書是經功德如是何況誦說思惟中義是故世尊一心勤修正法華經書持經卷常當思惟一切不忘當禮此人用書寫此經至德所致而為千佛所見授臂臨壽終時面見千佛遊在吉安不墮惡趣壽終之後生兜術天適生天上八萬四千諸玉女眾往詣其所鼓諸伎樂而歌頌德在諸玉女以法相樂是族姓子書此經者功德如斯何況誦說思惟其義是故勤修書寫宣傳正法華經思惟奉行皆令具足專精一心志未曾亂千佛授臂臨壽終時面見千佛不墮惡趣於是壽終生兜術天在彌勒佛所成菩薩身三十二相莊嚴其體億千玉女眷屬圍遶是故智者常當勤修書是經典敷演思惟唯然世尊若有書此經卷思惟誦說功祚無量不可稱限巍巍如是是故智者書持是經當得還致若干功德吾以是故建立是經用五弘意勤念道法流布天下閻浮利內於是能仁如來至真告普賢曰善哉善哉汝乃發心多所哀念精進勤護將來菩薩勸道於斯無思誼法其心懷抱無極大哀發心之頃攝無量行各執經卷建立擁護若有受持普賢菩薩宣其名者則當知之見能仁佛前已曾聞如是像法供養奉事見能仁佛班宣經道講讚善哉如來摩頭則當謂之是普賢也佛之威神之所建立佛以衣服而覆護之受如來教不樂俗業不喜調戲合偶謿󱡊不好歌舞不遊在外不入屠殺養猪雞鶩不與女人無益從事若聞是經書寫聽受持諷誦說樂如是像自然之法思惟奉行緣內精專自興福力一切眾生若有覩見靡不愛敬若有比丘受持此經不為婬怒愚癡所縛不為貪嫉自大所繫不懷憍慢剛強自用彊梁邪見己利止足若有法師普修至賢最後末俗世餘五十歲五濁之俗若有比丘受持是經當作是知思惟解念是等族姓子必至道場降伏魔宮而轉法輪擊於法鼓吹大法螺演時法雨於師子座而處法座最後末俗世受持是經功德如是又是比丘不猗利養不貪衣鉢是等法師志性質直而無諛諂不墮癡冥其人現在自然如是若有比丘受持是經世世不忘所生聰明黠慧未曾聾盲現在獲安無有眾患若毀此經訶學持者而復誹謗其人現在身致癩病見書是經非之不可而共調戲所生之處其身缺漏為火所燒常遇諍訟鼻面生靤手足了戾口目不政其身臭穢體生瘡痍醫藥不治困苦難言若說是經有聞見者宣之不可增惡不喜所說不誠言不真實用是犯惡眾罪之故得殃無量在所不安佛言是故普賢若見比丘受持是經遙起遠迎恭敬承事如奉如來今佛現在靡不歸命歸彼法師如是無異乃應佛教佛說是樂普賢品時如江河沙億百千姟諸菩薩眾皆逮總持於是世尊能仁從法座起合諸菩薩如其色像示現神足都舉大會著其右掌而讚歎曰諸族姓子佛從無數不可計會億百千劫積累造行乃成無上正真之道得度無極故取諸賢安措右掌舉手下之以為念識當受斯經持諷誦讀當為眾會分別說之令諸群生普得見聞又族姓子心無所著勿得祕惜此正法華經志無所畏則施佛慧如來之慧自在之慧則為無上無極法施當學佛行無得矜惜慳嫉愛重宜廣示現斯如來慧當使通聞至於不至往所不往當勤聽受此要經典其不信者當令信樂當勸群生入于尊法諸族姓子能如是者則知如來之所建立時諸菩薩為能仁世尊所見諮嗟悉踊躍加敬傾身側體低頭叉手稽首自歸向能仁佛同聲啟白唯如世尊所勅不敢違教請奉行之具足順從如佛所宣願勿為慮諸菩薩三啟如是所至到處周旋十方頒宣聖旨爾時能仁正覺一切發遣十方世界諸來世尊各隨便宜從其所安時十方佛皆亦報曰如來亦當從宜所安諸如來正覺多寶世尊七寶講堂佛之塔廟即復故處又諸如來皆從所安佛說是經時十方無量異佛世界諸來大聖坐佛樹下處師子座多寶如來及大士等諸餘學行現佛前者不可計會無數無量并從地中踊出菩薩諸大聲聞四部之眾諸天龍神阿須倫揵沓惒世間人民聞佛所說莫不歡喜
將說此論略有三門初標宗體次釋題名其第三者依文顯義第一標宗體者然夫大乘之為體也蕭焉空寂湛爾沖玄玄之又玄之豈出萬像之表寂之又寂之猶在百家之談非像表也五眼不能見其軀在言裏也四辯不能談其狀欲言大矣入無內而莫遺欲言微矣苞無外而有餘引之於有一如用之而空獲之於無萬物乘之而生不知何以言之強號之謂大乘自非杜口大士目擊丈夫誰能論大乘於離言起深信於絕慮者哉所以馬鳴菩薩無緣大悲傷彼無明妄風動心海而易漂愍此本覺真性睡長夢而難悟於是同體智力堪造此論贊述如來深經奧義欲使為學者暫開一軸遍探三藏之旨為道者永息萬境遂還一心之原所述雖廣可略而言開二門於一心總括摩羅百八之廣誥示性淨於相染普綜踰闍十五之幽致至如鵠林一味之宗鷲山無二之趣金鼓同性三身之極果華嚴瓔珞四階之深因大品大集曠蕩之至道日藏月藏微密之玄門凡此等輩中眾典之肝心一以貫之者其唯此論乎故下文言為欲總攝如來廣大深法無邊義故應說此論此論之意既其如是開則無量無邊之義為宗合則二門一心之法為要二門之內容萬義而不亂無邊之義同一心而混融是以開合自在立破無礙開而不繁合而不狹立而無得破而無失是為馬鳴之妙術起信之宗體也然以此論意趣深邃從來釋者尠具其宗良由各守所習而牽文不能虛懷而尋旨所以不近論主之意或望源而迷流或把葉而亡幹或割領而補袖或折枝而帶根今直依此論文屬當所述經本庶同趣者消息之耳標宗體竟次釋題名言大乘者大是當法之名廣苞為義乘是寄喻之稱運載為功總說雖然於中分別者則有二門先依經說後依論明依經說者如虛空藏經言大乘者謂無量無邊無崖故普遍一切喻如虛空廣大容受一切眾生故不與聲聞辟支佛共故名為大乘復次乘者以正住四攝法為輪以善淨十善業為輻以淨功德資糧為轂以堅固淳至專意為輨轄釘鑷以善成就諸禪解脫為轅以四無量為善調以善知識為御者以知時非時為發動以無常苦空無我之音為驅策以七覺寶繩為󱍼靷以淨五眼為索帶以弘普端直大悲為旒幢以四正勤為軔以四念處為平直以四神足為速進以勝五力為鑒陣以八聖道為直進於一切眾生無障礙慧明為軒以無住六波羅密迴向薩般若以無礙四諦度到彼岸是為大乘解云上來以二十句舉喻況法以顯乘義又下文云此乘諸佛所受聲聞辟支佛所觀一切菩薩所乘釋梵護世所應敬禮一切眾生所應供養一切智者所應讚歎一切世間所應歸趣一切諸魔不能破壞一切外道不能測量一切世間不能與競解云上來以十句對人顯大乘也依論明者有七有三三種大義下文當說言七種者有二種七一者如對法論云由與七種大性相應故名大乘何等為七一境大性以菩薩道緣百千等無量諸經廣大教法為境界故二行大性正行一切自利利他廣大行故三智大性了知廣大補特伽羅法無我故四精進大性於三大劫阿僧祇耶方便勤修無量難行行故五方便善巧大性不住生死及涅槃故六證得大性得如來諸力無畏不共佛法等無量無數大功德故七業大性窮生死際示現一切成菩提等建立廣大諸佛事故二者顯揚論云大乘性者謂菩薩乘與七大性共相應故說名大乘云何為七一法大性謂十二分教中菩薩藏所攝方便廣大之教二發心大性謂已發無上正等覺心三勝解大性謂於前所說法大性境起勝信解四意樂大性謂已超過勝解行地入淨勝意樂地五資糧大性成就福智二種大資糧故能證無上正等菩提六時大性謂三大劫阿僧企耶時能證無上正等菩提七成滿大性謂即無上正等菩提自體所成滿菩提自體比餘成滿自體尚無與等何況超勝瑜伽地持皆同此說瑜伽論云此中若法大性乃至若時大性如是六種皆是圓證大性之因圓證大性是前六種大性之果解云如是二種七種大性其數雖同建立意別建立之意尋之可知釋大乘竟言起信者依此論文起眾生信故言起信信以決定謂爾之辭所謂信理實有信修可得信修得時有無窮德此中信實有者是信體大信一切法不可得故即信實有平等法界信可得者是信相大具性功德熏眾生故即信相熏必得歸原信有無窮功德用者是信用大無所不為故若人能起此三信者能入佛法生諸功德出諸魔境至無上道如經偈云信為道元功德母增長一切諸善根除滅一切諸疑惑示現開發無上道信能超出眾魔境示現無上解脫道一切功德不壞種出生無上菩提樹信有如是無量功德依論得發心故言起信所言論者建立決了可軌文言判說甚深法相道理依決判義名之為論總而言之大乘是論之宗體起信是論之勝能體用合舉以標題目故言大乘起信論也第三消文文有三分初三行偈歸敬述意論曰以下正立論體最後一頌總結迴向初三偈中即有二意前之二頌正歸三寶其後一偈述造論意初歸敬中有二歸命二字是能歸相盡十方下顯所歸德能歸相者敬順義是歸義趣向義是歸義命謂命根總御諸根一身之要唯命為主萬生所重莫是為先舉此無二之命以奉無上之尊表信心極故言歸命又復歸命者還源義所以者眾生六根從一心起而背自原馳散六塵今舉命總攝六情還歸其本一心之原故曰歸命所歸一心即是三寶故也盡十方下顯所歸德此中應說三寶之義義如別說今且消文文中有三謂佛法僧寶之內亦有三意先歎心德次歎色德第三句者舉人結歎歎心德中歎用及體初言盡十方最勝業者是歎業用謂現八相等化眾生業盡十方界遍三世際隨諸可化作諸佛事故言盡十方最勝業如對法論云業大性者窮生死際示現一切成菩提等建立廣大諸佛事故彼舉三世此顯十方也言遍智者是歎智體所以業用周於十方者由其智體無所不遍故也智體周遍故言遍智如攝論云猶如虛空遍一切色際無生住滅變異如來智亦爾遍一切所知無倒無變異故歎心德竟次歎色德於中亦二色無礙者歎色體妙言自在者歎色用勝初言色體者如來色身萬行所成及不思議熏習所成雖有妙色而無障礙一相一好無際無限故言噵色無礙如華嚴經言求空邊際猶可得佛一毛孔無崖限佛德如是不思議是名如來淨知見故雖無質礙而有方所示現之義故得名色而無礙也言自在者歎其色用謂五根互用十身相作等故言色自在五根互用者如涅槃經八自在中說十身相作者如華嚴經十地品說歎色德竟救世大悲者者是第三句舉人結歎佛猶大長者以眾生為子入三界火宅救諸焚燒苦故言救世救世之德正是大悲離自他悲無緣之悲諸悲中勝故言大悲佛地所有萬德之中如來唯用大悲為力故偏舉之以顯佛人如增一阿含云凡聖之力有其六種何等為六小兒以啼為力欲有所說要當先啼女人以瞋恚為力依瞋恚已然後所說沙門婆羅門以忍為力常念下於人然後自陳國王以憍慢為力以此豪勢而自陳說阿羅漢以專精為力而自陳說諸佛世尊以大悲為力弘益眾生故是知諸佛偏以大悲為力故將表人名大悲者上來三句歎佛寶竟此下二句次顯法寶及彼身體相者謂前所說如來之身即是報佛正用法界以為自體故言彼身之體相也此是舉佛而取其法下句正出法寶體相言法性者所謂涅槃法之本性故名法性如智度論云法名涅槃無戲論法性名本分種如黃石金性白石銀性如是一切法中有涅槃性故言法性言真如者無遣曰真無立曰如如下文云此真如體無有可遣以一切法悉皆真故亦無可立以一切法皆同如故當知一切法不可說不可念故名為真如所言海者寄喻顯法略而說之海有四義一者甚深二者廣大三者百寶無窮四者萬像影現真如大海當知亦爾永絕百非故苞容萬物故無德不備故無像不現故故言法性真如海也如華嚴經言譬如深大海珍寶不可盡於中悉顯現眾生形類像甚深因緣海功德寶無盡清淨法身中無像而不現故歎法寶竟此下二句歎其僧寶言無量功德藏者舉德取人謂地上菩薩隨修一行萬行集成其一一行皆等法界無有限量積功所得以之故言無量功德如是功德總屬菩薩人能攝德故名為藏次言如實修行等者正歎行德依寶性論約正體智名如實行其後得智名為遍行今此中言如實修行舉正體智次言等者取後得智若依法集經說總括萬行始終通為二句所攝謂如實修行及不放逸如彼經言如實修行者謂發菩提願不放逸者謂滿足菩提願復次如實修行者謂修行布施不放逸者謂不求報如是持淨戒成就不退或修忍辱行得無生忍求一切善根而不疲倦捨一切所作事修禪定不住禪定滿足智慧不戲論諸法如其次第如實修行及不放逸乃至廣說今言如實修行者即攝發菩提願乃至滿足智慧次言等者取不放逸即是滿足菩提願乃至不戲論諸法也歸敬三寶竟在前此下一頌述造論大意造論大意不出二種上半明為下化眾生下半顯為上弘佛道所以眾生長沒生死之海不趣涅槃之岸者只由疑惑邪執故也故今下化眾生之要令除疑惑而捨邪執汎論疑惑乃有多途求大乘者所疑有二一者疑法障於發心二者疑門障於修行言疑法者謂作此疑大乘法體為一為多如是其一則無異法無異法故無諸眾生菩薩為誰發弘誓願若是多法則非一體非一體故物我各別如何得起同體大悲由是疑惑不能發心言疑門者如來所立教門眾多為依何門初發修行若共可依不可頓入若依一二何遣何就由是疑故不能起修行故今為遣此二種疑立一心法開二種門立一心法者遣彼初疑明大乘法唯有一心一心之外更無別法但有無明迷自一心起諸波浪流轉六道雖起六道之浪不出一心之海良由一心動作六道故得發弘濟之願六道不出一心故能起同體大悲如是遣疑得發大心也開二種門者遣第二疑明諸教門雖有眾多初入修行不出二門依真如門修止行依生滅門而起觀行止觀雙運萬行斯備入此二門諸門皆達如是遣疑能起修行也捨邪執者有二邪執所謂人執及與法執捨此二義下文當說下化眾生竟在於前也此下二句上弘佛道除彼二邊之疑得起決定之信信解大乘唯是一心故言起大乘正信也捨前二執分別而得無分別智生如來家能紹佛位故言佛種不斷故也如論說云佛法大海信為能入智慧能度故舉信智明弘佛道偈首言為下結云故者為明二意故造此論也歸敬述意竟此下第二正立論體在文有三一者總標許說二者舉數開章三者依章別解文處可見初中言有法者謂一心法若人能解此法必起廣大信根故言能起大乘信根信根之相如題名說信根既立即入佛道入佛道已得無窮寶如是大利依論而得是故應說總標許說竟在於前說有五分以下第二舉數開章有五分者是舉章數云何以下列其章名因緣分者非無所以而造論端智者所為先應須知故立義分者因緣既陳宜立正義若不略立不知宗要故解釋分者立宗既略次應廣辯若不開釋義理難解故修行信心分者依釋起信必應進修有解無行不合論意故勸修利益分者雖示修行信心法門薄善根者不肯造修故舉利益勸必應修故言勸修利益分也此下第三依章別解即為五分初中有二先牒章名次顯因緣顯因緣中有二問答一者直顯二者遣疑初問可見答中有三總標別釋後還總結第二別解八因緣中初一是總相因後七是別相因初言總相有其二義一者凡諸菩薩有所為作每為眾生離苦得樂非獨在此造論因緣故曰總相二者此因雖望立義分文作緣然彼立義分總為解釋分等作本此因亦通為彼作緣依是義故亦解總相言離一切苦者分段變易一切苦也究竟樂者無上菩提大涅槃樂也非求世間者不望後世人天富樂也名利恭敬者不求現在虛偽之事也此下七種是其別因唯為此論而作因故望下七處作別緣故第二因者解釋分內有三段中為二段而作因緣謂顯示正義對治邪執顯示正義之中說云依一心法有二種門是二種門皆各總攝一切諸法當知即是如來所說一切法門之根本義以是一心二門之內無一法義而所不攝故故言為欲解釋如來根本之義也彼第二段對治邪執者即令眾生捨離人法二種謬執故言為令眾生正解不謬故也第三因者為解釋分內第三段文而作因緣彼文分別發趣道相令利根者決定發心進趣大道堪任住於不退位故故言為令善根乃至不退信故第四因者為下修行信心分初四種信心及四修行之文而作因緣故言為令修習信心故也第五因者為下第四修行末云復次若人雖修信心以從先世來多有重惡業障以下說除障法五行許文而作因緣故言為示方便消惡業障乃至出邪網故第六因者為彼云何修行止觀以下乃至止觀不具則無能入菩提之道三紙許文而作因緣故言修習止觀乃至心過故第七因者為彼修行信心分末云復次眾生初學是法以下勸生淨土八行許文而作因緣故言為示專念方便生於佛前等也第八因者為彼第五勸修利益分文而作因緣故言為示利益勸修行故次言有如是等因緣所以造論者第三總結也直顯因緣竟在於前此下遣疑有問有答問中言經中具有此法者謂依前八因所說之法如立義分所立法義乃至勸修分中所示利益如是等諸法經中具說皆為眾生離苦得樂而今更造此論重說彼法者豈非為求名利等耶以之故言何須重說是舉疑情而作問也答中有三略答廣釋第三略結答答中言脩多羅中雖有此法者與彼問辭也根行不等受解緣別者奪其疑情也經論所說雖無別法而受解者根行不同或有依經不須論者或有依論不須經者故為彼人必須造論答意如是次則廣顯於中有二先明佛在世時說聽俱勝後顯如來滅後根緣參差初中言如來在世眾生利根者明聽人勝能說之人色心業勝者顯說者勝圓音一演者成說者勝異類等解者成聽人勝則不須論者結俱勝義此言圓音即是一音一音圓音其義云何昔來諸師說者不同有師說云諸佛唯是第一義身永絕萬像無形無聲直隨機現無量色聲猶如空谷無聲隨呼發響然則就佛言之無音是一約機論之眾音非一何意說言一音圓音者良由一時一會異類等解隨其根性各得一音不聞餘聲不亂不錯顯是音奇特故名一音音遍十方隨機熟處無所不聞故名圓音非謂如空遍滿無別韻曲如經言隨其類音普告眾生斯之謂也或有說者就佛言之實有色聲其音圓滿無所不遍都無宮商之異何有平上之殊無異曲故名為一音無不遍故說為圓音但由是圓音作增上緣隨根差別現眾多聲猶如滿月唯一圓形隨器差別而現多影當知此中道理亦爾如經言佛以一音演說法眾生隨類各得解故或有說者如來實有眾多音聲一切眾生所有言音莫非如來法輪聲攝但此佛音無障無礙一即一切一切即一一切即一故名一音一即一切故名圓音如華嚴經言一切眾生語言法一言演說盡無餘悉欲解了淨密音菩薩因是初發心故又此佛音不可思議不但一音言即一切音亦於諸法無不等遍今且略舉六雙顯其等遍之相一者等於一切眾生及一切法二者等於十方諸剎及三世諸劫三者等於一切應身如來及一切化身諸佛四者等於一切法界及虛空界五者等於無礙相入界及無量出生界六者等於一切行界及寂靜涅槃界此義如華嚴經三種無礙中說隨一一聲等此六雙而其音韻恒不雜亂若音於此六雙有所不遍則音非圓若由等遍失其音曲則圓非音然今不壞曲而等遍不動遍而差韻由是道理方成圓音此非心識思量所測以是法身自在義故一音之義略說如是且止餘論還釋本文此下第二明佛滅後根行參差於中別出四種根性初二依經而得解者後二依論方取解者初中言能以自力廣聞而取解者者依廣經聞得解佛意而不須論故言自力也第二中言亦以自力少聞而多解者者未必廣聞諸經文言而能深解諸經意致亦不須論故言自力第三中言無自心力者直依佛經則不能解故言無力因於智度瑜伽等論方解佛經所說意趣故言因於廣論得解者第四中言復以廣論文多為煩者雖是利根而不忍繁此人唯依文約義豐之論深解佛經所說之旨故言心樂總持少文而攝多義能取解者此四中前三非今所為今所為者在第四人也如是以下第三結答言如是者通舉前四種人此論以下別對第四之人結明必應須造論意今此論者文唯一卷其普攝一切經意故言總攝如來廣大深法無邊義故彼第四品樂總持類要依此論乃得悟道以之故言應說此論也此下第二說立義分文中有二一者結前起後摩訶以下第二正說立二章門謂法與義法者是大乘之法體義者是大乘之名義初立法者起下釋中初釋法體之文次立義者起下復次真如自體相者以下釋義文也初立法中亦有二立一者就體總立起下釋中初總釋文二者依門別立起下言真如者以下別釋文也初中所言法者謂眾生心者自體名法今大乘中一切諸法皆無別體唯用一心為其自體故言法者謂眾生心也言是心即攝一切者顯大乘法異小乘法良由是心通攝諸法諸法自體唯是一心不同小乘一切諸法各有自體故說一心為大乘法也何以故下依門別立此一文內含其二義望上釋總義望下立別門然心法是一大乘義廣以何義故直依是心顯大乘義故言何以故下釋意云心法雖一而有二門真如門中有大乘體生滅門中有體相用大乘之義莫過是三依一心顯大乘義也言是心真如者總舉真如門起下即是一法界以下文也次言相者是真如相起下復次真如者依言說分別有二種以下文也言是心生滅者總舉生滅門起下依如來藏故有生滅心以下文言因緣者是生滅因緣起下復次生滅因緣以下文也次言相者是生滅相起下復次生滅者以下文也言能示摩訶衍自體者即是生滅門內之本覺心生滅之體生滅之因是故在於生滅門內然真如門中直言大乘體生滅門中乃云自體者有深所以至下釋中其義自顯也言相用者含有二義一者能示如來藏中無量性功德相即是相大義又示如來藏不思議業用即是用大義也二者真如所作染相名相真如所起淨用名用如下文言真如淨法實無於染但以無明而熏習故則有染相無明染法本無淨用但以真如而熏習故則有淨用也立法章門竟在於前此下第二立義章門於中亦二初明大義次顯乘義此亦起下釋中之文至彼文處更相屬當大義中體大者在真如門相用二大在生滅門生滅門內亦有自體但以體從相故不別說也言如來藏具足無量性功德者二種藏內不空如來藏二種藏中能攝如來藏性功德義及用大義至下釋中當廣分別乘義中有二句一切諸佛本所乘故者立果望因以釋乘義也一切菩薩皆乘此法到如來地故者據因望果以釋乘義也解釋分中在文亦二一者結前起後二者正釋正釋中有三一者舉數總標二者依數開章三者依章別解開章中言顯示正義者正釋立義分中所立也對治邪執發趣道相者是明離邪就正門也別解之中即有三章初釋顯示正義分中大分有二初正釋義示後入門正釋之中依上有二初釋法章門後釋義章門初中亦二一者總釋釋上總立二者別解解上別立初中言依一心法有二種門者如經本言寂滅者名為一心一心者名如來藏此言心真如門者即釋彼經寂滅者名為一心也心生滅門者是釋經中一心者名如來藏也所以然者以一切法無滅本來寂靜唯是一心如是名為心真如門故言寂滅者名為一心又此一心體有本覺而隨無明動作生滅故於此門如來之性隱而不顯名如來藏如經言如來藏者是善不善因能遍興造一切趣生譬如伎兒變現諸趣如是等義在生滅門故言一心者名如來藏是顯一心之生滅門如下文言心生滅者依如來藏故有生滅心乃至此識有二種義一者覺義二者不覺義當知非但取生滅心為生滅門通取生滅自體及生滅相皆在生滅門內義也二門如是何為一心謂染淨諸法其性無二真妄二門不得有異故名為一此無二處諸法中實不同虛空性自神解故名為心然既無有二何得有一一無所有就誰曰心如是道理離言絕慮不知何以目之強號為一心也言是二種門皆各總攝一切法者釋上立中是心即攝一切世間出世間法上直明心攝一切法今此釋中顯其二門皆各總攝言以是二門不相離故者是釋二門各總攝義欲明真如門者染淨通相通相之外無別染淨故得總攝染淨諸法生滅門者別顯染淨染淨之法無所不該故亦總攝一切諸法通別雖殊齊無所遣故言二門不相離也總釋義竟心真如者以下釋上別立別釋二門即為二分真如門中亦有二意初釋真如後釋如相又復初是總釋後是別解又初文明不可說顯理絕言後文明可得說顯不絕言問理實而言為絕為不絕若不絕言者正體離言即通於理若實絕言後智帶言即倒於理又若不絕則初段論文斯為漫語若實絕言則後段論文徒為虛設如說虛空為金銀等解云是故當知理非絕言非不絕言以是義故理亦絕言亦不言絕是則彼難無所不審且止傍論還釋本文初文有三一者略標二者廣釋其第三者往復除疑略標中言即是一法界者是舉真如門所依之體一心即是一法界故此一法界通攝二門而今不取別相之門於中但取總相法門然於總相有四品中說三無性所顯真如故言大總相軌生真解故名為法通入涅槃故名為門如一法界舉體作生滅門如是舉體為真如門為顯是義故言體也此下廣釋於中有二一者顯真如體二者釋真如名初中有三一者當真實性以顯真如二者對分別性而明真如絕相三者就依他性以顯真如離言初中言心性者約真如門論其心性心性平等遠離三際故言心性不生不滅也第二中有二句初言一切諸法唯依妄念而有差別者是舉遍計所執之相次言若離心念即無一切境界相者對所執相顯無相性猶如空華唯依眼病而有華相若離眼病即無華相唯有空性當知此中道理亦爾第三中有三句先約依他性法以明離言絕慮次依離絕之義以顯平等真如後釋平等離絕所以初中言是故一切法者謂從緣生依他起法離言說相者非如音聲之所說故離名字相者非如名句之所詮故離心緣相者名言分別所不能緣故如虛空中鳥迹差別謂隨鳥形空相顯現顯現之相實有差別而離可見之相差別依他起法當知亦爾隨諸熏習差別顯現而離可言之性差別既離可言可緣差別即是平等真如道理故言畢竟平等乃至故名真如此是第二顯真如平等以一切下釋其所以所以真如平等離言者以諸言說唯是假名故於實性不得不絕又彼言說但隨妄念故於真智不可不離由是道理故說離絕故言乃至不可得故顯體文竟此下釋名於中亦三初標立名之意所謂因言遣言猶如以聲止聲也次正釋名此真如體無有可遣者非以真體遣俗法故以一切法悉皆真故者依他性一切諸法離假言說故悉是真悉是真者不壞差別即是平等是平等故無別可立故言一切皆同如故當知以下第三結名直顯真如竟在於前問曰以下往復疑問中言云何隨順者是問方便而能得入者是問正觀答中次第答此二問初中言雖說雖念者明法非無以離惡取空見故無有能說可說等者顯法非有離執著有見故能如是知順中道觀故名隨順第二中言離於念者離分別念名得入者顯入觀智也復次以下第二明真如相在文有三一者舉數總標二者依數開章三者依章別解別解中即有二先明空中即有三句略明廣釋第三總結初中言一切染法不相應者能所分別不相應故離一切法差別相者離所取相故以無虛妄心念故者離能取見故即以離義而釋空也廣釋之中明絕四句四句雖多其要有二謂有無等及一異等以此二四句攝諸妄執故對此二以顯真空如廣百論云復次為顯世間所執諸法皆非真實及顯外道所執不同故說頌曰有非有俱非一非一雙泯隨次應配屬智者達非真釋曰一切世間色等句義言說所表心慧所知情執不同略有四種謂有非有俱許俱非隨次如應配四邪執謂一非一雙許雙非數論外道執有等性與諸法一即當有句此執非真所以者何若青等色與色性一應如色性其體皆同五樂等聲與聲性一應如聲性其體皆同眼等諸根與根性一應如根性其體皆同應一一根取一切境應一一境對一切根又一切法與有性一應如有性其體皆同也勝論外道說有等性與諸法非一當非有句此亦非真所以者何若青等色與色性異應如聲等非眼所行聲等亦爾又一切法異有性者應如兔角其體本無乃至廣破無慚外道執有等性與彼諸法亦一亦異當於亦有亦非有句此亦非真所以者何若有性等與色等一同數論過與色等異同勝論失一異二種性相相違而言體同理不成立一應非一以即異故如異異應非異以即一故如一乃至廣破邪命外道執有性等與彼諸法非一非異當於非有非非有句此亦非真所以者何汝此所說非一異者為俱是遮為偏有表若偏有表應不雙非若俱是遮應無所執有遮有表理互相違無遮無表言成戲論乃至廣破如是世間起四種謗謂有非有雙許雙非如次增益損減相違戲論是故世間所執非實今此文中非有相是遣初句非無相者遣第二句非非有相非非無相者遣第四句非有無俱者遣第三句二句前後隨論者意皆有道理不相傷也一異四句準釋可知乃至以下第三總結於中二句從此以下乃至曰為空是順結也若離以下是反結也釋不空中亦有三句初牒空門謂言已顯法體空無妄故次顯不空即是真心乃至則名不空故亦無有相以下第三明空不空無二差別雖曰不空而無有相是故不空不異於空以離分別所緣境界唯無分別所證相應故也此下第二釋生滅門於中有二初正廣釋復次有四種熏習以下因言重顯初中有三一者釋上立義分中是心生滅二者復次生滅因緣以下釋上生滅因緣三者復次生滅相以下釋上生滅相初中有二一者就體總明二者依義別解初中三句一者標體二者辯相三者立名初中言依如來藏故有生滅心者自性清淨心名為如來藏因無明風動作生滅故說生滅依如來藏如四卷經言如來藏為無始惡習所熏名為識藏又言剎那者名為識藏故所謂以下第二辯相不生不滅者是上如來藏不生滅心動作生滅不相捨離名與和合如下文言如大海水因風波動水相風相不相捨離乃至廣說此中水之動是風相動之濕是水相水舉體動故水不離風相無動非濕故動不離水相心亦如是不生滅心舉體動故心不離生滅相生滅之相莫非神解故生滅不離心相如是不相離故名與和合此是不生滅心與生滅和合非謂生滅與不生滅和合也非一非異者不生滅心舉體而動故心與生滅非異而恒不失不生滅性故生滅與心非一又若是一者生滅識相滅盡之時心神之體亦應隨滅墮於斷邊若是異者依無明風熏動之時靜心之體不應隨緣即墮常邊離此二邊故非一非異如四卷經云譬如泥團微塵非異非不異金莊嚴具亦如是若泥團微塵異者非彼所成而實彼成是故非異若不異者泥團微塵應無差別如是轉識藏識真相若異者藏識非因若不異者轉識滅藏識亦應滅而自真相實不滅是故非自真相識滅但業相滅今此論主正釋彼文故言非一非異此中業識者因無明力不覺心動故名業識又依動心轉成能見故名轉識此二皆在梨耶識位如十卷經言如來藏即阿梨耶識共七識生名轉滅相故知轉相在梨耶識自真相者十卷經云中真名自相本覺之心不藉妄緣性自神解名自真相是約不一義門說也又隨無明風作生滅時神解之性與本不異故亦得名為自真相是依不異義門說也於中委悉如別記說也第三立名名為阿梨耶識者不生滅與生滅和合非一非異故總名為阿梨耶識翻名釋義是如楞伽宗要中說就體總明竟在於前此下第二依義別解此中有三一開義總標略明功能二依義別釋廣顯體相三明同異初中言此識有二種義能攝一切法生一切法者能攝之義如前廣說然上說二門各攝一切今此明一識含有二義故此一識能攝一切不言二義各攝一切以此二義唯在生滅門內說故如是二義不能各攝一切法故又上二門但說攝義以真如門無能生義故今於此識亦說生義生滅門中有能生義故此義云何由不覺義熏本覺故生諸染法又由本覺熏不覺故生諸淨法依此二義通生一切故言識有二義生一切法此文即起下有四種熏習以下文也當知一心義寬總攝二門此識義狹在生滅門此識二義既在一門故知門寬而義狹也引經釋義如別記也第二廣中有三初言云何為二者問數發起次言覺義不覺義者依數列名所言以下第三別解先釋覺義後解不覺覺中有二先略後廣略中亦二先本後始明本覺中亦有二句先明本覺體後釋本覺義初中言心體離念者謂離妄念顯無不覺也等虛空界者非唯無闇有慧光明遍照法界平等無二如下文云有大智慧光明義故遍照法界義故何以故下第二釋義是對始覺釋本覺義明本覺竟次釋始覺於中有二先顯亦對本覺不覺起義後對不覺釋始覺義此中大意欲明始覺待於不覺不覺待於本覺本覺待於始覺既互相待則無自性無自性者則非有覺非有覺者由互相待相待而成則非無覺非無覺故說名為覺非有自性名為覺也略明二覺竟在於前此下第二廣釋二覺於中先釋始覺後廣本覺初中有三一者總標滿不滿義二者別解始覺差別三者總明不異本覺總標中言覺心源故名究竟覺者在於佛地不覺心源故非究竟覺者金剛已還也次別解中約四相說此中先明四相然後消文問此中四相為當同時為是前後此何所疑若同時那論說四相覺時差別若前後那下言四相俱時而有或有說者此依薩婆多宗四相四體同時四用前後用前後故覺時差別體同時故名俱時而有或有說者是依成實前後四相而言俱時而有者以本覺望四相則無四相前後差別故言俱時而有皆無自立或有說者此是大乘祕密四相覺四相時前後淺深所覺四相俱時而有是義云何夫心性本來離生滅相而有無明迷自心性由違心性離於寂靜故能生起動念四相四相無明和合力故能令心體生住異滅如似小乘論議之中心在未來未逕生滅而由業力引於四相能令心法生住異滅大乘四相當知亦爾如經言即此法身為諸煩惱之所漂動往來生死名為眾生此論下文云自性清淨心因無明風動正謂此也總說雖然於中分別者四相之內各有差別謂生三住四異六滅七生相三者一名業相謂由無明不覺念動雖有起滅見相未分猶如未來生相將至正用之時二者轉相謂依動念轉成能見如未來生至正用時三者現相謂依能見現於境相如未來生至現在時無明與此三相和合動一心體隨轉至現猶如小乘未來藏心隨其生相轉至現在今大乘中如來藏心隨生至現義亦如是此三皆是阿梨耶識位所有差別於中委悉下文當說是名甚深三種生相住相四者由此無明與生和合迷所生心無我我所故能生起四種住相所謂我癡我見我愛我慢如是四種依生相起能相心體令至住位內緣而住故名住相此四皆在第七識位異相六者無明與彼住相和合不覺所計我我所空由是能起六種異相所謂貪瞋癡慢疑見如新論云煩惱自性唯有六種此之謂也無明與此六種和合能相住心令至異位外向攀緣故名異相此六在於生起識位滅相七者無明與此異相和合不覺外塵違順性離由此發起七種滅相所謂身口七支惡業如是惡業能滅異心令墮惡趣故名滅相猶如小乘滅相滅現在心令入過去大乘滅相當知亦爾由是義故四相生起一心流轉一切皆因根本無明如經言無明住地其力最大此論云當知無明力能生一切染法也又所相之心一心而來能相之相無明所起所起之相隨其所至其用有差別取塵別相名為數法良由其根本無明違平等性故也其所相心隨所至處每作總主了塵通相說名心王由其本一心是諸法之總源故也如中邊論云唯塵智名心差別名心法長行釋云若了塵通相名心取塵別相名為心法瑜伽論中亦同是說以是義故諸外道等多於心王計為宰主作者受者由不能知其無自性隨緣流轉故也總此四相名為一念約此一念四相以明四位階降欲明本依無明不覺之力起生相等種種夢念動其心源轉至滅相長眠三界流轉六趣今因本覺不思議熏起厭樂心漸向本源始息滅相乃至生相朗然大悟覺了自心本無所動今無所靜本來平等住一如床如經所說夢度河喻此中應廣說大意如是次消其文約於四相以別四位四位之中各有四義一能覺人二所覺相三覺利益四覺分齊初位中言如凡夫人者是能覺人位在十信也覺知前念起惡者顯所覺相未入十信之前具起七支惡業今入信位能知七支實為不善故言覺知前念起惡此明覺於滅相義也能止後念令不起者是覺利益前由不覺起七支惡念今既覺故能止滅相也言雖復名覺即是不覺者明覺分齊雖知滅相實是不善而猶未覺滅相是夢也第二位中言如二乘觀智初發意菩薩等者十解以上三賢菩薩十解初心名發心住舉此初人兼取後位故言初發意菩薩等是明能覺人也覺於念異者明所覺相如前所說六種異相分別內外計我我所此三乘人了知無我以之故言覺於念異欲明所相心體無明所眠夢於異相起諸煩惱而今與智慧相應從異相夢而得微覺也念無異相者是覺利益既能覺於異相之夢故彼六種異相永滅以之故言念無異相也捨麁分別執著相故名相似覺者是覺分齊分別違順起貪瞋等是名麁分別執著相雖捨如是麁執著想而猶未得無分別覺故名相似覺也第三位中法身菩薩等者初地以上十地菩薩是能覺人也覺於念住者住相之中雖不能計心外有塵而執人法內緣而住法身菩薩通達二空欲明所相心體前覺異相而猶眠於住相之夢今與無分別智相應從住相夢而得覺悟故言覺於念住是所覺相也念無住相者四種住相滅而不起是覺利益也以離分別麁念相者人我執名分別簡前異相之麁分別故不名麁法我執名為麁念異後生相之微細念故名麁念雖復已得無分別覺而猶眠於生相之夢故名隨分覺是覺分齊也第四位中如菩薩盡地者謂無垢地此是總舉下之二句別明二道滿足方便者是方便道一念相應者是無間道如對法論云究竟道者謂金剛喻定此有二種謂方便道攝無間道攝是明能覺人也覺心初起者是明所覺相心初起者依無明有生相相心體令動念今乃證知離本覺無不覺即動念是靜心故言覺心初起如迷方時謂東為西悟時乃知西即是東當知此中覺義亦爾也心無初相者是明覺利益本由不覺有心元起今既覺故心無所起故言心無初相前三位中雖有所離而其動念猶起未盡故言念無住相等今究竟位動念都盡唯一心在故言心無初相也遠離以下明覺分齊於中二句初正明覺分齊是故以下引經證成業相動念念中最細名微細念此相都盡永無所餘故言遠離遠離之時正在佛地前來三位未至心源生相未盡心猶無常今至此位無明永盡歸一心源更無起動故言得見心性心即常住更無所進名究竟覺又復未至心源夢念未盡欲滅此動望到彼岸而今既見心性夢想都盡覺知自心本無流轉今無靜息常自一心住一如床故言得見心性心即常住如是始覺不異本覺由是道理名究竟覺此是正明覺分齊也引證中言能觀無念者則為向佛智故者在因地時雖未離念而能觀於無念道理說此能觀為向佛地以是證知佛地無念此是舉因而證果也若引通說因果文證者金鼓經言依諸伏道起事心滅依法斷道依根本心滅依勝拔道根本心盡此言諸伏道者謂三十心起事心滅者猶此論中捨麁分別執著想即是異相滅也法斷道者在法身位依根本心滅者猶此中說捨分別麁念相即是住相滅也勝拔道者金剛喻定根本心盡者猶此中說遠離微細念是謂生相盡也上來別明始覺差別又心起者以下第三總明始覺不異本覺此中有二一者重明究竟覺相二者正明不異本覺初中有三一者直顯究竟相二者舉非覺顯是覺三者對境廣顯智滿初中言又心起者者牒上覺心初起之言非謂覺時知有初相故言無有初相可知而說覺心初起相者如覺方時知西是東如是如來覺心之時知初動相即本來靜是故說言即謂無念也是故以下舉非顯是如前所說無念是覺是故有念不得名覺是即金剛心以還一切眾生未離無始無明之念依是義故不得名覺然前對四相之夢差別故說漸覺今約無明之眠無異故說不覺如仁王經言始從伏忍至頂三昧照第一義諦不名為見所謂見者是薩婆若故若得以下對境顯智若至心原得於無念即能遍知一切眾生一心動轉四相差別故言即知心相生住異滅次言以無念等故者釋成上義此中有疑云佛得無念眾生有念有無隔別云何無念能知有念作如是疑故遣之云眾生有念本來無念得無念與彼平等故言以無念等故是明既得平等無念故能遍知諸念四相也此下第二正明無異雖曰始得無念之覺而覺四相本來無起待何不覺而有始覺故言實無始覺之異下釋此義四相俱有為心所成離一心外無別自體故言俱時而有皆無自立皆無自立故本來平等同一本覺也復次以下廣本覺於中有二先明隨染本覺後顯性淨本覺初中有三一者總標二者列名三者辨相初中言生二種相者如是二種相在隨動門故言生也此二不離性淨本覺故言與彼不相捨離第二列名中言智淨相者正明隨染本覺之相不思議業相者明此本覺還淨時業也第三辨相中先辨智淨相於中有三法喻與合法中有二直明重顯初中言法力熏習者謂真如法內熏之力依此熏力修習資糧得發地上如實修行至無垢地滿足方便由是能破和合識內生滅之相顯其不生不滅之性故言破和合識相顯現法身此時能滅相續心中業相轉相令其隨染本覺之心遂得歸源成淳淨智故言滅相續心相智淳淨故此中相續識者猶是和合識內生滅之心但為顯現法故說破和合識為成應身淨智故說滅相續識相然不滅相續心但滅相續心之相也如經說言是故大慧諸識自相滅自相滅者業相滅若自相滅者不異外道斷見戲論諸外道說離諸境界相續識滅相續識滅已即滅諸識大慧若相續識滅者無始世來諸識應滅乃至廣說也此義云何以下重顯前說滅不滅義一切心識之相皆是無明者謂業識轉識等諸識相無明所起皆是不覺以之故言皆是無明如是諸識不覺之相不離隨染本覺之性以之故言不離覺性此無明相與本覺性非一非異非異故非可壞而非一故非不可壞若依非異非可壞義說無明轉即變為明若就非一非不可壞之義說無明滅覺性不壞今此文中依非一門故說滅相續心相也喻中言水非動性者明今之動非自性動但隨他動若自性動者動相滅時濕性隨滅而隨他動故動相雖滅濕性不壞也合中言無明滅者本無明滅是合風滅也相續即滅者業識等滅合動相滅也智性不壞者隨染本覺神解之性名為智性是合濕性不壞也次釋不思議業相中依智淨者謂前隨染本覺之心始得淳淨是始覺智依此智力現應化身故言無量功德之相此所現相無始無終相續不絕故言無斷如金鼓經言應身者從無始生死相續不斷故一切諸佛不共之法能攝持故眾生不盡用亦不盡故說常住寶性論云何者成就自身利益謂得解脫遠離煩惱障智障得無障礙清淨法身是名成就自身利益何者成就他身利益既得成就自身利益已無始世來自然依彼二種佛身示現世間自在力行是名成就他身利益問始得自利已方起利他業云何利他說無始耶解云如來一念遍應三世所應無始故能應則無始猶如一念圓智遍達無邊三世之境境無邊故智亦無邊無邊之智所現之相故得無始亦能無終此非心識思量所測是故名為不思議業也復次以下次明性淨本覺之相於中有二一者總標二者別解初中言與虛空等者無所不遍故猶如淨鏡者離垢現影故四種義中第一第三依離垢義以況淨鏡第二第四依現像義亦有淨義也別解之中別顯四種此中前二在於因性其後二種在於果地前二種者明空與智如涅槃經言佛性者第一義空第一義空名為智慧智者見空及與不空愚者不見空與不空乃至廣說今此初中言遠離一切心境界相者即顯彼經第一義空也無法可現非覺照義者是釋不見空與不空也第二中言一切世間境界悉於中現者是釋彼經智慧者見空及與不空如彼經言空者一切生死不空者謂大涅槃故此中但現生死境界既現於鏡故言不出而不染鏡故曰不入隨所現像同本覺量等虛空界遍三世際故無念念之失亦無滅盡之壞故言不失不壞常住一心等也上來明其淨鏡之義又一切下釋因熏習義也第三中言出於二礙淳淨明者是明前說因熏習鏡出纏之時為法身也第四中言依法出離故遍照眾生心者即彼本覺顯現之時等照物機示現萬化以之故言隨念示現此與前說不思議業有何異者彼明應身始覺之業此顯本覺法身之用隨起一化有此二義總說雖然於中分別者若論始覺所起之門隨緣相屬而得利益由其根本隨染本覺從來相關有親疎故論其本覺所顯之門普益機熟不簡相屬由其本來性淨本覺等通一切無親疎故廣覺義竟次釋不覺於中有三先明根本不覺次顯枝末不覺第三總結本末不覺初中亦二先明不覺依本覺立後顯本覺亦待不覺初中有三謂法喻合初中言不如實知真如法一故者根本無明猶如迷方也不覺心起而有其念者業相動念是如邪方如離正東無別邪西故言念無自相不離本覺喻合之文文相可見也次明本覺亦待不覺於中有二初言以有不覺妄想心者無明所起妄想分別由此妄想能知名義故有言說說於真覺是名真覺之名待於妄想也若離不覺則無真覺自相可說者是明所說真覺必待不覺若不相待則無自相待他而有亦非自相自相既無何有他相是顯諸法無所得義如下文言當知一切染法淨法皆悉相待無有自相可說智度論云若世諦如毫釐許有實者第一義諦亦應有實此之謂也此下廣顯枝末不覺於中有二先明細相後顯麁相初中亦二總標別釋初中言與彼不覺相應不離者本末相依故曰相應非如王數相應之義此為不相應染心故別釋中言無明業相者依無明動名為業相故起動義是業義故言心動說名為業也覺則不動者舉對反顯得始覺時則無動念是知今動只由不覺也動則有苦者如得寂靜即是極樂故今云動即是苦也業相是無苦無明是無集如是因果俱時而有故言果不離因故然此業相雖有動念而是極細能所未分其本無明當知亦爾如無想論云問此識何相何境答相及境不可分別一體無異問若爾云何知有答由事故知有此識此識能起一切煩惱業果報事譬如無明常起此無明可欲分別不若可分別非謂無明若不可分別則應非有而是有非無亦由欲瞋等事知有無明本識亦爾故此等文意正約業相顯本識也第二能見相者即是轉相依前業相轉成能緣故言以依動能見依性靜門則無能見故言不動則無見也反顯能見要依動義如是轉相雖有能緣而未能顯所緣境相直是外向非託境故如攝論云意識緣三世及非三世境是則可知此識所緣境不可知故此言不可知者以無可知境故如說十二因緣始不可知此亦如是是約轉相顯本識也第三境界相者即是現相依前轉相能現境界故言能見故境界妄現如四卷經言大慧略說有三種識廣說有八相何等為三謂真識現識分別事識譬如明鏡持諸色像現識處亦復如是又下文言譬如藏識頓分別知自心現身及身安立受用境界此論下文明現識云所謂能現一切境界猶如明鏡現於色像現識亦爾以一切時任運而起常在前故如是等文約於現相以顯本識如是現相既在本識何況其本轉相業相反在六七識中說乎以有已下次明麁相於中亦二總標別釋初言以有境界緣者依前現識所現境故起七識中六種麁相是釋經言境界風所動七識波浪轉之意也次別釋中初之一相是第七識次四相者在生起識後一相者彼所生果也初言智相者是第七識麁中之始始有慧數分別我塵故名智相如夫人經言於此六識及心法智此七法剎那不住此言心法智者慧數之謂也若在善道分別可愛法計我我所在惡道時分別不愛法計我我所故言依於境界心起分別愛與不愛故也具而言之緣於本識計以為我緣所現境計為我所而今此中就其麁顯故說依於境界心起又此境界不離現識猶如影像不離鏡面此第七識直爾內向計我我所而不別計心外有塵故餘處說還緣彼識問云何得知第七末那非但緣識亦緣六塵答此有二證一依比量二聖言量言比量者此意根必與意識同境是立宗也不共所依故是辨因也諸是不共所依必與能依同境如眼根等是隨同品言也或時不同境者必非不共所依如次第滅意根等是遠離言也如是宗因譬喻無過故知意根亦緣六塵也若依是義能依意識緣意根時所依意根亦對自體以有自證分故無過亦緣自所相應心法以無能障法故得緣諸心心所法皆證自體是故不廢同一所緣此義唯不通於五識依色根起不通利故但對色塵非餘境故聖言量者有經有金鼓經言眼根受色耳根分別聲乃至意根分別一切諸法大乘意根即是末那故知遍緣一切法也又對法論十種分別中言第一相分別者謂身所居處所受用義彼復如其次第以諸色根器世界色等境界為相第二相顯現分別者謂六識身及意如前所說取相而顯現故此中五識唯現色等五塵意識及意通現色根及器世界色等境界設使末那不緣色根器世界等則能現分別唯應取六識而言及意故知通緣也且置傍論還釋本文第二相續相者是生起識識蘊是麁分別遍計諸法得長相續又能起愛取引持過去諸行不斷亦得潤生能令未來果報相續依是義故名相續相不同前說相續心也依於智者依前智相為根所生故所依是細唯一捨受能依是麁具起苦樂故言生起苦樂也又所依智相內緣而住不計外塵故是似眠此相續識遍計內外覺觀分別如似覺悟以之故言覺心起念起念即是法執分別識蘊與此麁執相應遍馳諸境故言相應不斷故也第三執取相者即是受蘊以依識蘊分別違順領納苦樂故言依於相續乃至住苦樂等也第四計名字相者即是想蘊依前受蘊分別違順等名言相故言依妄執乃至名言相故也第五起業相者即是行蘊依於想蘊所取名相而起思數造作善惡故言依於名字乃至造種種業故也第六業繫苦相者依前行蘊所造之業而受三有六趣苦果故言依業受果不自在故也當知以下第三總結如前所說六種麁相依於現相所現境起三種細相親依無明如是六三總攝諸染是故當知無明住地能生一切染法根本以諸染相雖有麁細而皆不覺諸法實相不覺之相是無明氣故言一切染法皆是不覺相故第二依義別解有三分內第一略明功能第二廣顯體相如是二分竟在於前此下第三明同異相此中有三總標列名次第辨相辨相之中先明同相於中有三一者引喻二者合喻三者引證第二中言無漏者本覺始覺也無明者本末不覺也此二皆有業用顯現而非定有故名業幻第三中言本來常住入於涅槃菩提法者如大品經言以是智慧斷一切結使入無餘涅槃元是世俗法非第一義何以故空中無有滅亦無使滅者諸法畢竟空即是涅槃故又言何義故為菩提空義是菩提義如義法性義實際義是菩提義復次諸法實相不誑不異是菩提義故當知此中約於性淨菩提本來清淨涅槃故諸眾生本來入也非可修相者無因行故非可作相者無果起故畢竟無得者以無能得者無得時無得處故亦無以下猶是經文而非此中所證之要但是一處相續之文是故相從引之而已明異相中先喻後合合中言隨染幻差別者是無漏法性染幻差別者是無明法何者本末無明違平等性是故其性自有差別諸無漏法順平等性直置其性應無差別但隨染法差別之相故說無漏有差別耳謂對業識等染法差別故說本覺恒沙性德又對治此諸法差別故成始覺萬德差別然如是染淨皆是相待非無顯現而非是有是故通名幻差別也上來廣釋立義分中是心生滅竟在於前此下第二釋其因緣於中有二先明生滅依因緣義後顯所依因緣體相初中亦二總標別釋初中言因緣者阿梨耶心體變作諸法是生滅因根本無明熏動心體是生滅緣又復無明住地諸染根本起諸生滅故說為因六塵境界能動七識波浪生滅是生滅緣依是二義以顯因緣諸生滅相聚集而生故名眾生而無別體唯依心體故言依心即是梨耶自相心也能依眾生是意意識以之故言意意識轉此義云何以下別釋於中有三先釋依心次釋意轉後釋意識轉初中言阿梨耶識者是上說心即是生滅之因說有無明者在梨耶識即是生滅之緣欲明依此因緣意意識轉故言以依阿梨耶識說有無明上總標中略標其因是故但言依心此別釋中具顯因緣故說亦依梨耶識內所有無明也不覺以下次釋意轉於中有三一者略明意轉二者廣顯轉相三者結成依心之義初中即明五種識相不覺而起者所依心體由無明熏舉體起動即是業識也言能見者即彼心體轉成能見是為轉識言能現者即彼心體復成能現即是現識能取境界者能取現識所現境界是為智識起念相續者於所取境起諸麁念是相續識依此五義次第轉成能對諸境而生意識故說此五以為意也此意以下第二廣明於中有二總標別釋別釋中言無明力者舉所依緣不覺心動者釋其業義起動之義是業義故轉識中言依於動心能見相故者依前業識之動轉成能見之相然轉識有二若就無明所動轉成能見者是在本識如其境界所動轉成能見者是謂七識此中轉相約初義也現識中言能現一切境界者依前轉識之見復起能現之用如上文言以依能見故境界妄現當知現識依於轉識非能見用即是能現是故前言能見能現次喻後合合中言五塵者且舉麁顯以合色像實論通現一切境故以一切時任運而起常在前故者非如第六七識有時斷滅故以是文證當知是三皆在本識之內別用也第四智識者是第七識上六相內初之智相義如前說愛非愛果名染淨法分別彼法計我我所故言分別染淨法也第五相續識者即是意識上六相中名相續相以念相應不斷故者法執相應得長相續此約自體不斷以釋相續義也住持以下約其功能釋相續義此識能起愛取煩惱故能引持過去無明所發諸行令成堪任來果之有故言住持乃至不失故又復能起潤生煩惱能使業果續生不絕故言成就無差違故如是三世因果流轉不絕功在意識以是義故名相續識次言念已經事慮未來事者顯此識用麁顯分別不同智識微細分別是知此識唯在意識不同上說相續心也是故以下第三結明依心之義於中有二先略後廣初言是故者是前所說五種識等依心而成以是義故三界諸法唯心所作如十地經言佛子三界但一心作此之謂也此義云何以下廣釋於中有二先明諸法不無而非是有後顯諸法不有而非都無初中言以一切法皆從心起妄念而生者是明諸法不無顯現也一切分別即分別自心心不見心無相可得者是明諸法非有之義如十卷經言身資生住持若如夢中生應有二種心而心無二相如刀不自割指亦不自指如心不自見其事亦如是解云若如夢中所見諸事如是所見是實有者則有能見所見二相而其夢中實無二法三界諸心皆如此夢離心之外無可分別故言一切分別即分別自心而就自心不能自見如刀指等故言心不見心既無他可見亦不能自見所見無故能見無能所二相二相皆無所得故言無相可得也此中釋難會通新古如別記中塵分別也當知以下次明非有而不無義初言當知世間乃至無體可得唯心虛妄者是明非有次言以心生則法生以下顯其非無依無明力不覺心動乃至能現一切境等故言心生則種種法生也若無明心滅境界隨滅諸分別識皆得滅盡故言心滅則種種法滅非約剎那以明生滅也廣釋意竟次釋意識意識即是先相續識但就法執分別相應生後義門則說為意約其能起見愛煩惱從前生門說名意識故言意識者即此相續乃至分別六塵名為意識此論就其一意識義故不別出眼等五識故說意識分別六塵亦名分離識者依於六根別取六塵非如末那不依別根故名分離又能分別去來內外種種事相故復說名分別事識依見愛煩惱增長義故者是釋分別事識之義以依見修煩惱所增長故能分別種種事也上六相內受想行蘊相從入此意識中攝上來廣明生滅依因緣義竟此下第二重顯所依因緣體相於中有二一者略明因緣甚深二者廣顯因緣差別初中有三先標甚深次釋後結初中言無明熏習所起識者牒上所說依阿梨耶識說有無明不覺而起等也非餘能知唯佛窮了者標甚深也何以故下次釋深義從本已來自性清淨而無明所染有其染心者是明淨而恒染雖有染心而常恒不變者是明動而常靜由是道理甚深難測如夫人經言自性清淨心難可了知彼心為煩惱所染亦難可了知楞伽經言以如來藏是清淨相客塵煩惱垢染不淨我依此義為勝鬘夫人及餘菩薩等說如來藏阿梨耶識共七識生名轉滅相大慧如來藏阿梨耶識境界我今與汝及諸菩薩甚深智者能了分別此二種法諸餘聲聞辟支佛及外道等執著名字者不能了知如是二法是故此義唯佛能知者第三結甚深也所謂以下第二廣顯因緣差別於中有六一明心性因之體相二顯無明緣之體相三明染心諸緣差別四顯無明治斷位地五釋相應不相應義六辨智礙煩惱礙義初中言心性常無念故名為不變者釋上雖有染心而常不變之義雖舉體動而本來寂靜故言心性常無念也第二中言心不相應者明此無明最極微細未有能所王數差別故言心不相應唯此為本無別染法能細於此在其前者以是義故說忽然起如本業經言四住地前更無法起故名無始無明住地是明其前無別為始唯此為本故言無始猶是此論忽然義也此約細麁相依之門說為無前亦言忽然起非約時節以說忽然起此無明相如二障章廣分別也是釋上言自性清淨而有無明所染有其染心之句於中有二總標別釋別釋之中兼顯治斷此中六染即上意識并五種意但前明依因而起義故從細至麁而說次第今欲兼顯治斷位故從麁至細而說次第第一執相應染者即是意識見愛煩惱所增長義麁分別執而相應故若二乘人至羅漢位見修煩惱究竟離故若論菩薩十解以上能遠離故此言信相應地者在十解位信根成就無有退失名信相應如仁王經言伏忍聖胎三十人十信十止十堅心當知此中十向名堅十行名止十信解名信入此位時已得人空見修煩惱不得現行故名為離當知此論上下所明約現起以說治斷也第二不斷相應染者五種意中之相續識法執相應相續生起不斷即是相續異名從十解位修唯識觀尋思方便乃至初地證三無性法執分別不得現行故言得淨心地究竟離故也第三分別智相應染者五種意中第四智識七地以還二智起時不得現行出觀緣事任運心時亦得現行故言漸離七地以上長時入觀故此末那永不現行故言無相方便地究竟離此第七地於無相觀有加行有功用故名無相方便地也第四現色不相應染者五種意中第三現識如明鏡中現色像故名現色不相應染色自在地是第八地此地已得淨土自在穢土麁色不能得現故說能離也等五能見心不相應染者是五意內第二轉識依於動心成能見故心自在地是第九地此地已得四無礙智有礙能緣不得現起故說能離也第六根本業不相應染者是五意內第一業識依無明力不覺心動故菩薩盡地者是第十地其無垢地屬此地故就實論之第十地中亦有微細轉相現相但隨地相說漸離耳如下文言依於業識乃至菩薩究竟地心所見者名為報身若離業識則無見相當知業識未盡之時能見能現亦未盡也不了以下第四明無明治斷然無明住地有二種義若論作得住地門者初地以上能得漸斷若就生得住地門者唯佛菩提智所能斷今此論中不分生作合說此二通名無明故言入淨心地隨分得離乃至如來地能究竟離也此下第五明相應不相應義六種染中前三染是相應後三染及無明是不相應相應中言心念法異者心法之名也迦旃延論中名為心及心所念法也依染淨差別者分別染淨諸法見慢愛等差別也知相同者能知相同緣相同者所緣相同也此中依三等義以說相應謂心念法異者是體等義謂諸煩惱數各有一體皆無第二故知相同者是知等義緣相同者是緣等義彼前三染具此三義俱時而有故名相應問瑜伽論說諸心心法同一所緣不同一行相一時俱有一一而轉今此中說知相亦同如是相違云何和會答二義俱有故不相違何者如我見是見性之行其我愛者愛性之行如是行別名不同一行而見愛等皆作我解依如是義名知相同是故二說不相違也不相應中言即心不覺常無別異者是明無體等義離心無別數法差別故既無體等義離心無餘二何寄故無同知同緣之義故言不同知相緣相此中不者無之謂也問瑜伽論說阿梨耶識五數相應緣二種境即此論中現色不相應染何故此中說不相應答此論之意約煩惱數差別轉義說名相應現識之中無煩惱數依是義故名不相應彼新論意約遍行數故說相應由是道理亦不相違也此下第六明二礙義顯了門中名為二障隱密門內名為二礙此義具如二障章說今此文中說隱密門於中有二初分二礙此義以下釋其所以初中言染心義者是顯六種染心也根本智者是照寂慧違寂靜故名煩惱礙也無明義者根本無明世間業智者是後得智無明昏迷無所分別故違世間分別之智依如是義名為智礙釋所以中正顯是義以依染心能見能現妄取境界者略舉轉識現識智識違平等性者違根本智能所平等是釋煩惱礙義也以一切法常靜無有起相者是舉無明所迷法性無明不覺妄與法違故者是顯無明迷法性義故不能得乃至種知者正明違於世間智義也上來第二廣釋生滅因緣義竟復次以下第三廣上立義分中生滅之相於中有二先明生滅麁細之相後顯麁細生滅之義初中亦二一者正明麁細二者對人分別初中亦二總標別解別解中言一者麁與心相應故者六種染中前之三染是心相應其相麁顯經中說名為相生滅也二者細與心不相應故者後三染心是不相應無心心法麁顯之相其體微細恒流不絕經中說名相續生滅如十卷經云識有二種滅何等為二一者相滅二相續滅生住亦如是四卷經云諸識有二種生住滅所謂流注生及相生滅亦如是經中直出二種名字不別顯相故今論主約於相應不相應義以辨二種麁細相也對人分別中麁中之麁者謂前三中初二是也麁中之細者即此三中後一是也以前中初二俱在意識行相是麁故凡夫所知也前中後一是第七識行相不麁非凡所了也後中初二能現能見能所差別故菩薩所知最後一者能所未分故唯佛能了也此下第二明生滅義於中有二先明生緣後顯滅義初中亦二先明通緣後顯別因通而言之麁細二識皆依無明住地而起故言二種生滅依於無明熏習而有別而言之依無明因故不相應心生依境界緣故相應心得起故言依因者不覺義故依緣者妄作境界義若具義說各有二因如四卷經云大慧不思議熏及不思議變是現識因取種種塵及無始妄想熏是分別事識因解云不思議熏者謂無明能熏真如不可熏處而能熏故故名不可思議熏也不思議變者所謂真如受無明熏不可變異而變異故故名不思議變此熏及變甚微且隱故所起現識行相微細於中亦有轉識業識然舉麁兼細故但名現識也取種種塵者現識所取種種境界能動心海起七識浪故無始妄想熏者即彼現識名為妄想從本以來未曾離想故名無始妄想如上文言以從本來未曾離念故名無始無明此中妄想當知亦爾如十卷經云阿梨耶識知名識相所有體相如虛空中有毛輪住不淨智所行境界由是道理故是妄想彼種種塵及此妄想熏於自相心海令起七識波浪妄想及塵麁而且顯故其所起分別事識行相麁顯成相應心也欲明現識因不思議熏故得生依不思議變故得住分別事識緣種種塵故得生依妄想熏故得住今此論中但取生緣故細中唯說無明熏麁中單舉境界緣也若因滅下次顯滅義於中有二一者直明問曰以下往復除疑始中言若因滅則緣滅者隨於何位得對治時無明因滅境界隨滅也因滅故不相應心滅者三種不相應心親依無明因生故無明滅時亦隨滅也緣滅故相應心滅者三種相應染心親依境界緣起故境界滅時亦隨滅也依是始終起盡道理以明二種生滅之義非約剎那生滅義也此下第二往復除疑先問後答問中言若心滅者云何相續者對外道說而作是問如十卷經云若阿梨耶識滅者不異外道斷見戲論諸外道說離諸境界相續識滅相續識滅已即滅諸識大慧若相續識滅者無始世來諸識應滅此意正明諸外道說如生無想天入無想定時離諸境界相續識滅根本滅故末亦隨滅也如來破云若彼眾生入無想時眾生之本相續識滅者六七識等種子隨滅不應從彼還起諸識而從彼出還起諸識當知入無想時其相續識不滅如是破也今此論中依此而問若入無想定滅盡定時心體滅者云何還續故言若心滅者云何相續也若入彼時心體不滅還相續者此相續相何由永滅故言云何說究竟滅也答中有三謂法喻合初法中所言滅者如入無想等時說諸識者但滅麁識之相非滅阿梨耶心體故言唯心相滅又復上說因滅故不相應心滅者但說心中業相等滅非謂自相心體滅也喻中別顯此二滅義如風依水而有動相者喻無明風依心而動也若水滅者則風斷絕無所止以水不滅風相相續者喻於入無想等之時心體不滅故諸識相續也是答初問也唯風滅故動相隨滅者到佛地時無明永滅故業相等動亦隨滅盡而其自相心體不滅故言非是水滅也是答後問明究竟滅合中次第合前二義非心智滅者神解之性名為心智如上文云智性不壞是明自相不滅義也餘文可知問此識自相為當一向染緣所起為當亦有不從緣義若是一向染緣所起染法盡時自相應滅如其自相不從染緣故不滅者則自然有又若使自相亦滅同斷見者是則自相不滅還同常見答或有說者梨耶心體是異熟法但為業惑之所辨生是故業惑盡時本識都盡然於佛果亦有福慧二行所惑大圓鏡智相應淨識而於二處心義是同以是義說心至佛果耳或有說者自相心體舉體為彼無明所起而是動靜令起非謂辨無令有是故此心之動因無明起名為業相此動之心本自為心亦為自相自相義門不由無明然即此無明所動之心亦有自類相生之義故無自然之過而有不滅之義無明盡時動相隨滅心隨始覺還歸本源或有說者二師所說皆有道理皆依聖典之所說故初師所說得瑜伽意後師義者得起信意而亦不可如言取義所以然者若如初說而取義者即是法我執若如後說而取義者是謂人我見又若執初義墮於斷見執後義者即墮常見當知二義皆不可說雖不可說而亦可說以雖非然而非不然故復次有四種法熏習義故以下廣釋生滅門內有二分中初正廣釋竟在於前此下第二因言重明何者如上文言此識有二種義能攝一切法生一切法然其攝義前已廣說能生之義猶未分明是故此下廣顯是義文中有五一者舉數總標二者依數列名三者總明熏習之義四者別顯熏習之相第五明盡不盡義舉數列名文相可知第三之中先喻後合合中言真如淨法者是本覺義無明染法者是不覺義良由一識含此二義更互相熏遍生染淨此意正釋經本所說不思議熏不思議變義也問攝大乘說要具四義方得受熏故言常法不能受熏何故此中說熏真如解云熏習之義有其二種彼論且約可思議熏故說常法不受熏也此論明其不可思議熏故說無明熏真如真如熏無明顯意不同故不相違然此文中生滅門內性淨本覺說名真如故有熏義非謂真如門中真如以其真如門中不說能生義云何以下第四別明於中有二先染後淨染中亦二先問後答答中有二略明廣顯略中言依真如法有無明者是顯能熏所熏之體也以有無明熏習真如者根本無明熏習義也以熏習故有妄心者依無明熏有業識心也以是妄心還熏無明增其不了故成轉識及現識等故言不覺念起現妄境界以是境界還熏現識故言熏習妄心也令其念著者起第七識也造種種業者起意識也受一切苦者依業受果也次廣說中廣前三義從後而說先明境界增長念者以境界力增長事識中法執分別念也增長取者增長四取煩惱障也妄心熏習中業識根本熏習者以此業識能熏無明迷於無相能起轉相現相相續彼三乘人出三界時雖離事識分段麁苦猶受變易梨耶行苦故言受三乘生滅苦也通而論之無始來有但為簡麁細二種熏習故約已離麁苦時說也增長分別事識熏習者在於凡位說分段苦也無明熏習中根本熏習者根本不覺也所起見愛熏習者無明所起意識見愛即是枝末不覺義也云何以下次明淨熏於中有二先問後答答中亦二略明廣顯略中先明真如熏習次明妄心熏習此中有五初言以此妄心乃至自信已性者是明十信位中信也次言知心妄動無前境界修遠離法者是顯三賢位中修也以如實知無前境界故者是明初地見道唯識觀之成也種種以下乃至久遠熏習力故是顯十地修道位中修萬行也無明即滅以下第五顯於果地證涅槃也次廣說中先明妄熏於中分別事識者通而言之七識皆名分別事識就強而說但取意識以分別用強通緣諸事故今此文中就強而說此識不知諸塵唯識故執心外實有境界凡夫二乘雖有趣向而猶計有生死可厭涅槃可欣不異分別事識之執故名分別事識熏習意熏習者亦名業識熏習通而言之五種之識皆名為意義如上說就本而言但取業識以最微細作諸識本故於此中業識名意如是業識見相未分然諸菩薩知心妄動無別境界解一切法唯是識量捨前外執順業識義故名業識熏習亦名為意熏習非謂無明所起業識即能發心修諸行也真如熏習中有三一者舉數總標二者依數列名三者辨相辨相中有二一者別明二者合釋初別明中先明自體熏習於中有二一者直明二者遣疑初中言具無漏法備有不思議業者是在本覺不空門也作境界之性者是就如實空門境說也依此本有境智之力冥熏妄心令起厭樂等也問曰以下往復除疑問意可知答中有二初約煩惱厚薄明其不等後舉遇緣參差顯其不等初中言過恒沙等上煩惱者迷諸法門事中無知此是所知障所攝也我見愛染煩惱者此是煩惱障所攝也答意可知又諸佛以下明緣參差有法喻合文相可見也用熏習中文亦有三所謂總標列名辨相第二列名中差別緣者為彼凡夫二乘分別事識熏習而作緣也能作緣者十信以上乃至諸佛皆得作緣也平等緣者為諸菩薩業識熏習而作緣也能緣者初地以上乃至諸佛要依同體智力方作平等緣故第三辨相中先明差別緣於中有二合明開釋開釋中亦有二先開近遠二緣後開行解二緣增長行緣者能起施戒等諸行故受道緣者起聞思修而入道故平等緣中有二先明能作緣者所謂以下釋平等義依於三昧平等見者十解以上諸菩薩等見佛報身無量相好皆無有邊離分齊相故言平等見諸佛也若在散心不能得見如是相好離分齊相以是故言依於三昧也上來別明體用熏習竟此下第二合釋體用於中有二總標別釋別釋中先明未相應中言意意識熏習者凡夫二乘名意識熏習即是分別事識熏習初發意菩薩等者十解以上名意熏習即是業識熏習之義如前說也未得無分別心與體相應者未得與諸佛法身之體相應故未得自在業與用相應故者未得與佛應化二身之用相應故已相應中法身菩薩者十地菩薩得無分別心者與體相應故與諸佛智用相應者以有如量智故自然修行者八地以上無功用故因言重顯有五分中第四別明二種熏習竟在於前此下第五明二種熏盡不盡義欲明染熏違理而起故有滅盡淨法之熏順理而生與理相應故無滅盡文相可知顯示正義分內正釋之中大有二分第一釋法章門竟在於前此下第二釋義章門上立義中立二種義所謂大義及與乘義今此文中正釋大義兼顯乘義於中有二一者總釋體相二大二者別解用大之義初中言自體相者總牒體大相大之義也次言一切凡夫乃至諸佛無有增減畢竟常住者是釋體大上立義中言一者體大謂一切法真如平等不增減故次言從本以來性自滿足以下釋相大義上言二者相大謂如來藏具足無漏性功德故文中有二一者直明性功德相二者往復重顯所以問意可知答中有二總答別顯別顯之中先明差別之無二義後顯無二之差別義此中亦二略標廣釋略標中言以依業識生滅相示者生滅相內有諸過患但舉其本故名業識對此諸患說諸功德也此云何示以下別對眾過以顯德義文相可知復次真如用者以下第二別釋用大之義於中有二總明別釋初中亦二一者對果舉因二牒因顯果初舉因中亦有三句先行次願後明方便初言諸佛本在因地乃至攝化眾生者舉本行也次言立大誓願乃至盡於未來者舉本願也次言以取眾生乃至真如平等者是舉智悲大方便也以有以下第二顯果於中亦三初言以有如是大方便智者牒前因也次言除滅無明見本法身者自利果也自然以下正顯用相此中三句初言不思議業種種之用者明用甚深也次言則與真如等遍一切處者顯用廣大也又亦以下明用無相而隨緣用如攝論言譬如摩尼天鼓無思成自事此之謂也總明用竟此用以下第二別釋於中有三總標別解往復除疑別解中亦有二一者直顯別用二者重牒分別初中亦二先明應身後顯報身初中言依分別事識者凡夫二乘未知唯識計有外塵即是分別事識之義今見佛身亦計心外順意識義故說依分別事識見此人不知依自轉識能現色相故言不知轉識現故見從外來然其所見有分齊色即無有邊離分齊相彼人唯取有分齊義未解分齊則無有邊故言取色分齊不能盡知故也報身中言依於業識者十解以上菩薩能解唯心無外塵義順業識義以見佛身故言依於業識見也然此菩薩知其分齊即無分齊故言隨所示現即無有邊乃至不毀不失也此無障礙不思議事皆由六度深行之熏及與真如不思議熏之所成就依是義故名為報身故言乃至具足無量樂相故說為報也然此二身經論異說同性經說穢土成佛名為化身淨土成道名為報身金鼓經說三十二相八十種好等相名為應身隨六道相所現之身名為化身依攝論說地前所見名變化身地上所見名受用身今此論中凡夫二乘所見六道差別之相名為應身十解已上菩薩所見離分齊色名為報身所以如是有不同者法門無量非唯一途故隨所施設皆有道理故攝論中為說在前散心所見有分齊相故屬化身今此論中明此菩薩三昧所見離分齊相故屬報身由是道理故不相違也又凡夫所見以下第二重牒分別先明應身文相可知復次以下顯報身相於中有二先明地前所見後顯地上所見初中言以深信真如法故少相而見者如十解中依人空門見真如理是相似解故名少分也若得淨心以下顯地上所見若離業識則無見相者要依業識乃有轉相及與現相故離業識即無見相也問曰以下往復除疑文相可見顯示正義之內大分有二第一正釋所立法義竟在於前復次以下第二開示從筌入旨之門於中有三總標別釋第三總結總標中推求五陰色之與心者色陰名色餘四名心也別釋之中先釋色觀摧折諸色乃至極微永不可得離心之外無可念相故言六塵畢竟無念非直心外無別色塵於心求色亦不可得故言心無形相十方求之終不可得也如人以下次觀心法先喻後合合中言心實不動者推求動念已滅未生中無所住無所住故即無有起故知心性實不動也若能以下第三總結即得隨順者是方便觀入真如門者是正觀也對治邪執文亦有四一者總標舉數二者依數列名三者依名辨相四者總顯究竟離執列名中言人我見者計有總相宰主之者名人我執法我見者計一切法各有體性故名法執法執即是二乘所起此中人執唯取佛法之內初學大乘人之所起也第三辨相中先明人我見於中有二總標別釋別釋之中別顯五種各有三句初出起見之由次明執相後顯對治初執中言即謂虛空是如來性者計如來性同虛空相也第二中言乃至涅槃真如之法亦畢竟空者如大品經云乃至涅槃如幻如夢若當有法勝涅槃者我說亦復如幻如夢故第三中言因生滅染義示現者如上文言以依業識生滅相示乃至廣說故第四中言不離不斷等者如不增不減疏中廣說也第五中言若說三界外更有眾生始起者即是外道經說者如仁王經之所說故上來五執皆依法身如來藏等總相之主而起執故通名人執也法我見中亦有三句初明起見之由見有以下次顯執相云何以下顯其對治文相可知復次以下第四究竟離執之義於中有二先明諸法離言道理後顯假說言教之意文相可見第三發趣分中有二一者總標大意二者別開分別初中言一切諸佛所證之道者是舉所趣之道一切菩薩以下顯其能趣之行欲明菩薩發心趣向佛所證道故言分別發趣道相也略說以下別開分別於中有三一者舉數開章二者依數列名三者依名辨相第二中言信成就發心者位在十住兼取十信十信位中修習信心信心成就發決定心即入十住故名信成就發心也解行發心者在十迴向兼取十行十行位中能解法空隨順法界修六度行六度行純熟發迴向心入向位故言解行發心也證發心者位在初地以上乃至十地依前二重相似發心證得法身發真心也第三辨相文中有三如前次第說三心故初發心內亦有其三一明信成就之行二顯行成發心之相三歎發心所得功德初中亦二先問後答問中言依何等人者是問能修之人修何等行者問其所修之行得信成就堪能發心者對發心果問其行成也答中有二一者正答所問二者舉劣顯勝正答之內對前三問初言依不定聚眾生者是答初問顯能修人分別三聚乃有多門今此文中直明菩薩十解以上決定不退名正定聚未入十信不信因果名邪定聚此二中間趣道之人發心欲求無上菩提而心未決或進或退是謂十信名不定聚今依此人明所修行也有熏習以下次答第二問明不定人所修之行言有熏習善根力者依如來藏內熏習力復依前世修善根力故今得修信心等行也言信業果報能起十善者起福分善也厭生死苦求無上道者發道分心也得值諸佛修行信心者正明所修道分善根所謂修行十種信心其相具如一道章說也逕一萬劫以下答第三問明其信心成就之相於中有二一者舉時以明信成發心之緣二者約聚顯其發心所住之位初中言至一萬劫信心成就者謂於十信逕十千劫信心成就即入十住如本業經云是信想菩薩於十千劫行十戒法當入十住心入初住位解云此中所入初住位者謂十住初發心住位此位方得不退信心是故亦名信入十心非謂十解以前十信何以得知而其然者如仁王經云習種姓有十心已超二乘一切善地此習忍已前行十善菩薩有退有進猶如輕毛隨風東西雖以十千劫行十正道發菩提心乃當入習忍位以是文證故得知也經言十千即此一萬也言佛菩薩教令發心等者發心之緣乃有眾多今略出其二種勝緣也如是以下顯其發心所住之位言信心成就乃至入正定聚者即入十解初發心住以之故言畢竟不退也即時正在習種性位故言名住如來種中也其所修行隨順佛性是故亦言正因相應上來正答前三問竟若有以下舉劣顯勝十信位內有勝有劣勝者如前進入十住劣者如此退墮二乘地如攝大乘論云諸菩薩在十信位中修大乘未堅固多厭怖生死慈悲眾生心猶劣薄喜欲捨大乘本願修小乘道故言欲修行小乘大意如是文相可知上來明信成之行復次以下是第二顯發心之相於中有二一者直明二者往復除疑初中言直心者是不曲義若念真如則心平等更無別岐何有迴曲故言正念真如法故即是二行之根本也言深心者是窮原義若一善不備無由歸原歸原之成必具萬行故言樂集一切諸善行故即是自利行之本也大悲心者是普濟義故言欲拔眾生苦故即利他行之本也發此三心無惡不離無善不修無一眾生所不度者是名無上菩提心也問曰以下往復除疑問意可見答中有二直答重顯初直答中有喻有合略說以下重顯可知菩薩發是心故以下第三顯其發心功德於中有四初顯勝德次明微過三通權教四歎實行初中二句則得少分見法身者是明自利功德十解菩薩依人空門見於法界是相似見故言少分也隨其願力以下顯利他德能現八種利益眾生者如華嚴經歎十住初發心住云此發心菩薩得如來一身無量身悉於一切世間示現成佛故然是以下顯其微過如修多羅以下第三會通權教如本業經云七住以前為退分若不值善知識者若一劫乃至十劫退菩提心如淨目天子法才王子舍利弗等欲入第七住其間值惡知識因緣故退入凡夫不善惡中乃至廣說今釋此意但是權語非實退也又是菩薩以下第四歎其實行永無怯弱即成彼經是權非實也第二解行發心中言第一阿僧祇將欲滿故於真如法深解現前者十迴向位得平等空故於真如深解現前也地前一阿僧祇欲滿故也是舉解行所得發心次言以知法性無慳貪故隨順修行檀等行者十行位中得法空故能順法界修六度行是顯發心所依解行也證發心中在文有二一者通約諸地明證發心二者別就十地顯成滿德初中有四一標位地二明證義是菩薩以下第三歎德發心相以下第四顯相第二中言以依轉識說為境界者轉識之相是能見用對此能見說為境界以此諸地所起證智要依轉識而證真如故對所依假說境界直就證智即無能所故言證者無境界也第四中言真心者謂無分別智方便心者是後得智業識心者二智所依阿梨耶識就實而言亦有轉識及與現識但今略舉根本細相然此業識非發心德但為欲顯二智起時有是微細起滅之累不同佛地純淨之德所以合說為發心相耳功德成滿以下第二別顯成滿功德於中有二一者直顯勝德二者往復除疑初中言功德成滿者謂第十地因行成滿也色究竟處示高大身乃至名一切種智等者若依十王果報別門十地菩薩第四禪王在於色究竟天成道則是報佛他受身如十地經攝報果中云九地菩薩作大梵王主二千世界十地菩薩作魔醯首羅天王主三千世界楞伽經言譬如阿梨耶識頓分別自心現身器世界等報佛如來亦復如是一時成就諸眾生界置究竟天淨妙宮殿修行清淨之處又下頌言欲界及無色佛不彼成佛色界中上天離欲中得道梵網經云爾時釋迦牟尼佛在第四禪魔醯首羅天王宮與無量大梵天王不可說不可說菩薩眾說蓮華藏世界盧舍那佛所說心地法門品是時釋迦身放慧光從此天王宮乃至蓮華臺藏世界是時釋迦牟尼佛即擎接此世界大眾至蓮華臺藏世界百萬億紫金光明宮中盧舍那佛坐百萬蓮華赫赫光明座上時釋迦佛及諸人眾一時禮敬盧舍那佛爾時盧舍那佛即大歡喜是諸佛子諦聽善思修行我已百萬阿僧祇劫修行心地以之為因初捨凡夫成等正覺為盧舍那住蓮華藏世界海其臺周遍有千葉一葉一世界為千世界我化作為千釋迦據千世界復就千葉世界復有百億四天下百億菩薩釋迦坐百億菩提樹下如是千葉上佛是吾化身千百億釋迦是千釋迦化身吾為本源名為盧舍那偈言我今盧舍那方坐蓮華臺乃至廣說此等諸文準釋可知問曰以下第二遣疑二番問答即遣二疑初答中有三先立道理次舉非後顯是初中言一切境界本來一心離於想念者是立道理謂一切境界雖非有邊而非無邊不出一心故以非無邊故可得盡了而非有邊故非思量境以之故言離想念也第二舉非中言以眾生妄見境界故心有分齊等者明有所見故有所不見也第三顯是中言離於見想無所不遍者明無所見故無所不見也言心真實故即是諸法之性者佛心離想體一心原離妄想故名心真實體一心故為諸法性是則佛心為諸妄法之體一切妄法皆是佛心之相相現於自體自體照其相如是了知有何為難故言自體顯照一切妄法是謂無所見故無所不見之由也次遣第二疑答中言鏡若有垢色像不現如是眾生心若有垢法身不現者法身如本質化身似影像今據能現之本質故言法身不現如攝大乘顯現甚深中言由失故尊不現如月相於破器釋曰諸佛於世間不顯現而世間說諸佛身常住云何不顯現譬如於破器中水不得住水不住故於破器中實有月不得顯現如是諸眾生無奢摩他軟滑相續但有過失相續於彼實有諸佛亦不顯現水譬奢摩他軟滑性故此二論文同說佛現及不現義然其所喻少有不同今此論中以鏡為喻有垢不現者約機而說見佛機熟說為無垢有障未熟名為有垢非謂煩惱現行便名有垢不見如善星比丘及調達等煩惱心中能見佛故攝大乘中破器為喻明有奢摩他乃得見佛者是明過去修習念佛三昧相續乃於今世得見佛身非謂今世要於定心乃能見佛以散亂心亦見佛故如彌勒所問經論中言又經說諸禪為行處是故得禪者名為善行諸行此論中不必須禪乃初發心所以者何佛在世時無量眾生皆亦發心不必有禪故修行信心分中有三一者舉人略標大意二者就法廣辨行相三者示其不退方便初中言依未入正定眾生故說修行信心者上說發趣道相中言依不定聚眾生今此中言未入正定當知亦是不定聚人然不定聚內有劣有勝勝者乘進劣者可退為彼勝人故說發趣所謂信成就發心乃至證發心等為令勝人次第進趣故也為其劣者故說修信所謂四種信心五門行等為彼劣人信不退故也若此劣人修信成就者還依發趣分中三種發心進趣是故二分所為有異而其所趣道理無別也何等以下第二廣釋初發二問後還兩答答信中言信根本者真如之法諸佛所歸眾行之原故曰根本也餘文可知答修行中在文有三一舉數總標二依數開門三依門別解初中言能成此信者有信無行即信不熟不熟之信遇緣便退故修五行以成四信也第二開門中言止觀門者六度之中定慧合修故合此二為止觀門也第三別解作二分釋前四略明後一廣說初中亦二一者別明四種修行復次若人以下第二示修行者除障方便此第二中亦有二句先明所除障礙後示能除方法方法中言禮拜諸佛者此總明除諸障方便如人負債依付於王則於債主無如之何如是行人禮拜諸佛諸佛所護能脫諸障也懺悔以下別除四障四障是何一者諸惡業障懺悔除滅二者誹謗正法勸請滅除三者嫉妬他勝隨喜對治四者樂著三有迴向對治由是四障能令行者不發諸行不趣菩提故修如是四行對治是義具如瑜伽論說又此懺悔等四種法非直能除諸障亦乃功德無量故言免諸障善根增長是義廣說如金鼓經也止觀門中在文有二一者略明二者廣說初略中言謂止一切境界相者先由分別作諸外塵今以覺慧破外塵相塵相既止無所分別故名為止也次言分別生滅相者依生滅門觀察法相故言分別如瑜伽論菩薩地云此中菩薩即於諸法無所分別當知名止若於諸法勝義理趣及諸無量安立理趣世俗妙智當知名觀是知依真如門止諸境相故無所分別即成無分別智依生滅門分別諸相觀諸理趣即成後得智也隨順奢摩他觀義隨順毘鉢舍那觀義者彼云奢摩他此翻云止毘鉢舍那此翻云觀但今譯此論者為別方便及與正觀故於正觀仍存彼語若具存此語者應云隨順止觀義及隨順觀觀義欲顯止觀雙運之時即是正觀故言止觀及與觀觀在方便時止諸塵相能順正觀之止故言隨順止觀又能分別因緣相故能順正觀之觀故言隨順觀觀云何隨順以下正釋此義漸漸修習者是明能隨順之方便現在前者是顯所隨順之正觀也此中略明止觀之義隨相而論定名為止慧名為觀就實而言定通止觀慧亦如是如瑜伽論聲聞地云復次如是心一境性或是奢摩他品或是毘鉢舍那品若於九種心住中心一境性名奢摩他品若於四種慧行中心一境性名毘鉢舍那品云何名為九種心住謂有苾芻令心內住等住安住近住調順寂靜最極寂靜專住一趣及與等持如是名為九種心住云何內住謂從外一切所緣境界攝錄其心繫在於內不外散亂故名內住云何等住謂即最初所繫縛心其性麁動未能令其等遍住故次即於此所緣境界以相續方便澄淨方便挫令微細遍攝令住故名等住云何安住謂若此心雖復如是內住等住然由失念於外散亂還復攝錄安置內境故名安住云何近住謂彼先應如是如是親近念住由此念故數數作意內住其心不令是心遠住於外故名近住云何調順謂種種相令心散亂所謂五塵三毒男女等相故彼先應取彼諸相為過患想由如是相增上力故於彼諸相折挫其心不令流散故名調順云何寂靜謂有種種欲恚害等諸惡尋伺貪欲不善等諸隨煩惱令心擾動故彼先應取彼諸法為過患想由此增上力故於彼心不流散故名寂靜云何最極靜謂失念故即彼二種暫現行時隨所生起然不忍受尋即反吐故名最極靜云何名為專住一趣謂有加行有功用無缺無間三摩地相續而住故名專住一趣云何等持謂數修數習數多修習為因緣故得無加行無功用任運轉道故名等持又如是得奢摩他者復即由是四種作意方能修習毘鉢舍那故此亦是毘鉢舍那品云何四種毘鉢舍那謂有苾芻依止內心奢摩他故於諸法中能正思擇最極思擇周遍尋思周遍伺察是名四種云何名為能正思擇謂於淨行所緣境界或於善巧所緣境界或於善行所緣能正思擇盡所有性云何名為最極思擇謂即於彼所緣境界最極思擇如所有性云何名為周遍尋思謂於彼所緣境界由慧俱行有分別作意取彼相狀周遍尋思云何名為周遍思察謂即於彼境審諦推求周遍伺察乃至廣說尋此文意乃說聲聞止觀法門然以此法趣大乘境即為大乘止觀之行故其九種心住四種慧行不異前說大乘境者次下文中當廣分別依文消息也止觀之相略義如是若修以下第二廣辨於中有二先明別修後顯雙運別修之內先止後觀先明止中即有四段一明修止方法二顯修止勝能三辨魔事四示利益初方法中先明能入人後簡不能者初中言住靜處者是明緣具具而言之必具五緣一者閑居靜處謂住山林若住聚落必有喧動故二者持戒清淨謂離業障若不淨者必須懺悔故三者衣食具足四者得善知識五者息諸緣務今略舉初故言靜處言端坐者是明調身言正意者是顯調心云何調身委悉而言前安坐處每令安穩久久無妨次當正脚若半跏坐以左脚置右髀上牽來近身令左脚指與右髀齊若欲全跏即改上右脚必置左髀上次左脚置右髀上次解寬衣帶不坐時落次當安手以左手掌置右手上累手相對頓置左脚上牽來近身當心而安次當正身前當搖動其身并諸支節依七八反如自按摩法勿令手足差異正身端直令肩骨相對勿曲勿聳次正頭頸令鼻與臍相對不偏不邪不仰不卑平面正住今總略說故言端坐也云何調心者末世行人正願者少邪求者多謂求名利現寂靜儀虛度歲月無由得定離此邪求故言正意直欲定心與理相應自度度他至無上道如是名為正意也不依以下正明修止次第顯示九種住心初言不依氣息乃至不依見聞覺知者是明第一內住之心言氣息者數息觀境言形色者骨瑣等相空地水等皆是事定所緣境界見聞覺知是舉散心所取六塵於此諸塵推求破壞知唯自心不復託緣故言不依不依外塵即是內住也次言一切諸相隨念皆除者是明第二等住之心前雖別破氣息等相而是初修其心麁動故破此塵轉念餘境次即於此一切諸相以相續方便澄淨方便挫令微細隨念皆除皆除馳想即是等住也次言亦遣除想者是明第三安住之心前雖皆除外馳之想而猶內存能除之想內想不滅外想還生是故於內不得安住今復遣此能除之想由不存內則能忘外忘外而靜即是安住也次言以一切法本來無相念念不生念念不滅者是明第四近住之心由先修習念住力故明知內外一切諸法本來無有能想可想推其念念不生不滅數數作意而不遠離不遠離住即是近住也次言亦不得隨心外念境界者是明第五調順之心諸外塵相念心散亂依前修習安住近住深知外塵有諸過患即取彼相為過患想由是想力折挫其心令不外散故名調順也次言後以心除心者是明第六寂靜之心諸分別想令心發動依前調順彌覺其患即取此相為過患想由此想力轉除動心動心不起即是寂靜也次言心若馳散乃至念念不可得者是明第七最極寂靜之心於中有二初言心若馳散即當攝來乃至唯心無外境界者是明失念暫馳散外塵而由念力能不忍受也次言即復此心亦無自相念念不可得者是明失念還存內心而由修力尋即反吐也能於內外不受反吐是故名為最極寂靜次言若從坐起去來乃至淳熟其心得住者是明第八專住一趣謂有加行有功用心故言常念方便隨順觀察也無間無缺定心相續故言久習淳熟其心得住即是專住一趣相也次言以心住故漸漸猛利隨順得入真如三昧者是明第九等持之心由前淳熟修習力故得無加行無功用心遠離沈浮任運而住故名等持等持之心住真如相故言得入真如三昧深伏煩惱信心增長速成不退者略顯真如三昧力用由此進趣得入種性不退位故上來所說名能入者唯除以下簡不能者修止方法竟在於前復次以下第二明修止勝能是明依前真如三昧能生一行等諸三昧所言一行三昧者如文殊般若經言云何名一行三昧佛言法界一相繫緣法界是名一行三昧入一行三昧者盡知恒沙諸佛法界無差別相阿難所聞佛法得念總持辯才智慧於聲聞中雖為最勝猶住量數即有限礙若得一行三昧諸經法門一一分別皆悉了知決定無礙晝夜常說智慧辯才終不斷絕若比阿難多聞辯才百千等分不及其一乃至廣說真如三昧能生此等無量三昧故言真如是三昧根本也修止勝能竟在於前或有以下第三明起魔事於中有二略明廣釋略中亦二先明魔嬈後示對治初中言諸魔者是天魔也鬼者堆惕鬼也神者精媚神也如是鬼嬈亂佛法令墮邪道故名外道如是諸魔乃至鬼神等皆能變作三種五塵破人善心一者作可畏事文言坐中現形恐怖故二者作可愛事文言或現端政男女故三非違非順事謂現平品五塵動亂行人之心文言等相故當念以下次明對治若能思惟如前諸塵唯是自心分別所作自心之外無別塵相能作是念境相即滅是明通遣諸魔鬼神之法別門而言各有別法謂治諸魔者當誦大乘諸治魔呪咀念誦之堆惕鬼者或如虫蝎緣人頭面攢刺㿇㿇或復擊攊人兩掖下或乍抱持於人或言說音聲喧喧及作諸獸之形異相非一來惱行者則應閉目一心憶而作如是言我今識汝汝是此閻浮提中食火臭香偷臘吉支即見汝喜汝破戒種我今持戒終不畏汝若出家人應誦戒律若在家人應誦菩薩戒本若誦三歸五戒等鬼便却行匍匐而出也精媚神者謂十二時狩能變化作種種形色或作少男女相或作老宿之形及可畏身等非一眾多惱亂行者其欲惱人各當其時來若其多於寅時來者必是虎兕等多於卯時來者必是兔獐等乃至多於丑時來者必是牛類等行者恒用此時則知其狩精媚說其名字呵嘖即當謝滅此等皆如禪經廣說上來略說魔事對治或現以下第二廣釋於中有三一者廣顯魔事差別以是義故以下第二明其對治應知外道以下第三簡別真偽初中即明五雙十事一者現形說法為雙二者得通起辯為雙謂從或令人以下乃至名利之事也三者起惑作業為雙謂又令使人以下乃至種種牽纏也四者入定得禪為雙謂從亦能使以下乃至使人愛著也五者食差顏變為雙文處可見也問如見菩薩像等境界或因宿世善根所發云何簡別判其邪正解云實有是事不可不慎所以然者若見諸魔所為之相謂是善相悅心取著則因此邪僻得病發狂若得善根所發之境謂是魔事心疑捨離即退失善利終無進趣而其邪正實難取別故以三法驗之可知何事為三一以定研磨二依本修治三智慧觀察如經言欲知真金三法試之謂燒打磨行人亦爾難可別識若欲別之亦須三試一則當與共事共事不知當與久共處共處不知智慧觀察今藉此意以驗邪正謂如定中境相發時邪正難了者應當深入定心於彼境中不取不捨但平等定住若是善根之所發者定力逾深善根彌發若魔所為不久自壞第二依本修治者且如本修不淨觀禪今則依本修不淨觀若如是修境界增明者則非偽也若以本修治漸漸壞滅者當知是邪也第三智慧觀察者觀所發相推驗根原不見生處深知空寂心不住著邪當自滅正當自現如燒真金其光色若是偽亦爾此中定譬於磨本猶於打智慧觀察類以火燒以此三驗邪正可知也問若魔能令我心得定定止邪正如何簡別解云此處微細甚難可知且依先賢之說略示邪正之岐依如前說九種心住門次第修習至第九時覺其支體運運而動當動之時即覺其身如雲如影若有若無或從上發或從下發或從腰發微微遍身動觸發時功德無量略而說之有十種相一靜定二空虛三光淨四喜悅五倚樂六善心生起七知見明了八無諸累縛九其心調柔十境界現前如是十法與動俱生若具分別則難可盡此事既過復有餘觸次第而發言餘觸者略有八種一動二痒三涼四暖五輕六重七澁八滑然此八觸未必具起或有但發二三觸者發時亦無定次然多初發動觸此是依麁顯正定相次辨邪相邪相略出十雙一增減二定亂三空有四明闇五憂喜六苦樂七善惡八愚智九脫縛十強柔一增減者如動觸發時或身動手起脚亦隨動外人見其兀兀如睡或如著鬼身手足紛動此為增相若其動觸發時若上若下未及遍身即便壞滅因此都失境界之相坐時蕭索無法持身此為減相二定亂者動觸發時識心及身為定所縛不得自在或復因此便入邪定乃至七日此是定過若動觸發時心意餘亂舉緣異境此為亂過也三空有者觸發之時都不見身謂證空定是為空過若觸發時覺身賢實猶如木石是為有過也四明闇者觸發之時見外種種光色乃至日月星辰是為明過若觸發時身心闇昧如入闇室是為闇過也五憂喜者觸發之時其心熱惱憔悴不悅是為憂失若觸發時心大踊悅不能自安是為喜失也六苦樂者觸發之時覺身支體處處痛惱是為苦失若觸發時知大快樂貪著纏縛是為樂失也七善惡者觸發之時念外散善破壞三昧是為善失若觸發時無慚愧等諸惡心生是惡失也八愚智者觸發之時心識迷惑無所覺了是為愚失若觸發時知見明利心生邪覺是為智失也九縛脫者或有五蓋及諸煩惱覆障心識是為縛失或謂證空得果生增上慢是為脫失也十強柔者觸發之時其身剛強猶如瓦石難可迴轉是為強失若觸發時心志軟弱易可敗壞猶如軟渥不堪為器是為柔失也此二十種邪定之法隨其所發若不識別心生愛著因或失心狂亂或哭或笑或驚漫走或時自欲投巖起火或時得病或因致死又復隨有如是發一邪法若與九十五種外道鬼神法中一鬼神法相應而不覺者即念彼道行於彼法因此便入鬼神法門鬼加其勢或發諸邪定及諸辯才知世吉凶神通奇異現希有事感動眾人世人無知但見異人謂是賢聖深心信伏然其內心專行鬼法當知是人遠離聖道身壞命終墮三惡趣如九十六外道經廣說行者若覺是等邪相應以前法驗而治之然於其中亦有是非何者若其邪定一向魔作者用法治之魔去之後則都無復毫釐禪法若我得入正定之時魔入其中現諸邪相者用法却之魔邪既滅則我定心明淨猶如雲除日顯若此等相雖似魔作而用法治猶不去者當知因自罪障所發則應勤修大乘懺悔罪滅之後定當自顯此等障相甚微難別欲求道者不可不知且止傍論還釋本文上來廣辨魔事差別以是已下第二明治言智慧觀察者依自隨分所有覺慧觀諸魔事察而治之若不觀察即墮邪道故言勿令墮於邪網此是如前三種驗中正為第三智慧觀察言當勤正念不取不著者總顯三中前之二法今於此中大乘止門唯修理定更無別趣故初定研並依本修更無別法所以今說當依本修大乘止門正念而住不取不著者邪不幹正自然退沒當知若心取著則棄正而成邪若不取著則因邪而顯正是知邪正之分要在著與不著不著之者無障不離故言遠離是諸業障也應知外道以下第三簡其真偽於中有二初舉內外以別邪正先邪後正文相可知若諸以下次對理事以簡真偽於中初顯理定是真行者要修真如三昧方入種性不退位中除此更無能入之道故言不習無有是處然種性之位有其二門一十三住門初種性住種性者無始來有非修所得義出瑜伽及地持論二六種性門初習種性次性種性者位在三賢因習所成出本業經及仁王經於中委悉如一道義中廣說也今此中言如來種性者說第二門習種性位也以修世間以下次顯事定之偽謂不淨觀安那槃念等皆名世間諸三昧也若人不依真如三昧直修此等事三昧者隨所入境不離取著取著法者必著於我故屬三界與外道共也如智度論云諸法實相其餘一切皆是魔事此之謂也上來第三明魔事竟第四利益後世利益不可具陳故今略示現在利益總標別顯文相可知別明止門竟在於前第二明觀於中有三初明修觀之意次顯修觀之法其第三者總結勸修第二之中顯四種觀一法相觀謂無常苦流轉不淨文相可知如是當念以下第二明大悲觀作是思惟以下第三明誓願觀以起如是以下第四明精進觀依此四門略示修觀也唯除坐時以下第三總結勸修上來第一別明止觀若行以下第二合修於中有三一總標俱行第二別明行相三者總結第二之中顯示二義先明順理俱行止觀後顯對障俱行止觀初中言雖念諸法自性不生者依非有門以修止行也而復即念業果不失者依非無門以修觀行也此順不動實際建立諸法故能不捨止行而修觀行良由法雖非有而不墮無故也次言雖念善惡業報而即念性不可得者此順不壞假名而說實相故能不廢觀行而入止門由其法雖不無而不常有故也若修以下對障分別若修止者離二種過一者正除凡夫住著之執遣彼所著人法相故二者兼治二乘怯弱之見見有五陰怖畏苦故若修觀者亦離二過一者正除二乘狹劣之心普觀眾生起大悲故二者兼治凡夫懈怠之意不觀無常懈怠發趣故以是義故以下第三總結俱行一則順理無偏必須俱行二即並對二障必應雙遣以是二義不相捨離故言共相助成等也止觀二行既必相成如鳥兩翼似車二輪二輪不具即無運載之能一翼若闕何有翔空之勢故言止觀不具則無能入菩提之道也修行信心分中有三一者舉人略標大意二者就法廣辨行相此之二段竟在於前復次眾生以下第三示修行者不退方便於中有二先明初學者畏退墮後示不退轉之方便此中有三一者明佛有勝方便二者別出脩多羅說若觀以下第三釋經所說意趣若觀法身畢竟得生者欲明十解以上菩薩得少分見真如法身是故能得畢竟往生如上信成就發心中言以得少分見法身故此約相似見也又復初地已上菩薩證見彼佛真如法身以之故言畢竟得生如楞伽經歎龍樹菩薩云證得歡喜地往生安樂國故此中論意約上輩人明畢竟生非謂未見法身不得往生也住正定者通論有三一者見道以上方名正定約無漏道為正定故二者十解以上名為正定住不退位為正定故三者九品往生皆名正定依勝緣力得不退故於中委悉如無量壽料簡中說勸修分中在文有六一者總結前說二者若有眾生以下舉益勸修三者假使有人以下信受福勝四者其有眾生以下毀謗罪重五者當知以下引證六者是故以下結勸第二文中即有二意先正勸修究竟以下示其勝利此中二句初示所得果勝後明能修人勝第三段中有二先明一食之頃正思福勝後顯一日一夜修行功德無邊第四段中有四先明毀謗罪重是故以下第二試勸以深以下第三釋罪重意一切如來以下第四轉釋斷三寶種之意餘之文可見一部之論有三分中正辨論宗竟在於前此後一頌第三總結於中上半結前五分下之二句迴向六道
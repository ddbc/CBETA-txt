聞如是一時佛在舍衛國祇樹給孤獨園與大比丘千二百五十菩薩萬人俱佛時清旦著衣持鉢入城分衛比丘菩薩皆悉侍從諸天龍神及香音神無善之神鳳凰神山神執樂神王皆散華燒香鼓諸音樂歌歎佛德而說頌曰從無數億劫積行難可量慈愍于眾生使發大道行三界猶如化一切悉空無能曉了此慧度脫諸十方三十二相明姿好八十種口出萬億音功德自嚴容雖處現三界開示三道場三垢今已滅除于三界殃心如明月珠處欲無所著等行離愛憎一切無適莫於是人民聞歌頌佛德一國集會觀佛行來舉動進止法則安徐威容之顏猶星中月如日初出普照天下無所罣礙譬如梵王處諸天中如天帝釋處忉利宮諸天中尊猶須彌山現于大海四域之中安不可動歡喜踊躍叉手歸命佛至長者法志門外進到中閤放大光明皆照十方時長者妻嚴莊床座文飾身形眾寶瓔珞服栴檀香面彩顏貌五色焜煌謂可保常奴客婢使小有過失撾捶苦毒不問曲直遙見佛明超于日光心自念言此之顯耀非類日月釋梵諸天凡俗之光其明清涼安隱無量我身蒙之一切無患不飢不渴自然飽滿云何行杖加於僕從速趣向閤覩見世尊相好威耀難可為喻諸根寂定無有衰入猶七寶山晃晃巍巍慚懼悲喜稽首佛足悔過殃釁所犯無狀既為女人不能自責瞋喜由己今首罪舋不敢藏匿佛言善哉善哉汝獲善利離一切衰見身殃咎改往修來人身難得佛經難值億世時有所以墮女人身中者何婬欲姿態在於其中不能修身放心姿意嫉妬多口貪于形貌而自恃怙世間無常豪富威勢須臾間耳當視諸下猶如赤子豪富貧賤如月進退若日出沒水火風起不久則衰一切道俗皆從心興上天人間地獄餓鬼畜生之類皆由己耳佛天中天緣覺聲聞亦復如是今我斯身三十二相八十種好徹覩十方悉從解達女聞佛言歡喜無量重自歸命責己朦冥唯受不及開化未聞無上之誨佛言施行十善義身不殺盜婬口不妄言兩舌綺語惡口意不嫉恚癡當奉六度布施持戒忍辱精進一心智慧遵四等心慈悲喜護普弘大哀自致得三十二相八十種好乃為奴客婢使教以辛苦生死罪福示語三塗之患難也誡以道禁義理之事勝于撾杖莊嚴瓔珞有四事何等為四一曰篤信二曰戒禁三曰三昧四曰智慧是為四事菩薩自莊嚴心計大乘無男無女猶如幻化畫師所作隨意輒成曉了空慧一切本淨得無名身四無所畏四事不護獨步三界度脫一切女聞佛教心開踊躍即發無上正真道意立不退轉地時天帝釋來在佛後謂女言曰佛道難得不如求轉女為男日月天帝轉輪聖王於是女以偈頌曰天帝日月王轉輪四域主威勢無幾間不可久恃怙在豪如朝露夢中有所覩覺以忽滅盡不知所湊處五陰如幻化三界由己作三世以平等道心無等侶諦解作是了誰男何所女天帝聞斯言默然無所語佛言善哉善哉誠如所云三處如幻化影響野馬水月芭蕉俗人不解計有吾我便倚三界不能自濟女心即解變為男子踊在虛空下禮佛足佛告女曰汝於後世恒沙來劫當得作佛號無垢王如來至真等正覺明行成為善逝世間解無上士道法御天人師佛號天中天世曰光淨時來會者諸天人民無央數千見此變應皆發無上正真道意時長者妻一切下使前白佛言尊者卑者本寧異乎佛言一切本無隨心所存雖為下使發心為道可得成佛既為尊豪恣心憍慢不離惡趣地獄餓鬼畜生之中猶月增減如樹盛衰一切非常無一可賴唯道深慧乃可保常猶如虛空無進無退時諸下使踊躍欣豫發大道意變為男子得不起忍佛告阿難五陰無處六情無根十二因緣而無端緒四大寄因何所是人佛說如是莫不歡喜
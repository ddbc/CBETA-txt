如是我聞一時佛在舍衛國祇樹給孤獨園爾時世尊與無量菩薩人天大眾圍繞說法一心靜聽爾時阿難為眾生故而白佛言世尊今見世間等同一種生在人中有好有醜有強有弱有貧有富有苦有樂有貴有賤音聲不同言語殊方有百歲不死有三十早亡有十五夭喪胞胎墮落有端政而貧賤有醜陋而富貴有大強下劣有軟弱登上位有苦而長壽有樂而命殤有行善而致過有作惡而福利有肥白眼󱫷睞有青黑而婉媚有雖短小而足意氣有雖長大為他僕使有豐饒男女有孤單獨自有在外遊飢寒憔悴有入宮在朝衣食自恣有少時貧賤老始富貴有理實無辜橫罹獄事有父慈子孝論經說義有兄弟乖各鬪諍交至有安居立宅種種豐備有自無舍屋處處浮寄有烏栖鹿宿𤢌狩同類有衣毛茹血不識文字有端坐受報有客作無地有聰明高爽有闇鈍無智有經營始得有不求自至有富而慳貪有貧窮而好施有出言和睦有發語棘刺有為他愛敬有眾人遠避有慈心養命有殺生無比有寬而得眾有為他所棄有婦姑相憎有妯娌歡戲有喜聽法語有聞經眠睡有武夫無禮有好學文義有作畜生之形種種異類唯願世尊廣說因果大眾若聞一心從善佛告阿難如汝所問受報不同者皆由先世用心不等是以所受千差萬別今身端政者從忍辱中來為人醜陋者從瞋恚中來為人貧窮者從慳貪中來為人高貴從禮拜中來為人下賤從憍慢中來為人長大從恭敬中來為人座短從慢法中來為人狠戾從羊中來為人黑𤸑從障佛光明中來為人緊脣從甞齊食中來為人赤眼從惜火光明中來為人雀目從縫鷹眼合中來為人瘖瘂從謗法中來為人耳聾從不喜聞法中來為人缺齒從喜咬骨肉中來為人塞鼻從燃不好香供養佛中來為人脣缺從穿魚鰓中來為人黃髮從攕猪中來為人穴耳從穿耳中來為人蛇體從著輕衣盪突佛像中來為人黑色從安佛像著屋簷下烟熏處中來為人𤼣躄從見師長不起中來為人僂脊從輕衣出入背佛像中來為人脛額者從見佛不禮捉手打額中來為人短項從見尊長縮頭走避中來為人心痛病者從斫刺眾生身體中來為人癩病從枉取他物中來為人氣嗽從冬月與人冷食中來為人無男女者從殺他諸鳥子中來為人饒兒息者從喜養生物命中來為人長命者從慈心中來為人短命者從殺生中來為人大富者從布施中來為人有車馬者從施三寶車馬中來為人聰明從學問誦經中來為人闇鈍從畜生中來為人奴婢從負債中來為人躁狂從獼猴中來為人病癩者從破壞三寶中來為人手脚不隨者從縛勅眾生手脚中來為人惡性從蛇蠍中來為人六根具足者從持戒中來為人諸根不具足者從破戒中來為人不淨潔者從猪中來為人喜歌舞者從伎兒中來為人多貪從狗中來為人項有癭肉者從獨食中來為人口氣嗅者從惡罵中來為人男根不具足者從揵猪狗中來為人舌短者從屏處盜罵尊長中來為人喜婬他婦女者死墮鵝鴨中為人喜婬九族親者死墮雀中為人慳惜經書藏匿智慧不為人說者死作土木中虫好帶弓箭騎乘死墮六夷中好猲殺生者死墮犲狼中好著創華者死作載勝虫喜著長衣者死作長尾虫憙臥食者死墮猪中好著綵色衣服者死作斑駮鳥憙學人語調弄者死作鸚鵡鳥憙讒人者死墮蟒蛇惡毒中橫惱他人者死作懊惱虫為人憙傳惡作信者死作鵄梟鳥為人喜作殃禍語者死作野狐喜驚恐人者死作䑜鹿虫前身著木屣入寺者今身生在𨂊蹄馬中先月憙放下氣者今作󱭄𧓙虫先身用眾僧碓磑者今作叩頭虫先身節量人食者今作啄木虫盜用僧水者今作水中魚鱉污眾僧地者作屏中虫盜僧菓子者作食泥土虫偷僧物者今作碓磪牛驢強從僧乞貸者今作白鴿鳥罵辱眾僧者今作牛領中虫食眾僧菜者作蓼中虫坐僧床者作蛐蟮虫用僧雜物者作飛蛾投火虫捶骨捭入寺者今作長󰀯鳥著烟炆胡粉朱脣入寺者今作赤󰀯鳥著綵色衣入寺者今作黃󱬓𪅛夫婦在寺中止宿者今作青頭台虫却坐佛塔者今作駱駝身著鞋靴入浮圖精舍中者今作蝦蟆虫聽法亂語者今作百舌鳥污淨行尼僧者死墮鐵窟地獄中百萬刀輪一時來下斬截其身爾時阿難白佛言如佛所說犯眾僧物實是大重若如是者四輩檀越云何得詣寺中恭敬禮拜佛言往僧藍中有二種心一者善心二者惡心云何名為善心若至僧中見佛禮拜見僧恭敬請經問義受戒懺悔捨於財物經營三寶不惜身命護持大法如是之人舉足一步天堂自來未來受果如樹提伽是則名為最上善人也云何名為惡心若有眾生入寺之時唯從眾僧乞索借貸或求僧長短專欲破壞或噉僧食都無愧心餅菓菜茹懷挾歸家如是之人死墮鐵丸地獄鑊湯爐炭刀山劍樹靡所不經是即名為最下惡人佛語阿難誡語來世是我弟子者於三寶所謹慎莫犯努力崇成勿生退心用佛語者彌勒出世得度無疑佛言今身劫剝人衣者死墮寒氷地獄又生蠶虫為他燝剝今身不憙燃燈照經像者死墮鐵圍山間黑闇地獄中今身屠殺斬截眾生者死墮刀山劍樹地獄中今身飛鷹走狗憙獵射者死墮鐵鋸地獄中今身多邪行者死墮銅柱鐵床地獄中今身畜多婦者死墮鐵磑地獄中今身畜多夫主者死墮毒蛇地獄中今身燒燝雞子者死墮灰河地獄中今身攕猪鷄者死墮鑊湯地獄中今身犍猪狗者死墮尖石地獄中今身飲酒醉亂者死墮飲銅地獄中今身斬截眾生者死墮鐵輪地獄中今身偷眾僧菓子者死墮鐵丸地獄中今身食猪狗腸肉者死墮糞屎地獄中今身作生魚食者死墮刀林劍樹地獄中今身作後母諛剋前母兒者死墮火車地獄中今身兩舌鬪亂者死墮鐵犁地獄中今身兩口罵人者死墮拔舌地獄中今身多妄語者死墮鐵針地獄中今身殺生祠邪神者死墮鐵碓地獄中今身作師母鬼語誑他取物者死墮肉山地獄中今身作師母合眼眠地誑他上天取禰魂神者死墮斬腰地獄中今身作師母教他殺生求其大神或禍五道土地社公阿魔女郎諸如是等皆是誑惑愚人死墮斫地獄中為諸獄卒莝斬其身鐵󰀯之鳥啄兩眼睛今身作師公或葬埋死人占宅吉凶五姓便利安龍謝蠶壓衰禍誑其癡人多取財物妄作吉凶之語者如是之徒死墮鐵銅地獄中無量惡鳥集在其身食噉肉盡啄其筋骨受苦無窮今身作其醫師不能差病誑他取物死墮針灸地獄中舉身火燃今身破塔壞寺反戾師僧不孝父母者死墮入阿鼻大地獄中備經八大地獄復入諸小地獄一百三十六所悉皆入中或經一劫二劫乃至五劫然後得出值善知識發菩提心若不值遇還墮地獄佛言為人身大臭穢健瞋難解者從駱駝中來為人喜行健食不避嶮難者從馬中來為人堪履寒熱無記錄心者從牛中來為人高聲無愧多所愛念不別是非者從驢中來為人恒貪肉食所作無畏者從師子中來為人身長眼圓多遊曠野憎嫉妻子者從虎中來為人毛長眼小不樂一處者從飛鳥中來為人性無返復喜殺害虫者從野狐中來為人勇健少於婬慾不愛妻子者從狼中來為人不好妙服伺捕奸非小時眼惡多怒者從狗中來為人好婬憙談眾人所愛者從鸚鵡中來為人樂人眾中言語多煩者鸚鵅中來為人體小好婬意不專定見色心惑者從雀中來為人眼赤齒短語便吐沫臥則纏身者從蛇蚖中來為人語則瞋恚不察來義口出火毒者從蝎中來為人獨處貪食夜則少睡者從狸中來為人穿牆竊盜貪財健怨無有親疎者從鼠中來佛言為人破塔壞寺隱藏三寶物作己用者死墮阿鼻大地獄中從地獄出受畜生身所謂鴿雀鴛鴦鸚鵡青雀魚鱉獼猴獐鹿若得人身受黃門形女人二根無根婬女為人喜瞋恚者死墮毒蛇師子虎狼熊羆猫狸鷹雞之屬若得人身喜養雞猪屠兒獵師網捕獄卒為人愚癡不解道理者死墮象猪牛羊水牛蚤虱蚊蝱蟻子等形若得人身聾盲瘖瘂癃殘背瘻諸根不具足不能受法為人憍慢者死墮糞虫駞驢犬馬若生人中受奴婢身貧窮乞丐眾所輕賤為人因官形勢貪取民物者死墮肉山地獄中百千萬人割肉而噉今身喜立他人者死墮白象中脚直不得眼臥今身破齋夜食者死墮餓鬼中百萬萬歲不得飲食若行之時節頭火出今身喜露形坐者死作寒鴞虫今身懷挾齋殘飲食者死墮熱鐵地獄中又生人間著咽塞病短命而死今身禮佛頭不至地者死墮倒懸地獄又生人間多為欺誑今身禮佛不合掌者死墮邊地多用功力無所收獲今身聞鐘聲不起者死墮蟒蛇中其身長大為諸小虫之所唼食今身拱手禮佛者死墮反縛地獄又生人中橫遭惡事今身合掌五體投地至心禮佛者常處尊貴恒受快樂今身健瞋懊食者從顛狂中來今身眼目󱭌睞者從邪看他婦女中來今身護婦罵父母者死墮斬舌地獄中今身如水著酒中沽與人者死作水中虫又生人間水腫斷氣而死佛告阿難如向所說種種眾苦皆由十惡之業上者地獄因緣中者畜生因緣下者餓鬼因緣於中殺生之罪能令眾生墮於地獄畜生餓鬼若生人中得二種果報一者短命二者多病劫盜之罪亦令眾生墮於地獄畜生餓鬼若生人中得二種果報一者貧窮二者共財不得自在邪婬之罪亦令眾生墮於地獄畜生餓鬼若生人中得二種果報一者婦不貞良二者二妻相諍不隨己心妄語之罪亦令眾生墮於地獄畜生餓鬼若生人中得二種果報一者多被誹謗二者恒為多人所誑兩舌之罪亦令眾生墮於地獄畜生餓鬼若生人中得二種果報一者得破壞眷屬二者得弊惡眷屬惡口之罪亦令眾生墮於地獄畜生餓鬼若生人間得二種果報一者常聞惡聲二者所有言說恒有諍訟綺語之罪亦令眾生墮於地獄畜生餓鬼若生人間有二種果報一者說正人不言受二者所有言說不能辯了貪慾之罪亦令眾生墮於地獄畜生餓鬼若生人中得二種果報一者貪財無有厭足二者多求恒無從意瞋恚之罪亦令眾生墮於地獄畜生餓鬼若生人中得二種果報一者常為他人求其長短二者常為他所惱害邪見之罪亦令眾生墮於地獄畜生餓鬼若生人間得二種果報一者常生邪見家二者心恒諂曲諸佛子如是十惡業道皆是眾苦大聚因緣爾時大眾之中有作十惡業者聞佛說斯地獄苦報皆大號哭而白佛言世尊弟子作何善行得免斯苦佛言當復教化一切眾生共同福業云何修福若有眾生今身作大化主造立浮圖寺舍者未來必作國王統領萬民無往不伏今身作邑王中正維那輪主者未來之世必作王臣輔相州郡令長衣馬具足所須自恣今身率化諸人作諸功德者未來世中必作豪富長者眾人敬仰四道開通所向對偶今身好喜燃燈續明者生在日月天中光明自照今身喜布施慈心養命者生處大富衣食自然今身好施人飲食者所生之處天厨自至色力具足聰慧辯才壽命長遠若施畜生得百倍報施一闡提得千倍報施持戒比丘得萬倍報若施法師流通大乘講宣如來祕密之藏令使大眾開其心眼者得無量報若施菩薩諸佛受報無窮又復施三種人果報無盡一者諸佛二者父母三者病人一食之施尚獲無量之報況能常施何可窮盡今身洗浴眾僧者所生之處面目端正自然衣裳眾人敬仰今身喜讚歎讀誦經法者所生之處音聲雅妙聞者歡欣今身喜持戒者所生端正人中最勝今身好喜造作義井獎瓮在道種樹蔭蓋諸人者所生之處常作人王百味飲食隨念即至今身喜抄寫經法施人讀者所生之處口辯多才所學之法一聞領悟諸佛菩薩常加擁護人中最勝恒為上首今身喜造橋船濟渡人者所生之處七寶具足眾人敬歎莫不瞻仰行來入出為人扶接佛告阿難如我處處經中所說因果勸諸眾生讀誦修行得度苦難若聞是經生誹謗者其人現世舌則墮落爾時阿難白佛言世尊當何名斯經以何勸發之佛告阿難此經名為善惡因果亦名菩薩發願修行經如是受持佛說是經時眾中八萬天人發阿耨多羅三藐三菩提心百千女人現轉女身得成男子千二百惡人捨其毒意自知宿命無量善人得無生忍恒受快樂無量正者生諸淨土共諸佛菩薩以為等侶一切大眾歸家作福歡喜奉行
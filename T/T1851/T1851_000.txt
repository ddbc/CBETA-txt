義有五聚教聚之中別有三門言異說者異說非一晉武都山隱士劉虬說言如來一化所說無出頓漸華嚴等經是其頓教餘名為漸漸中有其五時七階言五時者一佛初成道為提謂等說五戒十善人天教門二佛成道已十二年中宣說三乘差別教門求聲聞者為說四諦求緣覺者為說因緣求大乘者為說六度及制戒律未說空理三佛成道已三十年中宣說大品空宗般若維摩思益三乘同觀未說一乘破三歸一又未宣說眾生有佛性四佛成道已四十年後於八年中說法華經辨明一乘破三歸一未說眾生同有佛性但彰如來前過恒沙未來倍數不明佛常是不了教五佛臨滅度一日一夜說大涅槃明諸眾生悉有佛性法身常住是其了義此是五時言七階者第二時中三乘之別通餘說七又誕公云佛教有二一頓二漸頓教同前但就漸中不可彼五時為定但知昔說悉是不了雙林一唱是其了教又菩提流支宣說如來一音以報萬機大小並陳不可以彼頓漸而別次辨其非劉虬所云佛教無出頓漸二門是言不盡如佛所說四阿含經五部戒律當知非是頓漸所攝所以而然彼說被小不得言頓說通始終終時所說不為入大不得言漸又設餘時所為眾生聞小取證竟不入大云何言漸是故頓漸攝教不盡又復五時七階之言亦是謬浪若言初時為提謂等說人天法不論出道何所依據人天教門如來一化隨諸眾生有宜便說豈局初時又提謂經說諸眾生吾我本淨吾我本淨是眾生空又說諸法皆歸本無諸法本無即是法空又復提謂為眾懺悔五逆等罪悟解四大五陰本淨陰大本淨亦是法空二空即是出世直道云何名為人天教門又說法時提謂波利聞法獲得不起法忍時四天王得柔順忍三百賈人得成信忍三百龍王得信忍根阿須輪等發菩提心山神樹神水火神等皆得十善作菩薩道二百賈人得須陀洹不起法忍者是七地已上無生忍也柔順忍者四地已上所得忍也信忍在於初二三地信忍之根當應在彼解行終心菩提心者解行之初言得十善作菩薩者當應在彼種性已上亦可在彼賢首已去須陀洹者小乘初果此皆成就出世正道云何名為人天教門又普曜經明佛與彼提謂波利二人授記當得作佛號曰密成明知所說非人天教又提謂等聞法已去不向鹿苑憍陳如等未豫斯會云何以此與後作漸是大難解第二階云如來於彼十二年中唯說三乘差別教門依何文證經中但云求聲聞者為說四諦求緣覺者為說因緣求大乘者為說六度何曾說言在十二年又若眾生於餘時中樂聞是法或在此時樂聞餘法佛豈不說判無斯理然實別教如來一化有宜便說不得定言在十二年云何得知如四阿含五部戒律是小乘法戒經說言釋迦如來於十二年中為無事僧略說戒經從是已後廣分別說增一阿含亦同此說明知戒律始終通制又長阿含遊行經者佛涅槃時方始宣說明知經法始終通說不止在於十二年中又佛於彼五年之中說十萬偈摩訶般若明諸法空七年之中為諸菩薩說般周經亦說色心一切法空云何而言十二年中未明空理以斯准驗人言定謬第三階云三十年中宣說大品空宗般若維摩思益未曾破三以歸一又未宣說眾生有佛性言義未了是故彼法華為漸然般若經佛成道已五年便說云何定言在三十年又大品經往生品中諸比丘等聞說般若讚歎檀度遂脫三衣以用布施龍樹釋言佛制三衣不畜得罪何故不重尸波羅蜜犯戒行施以此在於十二年前佛未制戒是故不犯以是證文非局在於三十年中維摩思益三十年者依何文證故知但是妄情安置時分且爾若言般若說三同觀淺法華者涅槃經中亦言此經出聲聞故名聲聞藏出辟支佛故名緣覺藏出菩薩故名菩薩藏又師子中說十二緣下智觀故聲聞菩提中智觀故緣覺菩提上智觀故菩薩菩提上上智觀阿耨菩提彼經亦說三乘同觀應淺法華又勝鬘中說摩訶衍出生一切聲聞緣覺世及出世間一切善法彼經亦應淺於法華彼既是深大品同觀何為獨淺若言般若不破三乘淺法華者大品經中舍利弗問若都不退空復不異何故得有三乘差別不唯一乘須菩提答無二無三若聞不怖能得菩提此與法華無二無三其言何別而言非是破三歸一又龍樹云當知般若於華手經法華經等無量經中最以為大云何言淺若言般若不說佛性淺於涅槃者經說佛性亦名般若波羅蜜亦名第一義空大品所說般若及空即是佛性云何說言不明佛性又大品中宣說真如實際法性龍樹釋言法名涅槃不戲論法性名本分猶如黃石金性白石銀性一切眾生有涅槃性此與佛性有何差別而言不說佛性既齊淺深之言無宜暫施又維摩經以不思議解脫為宗斯乃十解脫中初解脫門當知此是頓教法輪云何言是不了義經思益亦爾第四階云四十年後宣說法華破三歸一未明佛性又說如來前過恒沙未來倍數猶是無常是故與彼涅槃為漸經中實說佛成道已過四十年說法華經然與大品前後難定何故如是龍樹菩薩釋大品經云須菩提聞說法華舉手低頭皆成佛道是故今問退不退義以此文證前後不定若言法華破三歸一深於大品此如前破若言法華未說佛性淺於涅槃是義不然如經說性即是一乘法華經中辨明一乘豈為非性又法華中不輕菩薩若見四眾高聲唱言汝當作佛我不輕汝以知眾生有佛性故稱言皆作但言皆作即顯有性若言如來前過恒沙未來倍數未明常者是義不然當知彼說踊出菩薩所見之應前過恒沙未來倍數不論真身若論真身畢竟無盡云何得知是應非真經言我成佛已來說法教化踊出菩薩復言我常在靈鷲山及餘住處天人所見明知是應此應何故未來倍數以其所化踊出菩薩於未來世過倍數劫皆悉作佛不假佛化如來爾時息應歸真故言倍數理實佛化畢竟無盡問曰若言前過恒沙是應非真何故論中說為報佛釋言約化顯實故爾化來多時明真久矣彼既說應未來倍數何得報此疑真不了又涅槃中嘆涅槃經有大利益如法華中八千聲聞得授記莂成大果實得益既齊所明寧異如龍樹實云法華經者最為甚深以說聲聞得作佛故是故餘經皆付阿難唯法華經獨付菩薩准驗斯文不得言淺第五階云如來垂終說大涅槃獨為究竟了義之唱然實涅槃垂終所說未必垂終偏是了義如雙林前宣說勝鬘楞伽法鼓如來藏經鴦掘摩羅寶女經等皆是圓滿究竟了義何獨涅槃偏是了義如佛初年說寶女經及尼揵子二年宣說廣博嚴淨五年宣說摩訶般若七年宣說般周三昧九年宣說鴦掘摩羅及法鼓經十年宣說如來藏經如是等經皆是圓滿究竟了義何獨涅槃偏是了義誕公所言頓漸之言義同前破然佛一化隨諸眾生應入大者即便為說隨所宣說門別雖異無不究竟何獨涅槃偏是了義菩提流支言佛一音以報萬機判無漸頓是亦不然如來雖復一音報萬隨諸眾生非無漸頓自有眾生藉淺階遠佛為漸說或有眾生一越解大佛為頓說寧無頓漸辨非如是次顯正義於中兩門一分聖教二定宗別聖教雖眾要唯有二一是世間二是出世三有善法名為世間三乘出道名出世間就出世間中復有二種一聲聞藏二菩薩藏為聲聞說名聲聞藏為菩薩說名菩薩藏故地持云十二部經唯方廣部是菩薩藏餘十一部是聲聞藏彼文復言佛為聲聞菩薩行出苦道說修多羅結集經者集為二藏聲聞所行為聲聞藏菩薩所行為菩薩藏龍樹亦云迦葉阿難於王舍城結集三藏為聲聞藏文殊阿難於鐵圍山集摩訶衍為菩薩藏聖教明證義顯然矣此二亦名大乘小乘半滿教也聲聞藏法狹劣名小未窮名半菩薩藏法寬廣名大圓極名滿教別如此言定宗者諸經部別宗趣亦異宗趣雖眾要唯二種一是所說二是所表言所說者所謂行德言所表者同為表法但法難彰寄德以顯顯法之德門別無量故使諸經宗趣各異如彼發菩提心經等發心為宗溫室經等以施為宗清淨毘尼優婆塞戒如是等經以戒為宗華嚴法華無量義等三昧為宗般若經等以慧為宗維摩經等解脫為宗金光明等法身為宗方等如門如是經等陀羅尼為宗勝鬘經等一乘為宗涅槃經等以佛圓寂妙果為宗如是等經所明各異然其所說皆是大乘緣起行德究竟了義階漸之言不應輒論教迹之義略之云爾第一釋名言三藏者謂修多羅毘尼毘曇修多羅者中國之言此方釋者翻譯非一或名法本或復翻為真說語言或名契經或翻名綖人家所以翻為經本蓋依仁王百論故爾如仁王中佛告大王經本偈經乃至論義一切皆如以彼經中名修多羅為經本故人即執此用為翻名又百論中名其經本為修妬路或云經本人復執此定為翻名蓋乃隨義以名經體非正翻名何者本義本義有四一理教相對教為理本故名為本二就教中經論相對經為論本故名為本三就經中自有本末本自三義一總為別本二初為後本三略為廣本是義云何修多羅中義別有三一總修多羅絯攝十二莫不皆成一修多羅故涅槃云始從如是終至奉行如是一切名修多羅二別修多羅就前總中開分十一餘不收者還復攝在修多羅中名之為別三略修多羅十二部中初略標舉一切通名為修多羅後廣解釋說為十二如言色者即是根本略修多羅部謂十一種青黃等色是其廣釋修多羅部如喻經中譬如長者有一大宅即是喻說略修多羅其宅朽等是其廣釋譬喻經攝如是一切此三種中總修多羅望別十二總為別本故名為本別修多羅望彼祇夜重誦之偈及望譬喻論議之經初為後本故名為本望餘非本略修多羅望廣十二略為廣本目之為本四就論中自有本末有二種一略為廣本如迦旃延所作之論與毘婆沙廣論為本二廣為略本如毘婆沙與阿毘曇及雜心論以為本等本義如是彼仁王中所云本者就經以說總為別本故名為本初為後本略為廣本亦名為本彼百論中就論以說略為廣本故名為本此等乃是隨義傍翻非正翻名人復所以翻為直說依成實論故為此釋彼文說言修多羅者直說語言人即執此以為翻名蓋乃是其辨釋之辭非正翻名訶梨跋摩作論解釋十二部經對彼祇夜伽陀偈經故指序言修多羅者直說語言如似說言熱者是火豈是翻名何故偏對祇夜伽陀以此二種一向別故人復所以翻名契經依彼增一阿含序故便作此釋彼言契經是第一藏毘尼第二毘曇第三明知契經是修多羅又依雜心業品之文彼文說言斷律儀者如契經品乃其所指是修多羅品人即執此以為翻名斯乃隨義以名其經非是翻名以其聖教稱當人情契合法相從義立目名之為契此既方言何用私情種種圖度若正相翻名之為綖何以得知今此且以三門釋之一准定方言二以義解三以文證准方言者外國之人正名世人縫衣之綖為修多羅那得異翻言義解者諸法星蘿散周法界所以次第顯理在世不墜不失良以聖教貫穿故爾貫法之能如綖貫華故名為綖言文證者如律中說如種種華散置案上風吹則落何以故無綖貫故如是種種名種種性種種家出家令佛法疾滅不久住何以故不以經教攝取法故故目聖教以之為綖佛法如華所被眾生三業如案造過非如風由過滅法如華零落若無言教記持彼法法則隱滅良以言教記持在世人雖造過法常不滅以有此能故說如綖又雜心言修多羅者名曰結鬘能貫諸法貫法猶是綖之義也言毘尼者名別有四一曰毘尼二名木叉三曰尸羅四名為律言毘尼者是外國語此翻名滅外國說滅凡有三種一者涅槃二尼彌留陀謂四諦中滅諦名也三曰毘尼此三何別若通論之體一名異其猶眼目外國之言一法十名此三即是十中數也若別分之非無差異異相如何涅槃彌留當體立稱是二何異義釋有三第一義云所滅不同如涅槃釋諸經火滅名為滅度此即是其彌留陀滅離諸覺觀稱曰涅槃第二釋云通局有異涅槃之滅偏據滿處尼彌留陀滅義通因果是故滅諦有滅皆收第三釋云通別以分隨事別滅說為涅槃通相三滅名尼留陀約對品異名為事別盡止妙出四義寬通名為通相此二雖異當體是滅若論毘尼體非是滅有為行德能有所滅故名為滅又能證得寂滅之果故說為滅何故戒行名曰毘尼有其兩義一者戒行能滅業非故稱為滅二能得彼究竟滅果故說名滅何故律教得名毘尼亦有兩義一能詮於毘尼之行從其所詮故號毘尼二能生於毘尼行德從其所生故稱毘尼言木叉者此名解脫解脫有二一者無為二者有為無為解脫直名木叉有為解脫名毘木叉是故相續解脫經言涅槃解脫名為木叉五分法身有為解脫名毘木叉何故戒行名為解脫有其兩義一者戒行能免業非故名解脫二能得彼解脫之果故名解脫是以經言戒是正順解脫之本故名波羅提木叉也何故律教名為解脫釋有兩義一能詮於解脫行德故名解脫二能生於解脫行德故名解脫言尸羅者此名清涼亦名為戒三業炎非焚燒行人事等如熱戒能防息故名清涼清涼之名正翻彼也以能防禁故名為戒何故律教名之為戒亦有兩義一詮戒行故說為戒二能生戒故說為戒所言律者是外國名優婆羅叉此翻名律解釋有二一就教論二就行辨若當就教詮量名律若當就行調伏名律毘尼之教詮此律行故稱為律又生律行故復名律阿毘曇者名別有四一名優婆提舍二名阿毘曇三名摩德勒伽亦云摩多羅迦此正一名傳之音異四名摩夷優婆提舍此正名論論諸法故阿毘曇者此方正翻名無比法阿謂無也毘謂比也曇摩名法解釋有二一就教論二據行辨言就教者三藏之中毘曇最為分別中勝故曰無比言就行者毘曇詮慧慧行最勝故曰無比毘曇之教詮此勝行故名無比又能生彼無比之慧故曰無比摩德勒伽此方正翻名行境界辨彰行儀起行所依名行境界言摩夷者此名行母辨詮行法能生行故名為行母與前境界其義相似此三之中各有苞含蘊積名藏三藏名義略之麁爾第二門中言體性者三藏皆用教法為體何者是教音聲字句與法相應是其教也聲是聲入三聚法中色法所收名字句等諸論不同依如毘曇是其法入三聚法中非色非心不相應攝名字句等三種何別長短屈曲高下之法說之為字攝字表法說以為名拘攣名字共相屬著以成文頌說之為句直說音聲表法便足何用字等若直音聲不與字法和合相忘不成言語與風鈴等音聲無別要與字合方成言語雖與字合得成言語若當不與名法相應不得以此表呼前法良以與彼名法相應故曰表法雖得表法若當不與句法相應名字分散不成文頌良以與彼句法相應故攝字等得成文頌偈句差別依如成實不相應品廣非前義彼論不說聲外別有非色非心字等可得彼說字等是其聲性即彼聲上表召之業說為字等理不相離聲恒是實字等恒假其猶色與色業之別當體是色色上相續動作是業色性恒實業恒是假以此類彼義在可知不勞說其韻數多少此三何別即就聲上音韻屈曲說之為字召法曰名眾多名字說以為句大乘法中所立字等相同成字故地持論云字者所謂惡阿等音不說聲外別有非色非心字等又大智論句義品云天竺語法眾字成語眾語成句字句語等增減為異即聲為語字等與語增減為異寧得異聲三藏體性略辨如是第三門中廣略不定或說為一所謂一切三藏之法通名內論或分為二謂經與論一切本教通說為經隨順釋者斯名為論若隨人別亦分為二謂聲聞藏及菩薩藏或分為三三有三門一三藏分別謂修多羅毘尼毘曇二三乘分別所謂一切三乘法也三隨大小漸頓分別所謂局教漸教頓教一切小法名為局教大從小入名為漸教大不從小名為頓教或分為四四有兩門一修多羅毘尼毘曇及以雜藏分為四種三學別論即以為三三學雜說名為雜藏二隨人分四所謂三乘凡夫法也或分為五謂修多羅毘尼毘曇雜藏及與菩薩藏也前四小乘後一大乘或分為六大乘三藏小乘亦三或分為八小乘之中有修多羅毘尼毘曇及與雜藏大乘亦爾或分十二謂十二部如地持說大乘之中唯一方廣小乘十一大小通論故有十二大小隱顯備如十二部經中釋或分十八小乘有九大乘亦爾小乘九者十二部中除彼授記無問自說及以方廣大乘九者十二部中除彼因緣譬喻論義大小各九故有十八有無所以廣如十二部經中釋或復分為二十四部大乘十二小乘亦爾或復分為八萬四千隨別廣論數別難窮開合之義略辨如是第四門中差別有三一隨教本末二約法辨異三就行以分言本末者經律是本論是其末但就本中經律兩分末中亦二所謂毘曇摩德勒伽汎釋法相名阿毘曇辨宣行儀名摩德勒伽亦云摩夷以生行故本末如是於中隨義分別有三一化教所說名修多羅行教所說名曰毘尼汎宣理事因果是非是化教也辨彰行儀是行教也就彼末中釋修多羅名阿毘曇解毘尼者名摩德勒伽亦名摩夷第二就彼化行兩教集善義邊名修多羅化行兩教離惡義邊名曰毘尼釋此二中所有化教名阿毘曇釋此二中所有行教名摩德勒伽第三直取集善行教為修多羅離惡行教名曰毘尼於此二中汎爾分別止作之義為生物解名曰毘曇辨其修相為起行心名摩德勒伽言約法者如彼相續解脫經說三藏皆是如來本教於中隨法分為三種若言聞法歸依三寶修習諸行如是之義名修多羅分別一切戒行輕重持犯得失如是之義名曰毘尼分別一切情理虛實諸諦差別因緣法相五明處等無量義門名阿毘曇言就行者行別有三謂戒定慧詮定之教名修多羅詮戒之教名曰毘尼詮慧之教名阿毘曇三藏之中皆明三學何故如是別配三行毘婆沙中釋有兩義一以義分隨彼一切聖教之中詮定之義斯皆攝之為修多羅詮戒之義以為毘尼詮慧之義判為毘曇第二隱顯互相助成修多羅中雖明戒慧助成定行毘尼藏中雖明定慧助成戒行毘曇藏中雖明戒定助成慧行以隱顯相從故為此判分相雖然義猶難解何故如是以修多羅直彰法體令心正住生定義強故名詮定阿毘曇者廣開法義令心照知生智義強故名詮慧毘尼詮戒義在可知第五門中明其大小有無之義通而為論大小皆具小乘三者四阿含等是修多羅五部戒律是其毘尼毘婆沙等是阿毘曇大乘三者華嚴等經是修多羅清淨毘尼等是其毘尼大智論等是阿毘曇若別論之小乘具三大乘不具何以得知如大智論龍樹釋云迦葉阿難於王舍城結集三藏為聲聞藏文殊阿難於鐵圍山集摩訶衍為菩薩藏又法華云不得親近三藏學者名習小乘為三藏學准驗斯文定知小乘備明三藏大乘不論何故如是此就如來本教故爾如來所化小乘眾生鈍根難悟聞說經律不能廣解是故如來重以毘曇分別開示方能悟入故有三藏如來所化大乘眾生利根易悟聞說經律即能深解不假如來重以毘曇分別解釋是故不具以不具故不說三藏其猶大乘九部經中無論義經與此相似以義細推如來本教亦得具有但無部別所以不論若通末代並具不疑末代之中雖有眾生聽受大乘不能悟入是故菩薩為之作論解釋佛經故有大乘阿毘曇也大小有無略辨如是第六次第略有四門一起說次第佛初成道第六七日仙人鹿苑為陳如等轉四諦法是故先明修多羅藏若依大乘第二七日宣說華嚴修多羅也依僧祇律五年已後廣制戒律若依四分十二年後因須提那廣制戒律故次第二明毘尼藏如來後於毘舍離國因於跋耆諸比丘等本末因緣遂為比丘說五怖畏所謂殺生乃至飲酒故次第三明毘曇藏第二明其結集次第經論不同智度論中明佛滅後摩訶迦葉先令阿難誦修多羅次優婆離誦出毘尼後令阿難誦出毘曇阿育王傳次第復異彼文之中先令阿難誦修多羅第二迦葉自誦毘曇後優婆離誦出毘尼五分律中次第復別先優婆離誦出毘尼次令阿難誦修多羅復令阿難誦出毘曇本事應一傳者不同故有此異第三明其化益次第毘婆沙云為初入者說修多羅以其教化令生信故為已入者宣說毘尼令其受持起修行故已受持者為說毘曇令其依行生正智故第四明其行修次第先明毘尼令其學戒次修多羅令其習定後明毘曇令修智慧戒定智慧義次第故第七門中寬狹義者三藏相望不辨寬狹今以三中修多羅藏對十二中修多羅部辨其寬狹十二部中修多羅部義別有三一總修多羅二別修多羅三略修多羅備如前解此三種中總修多羅一向是寬統苞十二該括三藏略修多羅其義次寬十二部經及三藏中皆通有之別修多羅望三藏中修多羅藏互有寬狹三藏之中修多羅藏具攝十二是故言寬不攝毘尼阿毘曇藏故名為狹十二部中修多羅部不攝其餘之十一部故名之為狹該通三藏是故名寬雖不具足全攝三藏三藏之中通皆有故良以是非差別雖分今以四句相對辨之一者是其修多羅藏亦得名為修多羅部謂初藏中修多羅部二者是其修多羅藏而不得名修多羅部謂初藏中餘十一部三者非是修多羅藏而得名為修多羅部謂彼毘尼阿毘曇中修多羅部四者非是修多羅藏而復非是修多羅部謂彼毘尼阿毘曇中餘十一部三藏之義略辨如是第一釋名所言經者就喻名法聖人言說能貫諸法如經持緯故名為經經隨義別故有十二十二名者謂修多羅祇夜伽陀乃至末後優婆提舍修多羅者是外國語此翻名綖聖人言說能貫諸法如誕貫華故名為綖與前經義大況相似第二祇夜此翻名為重誦偈也以偈重誦修多羅中所說法義故名祇夜第三名為和伽羅那此名授記行因得果目之為記聖說示人故稱為授第四伽陀此翻名為不重頌偈直以偈言顯示諸法故名伽陀第五名為憂陀那經此翻名為無問自說不由諮請而自宣唱故名無問自說經也第六名為尼陀那經此翻名為因緣經也籍現事緣而有所說名因緣經第七名為阿波陀那經此名譬喻如百喻等立喻顯法名譬喻經第八名為伊帝越多伽經此名本事宣說他人往古之事故云本事第九名為周陀伽經此名本生陳已往報稱曰本生第十名為毘佛略經此名方廣理正曰方義備名廣教從旨因名方廣經若依小乘語正稱方言多曰廣第十一者名阿浮陀達摩此翻名為未曾有經青牛行鉢白狗聽法諸天身量大地動等曠古希奇名未曾有說此希事名未曾有經第十二者名優婆提舍此名論義問答辨理名論義經名義如是第二門中廣略不定據體唯一莫不皆是音聲言教言教之體如三藏中具廣分別就相分二所謂長行及以偈誦制名有三彼修多羅祇夜伽陀就體制名名彼教體為修多羅祇夜伽陀方廣一部從理立名理是方廣從之名也餘之八部隨事立名隨彼授記無問事等以制名也定名有四制定何別而分兩門制者所謂立名所依定者所謂定其名相定之云何十二部中初修多羅從喻為名以聖言說能貫法故說之為綖祇夜伽陀當相為名論義授記無問自說此三部體事合論是體也義是事也授是體也記是事也自說體也無問事也名中含此是故說為體事合目餘之六部隨事受稱大小隱顯離為十二大乘中唯一方廣小乘十一合有十二故地持云十二部經唯方廣部是菩薩藏餘十一部是聲開藏涅槃亦言十二部經唯方廣部菩薩所持餘十一部二乘所持理應齊具何故如是蓋乃是其隱顯門也大乘之中雖有十二同為顯其方廣之理故從所詮同名方廣小乘之中亦具十二但小乘中方廣經者直以語廣名為方廣非顯廣理隱入餘中故有十二又復大小有無互彰離為十八小乘有九大乘亦然小乘九者十二部中除去授記無問自說及與方廣小乘之中不明行因作佛之義故無授記法淺易諮故無無問自說經也未顯廣理故無方廣大乘九者除去因緣譬喻論義大乘眾生利根易悟不作因緣譬喻論義方始悟解故無此三但有餘九若就大小具義論之各具十二合說通有二十四部廣則無量體相如是第三門中約時別者十二部本生本事唯說過去授記一門唯說未來方廣一部所說之理不屬三世理平等故若從詮別得通三世自餘八部所說一向通於三世第四門中言通別者十二部中修多羅者義別有三一總修多羅統包十二二通修多羅通遍在於十二部中於十二部中初略標舉一切通名為修多羅三別修多羅就前總中開分十一餘不收者還復攝在修多羅中名之為別別修多羅望餘十一有通有別今先就彼別修多羅祇夜陀二部相望并對餘部辨其通別此相望一向是別無相通理望餘九部義有通別通而論之餘部之中長行直說斯皆是其修多羅攝若別分之唯取直說陰界諸入十二因緣四部等法為修多羅餘九部中長行直說悉皆攝入餘九部中祇夜亦然通而論之餘九部中有重誦偈一切皆是祇夜所攝若別分之唯取重頌別修多羅所說法者以為祇夜餘九部中重頌偈者悉皆攝入餘九部中伽陀亦爾唯不重頌以為異耳次就授記本事本生三部相望及對餘六明其通別此三相望一向是別以其時異自他別故若望餘六義有通別通而論之授記之中具餘六部若別分之授記之中雖有因緣譬喻等事悉成授記無其餘義向言通時授記之中具餘六部云何得具籍現事緣與人授記即是因緣以喻況彼未來所得即是譬喻無問自說即是自陳彰彼未來所證之理即是方廣說彼未來所有神變名未曾有問答辨宣未來三事即是論義具足如是授記望餘通別既然本生望餘通別亦爾通而論之本生之中具餘六部具相云何類前授記義在可知唯時別耳若別分之本生之中雖有餘義悉成本生無其餘義本事望餘通別齊然唯有自他以為別耳次就無問及與論義二部相對及望餘四辨其通別無問論義二部相對一向是別無相通理何故如是論義經者因問起答無問經者不由問起是故不通望餘四部義有通別通而為論無問之中得有因緣譬喻方廣及未曾有論議之中亦具此四差別分之無問之中設有餘義攝成無問無其餘義論義之中別亦同爾次就方廣及未曾有二部相對并望因緣譬喻二部辨其通別方廣未有二部相望一向是別事理異故望餘二部義有通有別通而論之方廣未有二部之中皆有因緣譬喻之義籍現事緣而說方廣或說未有即是因緣借喻況彼方廣之理未曾有事即是喻經若別分之方廣之中雖有因緣譬喻之義攝屬方廣未曾有中因緣譬喻屬未曾有自斯以外所有因緣譬喻言說顯示一切陰界入等諸法相者判屬因緣譬喻經也次就因緣譬喻二部相對以辨通別之義此二相望義有通別而論之於因緣中亦有譬喻故涅槃中解因緣義莫輕小惡以為無殃水渧雖微漸盈大器水盈大器即是譬喻成因緣經譬喻之中亦有因緣如因現在事相因緣而興喻況是譬喻中因緣經也若別分之因緣之中設有譬喻攝屬因緣譬喻之中設有因緣判屬譬喻如佛制戒因於比丘犯過因緣起說義強假令立喻判屬因緣百喻經等為使眾生因喻知法縱因現事而說譬喻喻顯法強判屬喻經通別如是第五門中言總別者小乘法中初修多羅亦總亦別統攝十二莫不皆是一修多羅是故名總就中隨義開分十一餘所不收還復攝在修多羅中是故名別餘之十一一向是別大乘法中修多羅部望餘十一義同前釋方廣望餘亦總亦別統攝十二為一方廣是故名總於中開出餘之十一餘所不收還復攝在方廣部中是故名別餘十一部一向是別問曰若使修多羅中統攝餘別令修多羅具餘別部合為十二就涅槃中開分四相何不總別合為五相如是類難法門非一釋言齊類亦得無傷但經論中彰法不同不可一類云何不同不同有六一唯總門如說一乘一實諦等統攝三乘以為一乘統收二諦為一實諦故名為總如是一切二唯別門如陰界入十二因緣四真諦等三總別通門如六度等如大品說六波羅蜜一一為主皆收餘五故通名總分相各異故皆名別總別之義彼此齊有是故名為總別通門大乘行德多皆同爾四總別異門如經中說眾生佛性不即六法不異六法言六法者五陰及我我唯是總五陰唯別又如三諦一實唯總二諦唯別總別不通故名異相如是一切五亦總亦別及一向別門如彼十力五眼六通三聚戒等於十力之中是處非處亦總亦別餘九唯別五眼之中佛眼一種亦總亦別餘四唯別至佛之時統收四眼皆名佛眼名之為總分出餘四唯取見實為佛眼者名之為別六通之中神通一種亦總亦別餘五唯別三聚戒中律儀戒者亦總亦別餘二唯別是等門中並有斯義是故名為亦總亦別及一向別如是一切六非總別門廢詮亡對以論道理理非總別體非假集是故非總更無所成是以非別如上所說涅槃四相乃是第二一向別門今此所論十二部經乃是第五亦總亦別及一向別門法門不同有此差異寧可一類問曰若使十二部中修多羅部亦總亦別三藏之中修多羅藏得如是不釋言亦得一切聖教統攝皆是一修多羅就中開出十二部經修多羅部亦總亦別還即就此總修多羅分為三藏是故得說修多羅藏亦總亦別餘二唯別十二部經辨之麁爾義法聚中此卷有六門第一釋名佛者是其中國之言此翻名覺返妄契真悟實名覺舉佛樹性故明佛也所言性者釋有四義一者種子因本之義所言種者眾生自實如來藏性出生大覺與佛為本稱之為種種猶因也故經說言云何名性性者所謂阿耨菩提中道種子大智論中亦云性者名本人分種如黃石中所有金性白石銀性一切眾生有涅槃性斯文顯矣二體義名性說體有四一佛因自體名為佛性謂真識心二佛果自體名為佛性所謂法身第三通就佛因佛果同一覺性名為佛性其猶世間麥因麥果同一麥性如是一切當知是性不異因果因果恒別性體不殊此前三義是能知性局就眾生不通非情第四通說諸法自體故名為性此性唯是諸佛所窮就佛以明諸法體性故云佛性此後一義是所知性通其內外斯等皆是體義名性三不改名性不改有四一因體不改說之為性非謂是因常不為果說為不改此就因時不可隨緣返為非因故稱不改故經說言若殺眾生喪滅佛性無有是處又復說言因不改者得果之時因名雖改因體不亡因體即是如來藏性顯為法身體無變易非如有為得果因謝就體以論故名不改二果體不改說名為性一得常然不可壞故第三通就因果自體不改名性如麥因果麥性不改以不改故種麥得麥不得餘物如是一切佛性亦爾佛因佛果性不改故眾生究竟必當為佛不作餘法經說佛性旨要在斯第四通說諸法體實不改名性雖復緣別內外染淨性實平等湛然一味故曰不改此是第三不改名性四性別名性性別有四一明因性別異於果二明果性別異於因第三通就因果體性別異非情故經說言為非佛性一切草木石等說於佛性四就一切諸法理實別於情相虛妄之法名之為性故經說言如來藏者非我眾生非命非人又復經言佛性雖住陰界入中而實不同陰界入也以此界別故名為性佛性名義庶判如是第二次辨性之體狀然佛性者蓋乃法界門中一門也門別雖異妙旨虛融義無不在無不在故無緣而非性無緣而非性故難以定論是以經中或說生死以為佛性或說涅槃以為佛性或說為因或說為果或復說為非因非果或說為空或說為有或復說為非空非有或說為一或說為異或復說為不一不異或說為有或說為無或復說為非有非無或說為內或說為外或復說為非內非外或說為當或說為現或復說為非當非現或說色心以為佛性或復言非或說一切善惡無記以為佛性或復言非如是一切無非佛性雖復異論莫不皆入一性門中性義既然執定是非無不失旨經說摸象喻失在此斯等諸法云何名性為性之義備如初門良以諸法無不性故詮題異辨廣略難定或立為一乃至眾多所言一者雖復緣別染淨之殊性旨一味湛然若虛空故云一也或分為二二有四門一約緣分二緣有染淨染謂生死淨謂涅槃生死涅槃體皆是性故涅槃中師子菩薩問於佛性如來讚言師子菩薩具二莊嚴能問一二佛具二嚴能答一二一謂涅槃二謂生死二體用分二廢緣論性性常一味是其體也隨緣辨性性有淨穢是其用也三能所分二一能知性二所知性能知性者謂真識心以此真心覺知性故與無明合便起妄知遠離無明便為正智如似世人以有報心覺知性故與昏氣合使起夢知遠離昏氣使起正智若無真心覺知性者終無妄知亦無正知如草木等無智性故無有夢知亦無悟知此能知性局在眾生不通非情故經說言為非佛性說於佛性非佛性者所謂一切牆壁瓦石又經說言凡有心者悉是佛性此等皆是能知性也所知性者謂如法性實際實相法界法經第一義空一實諦等如經中說第一義空名為佛性或言中道名為佛性如是等言當知皆是所知性也此所知性該通內外故經說言佛性如空遍一切處四對果分二一法佛性二報佛性法佛性者本有法體與彼法佛體無增減唯有隱顯淨穢為異如礦中金與出礦時體無多少亦如凍水與消融時體無增減報佛性者本無法體唯於第八真識心中有其方便可生之義如礦中金有可造作器具之義非有器具已在現中如樹子中未有樹體唯有方便可生之義若無生性雖以無量百千方便佛不可生如燋種中樹不可生如勝鬘說如來藏中具過恒沙一切佛法如來藏經說眾生中具足如來一切種德馬鳴論說從本以來具足一切性功德法華嚴經說一切眾生心微塵中具無師智無礙智廣大智等當知皆是法佛之性如涅槃說眾生身中未有德體如樹子中未有樹體箜篌之中未有聲體如是等言當知皆是報佛之性問曰向言法佛之性本有法體其相云何如妄想心雖未對緣現起煩惱體是一切過恒沙等諸煩惱性真心如是雖未從緣現成諸德體是一切三昧智慧神通解脫陀羅尼等一切德性是諸德性同體緣集不離不即不異不脫二相如是或分為三三有四門一約緣分三如涅槃說一不善五陰二善五陰三佛果五陰不善陰者佛性集成外凡五陰陰即是性如凍是水故經說言生死二法是如來藏言善陰者佛性集成三乘聖人無漏五陰陰即是性言果陰者佛性集成佛果五陰陰即是性如湯是水鐶釧是金二約緣就實以分三種一者染性二者淨性三非染淨性性在生死名為染性性在涅槃名為淨性此二約緣就實論性性外無緣可隨變動以不變故古今一味是故名為非染淨性三體相及用以分三如馬鳴說一者體大謂真如性二者相大謂真如中具過恒沙性功德法三者用大謂真心中備起法界染淨之用此三如後八識章中具廣分別四對果論三一者法佛性二報佛性三應佛性法報兩性義如前釋應佛性者應佛有二一者法應以得現化法門力故普門皆現二者報應以本大悲大願力故隨物異示法應家性本有法體如來藏中現像起法門是其體也報應家性本無法體唯有方便可生之義或說為四如涅槃說一闡提人有善根人無二善根人有闡提人無三二人俱有四二人俱無是義云何佛性有四一不善陰二善五陰三佛果陰四是理性四中前三隨用以分後一就實不善陰者凡夫五陰真妄所集唯真不生單妄不成真妄和合方有陰生攝陰從妄唯妄心作如夢中身昏夢心作如波風作攝陰從真皆真心作如夢中身皆報心作如波水作從真義邊說為佛性與勝鬘經生死二法是如來藏其義相似善五陰者地上之身通而論之地前亦有此陰真心緣治合成攝陰從緣緣治所造如莊嚴具模樣所作攝陰從真真心所為如莊嚴具真金所作真作義邊說為佛性佛果陰者是佛果德與前善陰大況相似滿不滿異言理性者癈緣談實實之處無緣以無緣故真體一味非因非果與涅槃中非因果性其一也四中初一闡提人有善根人無第二善陰善根人有闡提人無第三果陰二人俱無第四理性二人俱有通而論之三人俱有佛亦有故四種如是經中或復說性為四一是因性二是果性三是因果性四非因果性言因性者所謂生死十二因緣能與菩提作因緣故名為佛性是以經言譬如胡苽能與熱病作因緣故名為熱病因緣亦爾問曰因緣是虛妄法云何能與菩提作因然彼生死十二因緣起由妄情託真如立故經說言十二因緣皆依真實第一義心就妄論之雖是虛搆據真緣攝斯無不實窮緣悟實便成大覺是故因緣能為佛因故經說言因者所謂十二因緣也言果性者謂大涅槃如來藏性體雖淨從緣說染染時為因復隨對治息染為淨淨相始顯說之為果果德寂滅名為涅槃故經說言果者所謂無上大般涅槃也是因果者所謂觀察十二緣智未滿為因滿足為果此是方便有作行德故經說言是因是果如十二緣所生之法非因果者如實法性旨通染淨而非因果故經說言非因非果名為佛性癈緣談實就體指也又如經中說性為五如涅槃說一者因性二因因性三者果性四果果性五非因果性言因性者謂十二緣能與涅槃為本因故問曰因緣是生死法云何能與涅槃作因釋言因緣真妄集成攝緣從妄妄心所為虛誑無法不名佛性攝緣從實皆真心作故地經言十二因緣皆真心作由真作故窮之得實便名涅槃故得為因因故名性義如前釋言因因者謂菩薩道道起必由十二緣生從因起因故曰因因然此通說證教兩行以為因因非獨教行言果性者謂大菩提言果果者謂大涅槃前言果者方便菩提有作之果此果者性淨涅槃無作果也通而論之性淨方便俱是菩提並是涅槃為別兩門異名互說此之二果雖復同時隨義分之得以菩提顯彼涅槃菩提能顯義說為因涅槃所顯義說為果然彼菩提返望前因已受果名涅槃是彼果家果故云果果云何因中因緣之理單說為因所生行德名為因因乃至果中方便菩提單名為果性淨之體名為果果以彼因中始終方便依理起行是故理本直名為因行為因因果據終極攝德歸體德名為果體名果果然彼果中方便菩提說名為果性淨涅槃別為果果何故因中證教兩行通為因因以果類因因中教行應名為因證為因因但彼因中位分參差義別前後凡時生死就本說因聖道之中證教雖殊同依前起但名因因果無先後故就同時體德分二隨義左右隱顯言耳非因果者釋不異前又准經中乳酪等喻分性為六喻相如何一雜血乳二出血乳三者是酪四者生蘇五者熟蘇六者醍醐以此況性差別有六四門分別第一依彼迦葉品中凡夫佛性如雜血乳須陀斯陀斷小煩惱所有佛性如出血乳那含之人佛性如酪羅漢佛性如似生蘇緣覺菩薩性如熟蘇佛如醍醐第二依彼如來性品說凡夫佛性如雜血乳聲聞佛性如出血乳緣覺如酪菩薩佛性如生熟蘇七地已還如似生蘇八地已上如似熟蘇佛如醍醐第三通說凡夫二乘乃至大乘善趣之人所有佛性如雜血乳種性解行如出血乳初地如酪二地已上乃至七地如似生蘇八地已上如似熟蘇佛如醍醐第四門中凡夫二乘地前菩薩所有佛性如雜血乳初地佛性如出血乳二地已上佛性如酪八地已上性如生蘇後身佛性猶如熟蘇佛如醍醐此後兩門義有文無或復隨義分性為七如經中說眾生佛性不即六法不異六法不即六法以之為一不異六法即以為六通前說七言六法者所謂五陰及以我也何者是我五陰和合假名集用說名為我真性緣起集成此六六即是性故云不異性體平等妙出名相稱曰不即又如經說涅槃河中有七眾生不離性水性隨人別亦分七種七眾生者一是常沒二是暫出還沒三出已即住四住已觀方五觀方已行六行已後住七水陸俱行然此所說差別有五一常沒人喻一闡提常沒三塗暫出還沒喻彼外凡乃至小乘燸頂之人雖作善業以不堅固還墮三惡故名還沒亦可取彼求有凡夫乃至念處以為還沒燸頂已上聖性成就逕百千世必得解脫成為住人出已即住喻彼忍心世第一法此人畢竟永出三途故說為住亦可燸頂俱名住也觀方喻於須陀洹人觀察四諦行喻斯陀住喻那含水陸俱行喻阿羅漢緣覺菩薩乃至如來第二常沒喻外凡夫常沒三有暫出還沒喻五停心總別念處聖性未成還復退故住喻燸等聖性成就必得涅槃故名為住餘皆如前第三常沒喻外凡夫暫出還沒喻五停心總別念處住者喻於四賢忍心觀方喻於四沙門果觀已行者喻於緣覺觀四諦已趣入因緣行已住者喻於菩薩捨離煩惱故名為行為化眾生不捨三有因之為住水陸俱行喻於如來第四常沒喻外凡夫暫出還沒喻五停心總別念處住喻燸等乃至大乘解行之人言觀方者喻於初地觀已行者喻二地上乃至七地行已住者喻八地上乃至十地水陸俱行喻於如來第五常沒喻於一切凡夫二乘常住凡夫二乘地故暫出還沒喻彼大乘善趣之人分決定容有退失故名還沒住喻於彼種性解行觀方已後同前第四此等差別隨義左右莫不依性性隨此等故有七種又隨人別分性為八當體為一通前為八如寶性論說性為十一者體性二者因性三者果性四者業性五相應性六行性七時差別性八返處性九不變性十無差別性彼論偈言體及因果業相應及與行時差別遍處不變無差別初體性者論釋有三一如來藏染時之體二法身淨時之體即前藏體顯名法身此二唯就眾生以說三真如體旨通染淨內外諸法體融一味故說為如隨義辨體名乃無量且隨隱顯理實論三此三乃是諸法之體故名體性言自性者性從緣起集成行德行德未圓說之為因因行雖眾且論四種一者信心二是般若三是三昧四是大悲故彼論言信心與般若三昧大悲等以治四障得四果故且說四耳言四部者如彼論說一闡提謗法二外道著我三聲聞畏苦四緣覺捨心捨諸眾生對治此障故說四因信大乘故斷除謗法般若實照遠離著我三昧空定除滅畏苦大悲隨物對治捨心得四果者謂得如來淨我樂常以有此能故說四因就因辨性故名因性是以經言佛性者名大信心名般若波羅蜜名首楞嚴定名大慈悲斯文顯矣言果性者佛性之體緣起成德德滿名果果德雖眾且論四種一淨二我三樂四常故彼論云淨我樂常等彼岸功德果以翻四倒除滅四障對四因故說果為四翻四倒者聲聞計佛無常無樂無我不淨同凡夫法故說如來淨我樂常除四障者一者緣相謂無明地對除彼故說果為淨二者因相謂無漏業以有此業能招變易不得自在對治彼故說佛真我三者生相謂意生身是苦法故不得真樂對治彼故說果為樂四者壞相謂變易死不得真常對除彼故說果為常對四因者信治謗法得其淨果慧除妄我得佛真我定除畏苦得佛真樂以大悲心不捨有故得佛真常然此四果體相各二淨中二者一是因相本來無染二是勝相離染清淨此方便淨我中二者一離外道虛妄著我二離聲聞倒見無我樂中有二一離諸苦二除煩惱常中二者一離有為斷邊二離無為常邊斯等差別同皆是果就果辨性故言果性言業性者業性有二一者厭苦二求涅槃故彼論言厭苦涅槃欲願等諸業依性起作故名為業業即是性故名業性是以經言若無如來藏不得種種厭苦樂求涅槃也然上因性在於善趣今此業者種性以前大乘善趣忻厭心也相應性者明因及果即性而起與性相應如莊嚴具與金相應名相應性因相應中義別有三一信大乘為法身因二者定慧為佛智因三悲心與彼如來大悲為因此等皆悉與性相應果相應中亦有三種一者五通二知漏盡三漏盡無垢此之三果不離於性名果相應就相應義以辨性故名相應性言行性者行別有三一妄見凡夫起顛倒見二實見聖人離妄相心三者如來無戲論習三行雖殊性體不二其猶種殼牙莖等異殼性無別就行辨性故云行性故彼論言不見實者說言凡夫聖人及佛能見眾生如來藏中真如無差別時差別者有三種時一不淨時位在凡夫二淨時所謂菩薩三善淨時名為如來故彼論言有不淨有淨及以善淨等如是次第說眾生菩薩佛就時差別以分性故名差別性言遍處者處別有三一者凡夫二者菩薩三者如來三處雖殊性無不在如器雖異空無不在故名遍處就遍處義以辨性故名遍處性故彼論言如空遍一切而空無分別自性無垢心亦遍無分別不變性者就前三時明性不變一凡夫時性體不變不變有三一耶念風不能吹變二業結水不能漬變三病死火不能燒變二菩薩時性體不變不變有二一生不變二滅不變故彼論言菩薩佛性不生不滅三就佛時性體不變不變有四一生不能生二老不能老三病不能病四死不能死是以如來常恒清涼體真不變就不變義以辨性故名不變性無差別者明其眾義體無差別故彼論言法身及如來聖諦與涅槃功德不相離如光不離日當知此等隨門異辨而體不別故經說言佛即涅槃涅槃即是第一義空第一義空即是實諦實諦即佛性如是等也就無差別義以辨性故名無差別性又隨人別或時分性為三十三何者是乎如涅槃說如來佛性義別有七一常二樂三我四淨五真六實七名為善後身佛性義別有六一常二淨三真四實五善六少見我是佛義不得同佛究竟自在故不說我樂涅槃義分相涅槃唯在佛果不得永安故不說樂理實通有九地佛性義別有六一常二淨三真四實五善六可見六七八地佛性有五一真二實三淨四善五者可見然向九地聞見之窮十地眼見如來究竟故說為常八地已還未得同彼略隱常義理實有之從初歡喜乃至五地佛性有五一真二實三淨四者可見五善不善以其未得般若空但能除麁惑微障未遣名善不善地前佛性略無分別此則初地乃至如來二種五種兩種六種一種七種都合有其二十九種通彼凡夫聲聞緣覺大力菩薩四人佛性則有三十三種佛性隨緣廣分性乃無量故經說言佛性者不名一法不名百法不名千法當知一切善不善者斯名佛性第三門中差別有四言有無者義有兩門一約緣以論二就體分別言約緣者經說有四一闡提人有善根人無二善根人有闡提人無三二人俱有四二人俱無義如上辨今重論之闡提有者有不善性佛性緣起為不善故不善之法即是佛性此不善性闡提則有善人無也善根人有闡提無者謂善性也佛性緣起三乘無漏名之為善善即是性故名善性此性聖有闡提無也二人有者同有理性二人無者同無果性言就體性辨有無者佛性之體亦得說有亦得說無亦得說為非有非無所言有者如來藏中緣起法界恒沙佛法說之為有所言無者解有兩義一離相名無如淨醍醐體雖是有而無青黃赤白等相亦如一切眾生心識體雖是有無有大小長短等相佛性亦爾體雖是有而無一相無相之義如後八識章中具辨二無性名無如來藏中恒沙佛法同一體性互相緣集無有一法別守自性如說諸法以之為常離諸法外無別有一常性可得諸法齊爾故說為無有無如是非有無者非謂有無兩法並說為非有無亦非無除捨有無二法為非有無亦非有無合為一法為非有無亦非有無二法之中別立一法為非有無當知說彼無法為有有則非有還即說此有法為無無則非無是故為名非有非無故經說言有無方便入非有非無遣相論之妙絕四句何等為四一者非有二者非無三者非有非無第四非是非有非無緣起諸法皆無自性以無性故說無為有無為有故有即非有無無性故說有為無有為無故無即非無還即說彼有無之法為非有非無無有非無亦無自性故經說言乃至如離性也還即說此非有非無為有無故有無之法亦不可得是即佛性理絕形名心言不及無取無捨正智所知聖慧巧悟妙在其中言內外者義別兩門一隨相以分二情理相對言隨相者眾生為內山河大地非情物等以之為外若當說彼因果之性局在眾生得言是內若說理性性通內外雖復約彼內外相辨而體平等非內非外言情理者即彼妄想陰界入等以說性故得言在內而真平等妙出情妄名之為外故經說言斷脫異外有為法依持建立者是如來藏又經復言性雖住在陰界入中而實不同陰界入也以不同故名之為外不同情取亦得說為非內非外故經說言眾生佛性非內非外言就世者論其性體古今常湛猶若虛空非三世攝故經說言佛性非是三世攝也隨緣辨性有是三世有非三世相狀如何今先就佛辨其性相如來佛性據因以望得說未來對因辨果得為現在捨對論之非三世攝良以如來體窮真性悟法本如非先有染後息為淨德同法性故非三世又復所得常不生滅故非三世故涅槃經迦葉品云如來佛性非是過去現在未來後身佛性據前以望名為未來就佛返望名為過去形前對後說為現在隨所得處分離生滅契合如理亦得說為非三世攝若非三世何故經言後身佛性現在未來少分見故名為現在具見在當名為未來此亦不違非三世言蓋乃對果說之為現對因名果說為未來捨對論之則非三世九地菩薩下至初地論其行實與十地同然經中說九地以還聞見佛性未眼見故一向是其三世所攝種性解行所有佛性窮實如言分顯之處平等離相亦非三世但今為判地前皆凡佛性一向三世所攝下至闡提佛性同爾隨相流轉名三世攝體非生滅言當現者若就凡說因性在現果性在當若就佛論果性在現因性過去語其理性旨通當現體非當現第四門中就性辨因於中兩門一緣正分別二生了分別言緣正者親而感果名為正因疎而助發名為緣因佛性望果是何因攝經說正因其法佛性還望法佛以為正因如礦中金與出礦金為正因矣其報佛性還望報佛以為正因如彼樹子不腐不壞有可生義與樹作因緣正因如是若就菩提總為一果佛性本體起果義強故說正因諸度等行方便助發說為緣因若分果德性淨方便二種差別是則緣正差互不定若望性淨菩提涅槃是則佛性同體相起以為正因諸度等行名為緣因若望方便菩提涅槃諸度等行同類生果名為正因佛性理資說之為緣緣正之義麁呪如是言生了者望方便果報佛之性是其生因真心體上從本已來有可生義生彼果故故涅槃云佛性雖無不同㝹角雖以無量方便不可得生佛性可生以可生故名為生因問曰何故㝹角之無無而不可生佛性之無無而可生釋言㝹角於四無中是畢竟無故不可生望性淨果法佛之性但是了因非是生因云何得知非是生因如涅槃說涅槃因者所謂佛性佛性之性不生涅槃故非生因是義云何性淨因果體一無別隨時分異在染為因出纏為果據因以望因外更無果體可生據果以望果外更無因體能生故非生因但是了因是義云何諸佛之性是真識心體有從本已來有可顯了成果之義故名了因如瓶中燈有可了義破瓶則見以有如是可了義故涅槃說云佛性雖有不同虛空虛空雖以無量方便不可得見佛性可見可見猶是可了義矣以可了故名為了因問曰何故虛空之有有而叵見佛性之有有而可見釋言虛空說無故有叵見佛性之有說有為有故有可見因義如是若就果德總以為一是則佛性說為生因同一體性轉變相起義說為生不同有為因果互與異體相辨因謝果起說為生也諸度等行方便顯了說為了因是以經說佛性如乳方便之行喻以醪𤏙乳能生酪名為生因醪𤏙等緣顯了於酪故名了因若就果德分其性淨方便差別是則生了二相不定若望性淨菩提涅槃諸度等行是其了因故彼金剛般若論言檀等波羅蜜於實為了因斯文顯矣佛性望彼性淨之果但是正因非生非了言非生者佛之體隱時名因就因以望因外更無果體可生顯時名果據果以望果外更無因體能生故非生因是以經言佛性之性不生涅槃涅槃之法不從因生更復說言生因所起名為無常了因所起名之為常涅槃但因所得不從因生故名為常言非了因者佛性據體非是方便顯了之行故望涅槃不名了因若言佛性隨緣轉變籍前起後滿足涅槃亦得名生但非異體無合掌有名之為生又復佛性在諸地中從緣顯了滿足涅槃亦得名了但非異相顯了涅槃故言非了若望方便涅槃菩提教道之行亦生亦了言生因者籍修諸度起彼報果故名為生是以經言復有生因謂六波羅蜜阿耨菩提言了因者前諸地中所成方便教道行德與體相應德體雖成望後猶為闇障所覆不得顯了成大菩提中有所修方便諸行遣除闇障了前諸德成大菩提故名了因是以經言復有了因謂八正道阿耨菩提佛性望彼方便之果亦生亦了言生因者即性起彼方便果德如從真金起莊嚴具故名生因是以經言復有生因謂首楞嚴定阿耨菩提首楞嚴定即是佛性故經說言佛性名為首楞嚴也言了因者佛性為彼方便行顯體則明了明了之性資成果德故名了因是以經言復有了因所謂佛性阿耨菩提辨因差別略之麁爾第五門中辨明經論說性所以經多說空破諸法性說諸法空今此何故宣說佛性然彼清淨法界門中備一切義諸法緣起互相集成就空論法無法不空據性辨法無法非性空之與性各是一門門別既殊所為亦異說空為破執有眾生說性所為經論不同涅槃經云為令眾生不放逸故宣說佛性若不說性總心自輕謂己不能成大菩提無心趣道多起放逸故說眾生悉有佛性定必當成令捨放逸隨順趣向寶性論中所為有五一為眾生於己自身生怯弱心謂己無性自絕不求故說佛性眾生同有當必得果如礦石中有其金性消融必得木有火性攢之必生乳有酪性緣具便出增其勇猛求佛之心此之一義與涅槃同二為輕慢餘眾生故宣說佛性彼當作佛云何可輕是以經中不輕菩薩若見四眾高聲唱言汝當作佛我不輕汝以知眾生有佛性故三為妄執我眾生故宣說佛性不同情取故經說言如來藏者非我眾生非命非人四為執著虛妄法故宣說佛性不同所取五為誹謗真如佛性謂是則斷滅故說佛性是真是實常樂我常亦可為於怖畏斷滅樂實眾生故說佛性佛性之義略辨如是第一釋名言假名者釋有四義一諸法無名假與施名故曰假名如貧賤人假稱富貴如是等也二假他得名故號假名如假諸陰得眾生名假楝梁等得屋宅名如是一切又復大小長短等事假他得名大假小故得其大名小亦如是長假短故得其長名短亦如是如是一切故曰假名三假之名稱曰假名世俗諸法各非定性假他而有名為假法樹假之稱故曰假名四者諸法假名而有故曰假名是義云何廢名論法法如幻化非有非無亦非非有亦非非無無一定相可以自別以名呼法法隨名轉方有種種諸法差別假名故有是故諸法說為假名如一色法同體具有苦無常等一切諸義隨義分別苦無常等諸法之外無別有一色之自性假施色名呼集彼法彼法隨名集成一色色相方立是故色法假名而有還即說此色無常等以之為苦隨義分別色無常等諸法之外無別有一苦之自性假施苦名呼集彼法彼法隨名集成一苦是故苦法假名而有乃至宣說色苦無常空無我等為非有無隨義分別色等法外無別有一非有非無自性可得假施非有非無名字呼集彼法彼諸法義隨此名字集成非有非無之法亦假名有色法既然諸法同爾假名有之故號假名名義如是第二次辨假法有無於中兩門一總解釋二別分別總而論之假法不定云何不定尋名取法集用異本非無假法得言有體據實以分假無自實得言無體問曰假法若有體者何故經言但名但用但假施設不說假體釋言經說但假施設即是假體假體非實是故說言但假施設總相如是次別論之假法有三一體二用三者名字於中義別乃有四種一攝名用從體說無隨別以求非直假體空無所有名用亦無如彼眾生隨陰別求生體叵得既無生體知復就何施名起用設有所作但是陰用如是一切是故就實體用及名一切皆無第二分名異於體用就實以求但無體用非無假名何故如是隨別以分假體不立故無假體用必依體以無體故用亦不有故無假用名依相生不依體發故得有名如貧賤人雖復無其富貴體用亦得假名說為富貴如是一切三分名用異於假體就實以論但無假體非無名用何故如是體據自實隨別求假假無自實是以無體用謂集用諸法和合相假成用故有假用如以一縷獨不制象眾多相假便有制能如是一切既有假用依用立名名亦非無四攝體用以從其名非直有名亦有體用依和合相而起名字故有假名用此假名統攝別法皆成一總故有假體依體施用故有假用是故三種俱皆是有有無如是第三辨相開合不定總唯一假以一切法因緣集起相假成故或分為二二有兩門一生法分別二就因和法和分別言生法者假有二種一眾生假名二法假名眾生假名從內立稱名不盡法云何不盡假通內外內是眾生外非眾生經中直言眾生假名外法不論所以不盡亦可眾生內外通因內外法中總相集起斯名眾生眾生虛集名眾生假相狀如何分別有三一內外分別攬內五陰以成眾生名之為內攬外四大成草木等以之為外二麁細分別內中攬陰以成假人名之為細人成軍眾以之為麁從細立稱是故偏言眾生假名外中攬大成草木等以之為細草木集成叢林等事以之為麁三染淨分別染謂凡夫淨謂賢聖生死法中五陰成人以之為凡涅槃法中五陰成人以之為聖法假名者就通為目法物事有諸法通名法體虛假名法假名相狀如何分別有三一內外分別內謂六根外謂六塵二麁細分別因和為麁法和為細此如後釋三染淨分別染謂生死淨謂涅槃生死涅槃經說不定或有宣說生死假名涅槃非假生死不真虛假而有故名為假樹假之稱故曰假名涅槃體真非是假名以非假故涅槃之號非是假名良以生死是假名故維摩經說出離生死名超假名或有宣說涅槃假名生死非假涅槃無名假為施名故曰假名是以經言涅槃無名強為立名如恒羅婆夷實不食油假言食油生死法體是有為法非是假立故非假名或有宣說生死涅槃二俱假名生死涅槃皆非定性因緣假集故說為假樹假之稱故曰假名亦可生死涅槃之法假名而有故曰假名故地持言色假名乃至涅槃一切假名或有宣說生死涅槃俱非假名廢名求法法離名故故地持言一切諸法離名自性問曰前說生死涅槃二俱假名今言皆非有何所以釋言將名以呼諸法法隨名轉故皆假名廢名求法法皆離言是故一切皆非假名今就第三故說生死涅槃之法為法假名次就因和法和分別言因和者是因和合假言法和者是法和合假是二云何於事分齊攬別成總以細成麁名因和合假攬別成總如陰成人以細成麁如似細色成麁色等於法分齊無常苦空無我等義同體相成名法和假成實論中因和合空名為生空法和合空說名法空大乘法中亦有此義淺深為異或分為三如大品經三假品說一者受假二者法假三者名假於中略以三門分別一釋其名二辨體相三觀入次第先釋其名言受假者總含多法故名為受受假多法聚集而成故曰受假言法假者自體名法法體虛集故云法假言名假者顯法曰名依法依想假以施設故曰名假次辨其相受法二門相對分別如龍樹說假法是受實法是法總相雖然義猶難解於中略以兩義分別第一直就因和合中隨義分別一切受法攬細成麁攝別成總皆名為受隨別細分皆名為法如人成眾眾名為受人一是法攬陰成人人復是受陰復是法如是一切受法雖異同籍緣成假集義一故通名假二就因和法和分別一切因和攬別成總斯名受假一切法和苦無常等諸法相成皆是法假受法如是言名假者論釋有二一就通以釋前受及法二種名字通為名假故論說言用其名字取前二法是其名假第二唯取受假之名以為名假法假之名判屬法假故論釋言於多名邊更有名生說為名假如五陰名邊有眾生名生根莖枝葉華果名邊有樹名生眾樹名邊有林名生如是一切說名為假體相如是次辨觀入破遣次第如論中說先破名假良以名字依法依想假以施設浮虛易破故先破之次破受假受依法成虛集易分故次破受後破法假法是根本微細難覺難可分折故後破之破法云何汎解有八一責情破如說癡盲貪著於我三界虛妄但妄心作如是一切二推智破如說智者不得有無明法無性如是一切三推因破如推陰因破眾生性推其往因破現常性如是一切四推果破如當果破現無因如是一切五推對破如說有我則有我所若無有我則無我所又如經說有縛有解無縛無解如是一切名推對破六推理破如說諸法性自虛等七推名破如說乳時不得酪名明無酪性如是一切八推實破如人夜闇見繩為蛇言但是繩見如來藏以為生死言但是藏本無生死如是一切以斯八種破壞諸法名破法假破法假已到法實相法實相者即是法空或分為四始從因生乃至相續於中略以五門分別一釋其名二辨其相三約時類彰假差別四辨寬狹五對三假苦相收攝第一釋名名字是何一因生假亦名緣生二因成假亦名緣成三相待假亦名相形四相續假言因生者從因生果別體相起故曰因生生假因起名因生假生託緣集名緣生假言因成者法有總別別為總因總為別果攬彼別因而成總果果假因成名因成假又攬別緣而成總果是故亦名緣成假也相待假者長短大小高下等事相形分別相待名別名相待假相續假者有為遷流籍前生後前後兩邊謂之為相攝對名續所言假者前後兩邊互以相望相假成續名相續假亦可相續以成一法一假續成名相續假名義如此第二門中辨其體相就初假中名別有二一名因生二名緣生就此二中四門分別一隨法異論正因生果名因生假如善惡業起苦樂等緣因得報名緣生假如從煩惱生苦樂等二攝緣從因一切諸法異體相起皆名因生不簡親疏故地持中宣說十因生一切法以一切法十因生故皆名因生三攝因從果一切諸法果體相起皆名緣生不簡親疎而說四緣生一切法以一切法四緣生故皆名緣生四者因緣共顯諸法一切諸法別體相起皆號因生亦名緣生是故經中十二因緣通名因緣因緣通故所生之法齊號因生同名緣生問曰向說正因起法名曰因生緣因起法說為緣生因緣既殊何不分二乃合為一釋言別立理亦無傷但以此二別體起法其義相似故合為一又如向說因生緣生亦有其義故為一矣第二假中名亦有二一名因成二因緣成就此二中辨義不同有四門一隨法異論就彼攬別成總法中同類之法以細成麁名目因成如以細色成麁色等異類相成名曰緣成如以五陰成眾生等同類親故說作因成異類疎故說為緣成二攝緣從因一切諸法但使攬別而成總者斯名因成對彼別體疎遠法故說為因矣三攝因從緣一切諸法攬別成者斯名緣成對彼過去親生因故四因成緣成共顯諸法一切諸法攬別成者齊名因成同號緣成問目向說同類相成名因成假異類相成名緣成假因緣既殊何不別分乃合為一釋言別立理亦無傷但以此二攬別成總其義相似故合為一又如向說因成緣成亦有共顯諸法之義故說為一第三假中諸法非一其中長短大小高下彼此往來貴賤好惡如是一切皆是相待如一丈物不對五尺長相不生長名不起由對五尺長相始分長名得起名相待假如是一切第四假中法亦非一但令諸法從前起後次第相接皆名相續問曰此續為在於前為在於後既云相續寧容偏在又問此續云何名假釋有兩義一據兩邊迭相假籍得成續義故說為假相狀云何如前念法假後念故前得成續後念之法假前念故後得成續相假成續名相續假此是一義第二義者兩邊雖異續成一法一法假彼前後兩邊相續而成故名為假問曰若爾與彼前後緣成何別釋云一體隨義分異分取攬別成總義邊說為緣成分取前後相續義邊說為相續又更分別亦有少異異相如何緣成則寬相續則狹如續緣成中攬十二時合成一日十二時中寅申相對卯酉相生時雖隔絕不相接續而得和合共成一日故說為寬相續假中雖復宣說十二時分續成一日於中寅申卯酉相對時中隔絕不得說為相續成目唯相隣者得說為續故名為狹體相如是第三門中約就時類彰假差別因生假中差別有四一者同類同時因生如天上日生水中日如面生像如聲發響如因香樹生孤遊香如是一切色聲香等當分相生故名同類一時相起稱曰同時二者同類異時因生如麥生麥穀生穀等三者異類同時因生如從眼色生於眼識如鐘生聲如巖發響如是一切四者異類異時因生如過去世業與煩惱生今苦樂斯乃緣生同名因生緣成假中亦有四種一者同類同時緣成如以細色成於麁色眾多小聲成於大聲如是一切二者同類異時緣成如十二時合成一日如是一切以時成時故名同類前後合成稱曰異時三者異類同時緣成如大乘中五陰成人毘曇亦爾所謂四大成諸根等四者異類同時異時和合緣成如成實中五陰成人陰與人別名為異類色心並故稱曰同時四心前後故云異時若依餘論五陰成人一向同時斯乃因成通名緣成相待假中亦有四種一者同類同時相待如現在世人人相形天天相比如是一切二者同類異時相待如以今人比劫初人如是一切三者異類同時相待如現在世色心相形空有相待如是一切四者異類異時相待如對過因宣說今果如是一切相續假中亦有四種一者同類同時相續如現在世同類色物互相接續以繩相接如是一切二者異類同時相續如現在世異色物迭相接續以梨接杜如是一切三者同類異時相續如從前色生於後色如是一切四者異類異時相續如從過因續生今果如是一切時類同異略之云爾第四門中辨其寬狹於中有二一就有無辨其寬狹二就常無常辨其寬狹就有無者四假之中相待緣成及與相續通於有無因生一種局在於有問曰相待通於有無義在可知緣成假中云何通有無此如經說大涅槃中總攝一切智斷功德智斷功德緣成涅槃智是其有斷是其無是故緣成得通有無又地持說二斷二智以成菩提此亦緣成得通有無問曰相續云何通有無釋言相生相續之義局在於有接對之續義通有無如涅槃法接續生死就常無常辨寬狹者四假皆通常與無常云何皆通因生假中句別有四一者無常還生無常謂世間中從無常因生無常果二者無常生常謂從世間無常之善生彼出世菩提常果故涅槃中佛答闍提汝法之中從其常性生無常果我佛法中從無常因生於常果竟有何過此則無常生於常也三常還生常謂從佛性出生菩提故經說言復有生因謂首楞嚴阿耨菩提首楞嚴定即是佛性四常生無常謂依真識發生妄識依於常身起化生滅緣成假中句別有三一者無常還成無常謂世間中攬五陰成人人成眾等二常還成常謂出世中常住五陰成佛菩薩三常無常和合緣成謂以八識合成眾生前七無常後一是常相待假中句亦有三一者無常還待無常謂世間中長短相形大小相比二常還待常謂佛菩薩上下相形如是一切三無常待常謂待生死宣說涅槃如是一切相續假中句別有四一者常還續無常謂世間中有為相續二常續無常謂彼出世常住果德接對生死三無常續常如成實說從於滅定起後心識四常還續常謂以常因續生常果故地持云種性菩薩六入殊勝展轉相續無始法爾問曰常法則無遷變云何說續釋言常法無遷變故不就一法起盡說續但說後起接於前德故名為續如二地中常德起時接於初地如是一切又就一法隨緣轉變得說續如地持說六入相續即其事也寬狹如是次對三假共相收接言三假者如上所說受法名也接相云何釋言法中通具四假如一色法從前起後是因生假過因所起亦是因生以細成麁是緣成假苦無常等諸法相成亦是緣成大小相形麁細相比是相待假前後相接是相續假受假之中亦具四假如說眾生以之為受眾生各從過因而生是因生假攬陰而成是緣成假尊卑相形貴賤相比是相待假起盡相接是相續假如是一切四中緣成是其正義餘三是傍何故如是夫言受者緣成假中接受多法故名為受是故受義正當緣成餘非受義故說為傍名假之中亦具四假依如成實名是聲性從於四大擊發而生是因生假依於餘論名是非色非心之法從於想生名因生假故地持云建立施設地等假名是名地想故知名字從想而生依如成實名是假聲攬彼實聲和合而成是緣成假依如餘論名是非色非心之法然此有為一念之頃具生住滅以生住等四相合成名緣成假多少相形善惡相比是相待假前後相接是相續假若依成實此四種中緣成相續是其正義餘二是傍何故如是彼說名字是其假聲攬彼實聲前後續成是故正當緣成相續餘不正成故說為傍若依餘論因生緣成及與相續是其正義相待是傍何故如是彼說名字是非色非心依想而生又生住等四相合成前後續成故說因生緣成相續以為正義相待非是親成名故說之為傍問曰成實亦說名字依四大生何故彼宗不說因生以為正義釋言有以彼成實中宣說四大和合生聲是聲和合方得成名疎挾一重是故因生不名正義地持等中宣說名字親依想生故說因生以為正義不類譬斯問曰何故法假之中四假皆正名受二中有正有傍釋言法通四俱是正名受局故有正有傍隨法異論假乃無量假名義略辨麁爾第一釋名入不二門如維摩說言不二者無異之謂即是經中一實義也一實之理妙寂離相如如平等亡於彼此故云不二問曰諸法有一二三乃至眾多翻彼說理理應不一不二不三乃至不多以何義故偏言不二釋言不一乃至不多經有說處故涅槃云除一法相不可算數華嚴亦云眾多法中無一法相於一法中亦無多相但今且就一不二門而辨道理餘略不論良以二者彼此通謂是故偏對而說不二又復二者別法之始今此為明理體無別故偏對二而說不二雖說不二不一不三乃至不多悉入其中是義云何若立一相以一對多即是其二翻對彼二故名不二若立多相以多對少還即是二翻對彼二故名不二又立多相於多法中彼此相對亦即是二翻對彼二故為不二以是義故遣多悉入不二多少既然遣染遣淨遣縛遣解遣有遣無類亦同然若立有相以有對無即是其二翻對彼二名為不二若立無相以無對有還即是二翻對彼二名為不二翻若當定立非有無相以非有無對有對無即復是二翻對彼二名為不二乃至建立不二門相不二對二還復是二翻對彼二名為不二是故不二有相皆遣有理悉收故偏名之理體名法又為心軌亦名為法此不二法形對佛性空如等義門別不同故名為門又能通人趣入名門捨相證會名之為入名義如是第二辨相此不二門是法界中一門義也門別雖一而妙旨虛融義無不在無不在故一切諸法悉是不二諸法皆是豈有所局但維摩中且約三十三人所辨以彰其異所辨雖異要攝唯二一遣相門二相雙遣名為不二非有所留二融相門二法同體名為不二非有所遣遣相門中曲復有三一就妄情所取法中相對分二翻除彼二故名為不二如維摩說我我所二因有我故使有我所若無有我則無我所是為不二如是等也二情實相對以別其二翻對此二名為不二是義云何據情望實情外有實將實對情說之為二據實望情情本不有情既不有實亦亡對故云不二如維摩說實不實二其實見者尚不見實何況非實如是等也三唯就實離相平等名為不二是義云何就實論實由來無異異既不有一亦亡對故曰不二維摩默顯義應當此遣相如是融相門中義別亦三一就妄情所起法中義別分二二法同體名為不二如經中說無常即苦苦即無常是苦無常同體無別名為不二如是一切二真妄兩別名之為二相依不離名為不二如維摩說明無明二無明性即是明名為不二如是一切三就真中義別分二二法同體名為不二於此門中曲分有四一直就真體隨義分二如來藏中具過無量恒沙佛法彼法同體名為不二又如經說空即無相無相即無願名為不二如是等也二就真中體用分二如依真心緣起集成生死涅槃用不離體體用虛融名為不二如經中說佛性如來無二無別如是等也三就真體所起法中相別分二如經中說佛性之性與不善俱名為無明無明與善法俱名之為明如是等輩彼二同依一佛性體名為不二故涅槃云明與無明生於二相智者了達其性無二無二之相即是實性如是等也又如經說一實諦中開分二諦二即一實亦當此門四就真性所起法中相別分二如依佛性緣起集成一切行德德別名二於彼德中門別相即名為不二如維摩說佛法眾三佛即是法法即是眾名為不二如是等也不二雖眾要不出此言其入者義別有四一就信明入於此不二信順不違故名為入二就解說入於此不二解觀相應名之為入三就行論入依定照見明了現前不見二相可以住中名入不二不見二相即是止也明了不二是其觀也四就證辨入亡情契實名之為證於得證時不見如外有心能證既無有心寧復心外有如可證不見能證妄想不行不見所證虛偽不起如不離心妄想不行心不離如如心不異是即真名入不二門入不二義辨之略爾次第三門約說分異如維摩中義別三階一維摩問諸菩薩等以言遣相明入不二二諸菩薩問文殊師利以言遣言明其不二三文殊問彼維摩詰以默遣言而顯不二此三皆是化益方便分齊息相教入之階降也若論自覺相應境界不可言彰叵以默顯何故如是據實以求法外本無音聲文字何言能彰法外亦無形相可得誰用默顯無言能彰證處亡語非默能顯證處絕相詮相悉無他所莫測是故名為自覺境界對處無他自亦亡對問曰維摩闡玄之極亦使默外猶有自覺相應境界何故不論釋言為化極於言默言默之外不復可陳不可陳處從來未辨豈獨今哉不二之義辨之略爾第一釋名言二諦者一是世諦二第一義諦然世諦者亦名俗諦亦名等諦世名為時事相諸法生滅在時就時辨法故云世諦若爾無為非生滅法應非世諦釋言有名不盡諸法何等諦之中該攝有為無為之法有為是世無為非世從有立稱故云世諦與前眾生假名相似又云世者是其世人一切事法世人所知故名世諦故涅槃云世人所知名為世諦問曰世法聖人亦知何故偏言世人所知名為世諦釋言聖人雖知此法隨世故知是故猶名世人所知又復聖人就彼世人所知法中知其虛假虛假是其世法之實故名世諦若爾聖人亦就凡夫生死法中知其苦集所知苦集應名凡諦然彼苦集雖是凡法聖人知故得名聖諦世諦似彼何緣偏就世間之人說為世諦釋言互從皆得無傷但經論中為明苦集非聖不知故名聖諦又知成聖亦名聖諦世法虛假雖是聖知非精上故非第一非第一故判入世中言俗諦者俗謂世俗世俗所知故名俗諦言等諦者等謂齊等統攝之義世法非一不可別論等舉諸法故云等諦第一義者亦名真諦第一是其顯勝之目所以名義真者是其絕妄之稱世與第一審實不謬故通名諦真即可實世法虛誑云何名諦言虛誑者對真辨義然於世法事實不無故得稱諦又復世諦實是虛誑故名世諦然彼世諦若對第一應名第二若對真諦應名妄諦第一義者若對世諦應名出世若對俗諦應名非俗若對等諦應名非等立名不可一一返對是故事法且名世諦俗諦等諦理法且名第一義諦乃至真諦諦者猶是真實之義何故二種並得稱諦不得並說為真諦乎釋言今此諦門辨義故通名諦為分真俗是故世諦不得名真實若當就彼真實門中以論諸法是即理事俱名為真故地持中事實二性同名真實今據諦門二俱名諦二諦名義略之云爾第二門中差別有二一分宗別二約宗辨諦言分宗者宗別有四一立性宗亦名因緣二破性宗亦曰假名三破相宗亦名不真四顯實宗亦曰真宗此四乃是望義名法經論無名經論之中雖無此名實有此義四中前二是其小乘後二大乘大小之中各分淺深故有四也言立性者小乘中淺宣說諸法各有體性雖說有性皆從緣生不同外道立自然性此宗當彼阿毘曇也言破性者小乘中深宣說諸法虛假無性不同前宗立法自性法雖無性不無假相此宗當彼成實論也破相宗者大乘中淺明前宗中虛假之相亦無所有如人遠觀陽炎為水近觀本無不但無性水相亦無諸法像此雖說無相未顯法實顯實宗者大乘中深宣說諸法妄想故有妄想無體起必託真真者所謂如來藏性恒沙佛法同體緣集不離不脫不斷不異此之真性緣起集成生死涅槃真所集故無不真實辨此實性故曰真宗此四宗中別乃無量且據斯義以別宗耳前之兩宗經同論別後之二宗經論不殊隨義分之前二宗中言經同者據佛本教同顯在於四阿含中無別部黨言論別者小乘眾生情見未融執定彼此言成諍論故有毘曇成實之別後二宗中言經同者據佛本教隨就何經以義分之不別部帙是曰經同言論同者大乘之人情無異執言無諍競故無異論有人一向言無四宗是所不應四中前二不分自異不待言論後之兩宗經中處處且有斯義何須致疑如勝鬘中明如來藏有其二種一者空藏即是不真二不空藏即是顯實又如鴦掘摩羅經中彼訶文殊不知真法妄取法空所取妄空即是不真其所不知真實法者即是顯實又涅槃中見一切空即是不真不見不空不空之實即是真宗經說非一何得言無又人立四別配部黨言阿毘曇是因緣宗成實論者是假名宗大品法華如是等經是不真宗華嚴涅槃維摩勝鬘如是等經是其真宗前二可爾後二不然是等諸經乃可門別淺深不異若論破相違之畢竟若論其實皆明法界緣起法門語其行德皆是真性緣起所成但就所成行門不同故有此異華嚴法華三昧為宗諸部般若智慧為宗涅槃經者以佛果德涅槃為宗維摩經者以不思議解脫為宗勝鬘經者一乘為宗如是諸經宗歸各異門別雖殊旨歸一等勿得於中輒定淺深眾經宗別分之麁爾第二約宗辨諦相門別有四一約宗分法二以深攝淺隨義具論三歷法分別四辨即離約宗分者約宗之中事理相對事為世諦理為真諦陰界入等彼此隔礙是其事也苦無常等十六聖諦通相之法是其理也第二宗中因緣假有以為世諦無性之空以為真諦第三宗中一切諸法異相之有以為世諦無相之空以為真諦此與前宗假名無性有何差別前宗之中觀因緣相破法自性此宗之中觀諸法性破因緣相言法性者妄想諸法以無為性故觀法性不取緣相前宗破性觀法假有如土木城雖無定性不無假城此宗破相觀法如似乾闥婆城無城為城即非城城喻既然幻化等譬類亦齊爾第四宗中義別有二一依持義二緣起義若就依持以明二者妄相之法以為能依真為所依能依之妄說為世諦所依之真判為真諦然彼破性破相宗中有為世諦無為真諦今此宗中妄有理無以為世諦相寂體有為真諦也若就緣起以明二者清淨法界如來藏體緣起造作生死涅槃真性自體說為真諦緣起之用判為世諦第二門中以深攝淺隨義具論初宗之中隨義具論凡有七種一情理分別二假實分別三理事分別四縛解分別五有為無為分別六空有分別七行教分別言情理者妄情所立我眾生等以為世諦無我之理說為真諦問曰我等情取為有於法本無說何為諦釋言凡夫取陰為我陰隨情取名為我人說為世諦非全無法其真諦者聖人知陰非我我所陰從聖解說為無我名為真諦亦非無法言假實者人天男女舍宅軍眾如是一切有名無實名為世諦陰界入等事相諸法有名有實說為真諦故雜心云若法分別時捨名則說等分別無所捨是名第一義言理事者陰界入等事相差別說為世諦十六聖行通相之理以為真諦十六聖行後四諦中具廣分別言縛解者苦集縛法說為世諦滅道解法名為真諦言有為無為者苦集及道三諦有為判為世諦滅諦無為寂止勝法說為真諦言空有者十六行空與無我理中勝故說為真諦餘名世諦言行教者三藏言教以為世諦三十七品說為真諦故雜心云經律阿毘曇是名俗正法三十七覺品是名第一義初宗之中具此七種雖有七種事理二諦正是宗歸第二宗中世諦有二一有二無有中隨義分為三種一事相世諦謂陰界等於事分齊真實不虛故稱為諦此同初宗世諦事也二法相世諦謂一切法苦無常等法之實相故稱為諦此之一門是初宗中真諦法也三理相世諦謂法虛假因緣集用世法實爾名為世諦此之一門不同前宗所言無者五陰之中無彼凡夫橫計我人世諦法中實無此我故名世諦此空無我毘曇宗中一向說為第一義諦成實論中義有兩兼若就五陰事法之中辨此無我攝入世諦若就性空第一義中無彼妄情所立我人即是真諦今就初義說為世諦真諦之中義別有二一因和合中無性之空法和合中無性之空以為真諦二就性空第一義中無彼凡夫所立我人以為真諦第三宗中世諦亦二一有二無有中隨義分為四種一者事相謂陰界等此同初宗世諦事也二者法相苦無常等此同初宗真諦法也三者假名集用之相此門同前第二宗中理相世諦四者妄想所謂世法道理悉是妄想之有如陽炎水此之一門不同前宗所言無者隨義有二一者陰上無彼凡夫橫計我人以為世諦若就無相第一義中無彼凡夫橫法我人即是真諦今就五陰因緣法中無彼我人判入世諦然此世諦同前初宗真諦法也二就五陰假名法中無彼妄情所取自性世諦法中實無此性故云世諦故地持云非有性者世諦無性此之無性第二宗中說為真諦今入大乘破相宗中義有兩兼若就五陰因緣法中無彼凡夫所取自性判屬世諦若就無相第一義中無彼性者即是真諦今就初義說為世諦真諦之中義別有三一者畢竟妄想空寂以為真諦二此空中無彼凡夫橫計我人以為真諦三此空中無彼凡夫取立自性以為真諦第四宗中世諦有二一有二無有義不同差別有六一事相有謂陰界等此同初宗世諦事也二法相有苦無常等此同初宗真諦法也三假名有此門同前第二宗中世諦理也四妄想有此門同前第三宗中世諦理也五妄想有辨明心外畢竟無法但是惑心妄想所見六真實有謂如來藏緣起集成生死涅槃此後兩門不同前宗上來六種世諦有也所言無者隨義有四一者陰上無彼我人此同初宗真諦理也二者假名因緣法中無性之無同第二宗真諦理也三妄想無同第三宗真諦理也故彼六地因緣觀中逆觀因緣空寂之義名世諦觀四妄想無不同前宗此之四種世諦無也真諦之中義別有二一有二無有者所謂如來藏性恒沙佛法無中有五一者真實如來藏中恒沙佛法同體緣集無有一法別守自性名之為無二此真中無彼凡夫橫計我人故經說言如來藏者非我眾生非命非人三此真中無彼凡夫取立自性四此真中無彼二乘取因緣相五此真中無彼妄想空如來藏此五通就如來藏體第一義中隨義分別同是真諦第三門中歷法辨者諸法雖眾不出無有有中隨義差別有六無中有五有中六者一陰界等事相之有二苦無常等法相之有三者因緣假名之有四者諸法妄想之有五妄想之有六真實有此六之中初事有者四宗之中同為世諦第二法相初宗之中用為真諦後三宗中說為世諦第三假名初宗未說後三宗中說為世諦第四妄想初二宗中未說此義後二宗中說為世諦第五妄想前三宗中未說此義第四宗中說為世諦第六真有前三宗中未說此義第四宗中分為二諦體為真諦用為世諦無中五者一者陰上無彼凡夫橫計之無二者假名因緣法中無性之無三離妄想無四離妄想無五者真實寂滅之無此五之中第一無者初宗之中說為真諦後三宗中義有兩兼就世辨者判屬世諦就真辨者判屬真諦第二無者初宗未說第二宗中說為真諦後二宗中義有兩兼就世辨者判屬世諦就真辨者判為真諦第三無者前二宗中未說此義第三宗中說為真諦第四宗中義有兩兼就世諦辨說為世諦就真諦辨攝入真諦第四無者前三宗中一向未說第四宗中義有兩兼就世諦辨判為世諦就真諦辨說為真諦第五無者前三宗中亦所未說第四宗中一向說之為真諦也第四門中明即離者就初宗二諦相望即離不定三句分別一者世諦即第一義如說陰界十二入等事相差別以為世諦即此法中所有諦理說為真諦二者世諦不即真諦謂非數滅虛空無為三者真諦望彼世諦不即不離謂空無我即就陰上明空無我名為不離然彼但無橫計我人不空陰法故名不即第二宗中所說二諦形對不定對前宗中陰上無人得說性空即於世諦今說性空即陰無性不同前宗陰上無人若對後宗得言不即後宗之中即指妄想虛誑之法以之為空故名為即今此宗中就假名因緣法中說無定性不空假名因緣之相故曰不即第三宗中所說二諦一向相即彼說諸法妄想虛誑體是無法其猶幻化幻化之有喻彼世諦幻化之無喻彼真諦然彼幻有無別體性說無為有無為有故世諦即真幻化之無亦無別體指有為無有為無故真諦即世世諦即真色即空也真諦即世空即色也色即空故有即非有空即色故無即非無故地持云從有無方便入非有非無第四宗中兩種二諦一者依持二者緣起備如前辨若就依持二諦相望不即不離依真起妄即妄辨真得說不離真妄性別得云不即故經說言斷脫異外有為法依持建立者名如來藏若就緣起二諦相望得言相即即體起用用即體故二諦之義厥趣如是二無我者一人無我二法無我人無我者經中亦名眾生無我亦名生空亦名人無我亦名人空亦名我空眾法成生故曰眾生生但假有無其自性是故名為眾生無我眾生性相一切皆無說之為空寄用名人無我與空義同前釋性實名我陰中無我故曰我空法無我者亦名法空自體名法法無性實名法無我諸法性相一切皆無名為法空此即二種俱名為空齊號無我若別分之空與無我隱顯互彰若依毘曇陰非是我名為無我陰非我所說之為空成實法中眾生空者名之為空法體空者名為無我故彼論中觀生空者名為空行觀法空者名無我行問曰何故眾生空者說為空行不名無我釋言眾生着我之中有十六種所謂我人眾生壽命養育知見如是一切若說空行通攝十六我人等空故名空行若言無我不攝餘空為是不論若依維摩眾生空者名為無我法體空者名之為空故彼經言眾生是道場知無我故一切法是道場知法空故空與無我眼目之異左右名之皆得無傷名義如是第二門中生法二空相對辨異各有四門一辨惑情二對情彰理三顯法實四對實彰用先就生空四門分別言惑情者計我心也計我之心開合不定或總為一謂五見中我見心也或分為二二有兩門一總別分二總就眾生計有我人名為總計別計諸陰以為我人名為別計二即離分二就陰計我名之為即計有常我遍一切處名之為離又就向前即陰計中復有即離指色為我名之為即餘為我所名之為離如是一切或分為四一者即陰如優樓佉所計我也指陰為我陰滅我亡二者離陰如僧佉人所計我也離陰有我陰滅我存若說離陰計我者何故經言眾生計我終不離陰彼起傍陰故說不離然不指陰以為我故說為離也三亦即亦離如先尼計常我離陰猶如虛空遍一切處陰滅我存作我即陰陰滅我亡四不即不離如彼犢子道人所計五陰和合更有我生就陰辨我故云不離而我非陰故曰不即然今世人建立有體假名之我大況似此彼亦取其佛經之言故為此計如經中說眾生佛性不即六法不異六法言六法者所謂五陰及與我也彼依此言故說有我然佛法中所說我者諸陰和合假名集用故名為我彼立定實所以是患或隨陰別說之為五人計不同或有宣說色陰為我或受或想或行或識或說十六如大品說一我二眾生三壽者四命者五生者六養育七眾數八人九作者十使作者十一起者十二使起者十三受者十四使受者十五知者十六見者此義如後十六我中具廣分別又隨陰別所立不同分為二十如一色中人計不同差別有四有人計云即色是我此是一也或有計云色非是我色是我所此是二也說何為我而云色者是其我所彼乃指其受等四陰以之為我未須分別我所起處分別起處在後六十五種我中今此且可總相言耳或有計云色者是其我之窟宅我居其中此是三也或有計云我者是其色之窟宅色住其中此是四也四中初一是其我見餘三是其我所見也如色既然受想行識類亦齊爾五陰各四四五便有二十種計此二十中五是我見十五是其我所見也若具分別所起處者便有六十五種計我如一色中有其十三即色是我以之為一色是我所離分為四有人計彼受陰為我色陰是彼受我所有如人有物如是差別乃至有人計識為我說色以為識我所有如是說色與彼受想行識之我以為所故便分四種通前為五或有說色與彼受想行識之我以為窟宅復分為四通前為九或有宣說受想行識四陰之我為色窟宅復分為四通前十三此十三中初一我見後之十二是我所見如色十三乃至行識類亦同然五陰之上各有十三通合有其六十五種六十五中五是我見即陰而計六十我所異陰計也綺互相望以為異陰非全陰外多人別計有六十五非是一人惑情如是次對惑情以辨道理聖慧觀察知但是陰無別我人故地持云聲聞緣覺見陰離陰我不可見諸行緣起生滅和合陰與離陰無我人性即是理也次辨其實見陰生滅即是實也故維摩言既除我相當起法相應作是念但以眾法合成此身起唯法起滅唯法滅生滅是其法之實相故云實也所言用者依前五陰假名集用便有人天男女等別此之假用有而非患是故聖人常隨世俗說有我人眾生壽命上來四門辨其生空次明法空於中四門先辨其情於前生空分齊之中所立法實及以假用執相取定望彼法空悉名惑情以此同是法著我故次辨其理菩薩正觀知前所取畢竟無法不但無性相亦不有無法即是遣情之理次辨其實既空情情相妄想心息便見真實如來藏性自體法界祕密法門是其實也次辨其用依前真實如來藏體緣起集成生死涅槃是其用也如經中說十二因緣皆一心作又云三界一心作復言法身輪轉五道名曰眾生此是真實起生死也又如經中如來藏性顯成法身如是等義起涅槃也無我體相麁況如是第三門中約宗分異於中有二一定其宗別二約宗辨異言宗別者宗別有四一立性宗二破性宗三破相宗四顯實宗此四如前二諦章中具廣分別次約宗辨異初宗之中但明生空不說法空雖說生空但說陰上無彼凡夫橫計我人目之為空未說眾生因緣虛假無性之空第二宗中具明二空五陰及生攬別成總是因和合因和合中空無定性名眾生空不同前宗陰上無人名眾生空苦空無常等集成諸法名法和合法和合中空無定性是其法空問曰五陰因和無性云何得名眾生空乎釋言五陰是我所法從內作名故曰生空又復一切總因別起通名眾生彼生無性故名生空第三宗中亦具二空異於前宗言生空者前宗直就因和合中虛假無性名眾生空不空假生今此宗中假生亦無故名生空如似空中無事見人當知彼人無人為人人即非人不待以陰離分破壞方為無人如是一切故維摩云菩薩觀生如第五大第六陰等言法空者前宗之中但說諸法苦無常等和合無性故名法空不說空無假名諸法此宗所說假法亦空故云法空如空中華無華為華華即非華不待以彼苦無常等離分破壞方為無花諸法如是故維摩云如燋󰝿互須陀見等不但無性相亦非有第四宗中亦具二空與前復異於中且以兩門分別一依持門二緣起門若論依持妄想法空名眾生空所依真寂名為法空良以妄想眾生所起故妄想空名眾生空所依真實是法自體法體寂故名為法空若就真實緣起門說真如體寂名為法空緣用寂滅名眾生空真體寂者真實法界恒沙佛法同一體性互相集成無別自性故曰體寂如說諸法以之為常隨義分別諸法之外無別常體我樂淨等一切諸門類亦同爾無有一法別守自性是故諸法一切皆寂此法體寂名法空也緣用寂者彼如來藏緣起集成生死涅槃一切諸法用相寂滅名眾生空良以作用緣集在人是故用寂名眾生空宗別如是第四門中就人辨定人謂聲聞緣覺菩薩菩薩之人具解二空聲聞緣覺經論不同毘曇地持十地論等說聲聞人但得生空緣覺亦爾成實論中說聲聞等有得二空不簡利鈍大智論中說利根者具解二空如先尼等鈍根之者單解生空是義云何釋言此等各有所以於中略以三門釋之一明如來所說不同二明聲聞根有利鈍所解各異三正會其言所說不同者如來於彼立性宗中唯說生空後三宗中具說二空如上所辨根利鈍者聲聞人中根有三品謂下中上此三品人聞彼初宗立性之教但解生空以此教中未曾宣說法體空故聞第二宗破性之教鈍者但能悟解生空中上二人通解二空聞第三宗中下二人但解生空利人俱解聞第四宗三品之人同解生空不解法空以彼但於眾生所起情相法中悟解空故次會其言阿毘曇者據彼初宗是故宣說一切聲聞但解生空成實執彼第二宗中中上之人能解二空過分說言一切聲聞莫問利鈍同解二空成實有此過分之失大智論中據第三宗說彼鈍者但解生空利解法空此乃中下同名鈍根十地地持據第四宗是故宣說聲聞之人但解生空妄想法中而得空故亦可從彼初宗為言無我之義略判如是第一釋名如法性實際義出大品經此三乃是理之別目故龍樹言如法性等實相異名所言如者是其同義法相雖殊理實同等故名為如言法性者自體名法法之體性故云法性言實際者理體不虛目之為實實之畔齊故稱為際名義如是第二門中辨其體相於中有三一通就二諦以別三門二唯就真諦以別三門三就觀入以別三門就初門中論釋有二一通就諸法空有二義以別三門二通就諸法九義差別以別三門言就空有以別三者世諦為有真諦為空如法性等皆通此二相狀如何如論中說如有二種一各各相如謂地堅相水濕相等問曰此等事相各異云何名如良以諸法皆有自相自相齊通彼此相似故名為如又就地中有多種地同皆是堅堅義相似故名為如水等亦爾亦可所說地等諸法如其體實不如狂人顛倒所見故名為如二真實相如論自釋言於彼相中求實叵得即是空義此之空義諸法同等故名為如言法性者論釋有二一事法性謂地堅性水濕性等故論說言用無著心分別諸法各各自性名事法性二實法性諸法實相名實法性此二法性與地持同言實際者論言法性即是其實如亦是實據後為言證處名際此就空有以別三門次就九義以別三門先辨九義然後就之以別三門何者九義如論中說一各各體謂一切法各有自體如彼眼根四大所造淨色為體如是一切二各各相相謂相狀一切諸法各有相狀故名為相三各各力力謂力用一切諸法各有力用四各各因謂一切法各有所因五各各緣謂一切法各有所緣因緣何別蓋乃親疎以別二門親生曰因疎發名緣六各各果謂一切法各自有果七各各性性謂三性一切諸法無出善惡無記三性故名為性此非體性若言體相前體中攝八者諸法各有限礙謂一切法各有分齊如陰唯五不得為多如是一切又如色法唯有十入及一少分不得有餘如是一切名為限礙九開通義謂一切法義相開通如似色義通於十入及一少分心通六識如是一切九義如是如法性等皆通此九所言如者論釋有三一者下如謂前九義各各差別既言差別云何名如以一切法同有此九故名為如二者中如謂前九義皆是無常生滅之法三者上如謂前九義皆非有非無非生非滅究竟清淨言法性者論自釋言九法中性名為法性於中有三謂下中上義如前釋所言異者向前直取相似為如今此明其法之體性故云法性言實際者論自釋言九中證果名為實際於前所說如及法性窮證名果一義如是又論復言此九法中有相名如空名法性於中得果名為實際次就真諦以別三門於中有四一遣生死涅槃之相以別三門二遣三世差別之相以別三門三就空理總別之義以別三門四就實性有無之義以別三門言遣生死涅槃相者如論中說觀察生死涅槃皆空名之為如問曰經說生死是其無常無樂無我不淨涅槃是其常樂我淨云何言空論言為破顛倒心故宣說生死苦無常等不欲令人著無常等以實相中無常苦等不可得故又為破人顛倒心故宣說涅槃常樂我淨不欲令人著常樂等亦以實中常樂淨等不可得故良以諸法皆不可得故故名為如言法性者入彼如中捨離所觀染淨法相不見生死涅槃可得此不可得法性自爾故言法性故論說言譬如小兒見水中月謂為實有入水求之求之不得便生愁憂智者謂之水中無月法性自爾法性如是故云法性言實際者如與法性是其理實此之理實聖所證處故名為際言遣三世差別相者如論中說觀三世法不生不滅寂靜平等名之為如斯乃三世空同曰如言法性者如論中說法名涅槃不戲論法性名本分種如黃石中金性白石中銀性一切法中有涅槃性故云法性言實際者如向所說法性名實如亦是實據後為言入處名際言就空理總別分者隨詮辨空空有差別說之為如故論說空有差品名為如矣問曰差品云何名如以諸法中同有空義故名為如言法性者廢詮論理理是一味一味之理是法體性故云法性是以論言總為一空名為法性言實際者論自釋言如及法性名之為實證處名際言就實性有無分者如經中說如來藏中具過恒沙一切佛法不離不脫不斷不異是諸佛法同一體性互相集成無有一法別守自性雖無一性而無不性無有一性即是如義而無不性即是法性言實際者彼如法性即是其實證處名際次就觀門入以別三門於中有二一就觀入息染分別二就觀入捨淨分別言息染者如論中說何者是如諸法實相常住不動以有無明諸煩惱故轉變邪曲後息妄染得於實相如本不異故名為如言法性者論言實相體雖清淨與煩惱合名為不淨息除煩惱得本清淨淨是一切諸法體性故云法性言實際者如與法性是其理實菩薩知此廣大無邊微妙最勝更不餘求安住其中住處名際言捨淨者如論中說菩薩觀察實相法中無常無樂無我無淨捨離凡夫常樂我淨亦捨是觀實相如本故名為如論自為喻如水性冷從火變熱是火滅已水冷如本故名為如諸法如是實相平等如水性冷隨觀轉變如水變熱觀心息滅實相如本如火滅已水冷如本故名為如准驗斯文妄想緣智決定滅盡言法性者實相常住不變不動法性自爾故云法性言實際者若得證時彼如法性即是實際體相如是第三次明大小有無大乘具有廣如上辨小乘亦具云何得知如龍樹說雜阿含中說十二緣是如法相法住法位有佛無佛性相常住即是如義又復如彼雜阿含中說舍利弗善達法性即是宣說法性之義言實際者龍樹釋言小乘法中無其說處雖無說處理實有之云何知有論言涅槃即是實際小乘法中說涅槃故即是宣說實際之義但涅槃法有種種名或名為止或名為妙或名為離或名為出或名實際是故涅槃即是實際問曰雖知小乘法中具此三義相別如何龍樹釋言聲聞法中觀法生滅名之為如滅離諸觀得法實相名為法性彼名涅槃為實相矣即此法性聖所證處名為實際如法性實際義略辨如是義法聚中此卷有七門第一釋名三解脫門者謂空無相及與無願所言空者就理彰名理寂名空言無相者釋有兩義一就理彰名理絕眾相故名無相二就涅槃法相解釋涅槃之法捨離十相故曰無相言無願者經中或復名為無作亦名無起釋有三義一就理彰名理中無有貪求願樂故名無願理中無有作用集起是故亦名無作無起二就生死法相以釋生死之法不可願求故名無願三就行以論於生死中不生願求故名無願不作願求故名無作不起願求故曰無起此三經論名解脫門亦名三治亦名三空義或復說為三三昧門三脫三昧經論同說三治一門如地論說言三空者如仁王說言三脫者對果名也涅槃果德絕縛名脫空無相等與脫為門名解脫門故龍樹言行此三法能得涅槃解脫果故名解脫門對治門者對障名也如地論說三障對治故名三治言三空者就理彰名理如一味隨詮以別故有三種三三昧者就行名也前三是數後三胡語言三昧者此言正定以心合法離於邪亂故曰三昧此等差別故名為門亦可通入趣入名門名義如是第二辨性三脫三治及與三空以此法為體三三昧者以行為體但就行中用慧為主若論眷屬是五陰性心王是識想數為想受數為受餘數為行隨生無作即是色陰問曰此三用慧為主何故經中說為三昧釋言一切諸心心法更相受名如四念處體實是慧而名為念此亦如是又龍樹言此三智慧若不住定則是狂慧多墮邪疑無所能為以住定故能破煩惱故從所依說為三昧又三昧者名為正定一切禪定若無此三退轉不定不名三昧由此三故正定不退就能為目故名三昧體性如是第三分相隨法不同乃有三階一三法相對分別三門二兩法相對以別三門三歷就一法以別三門言三法者一是生死二是涅槃三第一義空就彼生死說無願門生死多過不可願故就彼涅槃說無相門涅槃寂靜離十相故就第一義宣說空門次就二法以別三門於中乃有三種差別一生死涅槃二法相對以說三門生死虛無名之為空故涅槃云空者所謂一切生死涅槃之法離十相故說為無相遠離生死取捨願心故名無願故維摩云不願是菩提無貪著故亦可生死體虛名空相則鄙惡不可願樂名為無願無相同前二以生死對第一義以說三門就第一義說空無相就彼生死宣說無願彼第一義體寂名空妙離諸相故曰無相生死叵樂稱曰無願三以涅槃對第一義以說三門就第一義說其空門就彼涅槃宣說無相及以無願涅槃無相無願之義不異前釋次就一法以別三門於中乃有三種差別一唯就生死二唯就涅槃三唯就理就生死中復有四種一唯就外境以說三門外境之中有體相用體空名空相空之義名為無相用空之義說為無作無用可貪亦云無願二唯就心以別三門內心有三謂心想見妄想之體名之為心依心起相隨之分別說以為想依想執取建立定性說之為見心體空故名之為空彼想空故說為無想彼見空故說為無願三境二心一以說三門經說生死要唯三種一名二相三者妄想外境無體但是名有故說為名事相差別說以為相就其內心說為妄想彼名體空說為空門事相無故說為無相妄想心寂說為無願四心二境一以說三門如地論說障有三種一者分別妄想之心二者是相謂依妄想起外境界三者是願依前諸相起取捨心彼妄想空名曰空門彼相空者名無相門取捨願空說為無願上來四門合為第一唯就生死以說三門次就涅槃以說三門涅槃之中有體相用性淨涅槃以之為體方便涅槃以之為相應作涅槃以之為用彼體寂者名曰空門相寂之義名為無相作用寂者名為無作次就理法以說三門如成實說理體寂故名之為空是空理中無諸相故說為無相無願求心說為無願又大智論亦同此說故彼論言摩訶衍中三脫是一以行因緣故說三門觀諸法空說為空門於此空中不取於相是時空門轉名無相於無相中更無所作是時無相轉名無作以同體故若人入空終不起相亦無所作乃至入彼無作門中亦知空義不取於相但隨人別觀入不同故立三門第四門中且就生死涅槃空理制定其名餘類可知言制名者立名所依言定名者定其名相先就三脫制定其名三解脫門正用生死涅槃空理以之為體空解脫門制名定名悉皆就體無相門者制名就體說涅槃法與彼解脫以為門故若定其名乃是體上遣相為目無願門者制名就體說生死法與彼解脫以為門故若定其名乃是體上從厭受稱次就三治制定其名義同三脫正說生死涅槃及空為對治故次就三空制定其名然三空者以理為宗於中空門制名定名悉皆就體無相門者制名就詮無相涅槃是空詮故若定其名乃是詮中遣相為目無願門者制名就詮生死之法是空詮故若定其名乃是詮中從厭受稱次就三三昧制定其名然三三昧行心為體生死涅槃第一義空是其境界言無願者制名就體彼三昧心於生死中不生願樂名曰無願若定其名乃是體上遣患為目願求諸有是其患故無彼願求說為遣患言無相者制名就境無相涅槃是三昧境就境立稱故曰無相若定其名乃是境上遣相為目言空門者制名定名同皆就境空理是其三昧境故此等立名左右不同各隨一義第五門中制定其數凡有五義一隨法不同如地持說法有二種一有二無有為無為名之為有無我我所名之為無生死之法名有為有涅槃之法名無為有第一義空名之為無此三法也於有為有不願不隨立無願門於無為有願樂攝受立無相門於此二中非願非不願於有不有見以是見故建立空門以見空故不願涅槃稱曰非願不厭生死名非不願捨前二有名不有見二隨根不同建立三門根有三種謂利鈍中為鈍根者說無願門令怖畏故為中根者說無相門令趣求故為利根者宣說空門令證實故三隨欲不同如大智論說欲有三種一樂遠離為說無願二樂寂靜為說無相三者樂實為說空門四隨行不同如涅槃說行有三種謂定慧捨為起定行宣說空門令心住故為起慧行說無願門令其觀察斷生死故為起捨行說無相門令心依故五對患不同如大智論說患有二種一見二愛為見行者宣說空門令其捨見為愛行者說無願門令厭生死不願求故見愛等者為說無相宣說涅槃遠離色聲香味觸相治彼愛行離生住滅治彼見行離男女相義有兩兼三門治患差別非一且論斯耳第六門中明其次第次第有三一修入次第先說無願令厭生死次說無相令求涅槃後說空門令其契證二據終成本末次第空是德本菩薩先觀故先明空由見空故不見生死可以貪求故次第二宣說無願由證空義不見生死便與涅槃無相相應故次第三宣說無相三約所空體相用等明其次第先說空門空諸法體次說無相空諸法相後說無作空諸法用次第如是第七門中就地分別小乘法中說之不定有人宣說三脫三昧唯在四禪未來中間及三無色以無漏故復有說者言三解脫一向無漏備如向辨三三昧者通漏無漏無漏三昧如三解脫有漏之者在十一地所謂欲界根本四禪未來中間及四空處大乘法中三脫三昧通漏無漏有漏之者備如向說在十一地無漏之者依於十地所謂八禪未來中間若復通論亦依欲界大乘宣說欲界地中有禪定故攝地如是第八門中義別有五就初門中先列其名名字是何謂空空三昧無相無相無願無願就初彰名名重空三昧亦得名為重無相重無願矣相狀如何依如毘曇分彼四諦十六聖行以為三門苦下二行空與無我判為空門次有十行說為無願苦下有二謂苦無常集下有四因集有緣道下有四道如跡乘說此十種為無願門滅下四行盡止妙出為無相門言重空者羅漢先以無學等智觀察空門直名空定然後以彼有漏等智觀前空智亦空無我名空空三昧此觀智上空無我人不空智體重無願者亦先以彼無學等智觀察苦等直名無願後觀此智亦是無常不可願求擊彼聖道名無願無願問曰何故不以苦擊違聖道故道非是苦若觀為苦即為顛倒何故不以因集有緣擊彼聖道論言因等相順聖道不名為擊何故不以道如跡乘擊彼聖道釋言若作道如等觀是樂聖道何名為擊重無相者先以無學等見之智觀彼滅下盡止妙出直名無相後觀此智盡滅之處非數無為亦是寂止擊彼聖道名無相無相何者智盡非數無為云何擊乎觀滅之智應起不起是其智盡非數無為欲擊彼智先觀煩惱不起之處數滅無為是其寂止是寂止故可願可樂以此寂止可願樂故所滅煩惱是可厭惡後觀此智不起之處非數無為亦是寂止可願可樂與數滅同以智盡處同彼數滅可願樂故所滅之智與彼煩惱同可厭惡擊之如是問曰何故不以妙出擊彼聖道偏用止行釋言非數非妙出故何故不以滅行擊之以此濫同無常滅故若依成實諸法性空名為空門於此空中無相可取名無相門空中無其悕求願樂名無願門聖人以智觀五陰空名空三昧復觀此智亦是空故名為空空觀陰空中無相可取名無相三昧復觀此智亦空無相名無相無相觀陰空中無悕求願名無願三昧復觀此智亦空無願名無願無願大乘法中三門多種備如上辨於中細論或同毘曇或似成實若說生死涅槃空理以為三門相同毘曇若就空理義分三門則同成實淺深為異重空之觀多同成實何故修此重空三昧論言如人以杖燒尸死尸既盡杖亦須焚智亦如是前用斷結結患既亡智亦須捨故須修之次就有漏無漏分別依如毘曇重空三昧一向有漏以其所觀非諦理故成實無漏故彼論言重空無相無願三昧重空名勝云何有漏大乘無漏同成實說次就人論毘曇法中重空三昧唯是利根阿羅漢得非是餘人以彼學人有煩惱故一向不得鈍根羅漢所得三昧不自在故亦不能得成實法中一切羅漢及諸學人皆悉得之故成實言學人亦得以證一切諸法滅故大乘人中種性已上一切皆得若復通論十信亦得次就界論界謂三界依如毘曇重空三昧唯欲界起非上二界就欲界中三天下人能起此觀由說起故成實無文理應遍通大乘法中菩薩自在於三界中隨身何處皆得修起次就地論依如毘曇重空三昧是有漏故始從欲界乃至非想一切地心皆得修起欲界唯緣未來禪中所有無漏為重空觀非想唯緣無所有處所有無漏以相近故成實法中是無漏故唯依初禪至無所有七依定中而得修起大乘所辨一切地心皆得修起重空三昧辨之麁爾三有為者所謂色心非色非心三聚法也質礙名色慮知曰心不相應行違返前二名非色心此之三種同名有為為是集起造作之義法有為作故名有為是義云何釋有六種一者將因對果以釋一切因緣皆能集果能有所為故名有為二者據果對因以釋有為果報皆為因生有此因為故名有為三就法外生住滅等對法以釋色等法邊皆有同時別體四相用此四相相色等法由生相故色等法生乃至由有第四滅相色等法滅此之四相能有所為故名有為四就色等對彼法外四相以釋色等諸法皆有生等四相所為故名有為五就法體前後四相解釋有為前後四相遷變曰為色等諸法體有此為故名有為六就同時同體四相解釋有為色等諸法性如幻化幻有稱生幻無名滅幻立云住幻變曰異此四同體互相緣集稱之曰為色等諸法體有此為故名有為名義如是第二門中辨其體相先辨色法次顯心法後明非色非心之法就色法中兩門分別一辨體相二明假實色之體相論釋不同毘曇宣說十一種色為色法聚何者十一五根為五五塵為十通無作色為十一也清淨四大所造眼耳鼻舌及身是其五根為外四大所造色聲香味觸等是其五塵身口業中善惡無作是無作色大智論等亦同此說成實宣說十四種色為色法聚何者十四五根為五五塵為十加以四大通前十四五根如上所言異者毘曇法中五根之體是實法色為四大造與大別體如人造畫畫與人別成實法中五根之體是假名色四大所成根外無大如陰成人人外無陰根亦如是五陰如上所言異者毘曇法中大所造塵與四大異成實法中色香味觸能成四大不為大造唯一聲塵從四大生有斯異也四塵所成地水火風是四大也問曰毘曇說無作色成實法中何故不論宗別不同所說各異毘曇法中說無作業是色法故色中說之成實說為非色心故色中不論又問成實別說四大毘曇法中何故不立亦是宗別所說各異異相如何毘曇宣說堅濕煖動四種實觸以為四大此之四大觸塵中收故不別說成實所辨地水火風攬四塵成能成五根根因塵果根塵不攝故須別論次辨假實毘曇法中十一種色皆是實法毘曇多以性相中求故無假色成實法中五塵是實根大是假攬塵成大大成根故若對理論一切皆假同是因緣假名法故次辨心法於中略以五門分別一明心與數體之一異二開合辨相三明寬狹四辨通局五相應不同言一異者成實法中心與數法一體義分不說心外別有諸數如說識陰以之為心餘則名數說受為心餘還名數如是一切毘曇法中心與數別六識是心餘想受等說為心數大乘法中據末是別窮本是一是義云何大乘法中說識有三一者真識心與數一二者妄識是妄識中麁細六重始從無明終至續識此六重中前之四重心與數一後之兩重心與數別以前四重心與數一故論中說為不相應染後二別故論中說為心相應染馬鳴釋言心與念異故曰相應是義如後八識章中具廣分別三者事識一向同時具有諸數與毘曇同心數一異辨之麁爾次辨開合心法開合廣略不定或總為一謂一心聚或分為二謂心與數六識是心想等是數或分為四謂受想行識心王名識想數名想受數名受餘數名行或分為六所謂六識又依毘曇說為四十七心數法心王為一數法之中有四十六何者是乎通地有十通彼心王合為十一通地十者如彼論說想欲觸慧念思解脫憶定及受是說通地於境取相名想於緣欲受稱欲令根塵識和合名觸於緣決定名慧記識不忘名念於善惡等思願造作名思於緣作相受彼相狀限量名解脫若無解脫常守一緣不能捨離於緣發悟名憶常緣不亂稱定受違順中名受此十遍與一切心俱名通大地善地有十通前合為二十一也何者是乎如彼論說諸根有慚愧信者猗不放逸不害精進捨一切善心俱言諸根者所謂無貪無瞋善根以何義故不說無癡無癡是慧與通地中慧數體同故此不論於他眾生及眾具等離貪著心名無貪於眾生數及非眾生不懷瞋恚心名無瞋於惡自厭名慚於過羞他稱愧於三寶等淨心不疑名信身心離惡稱猗起善方便離惡不作名不放逸不逼迫他名為不害斷惡集善懃方便修名精進內心平等名之為捨此十遍在一切善中名善大地不善地中心法有二謂無慚愧通前合為二十三也大煩惱中具說有十別唯有五通前合為二十八也何者是十如彼論說邪解不正憶不順智失念不信懈怠亂無明掉放逸是煩惱大地顛倒解脫名邪解邪受境界名不正憶顛倒決定名不順智邪記妄受名失念於三寶等邪疑不淨名不信不斷惡修善不勤方便名懈怠境界所牽散隨諸緣名為亂於法不了名無明躁動不息名為掉離善方便名放逸此十遍在諸煩惱中名大煩惱地問曰睡亦遍諸煩惱何故不名大煩惱地論自釋言睡順正受能速發定是故不說別唯五者所謂不信懈怠無明掉及放逸此之五種體別餘數故今取之為四十七餘五不別故不說之云何不別言邪解者與通地中解脫數同不正憶者與通地中憶數體同不順智者與通地中慧數體同言失念者與通地中念數體同亂與通地定數體同問曰邪解不正憶等與通地中心數法同何勞復說為煩惱地以此生惑功力等故問曰通中受想觸欲何故不說為煩惱地以不等故大地不顯故不說之云何不等想生見強受及觸欲生愛中強故曰不等又問何故不說思數為煩惱地思是一切眾行之主故不偏說為煩惱地又思亦是生愛中強故不說之問曰若言受想觸等生惑不齊故不說為煩惱地者慧生見強何故說為煩惱地乎釋言見中更不論慧是故不可說慧為強慧不強故說之為地小煩惱地差別有十通前合為三十八也何者是乎如彼論說忿恨誑慳嫉惱諂覆憍害是說小地如論釋言於益不益應作不作非作返作瞋相續生名為忿樂事益他苦不益他益事應作而故不作不益他事理不應作而復故作瞋氣續生說為忿於可欲不可欲應作不作非作返作忿相續生名為恨樂事他欲苦他不欲可欲應作而故不作不可欲事理不應作而復故作忿之殘結說為恨也詐現承事名誑悋惜財法稱慳忌他名利伎能功德名嫉怨會愛離思惟心熱名惱覆藏自性曲順時宜稱諂自陰過惡名覆妨他自舉名高欲逼迫他名害此之十種唯在意地不通五識局在修斷不通見諦別起不俱故名小地餘心數中更有五數通前合為四十三也所謂覺觀睡眠及悔麁思名覺細思稱觀一切煩惱睡著境界名睡身心昏昧略緣境界名眠追變名悔十使之中復有四數通前合為四十七也謂貪瞋慢疑愛染名貪忿怒曰瞋淩他稱慢猶預曰疑五見是慧與通地中慧數同故廢而不論癡使與彼大煩惱中無明數同是以不說此無明使體雖與彼大煩惱中無明數同義有左右大煩惱中無明數者遍通一切使纏垢中無明使者局在使門不通纏垢又大地中無明數者唯是相應不通不共通與一切煩惱俱故無明使者通攝相應及與不共於中若有緣而不了不與一切諸使俱者是其不共若非別緣而與諸餘九使俱者是其相應毘曇如是成實法中心數不定攝末從本有三十七隨末別論則有無量云何從本有三十七如彼論說通數有十思觸念欲喜信懃覺觀憶前四後一與毘曇同餘五別異所言思者如思品說愛分願求名思不同毘曇愛為煩惱思為通數觸者論言三和名觸彼以心識依根觸塵故名為觸不說心外別有觸數理實觸義遍通四心今就行心說為觸矣念者論言作發名念作意起後名為作發欲者論言心有所須名欲喜者論言心樂名喜欲中增上說為喜也毘曇無此信者論言必定名信此通三性毘曇唯善不善中者即名不信懃者論言心行發動名之為懃此通三性入善法中返名精進毘曇唯善言覺觀者論釋多種一隨定以說麁思名覺細思名觀二隨慧以說未知事中比知名覺現知稱觀三就亂心以說散心數起名覺散心微少稱觀憶者論言知先所更名憶以此十種處遍三界體通三性故名通數善數有十通前二十所謂定慧無貪瞋癡慚愧猗捨及不放逸定者義釋有通有別通而論之遍在三性淨定是善垢定不善報定無記別唯在善論主就別說為善數慧者義釋亦有通別通而論之亦在三性正智是善邪智是不善汎知世事是其無記別而論之無漏之慧說為慧數有漏善慧說之以為無癡善根顛倒之慧說為邪見餘不善慧及無記慧說為覺觀論主就別說無漏慧為慧數也無貪無瞋慚愧猗捨及不放逸與毘曇同無廢善者毘曇法中體是慧數更不別分成實分取有漏善慧為無癡故所以別說以何義故不說解脫彼宗之中說慧為脫更無別法是以不論不善之中數有十四通前合為三十四也何者十四十使煩惱相從為六五見之心合為邪見即以為一貪瞋癡慢及與疑使復以為五通前六也十纏之中別數有五謂無慚愧掉悔及覆通前十一以何義故不說慳纏是貪分故以何義故不說忿嫉是瞋分故以何義故不說睡眠無明分故問云覆纏應是貪分何故別論釋言覆者不偏屬貪或有眾生怖畏打縛割截等事覆藏己過或為財利是義不定所以別說六垢之中有諂及誑通前十三何故不說惱恨害等是瞋分故何不說高以慢分故問曰諂誑應是貪分何故別論諂義不定或貪故諂或畏故諂誑亦不定或貪故誑或瞋故誑或畏故誑以不偏在所以別論加其放逸通前十四不善如是無記有三謂識想受彼宗之中行前三心唯無記故以此通前為三十七據要如是隨別以論心法無量如一貪心隨別眾多所謂惡欲多欲無厭慳著現相擊切以利求利羅波那等如是非一害他求利名惡欲廣求多利稱多欲更無多利名無厭所有一切不與他共名慳纏愛不捨名著以貪利故現欲得相名現相讚彼毀此而取其利名擊切說餘所得以招此利名以利求利心貪其利口悅人意名羅波那瞋中隨別亦有無量所謂瞋恨憎嫉忿恚惱害迷悷專執不忍暴急不悅不調如是非一無明隨別亦有眾多所謂闇鈍囂騃迷妄愚拙睡眠單致利等緣而不了名闇悟解不速稱鈍損而不覺名囂無心分別曰騃翻此謂彼名迷得而還失稱妄不辨是非曰愚所作不巧名拙心重欲眠重名睡攝心離覺名眠憙睡之病名單致利隨此等別故有無量此等別數論中雖不一一具論義實有之大乘法中心法亦多而經論中不辨定數難以輒言開合如是次辨寬狹依如毘曇約就四義以辨寬狹一善二惡三穢污無記四白淨無記戒定慧等名之為善殺盜婬等說之為惡欲界地中身邊兩見及上二界一切煩惱名穢污亦名隱沒報生威儀工巧變化名曰白淨就彼四十七心法中心王及與十通大地覺觀及眠統通四十四最以為寬依如毘曇悔通善惡白淨無記不通穢污次以為狹以何義故不通穢污彼論說悔唯在欲界是欲界故上界一切穢污中無又欲界中緣事而起不緣理生以彼事中得失可知是以生悔理幽難覺故不生悔良以悔心不緣理故欲界身見邊見中無是故悔數一向不通穢污無記毘婆沙說悔唯有二謂善不善不通無記以揵利故大煩惱中不信懈怠無明掉放逸小煩惱中諂誑及高餘數中睡十使之中貪慢及疑此之十二唯在不善穢污無記次以為狹於中不信懈怠無明睡掉放逸此之六種若與欲界身邊二見及上二界煩惱俱者是其穢污餘是不善諂誑及高貪慢及疑此之六種在欲界者斯名不善在上二界齊是穢污小煩惱中忿恨慳嫉惱覆及害不善地中無慚無愧十使中瞋此之十種唯在不善最以為狹成實法中唯說善惡無記三性於彼論中十種通數統通三性若復通論定慧兩數亦通三性無貪瞋癡慚愧猗捨及不放逸一向是善識想及受一向無記餘皆不善寬狹如是次辨通局於中約就三界以說依如毘曇無慚無愧瞋忿恨害惱嫉慳覆及與眠數此之十一唯在欲界覺觀諂誑上極初禪高極三禪餘通三界若依成實就前三十七心法中諂之與誑局在欲色欲界可知色界云何如梵天王語諸梵眾言我令汝盡老死邊即是其誑手牽黑齒屏處求之即是其諂餘通三界問曰覺觀二禪滅之云何得通依如彼論麁重覺觀二禪中滅細通三界故彼論言覺觀之心遍通三界以是心之麁細相故三界之心皆有麁細麁皆名覺細皆名觀攝末從本分判如是若隨別論惡欲多欲現相擊切以利求利慳著羅波那忿恨惱害睡眠單致利等並在欲界諂誑嫉妬通欲色界如彼梵王語諸梵眾汝但住此汝等不須至瞿曇所懼佛勝己即是嫉妬餘通三界次辨心法相應不同毘曇法中同時相應同時之中多少不定若善心法在其欲界及初禪者二十三法同時相應十通大地十善大地覺觀心王在中間禪二十二法同時相應唯除一覺餘皆如上二禪已上二十一法同時相應除覺去觀餘皆如上煩惱法中分為六分瞋忿惱害恨覆慳嫉合為一分此八一向是不善故二十二法同時相應十通大地即以為十大煩惱中不信懈怠無明掉放逸通前十五無慚無愧通前十七覺觀與睡并及心王通前合為二十一法彼瞋忿等隨何現起即以為一通前合為二十二也貪疑慢高為第二分就此分中在欲界者是不善故亦有二十二法相應十通大地五煩惱地無慚無愧覺觀睡心為二十一貪疑慢等隨何現起即以為一通前合為二十二也若在初禪是無記故除無慚愧有餘二十心法相應中間除覺有餘十九二禪已上更除觀數有餘十八不共無明為第三分在欲界者是不善故二十一法同時相應十通大地即以為十大煩惱中除一無明有餘四種不信懈怠掉及放逸通前十四無二無明同時並故除彼無明加無慚愧覺觀睡心通前二十不共無明即以為一通前合為二十一也在初禪中除無慚愧有餘十九中間除覺有餘十八二禪已上更除一觀有餘十七邪見戒取及與見取為第四分在欲界者是不善故二十一法同時相應十通地中除一慧數有餘九種邪見二取體是慧數無有二慧同時起故除彼慧數大煩惱中有其不信懈怠無明掉及放逸通前十四無慚無愧覺觀睡心通前二十邪見等中隨何現起即以為一通前合為二十一也在初禪者除無慚愧有餘十九中間除覺有餘十八二禪已上更除一觀有餘十七身邊兩見為第五分此之二種若在欲界及初禪中有十九法同時相應十通大地中除其慧數有餘九種身邊兩見體亦是慧兩慧不並是以除之大煩惱五通前十四覺觀睡心通前十八身邊兩見隨何現起即以為一通前十九以此二見是無記故除無慚愧中間除覺有餘十八二禪已上更除一觀有餘十七諂誑二纏為第六分在欲界者是不善故二十二法同時相應十通大地五煩惱地無慚無愧覺觀睡心通前合為二十一法此諂與誑隨何現起即以為一通前合為二十二也在初禪中除無慚愧有餘二十中間除覺有餘十九二禪已上無有諂誑不須論之煩惱如是白淨無記總為一分若在欲界及初禪者有十三法同時相應十通大地覺觀心王中間除覺有餘十二二禪已上更除一觀有餘十一問曰其餘諸心心法何故不說釋言有以無慚無愧與彼一切不善法俱如餘一切不善法說不信懈怠相應無明睡掉放逸遍與一切諸煩惱俱如餘一切諸煩惱說十通大地覺觀睡悔遍通一切三性法中如餘一切三性法說是以不論毘曇如是成實法中前後相應從彼了別違順中容三種識復生三種想了順之識生於釋想了違之識生不釋相了中之識生中容想當分相生故曰相應從彼三想生三種受釋相生樂不釋生苦中容生捨從彼三受發生行心行中有三一善二惡三是無記若生善心苦受生厭厭離生死樂受生欣欣樂善法捨生信進念定慧等若生不善苦受生瞋及瞋流類忿恨惱等一切煩惱樂受生貪及貪流類一切煩惱捨生餘結及彼流類一切煩惱若生無記苦受心後求苦對治如寒求煖熱求涼等樂受心後求諸樂具如種殖等捨受心後生餘漫散無記行心此等前後當分相應故曰相應大乘法中義有兩兼同時相望同時相應異時相望前後相應同時相應麁同毘曇細者不同毘曇別體此同體故異時相應與成實同問曰前言同時相應云何復得異時相應釋言心法體雖同時隨義隱顯非無先後差別之義故得宣說前後相應心法如是次辨非色非心之法依如毘曇宣說十四不相應行以為非色非心法也於中略以五門分別一釋名辨相二三性分別三就有漏無漏分別四就界分別五明捨不同就初門中先釋其名名字是何一無想定二無想報三滅盡定四眾生種類五命根六分夫性七味八名九句十生十一住十二異十三滅十四得此之十四體非質礙故名非色又非情慮稱曰非心不同想等諸心數法與心相應名不相應有為集起稱之為行名字如是次辨其相無想定者諸外道等謂無想報以為涅槃為求彼報修無想定學滅心想依第四禪滅諸心法心想滅已得一有為非色心法領補心處名無想定成實法中不存此義故彼論言凡夫不能滅心心法但心寂靜微細難覺故云無想非謂全無今依毘曇宣說無想無想報者依前定因生四禪中廣果天處初生有心中間無心逕五百劫是心滅時得一有為非色心法領補心處名無想報命欲終時心想還生以彼因時前後有心中間無心是故得報還與因同前後有心中間無心報欲盡時心想還生心想生故見未來世受生中陰便謗涅槃作如是念我本謂呼寶有涅槃懃苦求之今見未來還有生處定知一切無有涅槃以是謗故死入地獄以是過故佛諸弟子都無求者此無想報成實論中說為心法但無麁想滅盡定者謂諸聖人患心勞慮暫滅心識得一有為非色心法領補心處名滅盡定若依成實是無為法非不相應此義廣釋如滅盡章眾生種類者有一有為非色心法能使眾生類類相似是故名為眾生種類成實法中不存此義言命根者眾生身中有一非色非心命法能持色心令不斷絕名為命根若依成實說過去業以為命根不立非色非心命法凡夫性者有為法中有一非色非心之法未斷已來凡諸眾生悉令使凡此之凡性成實不立所言味者是字法也有為法中有一非色非心字法與聲相應方成語言說之為字以此字法攝聲成語令人愛味故名為味若依雜心子注中釋外國噵字有其味音故說為味所言名者有為法中有一非色非心名法能攝彼字表詮諸法說之為名所言句者有為法中有一非色非心句法拘攣名味共相屬著以成文誦謂之為句此名味等成實法中唯是聲性色法所收法入所攝不同毘曇相狀如何即彼音聲相續之中屈曲高下長短之義能成語言詮表之義說為味等雖是聲性聲恒是實味等是假聲是聲入味等法入此云何別當體為味對法成詮說之為名若當一字詮表義成字即是名若一不成名字方成是即一字唯是其味而非是名多字和合方是其名若彼多字共名一法名即是句若當一字即成名者多名聚集方乃成句成實如是所言生住異滅法者非是諸法始起之生經停之住衰變之異盡壞之滅蓋乃一切有為法邊別有非色非心相法能生諸法乃至能滅此之四相體雖同時用在先後生相用時能生諸法乃至第四滅相用時能滅諸法所相之法初生次住終異後滅是毘曇家苦集之理能相生等是事非理何故如是有為之法無常為理前後四相遷流運變是無常義故說為理同時四相體非先後無常之義故名為事若依成實但說諸法初生次住終異後滅不說法外別有非色非心四相地持亦爾所言得者有為法邊有一非色非心得法能得諸法故名為得此是十四不相應行毘婆沙中更有二種一聖人性有一非色非心聖法能令一切出世之人皆得為聖二者不得有一非色非心之法令所斷法不屬行人故名不得若通此二便有十六不相應行次就善惡無記三性分別其相如雜心說十四行中二善五三餘悉無記言二善者謂無想定及滅盡定言五三者四相及得皆通三性若在善中即名善在不善中即名不善無記亦然問曰此五在三性中即隨彼法名為善惡無記法者此之五種亦在色心二種法中何不隨法說為色心而名非色非心法乎釋言三聚通於三性故隨所在即名善惡無記之法三聚相望不得相通是故雖在色心法中而非色心餘之七種一向無記次就有漏無漏之義分別其相依如毘曇此十四中四相及得通漏無漏在有漏邊即名有漏在無漏邊即名無漏餘皆有漏若依成實滅盡定者亦是無漏次就三界辨其通局彼無想定及無想報唯在色界滅盡定者唯在無色非想地中若依成實滅盡無為不屬三界名味句在欲色界不通無色自餘八法並通三界次明其捨無想定者有二種捨一退時捨二生上時捨滅盡定者唯退時捨無上可生故無生捨無想報眾生種類命根此等皆悉隨世斷故命終時捨凡夫性者有二種捨一者凡夫生上時捨二者聖人見道時捨凡夫之人捨而還得捨下凡性得上凡故聖人一捨不復更得有斯異也問曰凡性有二對治一者斷治二者捨治此二何別釋言斷彼凡夫性上煩惱繫縛是斷對治捨彼凡性是捨對治問曰此二何者在先釋言不定差別有三一者一向先斷後捨謂諸凡夫趣上地時先斷自地所有煩惱然後上生斷煩惱時自地之中凡夫性上所有繫縛一切皆斷雖斷繫縛凡性猶在後生上時凡性方捨是故名為先斷後捨二者一向先捨後斷謂次第人乃至超越斯陀含人入見道時捨彼凡性故曰先捨雖復捨之令不屬己而彼凡性猶成在於過去未來為彼三界修惑緣縛後起修道斷彼惑時彼凡性上繫縛方斷故名後斷三者先斷後捨及先捨後斷所謂超越阿那含人先在凡時或斷欲界所有煩惱或斷初禪至無所有後入聖道入見道時捨彼三界一切凡性次起修道斷彼三界修道煩惱望彼凡時斷煩惱處先斷後捨望彼凡時未斷結處先捨後斷名味句等於義不定若論體性念念中捨剎那斷故若論一向不行名捨生無色時方名為捨無色一向不依名字起言說故問曰初禪已滅語言何故無色方名不行釋言初禪滅語言者定體之中滅於語言而初禪地威儀心中猶發語言是故不名一向不行問曰初禪威儀心中猶發語言可不名捨二禪已上不復發語何不名捨釋言彼處猶借初禪威儀之心起言說故不得名捨問曰有漏生上捨下何處得有下地之心借之起說釋言借者二禪已上威儀之心與初禪同是故名借非從彼來名為借也四相及得通漏無漏有漏有三一善二惡三者無記善有二捨一者退捨退起下地諸煩惱時捨彼上善二者生捨生上地時捨下善故不善之者唯一斷捨無記有二一者穢污謂欲界中身邊二見及上二界一切煩惱與此相應四相及得唯一斷捨二者白淨所謂報生威儀工巧及與變化此諸法中四相及得捨之不定與報俱者唯命終捨以報無記隨世斷故若與威儀工巧俱者捨之不定不善修者念念中捨剎那斷故善修習者三世得故生上時捨變化俱者退禪時捨失其本故生上時捨有漏生上必失下故有漏如是無漏俱者有三種捨一者退捨謂得無漏後還退失二轉根捨謂轉鈍根為利根時捨彼鈍者三得果捨得聖果時捨因無漏若通究竟入涅槃時捨有四種毘曇如是成實法中唯說善惡無作之業及假名人為非色心不相應行自餘有為皆是色心二法所攝三有為義略之云爾第一釋名三無為者一虛空無為二數滅無為三非數滅無為言虛空者當體立目虛之與空無之別稱虛無形質空無有礙故曰虛空言數滅者義釋有四一以慧數斷障得滅名為數滅故經說為智緣滅也毘婆沙中亦同此說故彼文言數者是慧滅是慧果依於慧數而得滅故名為數滅問曰共念能斷煩惱獨慧不堪以何義故偏言慧滅若依成實獨慧能滅毘曇大乘慧數為主故偏言之此義簡餘施戒等滅二以無礙解脫數滅名為數滅簡餘伏滅三約四諦及修道等種數別滅名為數滅如毘婆沙說故彼文言苦忍智等所得之滅別餘集等名為數滅四以煩惱品別而滅名為數滅如欲界結九品別滅如是一切數滅如是非數滅者翻前可知此等何故名曰無為義釋有二一對法外四相以釋色心等法為彼法外四相所為虛空等三不同彼故名曰無為二對法體四相以釋色心等法一切皆有初生次住終異後滅前後集起稱之曰為虛空等三無彼為故名曰無為名義如是第二門中辨其體相虛空無為論釋不同依如毘曇虛空有二一者有為二者無為除去色像方為虛空是其有為本來常空是其無為有為虛空彼此不通為眼所行無為虛空體是法入無礙周遍為意所行二中但取無為虛空以為三中虛空無為有為空者是六大中空大所攝何者六大所謂地水火風空識成實大乘並皆破彼有為虛空但說一種無為虛空但此虛空有體有相體則周遍相則隨色彼此別異故地論言因彼色故種種差別雖約色像彼此別異而不可見故經說為不可見相問曰世人皆見虛空云何說為不可見乎釋言世人但見空中光明之色想心於中知無異物作虛空解便謂見空而實不見若空可見即是色法色則無常涅槃廣破明空叵見次辨數滅於中曲有五門分別一約對分別二約有漏無漏分別三約治分別四約時分別五約位分別言約對者對有三種煩惱業苦煩惱有二一是染污五住性結二不染污事中無知染污盡虛有是有非永滅則是伏滅則非不染盡處有是有非為其無礙解脫滅者是其數滅如障通壅不為無礙解脫滅者則非數滅如習五明所滅闇等問曰五明所滅之闇為當一向定非數滅亦有是者大小不同小乘法中定非數滅大乘法中義有兩兼直爾習學五明滅者非是數滅斷無明地令彼滅者是其數滅何故如是大乘宣說事中無知依無明地以無漏慧斷無明地令彼無知永更不起故是數滅小乘不爾故非數滅又大乘中隨無明地無礙解脫二道滅故是其數滅小乘不爾故非數滅煩惱盡處辨之麁爾次論其業依如毘曇唯有煩惱相應業思與彼煩惱相應斷者是其數滅自餘一切不善身口及善無記有是有非斷其緣縛名為數滅不絕其體故非數滅問曰有人斷煩惱故令彼身口惡業不起應是數滅何故言非釋言毘曇性相中求彼非親斷故非數滅問曰若此非親斷故非數滅者入見道時斷絕諸見隨見所起貪瞋癡等一切皆斷應非數滅釋言不類解有三義一見與貪等同是心法同是煩惱相生義親故從根本判為數滅身口二業望彼不爾故非數滅二見與貪等同是煩惱互相緣縛相縛義親故從根本判為數滅身口不爾故非數滅三見與貪等同是煩惱互相增長相助義強故從根本判為數滅身口不爾故非數滅云何相助由見起於貪瞋等結由貪瞋等令見牢強故曰相助是義云何見所起貪貪著諸見愛樂不捨見所起瞋防護諸見聞毀則忿見所起癡不覺見過堅住不捨見所起慢持見自高不肯捨離以如是義令見牢強違返聖諦以違諦故見諦滅之故為數滅身口不爾故非數滅問曰若言染污思外一切業盡非數滅者何故論言十七學思斷黑白業釋言彼云學思斷者正斷煩惱相應業思故是數滅自餘一切但斷業上所有緣縛不斷業體故非數滅何者是其十七學思如四業章具廣分別問曰論說身口二業皆修道斷云何今言非數滅乎此如前釋但斷業上所有緣縛不斷業體毘曇如是成實大乘伏結止業皆非數滅滅盡結業悉是數滅彼宗辨義務在通故諸業如是次辨苦報依毘婆沙一切報盡有是數滅有非數滅斷潤生惑并斷報上緣縛之義名為數滅由斷因故令報不起并餘一切緣差不受悉非數滅有人宣說羅漢現報盡滅之處是其數滅無餘涅槃是義不然云何不然羅漢現報酬因勢極所以滅盡不由道滅云何說此以為數滅無餘涅槃又彼現報起已滅者是四相中無常之滅種類不續是非數滅是中用何以為涅槃問曰若此非涅槃者更復用何以為究竟無餘涅槃釋言彼宗二種涅槃體性是一隨其體時別得二名字言體一者煩惱業思數滅無處是其涅槃言隨時別得二名者彼向涅槃身智未盡望後猶有餘身智在約後別前名為有餘身智盡竟望後更無餘身智在彼前涅槃轉名無餘非謂報盡更得涅槃有人復言報盡之處非是涅槃無學聖人斷彼報上緣縛之義是其報盡無餘涅槃此義不然斷緣縛者乃是斷除煩惱所攝何開報盡是義云何斷煩惱時具斷二縛一斷相應縛斷煩惱故不後同時縛諸心法二斷緣縛斷煩惱故不復緣中縛外境界緣縛有二一者緣縛苦集諦理見道中斷二者緣縛陰界入事修道中斷羅漢報身是陰界入事相所攝修道之中但斷報上緣縛之義不斷報體云何將此以為報盡無餘涅槃又復聖人斷緣縛時身報未盡是人後時或經十年或經百歲酬因極竟報身方盡云何將前緣縛無處以為後時身盡涅槃是大難解又復煩惱非直緣縛自己報身亦縛他身及外境界山河地等若斷緣縛自己報身是其無餘涅槃攝者斷他身縛應是他人無餘涅槃而彼非他無餘涅槃此亦同彼何得偏將緣縛自報盡滅之處獨為無餘以如是義定知毘曇斷因報盡皆非數滅問曰報盡非數滅者何故論言一切果報皆修道斷此斷報上緣縛之義及潤生惑不斷報體毘曇如是成實法中一切果報但使無漏斷因報盡皆是數滅云何得知如成實說見道斷者謂示相慢及彼所起諸餘法也修斷法者不示相慢及彼所起諸餘法也示相我慢是見諦惑取立我相而自高舉名示相慢三塗業果是彼所起諸餘法也不示相慢是修道惑不能推求名不示相闇昧心中恃我陵物名為我慢人天業果是彼所起諸餘法也此等皆為見修所斷故彼斷處是其數滅是數滅故於彼宗中因盡名為有餘涅槃果亡名為無餘涅槃此義如後涅槃章中具廣辨釋問曰羅漢現報盡處是數滅不釋言不定以邊際智促報盡者是其數滅餘死則非成實如是大乘法中義同成實除因報盡悉是數滅又大乘說煩惱業苦皆是妄想可斷滅故約對如是次約有漏無漏分別依如毘曇有漏盡處有是有非為其無礙解脫滅者是其數滅不為無礙解脫滅者非是數滅無漏盡處定非數滅故彼論言一切聖道非數滅處以何義故非道果攝論自釋言為餘事故斷諸煩惱不為非數故非道果何者餘事所謂數滅成實法中有漏盡處有是有非為無漏智所斷滅者是其數滅餘非數滅無漏盡處有是有非道力滅者是其數滅餘非數滅以無漏盡是數滅故成實宣說斷滅空心為滅諦矣又彼宣說空心二滅一滅定暫滅二無餘永滅故知無漏亦有數滅大乘所說義同成實故楞伽云妄想爾炎慧彼滅我涅槃亦云斷除三十七品所行方得稱為畢竟涅槃次約治論治有二種一有漏等智二無漏聖智依如毘曇等智所斷有是有非若依八禪攀上斷下及修道時所斷之壅是其數滅增上忍時能令見惑永更不生是非數滅如是一切後當廣辨無漏所斷亦有是非所斷一切煩惱業思是其數滅不退之人在修道中無礙道時令所斷惑永更不生是非數滅退轉之人在修道中至後轉根到不動時令先所斷修道煩惱永更不生亦非數滅如是一切此義如彼毘婆沙說問曰無漏轉根之時所斷一切障根無知是數滅不釋言非是問曰毘曇宣說學人轉根之時用一無礙一解脫道以結未盡求盡求利猛求利猛故無學轉根用九無礙九解脫道以其結盡求利世貰故此等既用無礙解脫斷障無知何故所斷不名數滅釋言數滅滅相違法非相違者雖捨不滅彼轉根時所捨無知是無漏法與後所得利根無漏同類相生是自分因相資之功在於利中為是不滅又復鈍慧照境之功治障之能利中兼有非全別異故非數滅如證果時捨向無漏不名數滅此亦如之問曰人說微細無明在於根中說之以為障根無知斷此無知應名數滅何故非乎釋言若有微細無明在於根中說為障者轉根之時應捨無明不捨無漏轉根之時唯捨無漏不言更有無明可捨明知此中無別無明但鈍無漏不同利知名曰無知以鈍妨利說之為障體是無漏是故離之不名數滅非數滅故毘婆沙云非數滅多滅漏無漏數滅是狹唯滅有漏問曰轉根既非數滅何用無礙解脫道乎釋言轉時必觀諦理始觀之心與鈍得俱於彼諦境未得深明未得決了說為無礙終時方得於境決了說為解脫與斷結同故約斷結說為無礙說為解脫而其所無非是數滅毘曇如是成實法中有漏智斷皆非數滅有漏唯伏不能斷故無漏智斷方名斷滅大乘法中須有分別若說世俗八禪等智以為有漏彼但伏結非是數滅無漏永斷方是數滅故地持云若以世俗滅諸煩惱彼非究竟非解脫果涅槃亦云先以定動後以智拔若得涅槃不捨世間證空隨有名為有漏亦能永滅依實慧起故能永滅彼何所滅著有之見迷空之闇空觀滅之著空之執迷有無明有智能滅約治如是次約時論時謂三世約此三時以辨數滅依如毘曇煩惱業思有其二種一是正體二成就得治有二種一無礙道二解脫道無礙能斷解脫得滅亦名證滅先論其斷義則不定若斷前因令不生後名之為斷唯斷過去道邊無惑故不斷現當惑未起未能生後故不斷當若遮惑果令其不起名之為斷唯斷未來現有惑得故不斷現過去已起故不斷過若攝因果名之為斷通斷過未正遮後果令其不生名斷未來後不生故過去煩惱因義不生成名斷過去於現在道邊無惑生後亦不起前故不斷現若斷現得令不生後名之為斷則斷現在及遮未來唯斷得能不斷得體若斷現得令其所得過未煩惱不來屬己名之為斷通斷三世斷義如是若論得滅在於解脫義亦不定約對以論唯滅過未煩惱因果不滅現在現無惑得可以息滅故不滅現若望滅體唯得現滅不得過未是義云何過因後果正滅在今隨而得之故得現滅現所滅惑過去未滅故不得過非當始滅故不得當若遮無惑果令其不起名之為滅唯滅現未不滅過去是義云何解脫現時煩惱不生名滅現在其所滅惑後不續生名滅未來過去煩惱起之已竟非道所裁故不滅過與涅槃中斷善相似故彼文言滅有二種一現在滅二障未來具此二滅名斷善根斷惑亦爾若令諸惑因義不成名之為滅通滅三世是義云何對治現前令過去惑不能生後名滅過因現不起故後惑不起無惑生後名滅現因後惑不起無惑生後名滅來因與涅槃中斷三世因名斷善根其義相似以通滅故毘婆沙云數滅是多通滅三世非數滅少唯滅未來問曰毘曇解脫無惑名得滅者無礙道時亦無煩惱以何義故不名得滅釋言有以無礙道時於其自品所未斷惑是未起無故不得滅惑雖不行其得在故於其自品所斷煩惱是不行無非得斷無故不得滅若不退人無礙道時令所斷惑永更不生是非數滅非滅諦收故不得滅問曰無礙令所斷惑永更不生彼惑家得何故不滅無礙力微不能滅故問曰無礙令所斷惑後更不生非數滅者後更不生便無所得以何義故能得不滅釋言未來所得雖滅過因仍在生後細惑得隨彼因故在不滅煩惱斷滅其義既然業思同爾毘曇如是成實法中但斷煩惱業苦之體不說斷得設言得者彼名行人成就彼法名為得矣斷滅煩惱與毘曇同斷業亦爾生死苦報或滅現在令後不續謂邊際智強抑令滅或滅未來由斷現因令後不生大乘法中麁起結業斷滅同前若論同體自性無明唯斷現在令後不續更無餘義相狀如何以同體智順真力故能令即體自性無明更不生後名之為斷此性無明滅在解脫得之方法與上義同次就位論位別有五一外凡位小乘法中念處已前二內凡位小乘法中𤏙頂已上大乘法中習種已上三見道位四修道位五無學道依如毘曇義別有三一者斷處二者得處三者成處若論斷處唯在外凡見道修道外凡位中依世俗禪六行斷結見諦位中斷見諦惑修道位中斷修道惑內凡位中雖學觀諦但伏現起不能永斷為是不論無學惑盡無可斷除是以不論問曰無學修九無礙九解脫道斷己所有障根無知云何不斷障根盡處非數滅故所以不說若論得處在於外凡見修無學外凡見修斷隨得無學之位於彼因中一切所斷一時頓得合為果體內凡一位全無所得若論成處五位皆成外凡所斷內凡亦成見修無學成之可知成實法中義別有二一斷得處二成就處斷得處者在於內凡見修二道內凡位中𤏙等四心漸斷煩惱故得數滅聞思二慧但能伏除未能永盡是故所得非真數滅故彼論言從𤏙等來漸斷煩惱見滅乃盡明知聞思未能永滅見修二位斷得可知彼宗之中世俗八禪無斷結故外凡一向無斷無得無學無斷義在可知若論成就內凡見修及與無學皆悉成就外凡不成大乘法中善趣已前悉名外凡於彼外凡善趣位中隨分之中斷麁五位亦得其滅故華嚴經說賢首中得海印等塵數三昧八相成佛明於其中有斷有滅內凡見修有斷有滅無學得滅而無可斷次辨非數於中曲有五門分別一約煩惱業苦分別二約有漏無漏分別三約內外分別四約五趣分別五約三世分別初約煩惱業苦分別煩惱之中除其無礙解脫對治餘緣力故令不生者是非數滅業則不定毘曇法中染污業思與煩惱同自餘一切皆非數滅成實大乘一切諸業等皆同煩惱苦報之中依如毘曇皆非數滅成實大乘與煩惱同次約有漏無漏分別有漏法中除其無礙解脫對治餘緣力故令不生者是非數滅無漏不定依如毘曇一切無漏應起不起皆非數滅成實法中若以道力令無漏滅是其數滅如入滅定餘緣力故令不生者是非數滅大乘法中緣觀無漏證實除捨是其數滅餘非數滅次約內外而為分別非數無為通滅內外一切諸法外草木等應起不起是外法滅眾生內法應起不起是內法滅次約五趣而為分別毘婆沙說一切凡夫於五趣中所有五識得非數滅是義云何隨身所在餘一切處五塵境界所生五識永不生故此處五塵餘處眾生亦不得緣故彼五識亦非數滅問曰意識何故不論於一切處所有境界彼此意識得互相緣非不生法為是不說於惡道分已斷離者得非數滅何行能斷論言或有布施持戒聞思修不淨觀安般念等或有修慧修學𤏙等能斷惡道得非數滅於中得滅前却不定若自在者修前善根即斷惡道得非數滅利根不退名自在者若鈍根者至忍心時方始得滅問曰所斷三惡道分為當一時得非數滅為次第得有人宣說一時得之評者不定若修施戒聞思等善能斷處得所未斷處則不得之若修達分無漏善根斷惡道者於三惡道一時頓得非數滅矣人天二道有能永斷更不受者得非數滅其中前却後門更論約趣如是次約時論時謂三世非數無為但滅未來一切諸法不滅過現一切法也未來法中有其二種一者生法現雖未起當來必生二不生法緣差易奪畢竟不生當生之法今雖未生後必當起非畢竟滅是故不得名非數滅不生之法畢竟不起是非數滅過去之法當時滅壞是四相中無常之滅非非數滅滅謝已竟亦非非數何故如是起已謝往是過去有性成在過非無為故非非數滅現在之法起已未滅非無為故非非數滅是故非數不滅過現體相如是次第三門明得分齊虛空外無非所得法今廢不論數非數滅多約內說是人所得今偏辨之於中曲二一約煩惱明得分齊二約報說就煩惱中初先正辨得之分齊後論二滅得之先後分齊如何依毘婆沙三界見惑增上忍時得非數滅以增上忍次第無間入見諦道所有見惑無重起故以實細論上上利根不出觀者𤏙心已去得非數滅由不出觀趣入聖道不重起故論中多就極鈍者說故言上忍得非數滅忍中合有三十二重最後一重名曰增上苦忍乃至道比緣心得其數滅無礙正斷說為能得解脫道後說為正得問曰無礙以何義故不能正得惑得在故問曰見惑增上忍時已非數滅更有何在復須數滅釋言非數但滅當惑令不重起不滅前因故須數滅又非數滅但滅惑體令後不生不滅其得故須數滅問曰非數已滅惑體得何所得而須更滅得前惑因生後未滅煩惱果故問曰向言解脫道後正得數滅何者是後如論中說解脫為首已後一切無礙解脫無漏心邊皆有得生得前無為名為後矣故毘婆沙說無礙道當得數滅指解脫後一切無漏以為當耳見惑如是次論修惑欲界修惑麁細九品始從上上乃至下下對治之道有九方便九無礙道九解脫道始從下下乃至上上先就初品明得分齊餘類可知毘婆沙說於聖人中有不退法不起觀者方便道時得非數滅由不出觀所斷煩惱永不起故無礙道時正斷其得當得數滅解脫道後正得數滅若不退人而起觀者至無礙道得非數滅數滅如前若退法人隨其起觀及不起觀從方便道至無礙道一切無有得非數滅以退法人有重起義為是不得數滅如上初品既然餘品乃至非想煩惱斷得例爾問曰退人所斷煩惱於何時中得非數滅毘婆沙云信解脫人轉為見到時解脫人轉為不動爾時得之聖人身在欲界斷結得滅如是身在色界及無色界斷上煩惱莫問退人不出觀者方便道時得非數滅若出觀者無礙道時得非數滅良以諸天無退轉故數滅似前無礙正斷解脫道後得其數滅分齊如是次辨先後毘婆沙中四句辨之或有煩惱先得非數後得數滅如上所辨見諦煩惱增上忍時得非數滅苦忍已去方得數滅又修惑中不退法人不出觀者方便道時得非數滅無礙道後方得數滅此是初句或有煩惱先得數滅後得非數如上所辨有退法人所斷修惑無礙解脫得數滅已後轉根時方得非數此第二句或有煩惱數滅非數滅一時而得如上所辨不退法人有出觀者無礙道時得非數滅當得數滅理實細求先得非數後得數滅此前兩句說為一門又如論說於彼欲界九品惑中斷上上品此惑相應染污五識於所緣境不復更緣得非數滅以道治故亦得數滅此亦一時餘品同爾乃至斷除下下品時此惑相應染污五識於所緣境不復更緣得非數滅亦得數滅此時欲界一切善法及不隱沒無記之法離緣縛故亦得數滅斷初禪地上上惑時彼惑相應染污三識於所緣境不復更緣得非數滅為道所治亦得數滅乃至斷除下下惑時此惑相應染污三識於所緣境不復更緣得非數滅亦得數滅此時初禪一切善法及不隱沒無記之法離緣縛故亦得數滅二禪已上五識身無為是不說此等皆名數非數滅一時而得是第三句或有煩惱數非數滅二俱不得常行者是此第四句約對煩惱分齊如是次約報論五道之報亦有數滅非數滅義成實大乘斷因離果名為數滅餘緣不受名非數滅毘曇法中斷因離果皆非數滅斷潤生惑及離緣縛名為數滅分齊如何三塗之報依如成實𤏙心已上畢竟不受得非數滅故彼文言世上正見者往來百千世終不墮惡道彼名𤏙等為上正見依毘婆沙若言利根得自在者𤏙心已去得非數滅若鈍根者忍心已上得非數滅涅槃經云三惡道報住忍法時非數緣滅從鈍言耳此處定滅故多言之問曰未來三惡道報為當一時得非數滅為當前後此如前解若修施戒聞思等善排滅惡道滅則先後若修理觀而斷滅者滅則一時於忍心時修習理觀堅住不退一切惡道無重受義故令未來無窮惡道頓非數滅問曰見惑於忍心中得非數滅三惡道報亦於忍中得非數滅為同一時為在先後釋言先後是義云何忍中於彼上下四諦各十六行合有三十二重觀行初重觀時三惡道報頓非數滅無重受故最後一重增上忍時見斷煩惱頓非數滅無重起故問曰三塗是見惑果以何義故果在先滅惑在後滅釋言見惑有其二種一受生煩惱潤生三塗二障道煩惱染污心起妨礙聖道受生過麁初入忍時已能不起故令惡道悉非數滅障道惑中細者難離未至上忍容使暫起是故不名得非數滅增上忍後次第無間趣入聖道無重起義爾時方得非數滅矣數滅云何依毘婆沙苦忍已去得其數滅此數滅者斷彼閏生煩惱之得令報不生名為數滅又斷報上緣縛之義亦名數滅若斷潤生煩惱之得名數滅者四法忍心無礙正斷四法智後得其數滅若斷緣縛名數滅者苦集諦下十一遍使緣縛一切有漏之法三塗苦報為之緣縛苦法忍集法忍正斷彼得令彼遍使不來屬己未來無窮三惡道報悉脫緣縛苦集二種法智已後正得數滅惡道如是次論人天依毘婆沙得聖之後欲界人天各七生分應是須陀斯陀所受除是已後一切人天未來生死增上忍後無重受義悉非數滅色無色界一切生處各一生分應是那含未來所受除一生分未來一切色無色生增上忍後無重受義增上忍時悉非數滅欲界人天各七生分何處得滅斷欲界結有九方便九無礙道九解脫道從須陀洹向斯陀時莫問利鈍有不出觀得斯陀者於彼最初方便道時前六生分得非數滅以不出觀得斯陀果於此六生無重受故縱有退者退果不死亦無受義若有出觀得斯陀者未得已前容有受身是故乃至六方便來一向未得非數緣滅至第六品無礙道時得前六生非數緣滅此無礙後定得斯陀無重受故從斯陀含向那含果莫問利鈍有不出觀得那含者於彼第七方便道時欲界人天第七生分得非數滅以不出觀得那含果欲界生死永不受故縱使退果不死亦不受之若有出觀得那含者未得已前容使受身要至第九無礙道時方得非數非數如是數滅云何若斷潤惑名為數滅欲界未來無窮生死九無礙道分分正斷九解脫道得其數滅不止七生若斷緣縛名為數滅至第九品無礙道時正斷緣縛至第九品解脫道後欲界未來一切生死得其數滅不唯七生問曰何故第九無礙獨斷緣縛前八雖斷未得出離為是不說此處出離故論說之欲界如是聖人身在欲界地中斷初禪結初禪受身何處得滅斷初禪結亦有九品方便無礙及解脫道若不退人以不出觀盡初禪結於彼最初方便道時得彼初禪二種生處各一生分非數緣滅何者是其初禪二處梵眾一處梵輔大梵共為一處聖人於此無重生義是故宣說各一生分二生已後增上忍時已非數滅是故不論以不出觀斷彼結盡更不退轉受彼生故若數出觀盡彼結者以出觀故未盡之間容捨欲身生於彼天是故乃至九方便來不得彼生非數緣滅至彼第九無礙道時方得彼生非數緣滅此無礙後無捨欲身生彼天故若是退人隨其出觀及不出觀斷彼結盡乃至第九無礙解脫不得彼生非數緣滅以退法人雖斷結盡或容退起生彼天故非數如是數滅云何若斷潤惑名為數滅彼九無礙一一能斷初禪地中無窮生死非止一二九解脫後得其數滅非止滅於二處二生若斷緣縛名為數滅至彼第九無礙道時正斷緣縛從彼第九解脫已後於初禪中無窮生死盡得數滅非止一二前八無礙雖斷緣縛斷之未盡未得出離所以不說以九品結共縛初禪一切生故身在欲界望初禪地得滅既然望二禪地至無所有類皆同爾同曰退人於上所斷皆是不得非數滅者何時得乎謂信解脫轉為見到爾時得之若不轉根至斷非想煩惱時得問曰聖人身在欲地斷除欲過縱有退者於所斷處七生之分得非數滅以何義故退法之人斷上結時於彼生分而不得於非數滅乎釋言欲結斷離之處制立斯陀那含二果果退暫爾終不經生故於彼生得非數滅斷初禪結至無所有無別得果退得經生非永不受為是不得非數緣滅問曰聖人身在欲界斷上生分其義如是身在初禪至無所有斷上生分得滅如何釋言聖人生在上天無退轉義於彼上地隨所斷處所有生分莫問退人及不退人一切皆得非數緣滅問曰聖人身在下地斷非想結得滅云何釋言聖人斷非想結亦有九品方便無礙及解脫道莫問退人及不退者有不起觀斷彼結盡於其最初方便道時彼一生分得非數滅并得退人於初禪地至無所有所未曾得非數緣滅亦悉得之以不出觀得無學果一切處生更不受故若有出觀斷結盡以出觀故未盡之間容使受身是故乃至九方便來不得彼生非數緣滅至彼第九無礙道時方得彼生非數緣滅并得退人於初禪地至無所有所未曾得非數緣滅亦悉得之此無礙後定得羅漢一切處生不重受故非數如是數滅云何若斷潤惑名為數滅彼九無礙分分能斷非想地中一切生分非止一生九解脫後分分得彼非想地中一切生分數滅無為非止其一若斷緣縛名為數滅至第九品無礙道時方斷非想地一切生上所有緣縛第九解脫得非想地一切生分數滅無為非止一生約報如是是中亦應辨二無為得之先後准上可知分齊如是次第四門明三無為多少不同先論多少虛空最多無一切法今此且就數非數滅以辨多少其義不定有一種義數滅是多非數滅少數滅通滅三世之法故名為多義如上辨滅過去惑不能為因滅未來惑不能為果滅現在惑不得因果非數無為唯滅未來不生之法故名為少有一種義非數滅多數滅是少非數通滅漏無漏法故名為多數滅唯滅有漏之法稱之為少以斯驗求無漏轉根定非數滅良以二滅互有多少是故應作四句分別如毘婆沙說第一句者有法唯為數滅所滅而不為彼非數滅滅謂過現在有漏之法及未來世可生有漏第二句者有法唯為非數滅滅而不為彼數滅所滅謂未來世無漏之法不生者是第三句者有法雙為二滅所滅謂未來世有漏之法不生者是第四句者有法不為二滅所滅謂過現在無漏之法及未來世可生無漏多少如是次辨不同依毘婆沙以數非數二種之滅對無常滅而辨其異異有十種其一義者約就有為無為辨異數非數滅是無為法無常滅者即法而辨是有為法依如毘婆闍婆提說無常之滅亦是無為彼說法後無處為滅故曰無為評者不許第二約得解脫辨異若法滅已得解脫得是其數滅若法滅已而不得於解脫之得是非數滅若法散壞亦不得於解脫之得是無常滅第三約就縛脫辨異若是解脫不繫相者是其數滅有是解脫非不繫相是非數滅未來染過永更不生通名解脫有非解脫非不繫相是無常滅此言不盡理實無常通脫非脫無漏無常是其解脫有漏無常是非解脫繫與不繫類亦同爾第四門中約時分異三世法中而得滅者是其數滅未來法中而得滅者是非數滅現起法中而得滅者是無常滅第五約就三性辨異數滅是善彼得亦善非數無記得亦無記無常滅者通其三性得亦如是就善法說即名為善就惡法說即名不善無記亦爾第六約繫不繫辨異數滅不繫無為法故彼得是繫及與不繫有為法故得彼八禪等智所滅名之為繫得無漏滅名為不繫非數不繫非數無為法故得唯是繫有漏法故無常之滅通繫不繫得亦如之就有漏說名之為繫就無漏說名為不繫第七約就學等分異數滅非學亦非無學數滅非心是故非學亦非無學彼得是學亦是無學亦得名為非學非無學得雖非心從法說之在因之得從因說學在果之得從果得說無學得彼等智數滅無為名為非學非無學矣非數緣滅非學無學得亦如是無常之滅是學無學及與非學非無學矣得亦如是就學因說名之為學就無學說名為無學就有漏說名為非學非無學矣第八約就三斷分別數滅不斷無為法故彼得不定或修道斷或是不斷有漏等智數滅家得是修道斷斷其緣縛無漏聖智數滅家得是其不斷非數緣滅體是不斷無為法故彼得一向是修道斷無常滅者備具三種見惑壞滅是其見斷修惑壞滅是其修斷無漏壞滅是其不斷得亦三種准前可知第九約就道果分別數滅無為是其道果乃至等智數滅無為為道印證通為道果彼得或道或是道果或復非道亦非道果無漏因中數滅家得名之為道果中之得名為道果有漏等智數滅家得非道非果非數緣滅非是道果彼得非道亦非道果無記法故無常之滅或是道或非道果所謂向中無常滅也與彼聖道為共有因故通名道或有是道亦是道果果中無常或有非道亦非道果有漏無常彼得亦爾第十門中約諦辨異數滅無為是其滅諦等智滅處為道印證通亦名滅彼得是其苦集及道三諦所攝有漏等智數滅家得是苦集諦聖滅家得是其道諦非數無為非是滅諦得苦集諦無常之滅是苦集道三諦所攝得亦如是多少不同其義如是第五約就三性分別性謂善惡無記法也義別有五一就體分別數滅唯善餘二無記二對人分別順益名善違損稱惡非損益者說為無記若從是義數滅唯善以順益故虛空無為一向無記非損益故非數無為義合三性三塗苦報非數滅者有順益義義說為善未來樂果非數滅者有違損義義說為惡餘非損益義說無記三對理分別順理名善違理名惡非違順者說為無記若從是義數滅唯善以其離相順理成故餘二無記也非違順故四對因分別善因得者名之為善不善因得名為不善不為違順二種因得名為無記若從是義數滅無為一向是善善因得故虛空無為一向無記不為善惡二因得故非數無為義通三性戒施等故令惡不起名之為善邪見等故令善不生名之為惡餘名無記五對果分別能生樂報名之為善生苦名惡餘名無記若從是義三無為法俱是無記不作生因記得果故第六有漏無漏分別釋有四義一體是漏故名為有漏餘名無漏若從是義三無為法悉是無漏體非漏故二斷漏得故名為無漏餘名有漏若從是義一切數滅是其無漏餘皆有漏三為無漏智所證得故名為無漏餘皆有漏若從是義虛空非數一向有漏數滅不定為無漏智斷障得者一向無漏為世俗智斷障得中有是有非直爾等智斷障得者是其有漏等智斷竟為無漏智重印證者判屬無漏四為無漏智斷障得者名為無漏餘名有漏據此以論毘曇法中數滅無為有是有非聖智斷得是其無漏等智斷得是其有漏非數滅中有是有非用無漏智斷煩惱故令餘業苦應起不起是其無漏餘非數滅是其有漏虛空無為一向有漏成實大乘數滅無為一向無漏餘二無為一向有漏有漏無漏具辨如是第七門中有無分別諸論不同毘曇法中三無為法一向是有何故如是彼宗之中無不生心三無為法為心所緣能生心故明知是有問曰若有何故經中說作無為此言無者無他有為非無無為以非無故謗涅槃者名為邪見得大罪報成實所說三種無為並是無法如人無手是中更復何所可有又復經中說作無為明知是無問曰若無云何生心釋言彼宗緣於無法得生心故不妨是無如人夢中所見境界悉是無法故知緣無亦得生心又問若無謗涅槃者何故得罪釋言煩惱其實盡滅謗言不盡違於滅義是故得罪非由謗有所以得罪有無兩競備如成實涅槃中說大乘法中義說不定就事以論得言是無故經說言虛空無故不生不滅餘二類然以是無故經名無為望理而辨此三乃是待對之法無有別體得言是有故地持言有為無為名之為有無我我所名之為無又地經說虛空界集無為界集涅槃界集若令無法知何所集良以大乘非定有故破有定執故涅槃言我諸弟子不解我意唱言如來說三無為一向定有非定無故破無定執故涅槃言我諸弟子不解我意唱言如來說三無為一向定無以斯准驗有無之義難以偏定有無如是第八以常無常分別小乘法中說三無為一向定常大乘法中義別有五一隨相分別三無為法俱皆是常不生滅故二望本以釋虛空本有一向是常餘之二種滅事方有義說無常非是終盡名為無常三望終以論數滅是常餘二無常數滅無為證理而成一得永寂故名為常餘二情有得理則捨故曰無常故大集云虛空情有離心則無是故無常虛空既然非數同爾問曰得理若捨虛空諸佛菩薩為何所依釋言捨空依於真如離真如外更無所依故華嚴云普賢菩薩依於如如不依佛國虛空亦是佛國所攝四攝法從情三俱無常以從妄心有起盡故問曰經說虛空無為不生不滅今云何言從心起盡釋言有以隨心現時不生滅故名曰無為以無為故不生不滅以理論之心外無空但是心有故得說空隨心起盡故馬鳴言一切色法本來是心心外無色亦無虛空心外既無寧不依心以依心故隨心起盡虛空既爾數非數滅理亦同然云何有起如人夢中見虛空界見諸法滅見煩惱盡悉是心起無為同爾皆妄心起故地經中說虛空界集無為界集涅槃界集云何有盡如人夢中所見空等寤時悉捨無為同爾妄息皆捨問曰向言虛空非數情有法故得理則捨名為無常數滅無為證理而成一得永寂名之為常今云何言數滅無為亦隨心盡釋有兩義一簡妄異真數滅之中有妄有真緣治斷得名之為妄證實捨妄說以為真前言常者是真數滅此言盡者是妄數滅故地經言如人夢中見身墮河施大方便欲出此河忽然便寤即離一切勇猛據事夢中墮河喻在煩惱夢中出河喻得涅槃寤喻實證夢中出沒寤時悉捨明知妄滅得實皆捨二情實相望隨義分別據情望實情外有實得實捨情以為數滅是故數滅一得永常證實返望由來無情知何所斷為今數滅故說非常故地論言自性常寂非先有染後時離也第五攝法就實分別於中有二一就實性三無為法非常無常據實本無知復說何為常無常二就實用三無為法亦常無常用隨心現名為無常無時不現故說為常是義云何如地經說菩薩以十身作空空作十身或於自身一毛孔中現虛空界或復不現是故得言虛空無常菩薩常住虛空三昧令一切法悉為空界無時暫廢故得言常如龍樹說菩薩或入滅盡三昧令三世法悉皆滅盡或時入彼不滅三昧令三世法皆悉不滅如夢所見故得言非數無常入滅三昧無時不滅是故得言非數是常菩薩有時現斷煩惱有時現行是故得言數滅無常菩薩住彼寂靜三昧畢竟永寂諸煩惱等是故得言數滅是常常無常義具辨如是第九門中約對四無共相收攝言四無者如涅槃說一已有無二未有無三者互無四畢竟無起已謝往現今無法名已有無當法未起名未有無牛中無馬馬中無牛如是一切名為互無如龜無毛兔無角等如是一切名畢竟無四無如是攝相云何於中略以兩門分別一就四辨三二就三辨四就初門中先就已有辨三無為宗別不同依如毘曇已有之無非三無為何故如是過去之法當時滅壞是四相中無常之滅故非無為謝往已竟往成在過是過去有復非無為彼過去法現無集用是其有為虛空所攝故非無為問曰毘曇說有現得得過去世煩惱染業斷現得故令過去世煩惱與業不屬行人此之數滅是已有無云何說言已有之無無為不攝釋言彼宗雖復宣說斷現得故令過去世煩惱染業不屬行人而過去世煩惱與業有體常在故非無為問曰毘曇說斷現得如是現得被斷滅已名為數滅此之數滅是已有無今云何言已有之無非三無為釋言彼說斷現得者但令現得不能生後不斷得體故彼得體雖被斷已謝滅過去而非數滅成實法中過去之法當時滅壞是無常滅與毘曇同謝滅已竟今望全無此之無處是虛空攝彼宗宣說過去未來二世無故問曰已無何故不名非數滅攝釋云非數但滅未來未起法故此云何知毘曇非數但滅未起成實不非明知共用問曰何故已有之無不名數滅一切聖道但遮未來已起之法不可斷故問曰現解斷過去因遮未來果名為斷滅今云何言但遮未來不斷過去此如上釋過因已滅現無可斷但遮未來令不起時使彼過因牽義不成名斷過因理實現無過因可斷大乘法中與成實同問曰大乘斷同體惑同體之惑與智俱現被斷謝往即是數滅如是數滅是已有無何說言與成實同已有之無皆非數滅釋言大乘斷同體者但斷此惑生後之義不斷惑體故此自體無明盡處亦非數滅問曰何故不斷惑體惑體無常自然滅壞不假斷故次就未有辨三無為宗別不同毘曇法中分別有三一者未來當起之法現今未起雖復未起性有在當此未來有非無為攝二者未來應起之法以有現在見修二道令彼永滅是數滅攝三者未來應起之法餘緣力故令其不起是非數滅成實法中未有之無三無為攝一者當起而令未起即此無法是虛空攝二者當起以道力故令其不起是數滅攝三者當起餘緣力故令其不起是非數滅大乘法中未有之無相同成實次就互無辨三無為宗別不同毘曇法中有為之上互無他法從其說處有為所攝三無為上互無他法亦從說處三無為攝成實法中有為之上互無他法是虛空攝以彼有為不攝無故三無為上互無他法義則不定若虛空中互無他法是虛空攝數滅之上互無他法義有兩兼一望所滅諸煩惱等以說互無是數滅攝正說彼無為數滅故二望餘法以辨互無是虛空攝不無彼法為數滅故非數滅上互無他法義亦兩兼一望所滅以辨互無非數滅攝正無彼法為非數滅故二望餘法以辨互無是虛空攝不無彼法為非數滅故問曰何故有上無他非有為攝空中無他即虛空攝釋言有上辨互無者附有說無不用彼無以為有故有法不攝空中無他正說此無為虛空故虛空所攝問曰何故空中無他令攝虛空餘無為中互無他法或是數滅非數滅攝或虛空攝釋言虛空是其寬故空中無他全虛空攝餘無為中除其所滅互無他法亦虛空攝餘二狹故唯望所滅以說互無是其數滅非數滅攝大乘法中若就有為虛空無為非數無為以辨互無與成實同若就數滅以辨互無麁同成實窮實別異所言異者大乘法中說一切法但是心有如夢所見心生法生心滅法滅得涅槃時妄心息故隨心所見一切法滅故數滅中互無他法皆是數滅問曰若使得涅槃時諸法皆滅便無眾生佛何所化釋言據凡以望諸佛噵佛化生就佛論佛無佛異生無生異佛無佛異生則無能化無生異佛亦無所化故經說言平等法界佛不度生眾生分別說佛度生次就畢竟辨三無為宗別不同若依毘曇龜無毛等就事說無即彼事攝彼宗緣無不生心故三無為中畢竟無其生住異滅色心等法還即是彼三無為攝問曰就彼三無為中無生住等應是互無今云何言是畢竟無釋言有義若望其餘有為法中生住滅等以說其無是互無攝若說虛空數非數滅體無生等是畢竟無如兔無於牛羊等角是其互無兔自無角是畢竟無若就諦理宣說畢竟無我人等諦理所攝成實所說龜無毛等事上無事是虛空攝三無為法自體畢竟無生住等還即是彼三無為攝一切法中畢竟無性第一義攝第一義中畢竟無於一切諸相當知亦是第一義攝大乘法中若就世事虛空非數說畢竟無與成實同若就數滅說畢竟無亦數滅攝於中分別麁同小乘細則不同不同云何小乘未能見一切法畢竟寂滅以成涅槃故涅槃中但無自體生住滅等不能畢竟無一切相大乘法中見一切法畢竟寂滅以成涅槃故涅槃中畢竟無於一切世相故涅槃云世法涅槃終不相對得涅槃時涅槃之外無有世法對涅槃故數滅如是一切法中畢竟無性畢竟無相第一義攝上來至此歷就四無辨三無為次就三無以辨四無先就虛空以辨四無宗別不同毘曇法中虛空無為二無所攝一者互無二畢竟無空中無餘色心等事是其互無空體畢竟無生住滅是畢竟無已有未有此之二無虛空不攝備如前釋成實大乘所說虛空皆具四無義如上辨次就數滅以辨四無數滅之中具攝三無所謂未有互無畢竟當來世中染法不起是未有無無餘世事是其互無是數滅法自體畢竟無生住滅是畢竟無已起之法噵不能滅故已有無數滅不收非數無為亦具三無與數滅同但藉餘緣不依見修二道對治以為異耳第十約就四諦分別苦集滅道是其四諦若依毘曇數滅無為體性不定或滅諦攝或復不攝差別有四一者聖人聖智斷結所得數滅一向滅諦二者聖人等智斷結與彼無漏同治修故所得數滅亦是滅諦三者凡夫等智斷結得其數滅後入聖道重為聖智所印證故亦是滅諦云何印證有人先在外凡夫時用世俗智斷欲界結或盡六品或盡九品後入見道至第十六道比智時無漏得生得彼凡時所得無為名為印證若在凡時斷六品者至道比智不證第一須陀洹果超證第二斯陀含果先在凡時斷九品者至道比智不證須陀及斯陀果超證第三阿那含果何故唯說斷欲界結或六或九聖智所印不說餘品斷欲界結六品九品應證果處故為聖印餘非果處是以不印問曰聖智為緣故印為當不緣釋言不緣云何得知道比智心緣上界道而印欲界煩惱無處故知不緣此第三竟四者凡時等智斷結雖得數滅不入聖道不為聖智所印證故非是滅諦數滅無為體性如是若作境界與苦集道三諦為境證涅槃者聞有涅槃則生苦惱故為苦境邪見等緣故為集境聖智緣故能為道境虛空非數體非四諦若作境緣唯與苦集二諦為境非滅道境滅非緣智故非滅境道諦不緣無記無為故非道境成實大乘數滅無為一向是其滅諦正體若作境界與毘曇同虛空非數體非四諦能與苦集滅道諦為境樂有之者緣無致惱故為苦境緣起諸見貪瞋癡等故為集境緣之無性破以入實故為道境三無為義之辨麁爾四空之義出大品經所言空者理之別目理絕眾相故名為空空隨義別難以具陳今據一門且論四種四名是何一法相空二無法空三自法空四他法空四中前二遣法有無後之兩種破情顯理成初二門法相空者破法有相一切世諦有為無為通名法相此之法相無法為法法即非法故名為空其猶世間陽炎之水無水為水水即無水諸法像此故龍樹言一切法中自相匹得名法相空問曰世諦之無為空應是第二無法相空今云何言是法相空釋言世諦之無為者對彼理無亦是其有是故此空名法相空故地持云有為無為名之為有無我我所名為無有問曰無為應名為無云何稱有以此事無相有彼此故名為有無法空者破法無相諸法理空名為無法無法體狀名無法相此無法相破有故立無別自性故名為空是以經言無為法相不可得故名無法相空問曰如來常以無生無住無滅說無為法今云何言無法相空龍樹釋言對破生故宣說無生對破住故宣說無住對破滅故宣說無滅此等皆從生住滅邊得其名字無別自性故名為空又說因緣非無之法以之為無良以非無以為無故無即非無故名為空自法空者明前二空法性自寂不由智慧強觀令空名自法空於中所空有其二種一世間性謂地堅性水濕性等二聖人性謂如法性實際法等此二法性同皆是空名自法空世間性空猶是向前法相之空聖人性空猶是向前無法相空既是前空何勞重說良以世人謂前二空由觀故空非法自空為破彼見故復說之他法空者或有眾生謂如法性實際之外更有餘法名之為他今為破彼明如等外更無他法名他法空次辨攝相彼十八空此四空中何相所攝經論無文准義相攝麁亦可知相狀如何法相空中攝十一空所謂內空外空內外空大空有為空無為空畢竟空無始空散空諸法空有法空以此十一齊空世法是故攝入法相空中問曰第六無為空者應是第二無法相空何故攝入法相空中釋言此空但空世諦無為之法不是理無是故攝入法相空中無法相空別攝三空所謂空空第一義空及無法空以此三種齊空理無是故攝入無法空中自法空中唯攝性空彼性空者明其諸法體性自空不由觀力故名性空此義與彼自法空同是故攝入自法空中此前十五分相別攝餘三共攝彼法相空無法相空共攝二空所謂相空無法有法空相空之中明其自相及同相空自相空者明色等空判屬第一法相空中同相空中有其二種一明世諦苦無常等同相空寂是空攝入法相空中二明真諦同相理空是空攝入無法相空就彼無法有法空中有法空者是法相空無法空者攝入第二無法相空彼法相空及他法空共攝一種不可得空若說有法自相叵得判屬第一法相空中若說真如法性等外邪見所立微塵世性皆不可得攝入第四他法空中攝相如是問曰此四與十八空體性不殊說十八空其義廣足何勞更說此四空乎論自釋言聖人說法凡有四種一先略後廣為欲解義二先廣後略為易受持三先略後略為利根者四先廣後廣為鈍根者此就一義以分利鈍利根之人少言能解故為略說鈍根之人多言方悟故為廣說若對多義為利根者先後俱廣彼能受故為鈍根者先後俱略不堪受故彼大品經為易受持故先廣說十八空竟復說四空自餘廣略類此可知四空之義辨之麁爾第一釋名四優檀那出地持論名者所謂一切行無常一切行苦諸法無我涅槃寂滅有為集起目之為行行流非恒稱曰無常逼惱名苦行同前釋自體名法法無性實故曰無我何故前二云一切行後門之中說諸法乎以苦無常止在有為是故云行無我通於一切法故說諸法也涅槃無為恬泊名滅優檀那者是中國語此名為印故大智論明法無常無我涅槃名三法印成實亦爾法相揩定不易之義名印也名義如是第二門中廣略不定或總諸法以之為一謂一法界統攝一切善惡無記生死涅槃悉入其中故論說言入於法界大總相觀或分為二謂生死涅槃以此統收無法不攝依法辨人人亦無出凡之與聖凡聖之外更無第三非聖非凡或復分法以之為三謂三自性一者緣起二者妄想三名為成前二生死後謂涅槃彼生死中無出心境境無自性從緣集生故名緣起內心不真說為妄想涅槃之法體非虛敗自性成實故稱為成或分為四謂此四門苦無常等四中前三是生死法後一涅槃無常與苦生死可爾無我理通云何說之為生死乎然我無我隨法不定經中或說生死有我涅槃無我或說涅槃以為有我生死無我或復宣說二俱有我或說俱無若就其情生死有我涅槃無我生死之中凡情妄計故說有我涅槃之中聖智離取故說無我故地持云世間生處皆由著我若離著我則無生處若據其法生死無我涅槃有我生死虛無又不自在故說無我涅槃真實具八自在故說有我是以經言生死之法無常與苦無我不淨涅槃之法常樂我淨若據空理二俱無我皆是緣起無性法故若論其實二俱有我如經中說二十五有有我不耶佛言有我我者所謂如來藏義如來藏者所謂佛性此是生死有我義也佛性即是涅槃之實此是涅槃有我義也今據一門故說無我為生死矣亦可四中初二生死後一涅槃無我則通蓋是生死涅槃理也如維摩經迦旃延中分法為五所謂無常苦空無我涅槃寂滅就前無我分出空門即是五也空與無我有何差別而為兩門此如前說經論不同阿毘曇中陰無我體名為無我陰非我所說之為空成實論中眾生空者名之為空法空之義說為無我如維摩中眾生空者名為無我法體空者說之為空今依後門分為兩種故有五也若依楞伽亦分為五所謂五法一名二相三者妄想四者正智五者如如五中前三是生死法後二涅槃亦可前三是生死法次一涅槃後一是其生死涅槃法之實性此之五義如後五法三性章中具廣分別又如維摩方便品中分法為六所謂生死無常苦空無我不淨佛身常住通前六也佛身常住即是涅槃不遷義矣又如經中分法為八生死有四謂苦無常無我不淨涅槃有四常樂我淨或分為十生死有五苦空無常無我不淨涅槃有五常樂我淨及以有也或分十六涅槃有八一常二樂三我四淨五真六實七善八有生死亦八翻前可知若欲廣分別乃至無量今據一門且論四耳第三門中依上四門次第廣辨先釋無常無常有三一分段無常二念無常亦名少時三者自性不成無常於中略以三門分別一釋其名二辨其相三就大小料簡通局有無之義言分段者六道因果三世分異名為分段分段非恒故曰無常念無常者念謂心念心道峻速信此念頃顯法時分故稱為念如經中說一彈指頃屈申臂頃瞬息之頃如是之言寄其色相顯法時分或說一念一剎那等寄心以顯良以有為生滅難覺故寄色心顯其時分念義如是有為念念遷流非恒名念無常所言自性不成實者向前二種前後遷變破其常相此性無常破其常性明前分段及與念法幻化虛立體性無自實名性不成以不成故無其常性故曰無常名義如是體相云何分段無常體相可知念無常者有為之法一念之頃具有四相初生次住終異後滅前後遷變故曰無常然此四相經論不同如毘曇中明有為法其性羸劣不能自生自住自異自滅要賴同時八相之法共相推變方得初生乃至終滅言八相者如一念色同時即有生住異滅四大相法及四隨相此四隨相亦名小相彼大生邊有一小生彼大住邊有一小住彼大異邊有一小異彼大滅邊有一小滅故有八也然此八相就能為名以能生他故名為生乃至滅他故稱為滅非謂法起名之為生乃至法謝說名為滅若論體性三聚法中非色非心不相應攝論其行數一一之中皆有初生次住終異後滅之義然此八種體性同時用即不定相狀之用剋必同時遷法之用用在先後大生用時能生八法所謂能生所相法體及餘七相合為八也此八有為有可生義是故大生堪能生之無為之法無可生義是故大生不能生也即此大生亦是有為有可生義是故為彼小生生之小生唯能生於大生不生餘法如是次第乃至大滅起用之時能滅八法所謂能滅所相法體及餘七相通有八也此八有為有可滅義大滅能滅即是大滅亦是有為有可滅義是故還為小滅所滅如色既然一切有為類皆如是滅同為相遷方有初生乃至終滅毘曇如是涅槃經中亦同此說故彼經言有為之法有生性故生能生之虛空之法無生性故生不能生又彼經言生能生法不能自生不自生故由生生生生生不自生復賴生故生如成實論不相應品廣非此義彼論宣說法起名生法停曰住法遷稱異法謝名滅不說法外別有諸相共相推遷地持之中亦同此義故彼文中廣破法外別立相也各是聖教難定是非念無常義麁況如是所言自性不成實者明法同時同體四相共相破壞無法自性故曰無常是義云何世法虛幻無一定性以無性故相有體無相有名生體無稱滅相有名生不同始起初出之生體無名滅不同終謝灰盡之滅此生與滅當知即是十二緣中逆順觀也如經中說無明生故乃至老死是此生相無明滅故乃至老死是此滅相此生與滅幻炎像立義說為住不同生後遷停之住彼生滅等雖復同體性相乖異故名為異又異凡夫所取實有亦名為異不同住後衰變之異四相如是同一體性隨義互分以同體故說住異滅以之為生住異滅外無別生性無生性故生性不成還即說此生住異滅法以之為住生等之外無別住性無住性故住性不成乃至說彼生住異法以為滅故生等之外無別滅性滅無性故滅性不成進退推求畢竟無有一性可得故曰自性不成實也故維摩言不生不滅是無常義良在斯耳彼經所說即生即滅無生無滅是故名為不生不滅非謂就彼一相空中說無生滅又地持云不知真實無言說事有生有滅觀無言性一切無常此文亦顯性無常義問曰無常有麁有細生滅是麁不生不滅是其細者苦中亦應有麁有細得言逼惱是其麁苦無逼無惱是細苦不釋言亦得逼惱麁苦義在可知然此逼惱守性不壞非性無常非無常故不名性苦非性苦故義說為樂以實觀之逼無逼性惱無惱性自性無安方名微細自性壞苦亦名微細虛集行苦體相如是通局如何三中前二大小通論自性無常大有小無何故如是小乘眾生未解法空不能破壞諸法自性故不說之若使無常義別三門小乘之中但有前二無第三者苦中亦三小乘之中亦應有二不具三苦釋言法門各別不同何可一類如無我中義別有二小乘眾生但解生空豈可亦得類同三苦小乘齊得二無我乎義無斯理雖知不同有何所以若總分別得言苦者對緣而生其相麁故小乘眾生具能解知故小乘中具明三苦然無常者遷滅法體法體之義微細難識小乘眾生不能精究故小乘中不明第三自性無常若別論之三苦之義具論有三一對緣分別第二約緣就體分別三約三種無常分別此義如後一切苦中具廣分別初之兩門相麁易知小乘能解後之一門與無常同小乘眾生但解前二自體虛集微細行苦小乘不解故小乘中不明自體虛集行苦是以經言所說苦諦中智所知分別是苦有無量種非諸聲聞緣覺所解我於彼經竟不說之旨謂在此無常之義麁況如是次辨苦義苦義有三所謂苦苦壞苦行苦辨此三苦略有四門一對緣分別第二約緣就體分別三約三種無常分別四諸過相顯言對緣者緣別內外內謂自心外者所謂刀杖等緣外中復二一違二順違者所謂刀杖等事一切苦具順者所謂己身命財親戚之類苦緣別如是從彼違緣而生苦者名為苦苦刀杖等緣能生內惱從其所生說名為苦從苦生苦故云苦苦從彼順緣離壞生惱名為壞苦內心涉境說名為行緣行生厭厭行生苦故云行苦第二約緣就體別者心性是苦依彼苦上加以事惱苦上加苦故云苦苦就斯以論向前三苦至此門中通名苦苦謂性苦上加前苦苦壞苦行苦通名事惱有為之法念念生滅無常敗壞故名壞苦即此有為遷流名行行性不安故云行苦言約三種無常別者就彼三世分段無常宣說苦苦心性是苦於此苦上加彼三世分段麁惱名為苦苦又以三世分段麁苦顯法性苦亦名苦苦就念無常宣說壞苦即是向前第二門中行壞兩苦至此門中同為壞苦就彼自性不成無常宣說行苦同體四相共相集起目之為行虛集之行體無自性行性無安故名行苦所言諸過互相顯者過有三種謂苦無常及與無我以苦顯苦名為苦苦此以事苦顯有為法性是苦也無常故苦名為壞苦無我故苦名為行苦以法無我因緣虛集故云行也苦義如是次辨無我如論中說無我有二一人無我二法無我此義如前無我章中具廣分別次辨涅槃如論中說涅槃有二一者有餘二者無餘此義備如涅槃章說涅槃義者非直斷絕生死因果對治無處為涅槃義蓋如經說法本不然今亦無滅是寂滅義此是涅槃實相義也四優檀那厥趣如是四悉檀義出大智論言悉檀者是中國語此方義翻其名不一如楞伽中子注釋言或名為宗或名為成或云理也所言宗者釋有兩義一對法辨宗法門無量宗要在斯故說為宗二對教辨宗教別雖眾宗歸顯於世界等四故名為宗故彼論云四種悉檀總攝一切十二部經八萬四千無量法藏皆是真實無相違背准驗斯文望教說宗義無乖返故稱為成諸法理趣故名為理宗別不同且分四種一世界悉檀二者各各為人悉檀三對治悉檀四第一義悉檀言世界者如論釋言有法從於因緣而有無別自性譬如轅軸輻輞等事和合為車五陰諸法和合為人如是一切世界故有為世界悉檀法也云何名為各各為人如論釋言佛觀人心差別不同而為說法於一事中或聽不聽如佛為彼斷見眾生不信後世善惡業果墮斷滅見便說雜業雜受果報為計我者便說無業無受報者如是等事名為各各為人悉檀云何名為對治悉檀如論釋言佛隨眾生心病所宜為說對治或說不淨或說慈悲或說因緣分別界入安波念等如是一切名為對治第一義者如論釋言諸法實相過語言道心行處滅遍無所依不樂諸法無初中後不盡不壞名第一義四種悉檀名相麁爾第二門中定別其相然彼四中世及第一當法分別對治為人隨化辨異但就法中有性有相故分二種世及第一生死涅槃因緣法相名為世界如實法性說為第一此別可知對治為人別相難識是以釋者種種不同今以義分相亦可知然彼一切二諦諸法無不為人斯皆治病但就一切為人法中當其門別隨物所宜應病授與治物心患即名對治即彼一切對治門中異門相望互返不同彰其為人差別故爾即名各各為人悉檀如說諸陰無我人等對治我患或時宣說假名之我對治無患此即是其對治所攝何故二門互返不同以其為人不同故爾即是各各為人說也又如經說不淨觀門治貪欲患宣說三十三天果報常樂我淨令物願求捨離諸惡治不善患此即是其對治所攝何故二門互返不同良以為人不同故爾即名各各為人悉檀如是諸門類此可知勿得異釋第三門中辨其通局世界悉檀通其為人及與對治而不通於第一義諦即說世界差別法門以為對治及為人故世界悉檀通彼二中不說世界為第一義是故世界不通第一非謂處別說為不通淺深異故名不通耳第一義者分得通彼各各為人及對治中不通世界良以宣說第一義諦治物心患是故第一通於對治即就第一彰其為人各各不同或說為有或說為無或復說為非有非無或說為我或說無我或復宣說非我無我如是種種為人差別是故第一通彼各各為人悉檀深淺別故不通世界對治為人二種相望一向相通無別法故第四門中辨其相攝就彼四中攝末從本要唯二諦所謂世界第一義也對治為人判屬何中若總分之對治為人判屬世諦非第一義故彼論云前三悉檀所不通者至第一義一切皆通明知第一非前三種所言通者論自釋言離一切過無變無勝義無隱滯故名為通又彼論言除第一義諸餘悉檀皆可破壞明知餘三非第一義以實通論二諦之中皆具有彼對治為人具有之相備以上辨理實既通何故論中說第一義不同前三以世界中彰彼對治為人義顯故第一中隱而不說又復彼論說第一義異前三者異彼世界及世界中對治為人非謂異於第一義中對治為人亦可就彼第一義中所有對治為人之義約化辨異攝入世界據實論之就第一義所明對治各各為人即是第一非世界也悉檀之義略舉綱網真實義者法絕情妄名為真實實深所以目之為義實義虛融理無不在隨法辨異難以定算今隨一宜彰二論四所言二者一實法性二事法性所言四者一世間所知二學人所知三煩惱障淨智所行處法四智障淨智所行處法此二與四並是義門隨情施設無不為物今依文相前之二種據法以分後之四種隨情以別就前二中實法性者是真諦也事法性者是世諦也真諦之理是法體性名實法性世諦差別目之為事諸法自體名事法性名義如是體相云何諸法分齊差別有四一事二法三理四實事者所謂地水火風色香味等法者所謂苦無常等法之緣數理者所謂諸法相空實者所謂非有非無如實法性此四同體隨義異分今就此四攝為二種於中隨義分之不定若據凡聖所知以別四中初一是事法性餘三為實以初一門是凡所知故說為事後三聖知攝以為實若就有相無相分別前二有相說為事性後二無相說為實性若就本末以分二者前三為事後一為實具辨如是案如地持就初分也二相如是四種云何即就前二種分別離為四也就前事性分為二種謂世所知及學所知就前實性亦分為二謂煩惱淨所行處法及智障淨所行處法事有精麁故別兩門理有淺深是以分二亦可分事以為前三實為第四世所知者地水火風色香味等一切種事世俗通知名世所知學所知者五明處等事中微細藉學以通名學所知此前兩門事相不虛說為真實非是就事彰理實也煩惱障淨所行法者謂四真諦此義博深世學不知要離煩惱清淨之智方能照見舉智別法是故名為煩惱淨智所行處也智障淨智所行法者謂法無我此理淵深餘智不達唯佛菩薩離無明慧方能證見舉智別法是故名為智障淨智所行處法此之四義廣如論釋且依其門略舉名況義法聚中此卷有八門第一釋名苦集滅道名四聖諦逼惱名苦聚積稱集寂怕名滅能通曰道何故名聖而復云諦如涅槃云聖者所謂諸佛菩薩一切聖人就聖辨諦故云聖諦何故就聖而辨諦乎良以諦實唯聖所知非凡能覺聖所知者方名諦故就聖辨之所言諦者世人一向以實釋之此非一向如涅槃中諦實兩別故彼經言有苦有諦有實直論苦事名之為苦就彼苦中因緣有無法相不謬故稱為諦窮其本性非有非無說之為實通相釋之實故名諦實相云何今以兩門分別釋之一隨法深淺彰實不同二隨教宗別明實有異言隨法者法之淺深義別五重一法相實二虛假實三空無實四自體實亦名性實五緣用實法相實者苦集滅道當相實爾故稱為實如彼苦諦凡夫為樂聖觀實苦故名為實乃至道諦凡夫迷謬妄謂非道聖慧觀之知實是道故稱為實是以經云苦者實苦不可令樂集真是因更無異因苦若滅者即是因滅滅苦之道實是真道如是等法返對情妄故說為實言假實者苦集滅道實是因緣虛假之法故名為實於中分別乃有四種一因和合假攬別成總二法和合假苦無常等諸法相成三妄相虛假如虛空華非有為有四妄想虛假苦集滅道妄想假集如夢所見此之四種同名假實良以執定非真實故因緣虛假名為實也據此返望前門所論乃是諦相非是諦實言空實者苦集滅道以理窮之實是空寂本無所有故名為實於中分別乃有五種一者陰上無人之空二因和合中無性之空三法和合中無性之空四者妄相虛無之空五者妄想虛無之空此之五種同名空實據斯返望前門所說因緣假有是其諦相非是諦實言體實者苦集滅道窮其本性實是真實如來藏性是以經言於聖諦處說如來藏又涅槃中宣說苦實乃至道實即是佛性常樂我淨諦實如此故稱為實於中分別有其二種一如實空二如實不空如實空中有二種空一無相空謂非有相非無相非非有相非非無相非有無俱相非一相非異相非非一相非非異相非一異俱相非自相非他相非非自相非非他相非自他俱相如是一切妄心分別皆不相應二無性空恒沙佛法同一體性互相緣集無有一法別守自性故名為空如就諸法說之為有諸法外無別有一有性可得還即說此有等諸法以之為無是諸法外無別有一無性可得還即說此有無等法為非有非無有無等外無別有一非有非無自性可得以此類知一切諸法畢竟無性故名為空空義如是言不空如來藏中從本已來具二種相一如實心所謂真實阿梨耶識神智性之以阿梨耶神智性故與無明合便起妄智遠離無明便為正智二如實法於彼自性清淨心中備具一切恒沙佛法如妄心中備具一切諸虛妄法以真心中具諸法故與妄想合能熏妄心起種種行遠離妄想便成法界廣大行德此空不空同是諦實據斯返望前門之中遣相明空乃是諦相非諦實也緣用實者苦集等相究竟窮之實是法界緣起集用不染而染起苦集用不淨而淨起滅道用滅道有二一隨妄集起對治滅道二捨妄顯真真實滅道諦實如此故名為實上來五種隨分皆實故稱為諦言隨教者教別既殊明實亦異毘曇法中說實有二一者有實苦集滅道法相實爾二者空實陰上無人未空法體成實法中說實亦二一者有實苦集滅道實是因緣名用假有二者空實實無定相未空因緣宜明苦中法相實爾名之為實未說虛假空寂等義成實法中辨明苦等實是名用虛假之法無有定性故曰為實據斯返望前宗所明建立定性非真實也若就大乘破相教中辨實亦二一者有實苦集滅道實是妄相虛幻之有二者空實實無因緣假名之相不但無性相亦叵得據斯返望前成實中未空幻化因緣法故不名為實若就大乘顯實教中辨實亦二一空二有於中分別略有二門一依持門妄想所取苦集滅道於情為有於理實無名為空實妄情所依如來藏性相雖叵見而實是有名為有實故經說為不空藏矣二緣起門如來藏性體如一味名為空實緣起苦集滅道之用名為有實如經中說自性清淨不染而染十二因緣皆一心作生死二法是如來藏法界輪轉名曰法身眾生如是等言是其真實緣起苦集如來藏性顯成法身菩提涅槃諸地行德即是真實緣起滅道諦實如此稱之為實宗別既然隨宗皆實故稱為諦四諦名義略釋云爾第二門中開合辨相何者是苦苦之體相開合不定或總為一謂攝諸苦為一苦諦或分為二所謂分段變易生死六道之報名為分段三乘聖人微細生滅說為變易或分為三所謂苦苦壞苦行苦辨此三苦略有五門一對緣分別二約緣就體分別三約三種無常分別四諸過相顯五對三受以辨通局言對緣者緣別內外內謂自心外者所謂刀杖等緣外中復二一逆二順逆者所謂刀杖等事一切苦具順者所謂己身命財親戚之類緣別如此從彼逆緣逼而生惱名為苦苦刀杖等緣能生內惱說之為苦從苦生苦故曰苦苦從彼順緣離壞生惱名為壞苦內心涉境說名為行緣行生厭厭行生惱故名行苦第二對緣就體辨者心性是苦依彼苦上加以事惱苦上加苦故云苦苦就斯以論向前三苦至此門中通名苦苦謂性苦上加前苦苦壞苦行苦斯名事惱有為之法前後生滅無常敗壞名為壞苦即此有為遷流名行遷流不安故名行苦言約三種無常辨者於彼分段無常分齊宣說苦苦於有為法性苦之上加彼三世分段麁苦苦上加苦故名苦苦又以三世分段麁苦顯有為法體性是苦亦名苦苦就念無常宣說壞苦彼念無常遷流滅壞故名壞苦是即向前第二門中行壞兩苦至此門中同名壞苦就彼自性不成無常宣說行苦同體四相互相集起故名為行以此門中同體四相共破壞行性不成行性無安故名行苦言以諸過互相顯者過有三種謂苦無常及與無我以苦顯苦名為苦苦謂以事惱顯有為法體性苦也無常故苦名為壞苦無我故苦名為行苦以法無我因緣虛集故稱為行有為行故體性是苦言對三受辨通局者受別有三謂苦樂捨違緣生惱名為苦受順緣生適名為樂受中容境界所生受心捨前苦樂故名捨受三受如是對之云何如經中說苦受之中即具三苦心性是苦於性苦上加彼對緣所生事惱即名苦苦前後生滅無常敗壞名為壞苦即此前後遷流集起名曰行苦亦可有為自性虛集名為行苦樂捨二受各具二苦所謂行壞行壞之相不異前釋三苦如是又如經中分為八苦所謂生苦老苦病苦死苦愛別離苦怨憎會苦求不得苦五盛陰苦辨此八苦略有三門一釋其名二辨其相三對三苦共相收攝先釋其名言生苦者報分始起謂之為生生時有苦就時立稱故名生苦衰變名老老時有苦就時為目名為老苦四大增損謂之為病病時有苦就時彰名稱曰病苦陰壞名死死時有苦就時立目名為死苦亦可此等當體為名即指生老病死為苦故云生老病死苦也愛別離者所念分張名愛別離愛別生惱就緣立稱名愛別離怨憎會者所惡強集名怨憎會怨會生惱就緣立稱名怨憎會求不得者所悕不稱名求不得因彼生惱就緣立稱是故名為求不得苦五盛陰者五陰熾盛名五盛陰陰盛是苦就體立稱是故名為五盛陰苦亦盛者盛受之義五陰之中盛前七苦是故名為五盛陰苦若正應言五陰盛苦名義如是次辨其相何者生苦如五王經說始從識支乃至出胎名之為生涅槃經云生通始終始終不同經分為五一者初出所謂識支報始名初初起名出二者至終謂名色支色心具足對前說終三者增長謂前名色增為六入四者出胎五者種類謂出胎後乃至老死於中運運剎那新起名之為生何者老苦如涅槃中釋有兩義一者終身老所謂髮白形枯色變是時名老二者念念老始從識支乃至老死運運遷遷名之為老就念念中經分為二一者增長謂從識支乃至盛年念念遷變二者滅壞年衰已後念念老也何者病苦如涅槃中釋有兩義一者身病所謂四大增損不調及餘客病二者心病所謂歡喜憂愁恐怖愚癡等也何者死苦如涅槃中說死有三一放逸死謂謗大乘方等經典二破戒死謂犯三世諸佛禁戒三壞命死所謂身盡此壞命中經分為二一命盡死二外緣死命盡死中經說有三一者命盡而福不盡正報雖滅依報猶存二者福盡而命不盡依報雖亡正報猶在此亦通名命盡死也三福命俱盡依正俱滅外緣死中經說有三一者自害二者他害三者俱害何者是其愛別離苦所別有二一內二外內者自身外者所謂親戚眷屬及餘資生何者是其怨憎會苦怨憎有二一內二外內者所謂三惡道報外者所謂刀杖等緣何者是其求不得苦所求有二一因二果因中有二一者惡法求離不得二者善法求欲不得果中亦二一者苦事求離不得二者樂事求欲不得苦復有二一內二外三塗苦報求離不得是名為內刀杖等苦求離不得是名為外樂事亦二一內二外人天樂果求欲不得是名為內資生眷屬求欲不得是名為外何者是其五盛陰苦如涅槃說通攝前七以為第八五盛陰苦八苦體相麁辨如是次對三苦共相收攝八中前七別配三苦後一是總總攝三苦就前七中有通有別即壞即苦即行即苦義通前七不待言論緣而致惱義有隱顯生老病死苦苦所收若緣老時失於莊色病失強力死失壽命而致惱者壞苦所攝愛別離者壞若所收怨憎會中義有兩兼三塗苦報刀杖等緣而強聚集苦苦所收涉求之行而強現前行苦所攝求不得中義具三苦於惡於苦求離不得苦苦所收於善於樂求合不得壞苦所攝涉求行心求離不得即是行苦五盛陰中一切斯具八苦如是如地持中隨別分為百一十苦若廣分之苦乃無量苦諦如是次辨集諦開合非一總唯一集或分為二二有三門一就性分二唯善與惡無記無報是以不論二緣正分二唯業煩惱業為正集故煩惱緣集三麁細分二所謂分段變易之因或分為三所謂三界生死之因據斯統攝一切分段變易之因悉在其中或分為四分段變易各有緣正合為四也分段因中有漏業因四住為緣變易因中無涉業因無明為緣問曰無涉云何為因緣照無漏能生三乘生滅法身故說因耳或分段為五所謂五道生死因也或分為六所謂六道生死之因又分段中三有之因變易因中三乘之因亦得分六或分為十五道因中各有緣正故有十也或分十二六道因中各有緣正即為十二又分段中三有之因各有緣正變易之中三乘之因亦有緣正以此通論亦有十二故經說言又如取緣有漏業因而生三有無漏業因無明為緣生阿羅漢及辟支佛大力菩薩三種意生身等若廣分別集亦無量集諦如是次辨滅諦開合非一總唯一滅或分為二二有四門一約所滅因果分二生死因盡是有餘滅生死果喪是無餘滅二約所滅分段變易二種分二分段死盡是有餘滅變易死盡是無餘滅三大小分二二乘所得是其小滅佛菩薩所得是其大滅四性淨方便分為二種無始法性本隱今顯是性淨滅斷障而得是方便滅或分為三三有三門一約所滅假實空心以之為三因和合中取立定性是迷假心法和合中取立定性是迷實心無漏之慧是其空心滅此三心為三滅也假實兩心成實法中聞慧伏滅𤏙等已去見理永滅大乘法中善趣伏滅種性已上漸次永滅若論空心成實法中滅定暫滅無餘涅槃畢竟永滅大乘法中種性已上隨分漸滅真德漸顯至佛乃盡二約所滅煩惱業苦三分分別三就人分別謂三乘人所得滅也或分為四分段之中因果盡處分為二種變易之中因果盡處亦分二種故合四也又復經中宣說涅槃遠離十想亦得分十此義如後涅槃章中具廣分別隨義異論數別難窮滅諦如是次辨道諦開合非一總唯一道或分為二二有四門一因果分二因所行是其因道果中所成是其果道二約對治分二所謂分段變易對治為二道也三大小分二二乘所行以為小道大乘所行以為大道四真妄分二緣修對治是其妄道真實行德是其真道或分為三三有五門一聞思修分為三種此義如後三慧章中具廣分別二戒定慧分為三種戒定通具慧為道體三證助不住開分三種四約位分三所謂見修及無學道五隨人分三謂三乘人所行道也或分為四四有三門一就行分四謂聞思修證二約位分四謂方便道見道修道及無學道三隨人分四謂聲聞緣覺菩薩及與佛道或分為五謂聞思修報生識智及與證智聲聞乘中見修無學分之為三緣覺大乘各別為二合有五也或分為六謂三乘中各分因果或分為七謂七覺支或分為八謂八正道或分為九謂三乘中各有見修及無學道或復分為三十七道廣則無量道諦如是第三門中分其染淨因果差別四中前二是其染法後二淨法舉染令厭彰淨令欣就前染中先果後因淨中亦爾先果後因故有四別諸法之起先因後果何故諦中先果後因觀門有二一順二逆尋因趣果是其順觀從果尋因是其逆觀今依逆觀故先明果後彰因矣良以果兼美惡顯著欣厭義強是以先明因相微隱欣厭義微是以後說第四門中理事分別宗別不同所說亦異依如毘曇六道果別是其事苦即此事上有苦無常空無我等四義寬通說為理苦又復一切有漏諸法莫問內外但從前生後不簡近遠麁細之別悉是果義於此果上具苦無常空無我等四種道義盡是理苦六道因果是其事集即此事上因集有緣四義齊通說為理集又復一切有漏諸法莫問內外但前生後不簡近遠麁細之殊悉是因義於此因中因集有緣四義寬通盡是理集以理苦集通諸法故聖人無有一道有漏中具有二具苦智處而無集智具集智處而無苦智隨過麁細盡亡之處品別無為是其事滅即此事上盡止妙出四義齊通說為理滅戒定慧等三十七品道行差別是其事道即此事上道如跡乘四義齊通說為理道若依成實生死因果莫問麁細一切皆是事苦事集無漏因果是事滅道即此事上緣用虛假無性之空是其理也緣用虛假是世諦理無性之空是真諦理大乘法中分段變易二種因果是事苦集此二盡處數滅無為及彼對治是事滅道即此事中平等實性緣起之相是其理也平等實性是真諦理緣起之相是世諦理理之淺深備如初門第五十六聖行分別四諦之中各有四行故有十六苦中四者謂苦無常空與無我逼惱名苦苦法遷流說為無常苦非我所故名為空苦非我體名為無我問曰苦中唯有此四更有餘義義別眾多如華嚴說所謂果報擔累危脆怨毒惱害障礙繫縛陰蓋遮難難苦事等如是非一今據一門且論此四問曰何故偏說此四釋言苦中義別眾多既言且論寧可具責問曰無常通苦集道空與無我遍通四諦以何義故偏攝苦中釋言法門有通有別若就通門無常空等義通餘諦今就別門無常空等身邊兩見對治法故攝入苦中是義云何身邊兩見迷苦而生無常治邊空與無我對治身見是故隨對攝入苦中何故身邊偏迷苦生報法麁現相狀顯著人多取此以為神主隨計斷常是故身邊偏緣苦生此義具釋如十使章問曰苦中具有四行以何義故偏名苦諦不名無常無我等諦釋言皆得不可並彰且說苦耳設立餘名會歸一難又隨義釋非無所以義釋有三一苦麁易覺人皆同識就易以名二苦過麁重生厭義強故偏名之三苦義唯別不通餘諦故偏名苦餘無常等無如是義故經論中多不說之集中四者謂因集有緣能生曰因聚果名集能有來果故評為有緣此得報故說為緣問曰集中唯有此四更有餘義釋言集中義別無量所謂生造作起滅出由籍方便至到趣向次第開道如是非一今據一門且論此四問曰因果正相對法前苦諦中不說其果今集諦中何故說因釋言苦集各有多義名皆不盡隱顯互彰何可具責又復果義麁顯易識不假言論故不說果因細難覺故須說之又復苦中若立果行無由得顯人天樂果是苦無常空無我等為可厭法故不說果對苦說因因即可厭故說其因又苦諦中說苦無常對治愛行說空無我對治見行若說其果無此治能故不說果約對治等說因可厭是以論之問曰集中具有四義何故名中偏彰集諦不說因等釋言皆得不可並存且以集名又復集義攝果義顯故偏名矣滅中四者謂盡止妙出亦名滅止妙離盡滅有過故云盡滅寂止惱患故名為止捨遠麁礙稱之為妙出離纏縛名出名離問曰滅中唯有此四更有餘義釋言滅中義別眾多所謂無為寂靜安隱解脫不動不燃不熾休息無惱清淨快樂無礙無相如是非一今據一門且論此四問曰四中以何義故偏名滅諦釋言皆得不可並立且彰滅耳又復滅者除遣義彰相顯易識故偏名之餘止妙等同世俗上妙出等故不名矣道中四者謂道如迹乘亦名道正迹乘能通名道如法正行名如名正尋之趣向果故稱為迹依之達到故說為乘又復運通亦名為乘問曰道中唯有此四更有餘義釋言道中義亦非一所謂無漏無礙無障安隱解脫出離清淨對治方便能度至到如是非一今據一門且論此四問曰四中以何義故偏彰道名釋言皆得不可並立且論道耳又復道者通到義彰相顯易識故偏名道十六聖行辨之麁爾第六門中有作無作有量無量相對分別小乘眾生所觀四諦名為有作亦名有量大乘所觀名為無作亦名無量有作無作約行分別有量無量當法分別云何就行分作無作據小所觀望後猶有無量諦觀可皆以修作對後別前故名有作據大所觀望後更無餘觀可作故名無作總相如是然彼小中隨義別分有有作無作之義因中所觀名為有作果中所觀名為無作大乘亦爾因中所觀名為有作果中所觀名為無作量無量者分別有三一就寬狡明量無量小乘所觀苦集二諦止在分段因之與果所觀滅道唯是分段因果對治法有局限故名有量大乘所觀苦集統通分段變易二種因果苦通分段變易之報集通分段變易之因滅盡分段變易之因果道攝分段變易對治法無局限名為無量二就深淺明量無量小乘法中依如毘曇但明苦者真實是苦不可令樂乃至道者真實是道未說餘義成實法中唯明苦等名用虛假無性之空未窮法本故名有量大乘法中若據說相明其苦等幻化之有畢竟空寂窮實論之苦等體性即是真實如來藏性緣起法界以窮深故名為無量三就麁細明量無量小乘之中總相麁觀名為有量大乘法中別相細觀說為無量是以經言所說苦諦中智所知分別是苦有無量種非諸聲聞緣覺所知我於彼經竟不說之集滅道等類亦同然此是麁細量無量也第七門中明其四諦體之同異於中四諦義差別有二一者諦相二者諦實今先就相辨其同異於中滅道有其二種一者緣修對治滅道謂三乘人除結無為緣修之治二者體證真實滅道謂佛菩薩體證無為圓通實德今先以彼對治滅道望於苦集辨其同異於中滅諦是無為法望餘三諦一向別體苦集道諦同異不定若依毘曇苦集有二一麁二細過業煩惱得今苦果現業煩惱得當來報是其麁也此乃是其事苦事集有為之法念念生滅就此者為義分苦集說之為細以為理苦集也就麁以論若就事論苦集及道一向別體若據細辨苦集同體道諦不同相狀如何一念有為從前集起義說為苦即此有為能生於後義說為集其猶世人望父為子望子為父是故苦集一向同體道是無漏不同前二若依成實唯說結業以之為集所受生死名為苦諦微細生滅悉是苦攝一種事相苦集然彼所說集道別體苦望集道義別有三一者苦諦與集同體謂依報心造作集因集體是苦故云同體以彼宗中宣說報心體是苦故二者苦諦與道同體謂依報心修起聖道道諦是苦故云同體問曰毘曇何不如是釋言毘曇明其報心不常續故集道起時無其報心是故苦諦不與集道二諦同體彼成實中說報常續集道起時恒有此報是故苦諦得與集道二諦同體三者不同謂餘一切無記心中苦報之心不與集道二諦同也大乘之中所說不定先就分段辨其同異於中苦集略有二種一就三世因果不同以分苦集若據斯義苦集望道所辨同異與成實同第二就彼微細生滅義分苦集若據斯義苦集二諦一向同體與毘曇同即此苦集望於道諦不同毘曇云何不因分別有二一者苦集與道同體謂依報心起於聖道報心即是苦集所攝是以苦集與道同體良以大乘亦說報心常相續故二者苦集諦與道別體謂餘一切有漏法中苦集諦也分段如是次就變易辨其同異於中不定若就凡時隨相麁分單有集諦隨義通論得有苦集同體之理無明住地是其集諦即此無明生滅之義即說為苦是故苦集同一體也若據聖時三諦同體一念無漏當分治結即是道諦即此道者從前無漏變易業生即名為苦復能生後即名為集是故三諦同一體性對治滅道望於苦集同異如是次就真實滅道二諦辨其同異此二相望一向同體萬德圓寂即說為滅虛通之義即說為道更無別體是故宣說滅道同體望彼苦集對治滅道一向別體真妄異故諦相如是次就諦實辨其同異據實以論四諦同體苦集二諦無別體故用滅道性以之為體故涅槃中說彼苦集二諦之實即是佛性即是涅槃即是如來常樂我淨一切佛法寶性論中亦說法身如來聖諦及與涅槃四法無別滅道二諦無別體故還即說彼苦集實性以之為體是以經中說十二緣以為佛性見十二緣名為見佛見法見僧又說五陰以為佛性一苦滅等良以染淨無別體故經中說言凡夫未成佛菩提為煩惱眾生成佛時煩惱為菩提義在於此其猶迷人所取之南與彼悟時所解之北無有二性同異之義其相像此第八門中辨其虛實虛實之狀難以一定於中略以三門分別一就諦相優劣分別苦集是虛滅道是實苦集迷生所以是虛滅道解起所以是實苦集既虛云何稱諦實是虛誑顛倒之法是故云諦非同滅道二諦實也二攝法從情四俱是虛皆是妄想分別法故故維摩云見苦斷集證滅修道是即戲論地經亦說五地中分別四諦名取染淨分別慢也三癈情論法四俱是實經中設遣除情計不破其法是以經言但除其病而不除法法云何實實有五重如初門中具廣分別究竟窮之唯有二種一者體實窮諦本性唯如來藏真實法界亦名真如亦名實際亦名法性亦名一實亦名佛性二緣用實謂清淨心不染而染緣起生死苦集二門不淨而淨緣起涅槃滅道二門實相如是第九門中十諦分別言十諦者如地經說始從世諦乃至第十菩薩地成如來知諦然彼四諦統含法界恒沙佛法隨義別論皇繁難計且從一數十門觀之此十一一皆通四諦就彼四中直知苦集滅道法相名為世諦知其空寂無人無法名第一義知其苦等有二無二一實之相名為相諦知其緣起法界門別名差別諦就彼別中隨說不同集成各異名說成諦迷彼四諦苦果事起名為事諦迷之造集能生後苦說為生諦解彼四諦能滅染累名盡無生諦解達苦等名入道諦窮其體實緣起法門便成大乘如實行德行分因果是故名為菩薩地成如來智諦然此四諦統攝淵廓難以究窮且隨詮況略示網緒第一釋名所言緣者由籍之義緣別不同故分為四一者因緣二次第緣三者緣緣四增上緣言因緣者親生之義目之為因用因為緣故曰因緣次第緣者籍前心法次第生後所生之心次前後起故名為次以後生故說之為第前心與後次第為緣名次第緣言緣緣者六塵境界為心所緣故名為緣由彼所緣與心作緣故名緣緣亦可疎助名之為緣以緣故名緣緣增上緣者起法功強故曰增上以此增上為法緣故名增上緣於中亦有非增上者從勝受名故曰增上此一門竟次辨其相四緣之義諸論不同成實論中宣說三因以為因緣一者生因所謂一切善惡等業能生一切苦樂等報故名生因二者依因所謂色心互相依立故曰依因其猶尼乾立拒舉瓶相假而立彼亦如是三者習因如人習善增長善法習惡增長惡法如是一切後起增前故名為習用習作因名為習因用此三因以為因緣心法續起為次第緣六塵生識以為緣緣六根生識為增上緣故成實論云言緣緣者所謂色等增上緣者所謂眼等若依毘曇就彼六因離合為四何等為六一所作因二共有因三自分因四者遍因五相應因六者報因所作因者諸法起時除其自體萬法不障令其得生名所作因如空生色如是等也共有因者諸法起時同時同性共有之法展轉為因名共有因自分因者同類之法籍前生後名自分因言遍因者苦集諦下疑見無明增上一切染污法故名為遍因於中差別乃有十一苦下有七所謂五見疑及無明集下有四邪見見取疑及無明相應因者止在心法如心起時同時即有諸心數法與心相應是相應法展轉相助能有所作名相應因前共有因相扶體立此相應因相扶有用言報因者一切有漏善不善法能生一切苦樂等報名為報因此義廣釋如六因章於中自分遍因報因相應共有此之五因合為因緣所作因中離為三緣以彼所作寬通故爾就所作中分取心法生後之義為次第緣總相如是於中別論乃有三門一定別諸心二就生死辨定諸心三明諸心相生次第言定別者心別有十一方便善心所謂一切聞思修等相應之心二生得善心謂從過去修習所成信進念等相應善心三不善心謂欲界中除身邊見餘煩惱業相應之心四穢污無記亦名隱沒謂欲界中身邊兩見及上二界一切煩惱相應之心五報生心謂三界中報無記心六威儀心謂行住坐臥見聞等心七工巧心所謂一切營生之心八變化心謂依諸禪起化之心九者學心謂三乘人無漏因心十無學心謂三乘人無漏果心此十心中欲界有八除學無學成實法中欲界地中有電光定得發無漏若從是義欲界亦有學無學心毘曇不立色界有八除不善心及工巧心一切上地無有不善及工巧心故成實法中上界得起欲界不善毘曇不立無色界中下三空處但有六心除不善心威儀工巧及變化心有餘六種成實法中無色亦起欲界不善大乘宣說無色界中有形色故亦有威儀變化等心毘曇不立非想地中但有方便生得穢污報生四心彼無無漏除學無學餘如上說心別如是次就生死辨定諸心此十心中二心得生所謂不善及穢污心一切受生依煩惱故五心得死謂生得善不善穢污報生威儀此五心中得命終也不善命終唯在欲界威儀命終通欲色界生得穢污遍通三界報心不定毘婆沙中有二種說一家宣說三禪已還無捨受報若從是義三禪已還無有報心而命終者命終必在捨受心故一家宣說三禪已還亦有報捨若從是義報心命終遍通三界於中下死向上生者必在生得報生威儀三心中死若有下地不善穢污不上生故若色界死向下生者必在生得穢污報生威儀心死一切上地無不善故若無色死向下生者必在生得穢污報生三心中死彼無不善威儀心故若欲界死欲界生者五種心中皆得命終若色界死當地生者四心命終除不善心三禪已還報心有無義如上判今且論有若無色死當地生者必在生得穢污報生三心命終彼無不善威儀心故問何故方便善心學無學心工巧變化心不得命終以命終時心微劣故不得在此強心中死生死如是次辨諸心相生次第於中唯就隣次相生以明次第次第有七一同處法相生次第謂同地法互相因起二於上法修起次第如依欲善起初禪等三於下法防過次第如依上地方便善心及穢污心起下地中生得善等四於下法退轉次第如依上善退生下結五於上於下遊觀次第如九地中漏無漏善互相因起六於上於下受生次第如彼生得報心等死染污生等七於下於上體用次第如從淨禪起變化心化心次第起淨禪等今就此義以明諸心相生次第先論方便欲界地中方便善心於自地中能生一切除欲界中四禪化心於上能生方便善心學無學心修起次第從欲界地聞思慧等起初禪地方便善心遊觀次第從欲界中聞思慧等起初二禪方便善心學無學心次第正受起初禪地方便善心學無學心超越正受起二禪地方便善心學無學心聲聞超越禪不過一故餘一切地相望例然若論菩薩於一切地隨所有心皆悉能起何故不生上地生得一切生得皆隨身報身在下地則無上地生得善故何故不生上地不善一切上地無不善故何故不生上地隱沒上地隱沒愛著自地要先起彼方便善竟然後生愛愛自所得是故不從下地方便經起上地穢污之心何故不生上地報心身在下地無上報故何故不生上地穢污身在欲界雖起初禪眼耳等識彼所生所生識必依上地眼耳等根上地之根必依上地淨禪而生不依下地善心生故何故不生上地工巧一切上地無工巧故何故不生上地化心上地化心是其上地淨禪果故欲界如是色界地中方便善心於自地中能生一切除自地中上禪化心於上地中生方便善學無學心於下欲界生方便善心生得善心不善穢污及變化心遊觀次第生方便善生得善心欲界生得是捷疾故從上方便次第生之餘一切地生得善心皆不如是退轉次第生不善心及穢污心起用次第生下化心何故不生欲界地中報生威儀工巧之心彼微劣故不從上善次第生之同界之中望於下地得生五心遊觀次第生下方便學無學心退轉次第生下穢污起用次第生下化心色界如是無色界中方便善心於自地中能生一切望上不定空處識處能生上地方便善心學無學心無所有處望上唯生方便善心非想地中無無漏故不生學心及無學心非想望上更無所生望於下地得生四心遊觀次第生下方便學無學心退轉次第生下隱沒四空定心不起化故不生化心方便如是次辨生得欲界地中生得善心於自地中能生一切除變化心於上地中唯生穢污謂欲界中生得命終上一切地染污生故何故不生上地方便學無學心非方便故何故不生上地生得報生威儀界地別故何故不生上地化心以變化心上禪果故色界生得於自地中生方便善生得穢污報生威儀除變化心學無學心於上地中唯生穢污於下地中得生不善及穢污心無色生得於自地中生方便善生得善心穢污報生於上地中得生穢污於下地中得生不善及穢污心次明不善得不善心於欲界中能生一切除變化心於上不生次明穢污欲界穢污與不善同色界穢污於自地中生方便善生得穢污報生威儀除變化心學無學心於上不生於下欲界生方便善生得不善及穢污心為依下善防自地退故起欲界方便善心生得善心於上命終下染受生故起欲界不善穢污同界望下生方便善及穢污心問曰何故色界穢污得生欲界生得善心同界下地不起生得釋言欲界生得善心強利捷疾能防上退是故起之上界生得軟鈍不利不能防上所以不起無色穢污於自地中生方便善生得穢污及報生心於上不生於下欲界生不善心及穢污心謂彼命終欲界生故於下色界生方便善及穢污心為防上退起下方便上死下生故起染心同界望下如望色界有人說言同界望下但起生得及穢污心論無此言人之謬語次辨報心欲界報心於自地中除方便善及變化心生餘一切以微劣故不生方便非淨禪故不生化心於上地中但生穢污謂彼命終上地生故色界報心於自地中能起生得穢污報生及威儀心於上地中但生穢污於下能生不善穢污謂彼命終下地生故無色報心於自地中能起生得穢污報生於上生染於下但生不善穢污問曰不善尚能次第生方便善報心云何不能如是論自釋言報心羸劣故不生善不善與善境界不異以見過故不善心後能生善心又復不善是強盛心故能生善問曰若言報心羸劣不生善者方便善心何故生彼論自釋言善心息時捨勤方便故得生羸劣報心次辨威儀欲界威儀同欲界報色界威儀同色界報次辨工巧與欲界中報威儀同問曰威儀及工巧心何故不生方便善心論言此二自樂所作是故不生方便善心何故不起學無學心非方便故何故不起變化之心非淨禪故次辨化心欲界化心於自地中唯生化心於上地中唯生方便謂從化心入根本禪色界化心於自地中唯生化心及方便善同類相起故生化心從用歸本故生方便於上唯生方便善心謂二禪化還入二禪乃至四禪類亦同然於下不生次辨學心色界學心於自地中生方便善學無學心於上唯生方便善心及與學心以何義故不生無學上地無學必依上地淨禪起故於下欲界生方便善生得善心同界望下生方便善及與學心以何義故不起生得如彼雜心子注釋言欲界生得強而捷利故從學心次第生之上界生得弱而不利故學心後不得生之以何義故不生無學下地無學必依下地淨禪生故無色學心與色界同除望欲界去欲界色遠不生彼故次辨無學色界無學於自地中生方便善及無學心以何義故不生學心得無學時捨學心故退無學時煩惱心退非學心退故無學心不生學心於上地中生方便善及無學心謂阿羅漢遊戲諸地或從無漏起有漏心或從有漏起無漏故於下欲界生方便善及生得善亦以欲界生得強利故得生之同界下地生方便善及無學心上界生得不強利故所以不生無色無學於自地中亦生方便及無學心於上於下類亦同然次第如是就所作中分取六塵生識之義以為緣緣分取六根生識之義及餘一切萬法不障為增上緣體相如是此二門竟次就諸法辨定其緣若生心法具籍四緣心法必有相應共有如是等事即是因緣心籍前生是次第緣心籍塵生是其緣緣心依根起是增上緣若依毘曇無想正受滅盡正受從三緣生彼宗宣說無想滅盡是有為法同時共有生住滅等互相扶助是其因緣籍前心起是次第緣萬法不障是增上緣以非心法故無緣緣自餘一切非心之法悉二緣生所謂因緣及增上緣所有自分共有法等是其因緣萬法不障是增上緣不籍前心開導生故無次第緣以非心法不能緣境故無緣緣故雜心云心及諸心法是從四緣生二正受從三謂餘說於二若依地持唯心心法從四緣生自餘一切非心之法但二緣生皆無次第緣緣之義故彼論云次第緣緣是心心數法籍前開導故有次第籍彼六塵緣攝受生故有緣緣大智論中亦同此釋故彼文言心心數法相續無間名次第緣心心數法緣塵生故名為緣緣準驗斯文次第緣緣局生心法不生非心有人釋言非心之法亦籍緣緣經論無文直是人語此言謬浪無宜輒受此三門竟次約大小辨其同異同異之相如大智論說所言同者四緣名義與毘曇同所言異者小乘法中隨相執言菩薩了知猶如幻化如水中月但無定性不無幻相故彼文言如水中月雖可眼見不可手捉聖人破者破可捉月不破可見四緣亦爾相有體無不可定取故異二乘四緣名義略辨如是第一門中列名辨相五果之義出地持論毘曇論中亦廣分別酬因曰果果別不同一門說五五名是何一是報果二是依果三士夫果毘曇論中名功用果四增上果五解脫果言報果者善惡等業得苦樂報名報果言依果者依善生善從惡生惡如是一切同類之法後依前生故名依果士夫果者如地持說卜占印算宰官理務如是一切各有果生名士夫果士夫是人士夫所作名士夫果功用果者如毘曇說功力所得名功用果兩言雖異其義不殊增上果者如地持說二十二根名為增上各有果生名增上果如眼生識如是一切若依毘曇一法生時過去現在一切萬法於此不障皆名增上生法望彼名增上果此則通矣不唯止在二十二根解脫果者依如毘曇無漏聖道及與等智滅諸煩惱名解脫果若依地持無漏聖道永斷煩惱名解脫果世俗等智滅諸煩惱彼不究竟非解脫果次對六因分別五果言六因者謂所作因自分因相應因共有因遍因報因所作因者一切生時萬法不障名所作因自分因者一切有為同類相起名自分因相應因者諸心心法同在一時相應造緣互相依藉而有作用名相應因共有因者有為法中同時之法名為共有共有之法相依而立名共有因前相應因止在心法相依有用此共有因統通三聚相因體立有斯異也言遍因者苦集諦下見疑無明遍能增長一切有漏名為遍因言報因者善惡等業能生苦樂故名報因此義廣釋如六因章問曰何因能得何果答曰所作得增上果及解脫果別對如是通即亦得功用果也以說三緣為所作故義如下釋自分遍因能得依果相應共有得功用果報因一種能得報果次對十因以明五果此義如後十因章中具廣分別次對四緣分別五果言四緣者如向所說六因之中自分遍因相應共有及與報因此之五種說為因緣所作因者說為三緣謂次第緣緣緣增上緣就四緣中因緣一種能得三果所謂報果依果及功用果於中報因能得報果自分遍因能得依果相應共有得功用果餘之三緣能得三果次第緣者得功用果緣緣一種得增上果增上緣者得增上果及解脫果次對有漏無漏之因以明五果有漏有三一善二惡三者無記善有二種一斷結善所謂世俗無礙之道二不斷結所謂欲界一切善法及八禪中解脫勝進一切善法斷結善者得果多少論說不同若依毘曇能得五果以此善法能得善報故有報果同類相起故有依果同時之中相應共有互相扶成有功用果不障萬法有增上果以斷結故有解脫果若依地持但得四果除解脫果世俗斷結非解脫故不斷結者能得四果除解脫果善法如是不善法者亦得四果無記法者能得三果除解脫果及與報果有餘三種有漏如是無漏法中有其二種一斷結無漏所謂見修無礙之道二不斷結所謂一切解脫勝進無漏善法斷結無漏能得四果除彼報果以無漏法不得報故不斷結者能得三果除解脫果及與報果次就三性分別五果若論善業還用善法以為四果除其報果善非報故用不善法以為二果所謂功用果及增上果從前善心生後不善次第緣起名功用果用前善心以為意根生不善識增上緣起名增上果以不善法非是報故無其報果非是同類相生法故無其依果非解脫故無解脫果用無記法以為三果除其依果非同類故非解脫果以無記法非解脫故不善業者還用不善以為三果除其報果及解脫果用彼善法以為二果謂功用果增上果從前不善生後善法次第緣起名功用果前不善心以為意根生後善心以為意識增上緣發名增上果善非報故無其報果非同類故無其依果不善之法不斷結故無解脫果用無記法以為四果除解脫果問曰不善望無記法非是同類何因緣故得有依果論自釋言欲界地中身邊二見雖是無記望彼欲界不善煩惱染污類同以同類故從彼不善起此無記得名依果又苦集下見疑無明是其遍因此之遍因增長一切染污之法欲界地中身邊兩見依此因生故名依果無記之業還用無記以為三果所謂依果功用之果及增上果無記之業非報因故無其報果無記非是解脫法故無解脫果用彼善法以為二果謂功用果及增上果從前無記次生後善次第緣起名功用果無記之心以為意根生後善心以為意識增上緣發名增上果善非報故無其報果非同類故無其依果無記之法不斷結故無解脫果用不善法以為三果除其報果及解脫果問曰何故得有依果此義與前不善之業望無記法生依果義同功用增上類前可知次就三世分別其相過去之業望三世法得有四果除解脫果以解脫法不墮世故現在之法望現在法得有二果謂功用果及增上果非前後故無其報果及以依果無解脫果義同前釋問曰現在還望現在無前後故無後報果及依果者過望過去云何得有釋言過去還望過去時中寬長故得有之現在望現時中短促所以不有者現望未來還有四果除解脫果未來之業望未來法得有三果所謂報果功用增上無其依果及解脫果無解脫果義在可知以何義故無其依果未來未起無前後故若爾何故得有報果釋言有以報因生果異類相起法雖在當因果相分故說有之若論依果同類相起同類難分要已起處得說依果未來世中因之與果同皆未起難別前後故無依果若爾何故有功用果及增上果功用增上不得前後而得有故次就諸地分別五果地謂九地法從欲界乃至非想得果云何如雜心說自地自地四或以他地二若正思惟地亦有解脫果初言自地自地四者自地之業望自地法得有四果除解脫果所言或以他地二者若有漏業還望他地有漏之法得有二果謂功用果及增上果自地心後起他地心次第緣起有功用果自地之心以為意根生他地識增上緣發有增上果若無漏業望他地中無漏之法得有依果多少不定故說為或問曰何故有漏之法望他地中不說依果無漏相望說依果乎釋言有漏繫地別故異地相望類別名異故非依果無漏非是繫地法故異地相望得說依果若正思惟地亦有解脫果者謂八禪地無礙之道當知又有其解脫果也次就學等分別五果法有三種一者學法二無學法三者非學非無學法學望學得有三果所謂依果功用果增上果同類相起故說依果相應共有及次第緣有功用果前為意根後為意識增上緣起有增上果以無學法亦為三果與前相似用彼非學非無學法以為三果謂解脫果功用果及增上果無為解脫非是學心無學心故有解脫果從學心後起有漏心次第緣起名功用果用彼學心以為意根生有漏心以為意識增上緣起名增上果無學業者用無學法以為三果所謂依果功用果增上果用彼學法以為一果謂增上果謂無學後退起學心無學望彼不障礙故有上果問曰何故無其依果上法望下非依因故又問何故無功用果非是相應共有法故又非次第相生法故問曰向言無學心後退起學心云何說言非是次第釋言雖復無學後退起學心無學心中終無退理要在有漏方有退義故非次第非次第故無功用果用彼非學非無學法以為二果謂功用果及增上果無學心後起世俗心次第緣起有功用果無學意根生世俗心以為意識增上緣起名增上果若彼非學非無學業還用非學非無學法以為五果用彼學法及無學法亦有二果謂功用果及增上果次就斷法分別五果法有三種一是見斷謂見諦惑二是修斷謂修道惑及與一切有漏業果修道煩惱正斷其體自餘業果但斷繫縛不斷其體三是無斷謂無漏法業見斷之業用見斷法以為三果除彼報果及解脫果用修斷法以為四果除解脫果用無斷法以為一果謂增上果見斷之業望彼等智斷結無為不能障故有增上果修斷之業用修斷法以為四果除解脫果用見斷法以為二果謂功用果次第起故及增上果為增上緣起彼法故用無斷法以為三果謂解脫果增上果依世俗禪滅煩惱故得解脫果依世俗禪起無漏故得功用果及增上果無斷之業用無斷法以為四果除其報果用見斷法以為一果謂增上果此果寬通故得有之用修斷法以為二果謂功用果及增上果無漏心後起有漏心次第緣生故有功用果無漏意根生有漏識增上緣發故有增上果五果之義略辨如是初辨其相六因之義出毘曇論大智論中亦廣分別一所作因二共有因三自分因四者遍因五相應因六者報因故彼偈言所作共自分一切相應報從是六種因轉生有為法所作因者諸法起時除其自體萬法不障令其得生名所作因如空生色如地生於草木等也故彼偈言相似不相似各除其自性一切是作因生時不障故共有因者諸法起時同時同性共有之法展轉為因名共有因如心心法集起之時同時即有諸心數法生住滅等說為共有若是禪定無漏之心同時即有定道無作望彼心法亦是共有如是色法及非色心不相應法集起之時同時即有生住滅等為共有也自分因者同類之法藉前生後名自分因於中略以四義分別一三性分別所謂善惡無記性也善法唯與善法為因不與不善無記為因不善無記望彼善法亦無因義不善還與不善為因若望無記義須分別無記有二一者穢污二者白淨欲界地中身邊二見及上界一切煩惱名為穢污報生威儀工巧變化非煩惱故名為白淨不善與彼穢污無記互得為因同是染污煩惱法故若望白淨則無因義無記法中迭互相望穢污還與穢污為因白淨還與白淨為因穢污白淨二種相望則無因義二品數分別品者所謂上中下品善中有二一者生得過去久習生便得之二者方便現在修起若論生得上中下品展轉為因以彼先成非增習故若論方便下為勝因勝非下因同品相望亦有因義不善法中上中下品展轉為因以彼性成非始習故又從上地退生下時下地煩惱上中下品一時頓得隨何先起則為因也無記法中穢污無記與不善同白淨之中四種相望生得唯與報生威儀工巧變化四種為因威儀唯與威儀工巧變化為因工巧唯與工巧變化二種為因變化唯與變化為因三就時分別時謂三世過去世中善惡等法前起之者與後為因及與現在未來為因現在世中善惡等法前起之者與後為因及望未來為自分因未來之法還望未來無自分因以未起法無先後故四就處分別處謂九地始從欲界乃至非想若有漏法當地為因異地相望則無因義以有漏法異地相望因果斷故若無漏法異地相望展轉為因以無漏法不繫地故雖復異地展轉為因下為勝因勝非下因言遍因者苦集諦下疑見無明能生一切染污法故名為遍因總相如是於中略以四句分別一定別其相遍因不同有十一種苦下有七所謂五見疑及無明集下有四邪見見取疑及無明是十一也然苦諦下具有十使五利五鈍集下有七謂貪瞋慢邪見見取疑及無明何故但說苦下七使集四使為遍因乎以此十一迷理之惑通迷一切有漏之法能增一切染污法故說為遍因貪瞋及慢緣事煩惱非是通迷一切有漏苦集之理不能增長一切染污以是義故不名遍因滅道諦下諸使煩惱何故不名為遍因乎然滅道下諸使煩惱迷於滅道不能迷縛一切煩惱不能增長一切染污以是義故不名遍因十一遍使迷縛一切五行煩惱一切煩惱苦集諦攝以是義故唯就苦集說為遍因修道四使亦是事中縛事煩惱不能增長一切染污以是義故不名遍因二遍使遍因相對辨異異有三種一寬狹不同十一遍使唯是苦集二諦之下見疑無明不通其餘心心數法生住滅等是名為狹遍因通攝苦集諦下見疑無明及餘一切心心數法住滅等是名為寬二長短不同十一遍使統通三世名之為長遍因唯在過去現在不通未來是名為短三就所生所使之法通局不同十一遍使遍使一切有漏之法是故名通遍因唯生染污之法自餘善法白淨無記非彼所生就染中從其生者望之說因不從生者則非彼因是故名局遍使遍因差別如是三就時分別時謂三世此三世中前為後因後非前因如過去世前起煩惱望後說因及望現在未來為因現在世中前局後因望未來世亦得說因未來還望未來之法則無因義未來未起無前後故四就處分別處謂欲界乃至非想此地地中當地說因不望他地彼染污法繫地別故故彼偈言苦集於自地見疑及無明是一切遍因相應因者止在心法如心起時即有一切諸心數法與心相應是相應法展轉相助有所為作名相應因於中心王望數說因心心相望則無因義一時中無二心故數望心王亦得說因但就數中異數相望展轉為因非同一數相望說因言報因者一切三界有漏善法及與不善能生一切苦樂等報故名報因因相如是第二門中就時分別時謂三世六因之中所作最寬故通三世及非三世有為法中所作因者通於三世無為法中所作因者非三世攝自分遍因唯在過現不通未來未來未起無前後故相應共有及以報因通其三世故彼論言作因一切法二因說二世餘三說三世若使未來無前後故不說自分及遍因者是則未來無前後故應無報因釋言報因異類牽果彰因義顯故得說因自分遍因同類相起因相微隱故不說也第三門中對果分別果別有五一增上果二者依果三者報果四功用果五解脫果增上果者如彼眼識為其眼根增上緣生故望眼根為增上果乃至意識望意亦然言依果者從前生後同類相起名為依果言報果者善惡等業得苦樂報名為報果功用果者謂現在世有所成辨名功用果地持名此為士夫果解脫果者為雜心中世諦淨智及無漏道斷諸煩惱所得無為名解脫果地持之中明世俗智滅諸煩惱彼非究竟非解脫果唯取無漏斷結之處為解脫也此五果中所作因者得增上果自分遍因同類相生得彼依果其報因者得彼報果相應共有得功用果所作因中對治道者得解脫果第四門中歷法分別法七種一者報法二者不善三穢污無記四威儀等白淨無記五者一切有漏善法六除初念無漏之道自餘一切無漏善法七者初念無漏之法此之七種攝為四階初之一門即為一階次有兩門為第二階次有三門為第三階末後一門為第四階初階之中要分為二一者心法二非心法彼心法者從五因生除其遍因以彼報法非煩惱故非心法從四因生除其遍因之義類同前釋除相應因非心法故第二階中亦有心法及非心法彼心法者從五因生除其報因非報法故非心法者從四因生除彼報因非報法故除相應因非心法故第三階中亦有心法及非心法彼心法者從四因生除其報因非報法故亦除遍因非煩惱故非心法者從三因生除彼報因及除遍因義同前釋除相應因非心法故第四階中亦有心法及非心法彼心法者從三因生除其報因以非報故亦除遍因非煩惱故除自分因以初無漏無自分故非心法者從二因生謂所作因及共有因無有一法從一因生第五門中辨其同異同異之義如大智論說所言同者如彼中說六因之義相同毘曇更無差別所言異者小乘法中隨相定執不知此等幻化緣起菩薩了知如幻如化如水中月明鏡中像等畢竟無有一法別守自性雖無定性因緣不無此即是其同異之相六因之義略辨如是先辨五法五法之義出楞伽經自體名法一切諸法各有體性故云自體法相不同離分為五一名二相三者妄想後翻經中名為分別四者正智五者如如後翻經中名為真如名雖少異其義大同此五之中前三生死後二涅槃名者所謂妄想施設諸法名字宣說諸法流滅言教故稱為名是以經言名謂瓶等又復世間假名之法窮實無體但是名有故曰名也所言相者就彼世間假名法中事相差別所謂色聲香味觸等形色不同故名為相是以經言眼色耳聲如是一切處所形相色像等現名為相也言妄想者即前立名取相之心虛搆不真名為妄想故經說言隨名取相了別諸法名妄想也言正智者了法緣起無有自性離妄分別契如真照名為正智言如如者是前正智所契之理諸法體同故名為如就一如中體備法界恒沙佛法隨法辨如如義非一彼此皆如故曰如如如非虛妄故復經中亦名真如然此如理旨通染淨窮契在佛是故通攝以為涅槃對實論之五中前三是生死法次一涅槃後一是理名義如是體相云何生死法中義別七重一者根本迷實妄想二依妄想便有一切境界相生如因昏夢便有一切夢境界起三依是相復起心想取為實有為之施名四依是心便有名生五依名已復起心想隨名取相名為覺觀六依覺觀起於言說七依言說復起心想隨言取法就此七中第一第三第五第七說為妄想第二重者說之為相第四第六說以為名然此名相及與妄想若隨情取悉是狂惑顛倒所見畢竟無法若窮其本皆是法界如來藏性隨顛倒轉為此三事故經說言自性清淨不染而染義在於此前三如是後二云何然就第八真識之中隨義分二一體二用論其體也即是法界恒沙佛同一體性互相集成一備一切成一法良以法界互相成故無有一門別守自性如說諸法以之為有隨義別分諸法之外無別有法自性可得有不可得有法是如還即說彼有等諸法以之為空隨義別分諸法之外無別空體自性可得空不可得空性亦如乃至宣說一切諸法為非有無隨義分別有無等外無別有一非有非無自性可得是故亦如諸門類爾畢竟無有一法一義別守自性皆無性故說為如如論其用也恒沙佛法集成心事此之心事在染與惑妄想應緣集成生死說為前三名相妄想在淨息染契窮自體便成法界差別行德就此淨用說為正智五法如是次明三性三種自性亦出楞伽言自性者諸法自體故為自性此猶是其法之異名然性得不同離分為三一者妄想二者緣起後翻經中名為因緣三者為成後翻經中名第一義三中前二是生死法後一涅槃言妄想者所謂凡夫迷實之心起諸法相辨相施名依名取相所取不實故曰妄想故經說言虛妄分別名字及相名妄想也心法非一以何義故但云妄想不說妄受及餘心法然心法中想者正是取相之義執取中強故偏說之理實一切心心數法皆是妄也言因緣者前妄想中能取之心及所取法窮其體實皆非自性因緣之有故曰因緣法從緣起故復經中說為緣起所言成者諸佛如來離妄真智及智所證諸法如理體非虛敗自性成實故名為成對前二種此法勝出故後經中名第一義次以五法對三自性辨其同異此五及三離合為異體性同也故經說言彼三自性攝入五中即攝五法為三自性相狀如何彼五法中名相妄想入三性中攝為妄想因緣自性正智如如合為成性故經說言名相妄想自性二相正智如如則為成相對之且然義猶難解准依經文五中前三通為妄想因緣自性不別分別云何前三通得名為妄想因緣妄想還為妄想自性義在易知是以經言從名生於虛妄分別是妄想性分別猶是妄想義也彼名及相尋名及相尋名取之雖非妄想窮其根本妄想所起攝末從本是故通名妄想自性故經說言彼名及相是妄想性云何前三通得名為因緣自性名相妄想雖是情事窮其體實悉是幻化因緣之法故曰因緣通相如是若別分之亦得宣說五中名相即是三中因緣自性以彼名相從於妄想因緣生故名因緣也五中妄想即是三中妄想自性五法三性略辨如是六種相者出華嚴經十地品也諸法體狀謂之為相門別名門此門所辨異於餘門故曰門別如經中說不二法門有盡解脫門等若對行心能通趣入故曰門也門別不同故有六種所謂總別同異成壞此六乃是諸法體義體義虛通旨無不在義雖遍在事隔無之是以論言一切十句皆有六相除事事謂陰界入等陰界入等彼此相望事別隔礙不具斯六所以除之若攝事相以從體義陰界入等一一之中皆具無量六相門也今且就一色陰之中辨其六相餘類可知如一色陰同體具有恒沙佛法謂苦無常不淨虛假空無我等一切佛法是等諸法義別體同互相緣集攝彼同體一切佛法以成一色色名為總就此總中開出無量恒沙佛法色隨彼法則有無量所謂苦色無常色不淨色名用色空無我色乃至真實緣起之色如是無量差別之色是名為別就彼別中苦無常等諸法之上皆有色義名之為同色義雖同然彼色苦異色無常異如是一切各各不同是名為異就彼異中義門雖殊其體不別體不別故諸義雖眾不得相離不相離故隨之辨色得攝為一是故名成成猶略也體雖不別義門恒異義門異故一色隨之得為多色目之為壞壞猶廣也據實論之說前四門辨義應足為約同異成前二門故有六也色義如是今更就彼色無常中以辨六相餘類可知總攝諸義以為無常是名為總就此總中開出無量恒沙佛法無常隨彼則有無量謂色無常苦無常不淨無常空無常無我無常乃至真實緣起無常有如是等無量差別是名為別就彼別中色苦等上皆有無常是名為異無常雖同而色苦等各各不同是名為異就此異中義門雖殊體性不別性不別故義門雖眾不得相離不相離故隨諸義門所辨無常得攝為一是名為成體雖不別義門恒異義門異故無常隨之得為眾多是名為壞如是色中無量諸義及餘一切陰界入等准此可知六相之義既通諸法依法成行行亦齊有是故初地第四願中宣說一切菩薩所行皆有總別同異等也隨行所說廣如地論此六乃是大乘之淵綱圓通之妙門若能善會斯趣一異等執逍然無迹六相之義略辨如是第一釋名八識之義出楞伽經故彼經中大慧白佛世尊不立八種識耶佛言建立所言識者乃是神知之別名也隨義分別識乃無量今據一門且論八種八名是何一者眼識二者耳識三者鼻識四者舌識五者身識六者意識七者阿陀那識八阿梨耶識八中前六隨根受名後之二種就體立稱根謂眼耳鼻舌身意從斯別識故有六種體含真偽故復分二就前六中對色名眼乃至第六對法名意依此生心能有了別故名眼識乃至意識阿陀那者此方正翻名為無解體是無明癡闇心故隨義傍翻差別有八一無明識體是根本無明地故二名業識依無明心不覺妄念忽然動故三名轉識依前業識心相漸麁轉起外相分別取故四名現識所起妄境應現自心如明鏡中現色相故五名智識於前現識所現境中分別染淨違順法故此乃昏妄分別名智非是明解脫為智也六名相續識妄境牽心心隨境界攀緣不斷復能住持善惡業果不斷絕故七名妄識總前六種非真實故八名執識執取我故又執一切虛妄相故阿梨耶者此方正翻名為無沒雖在生死不失沒故隨義傍翻名別有八一名藏識如來之藏為此識故是以經言如來之藏名為藏識以此識中涵含法界恒沙佛法故名為藏又為空義所覆藏故亦名為藏二名聖識出生大聖之所用故三名第一義識以殊勝故故楞伽經說之以為第一義心四名淨識亦名無垢識體不染故故經說為自性淨心五名真識體非妄故六名真如識論自釋言心之體性無所破故名之為真無所立故說以為如七名家識亦名宅識是虛妄法所依處故八名本識與虛妄心為根本故名別如是八中前六有所了別可名為識後之二種云何名識釋有兩義一義釋云後二雖非了別之因而是了體故名為識第二義者八識並有了別之義故通名識云何了別了別有三一事相了別謂前六識二妄相了別謂第七識三者真實自體了別謂第八識了別既通是故八種俱名為識名義如是第二門中辨其體相於中廣略開合不定或說為一如彼色心非色非心三聚法中一切識總名為心或分為二二有三門一通別為二二真妄為二三體相分二言通別者曲有兩門其一義者前六事識說以為別七八為通前六隨事取境各異前後間起故名為別七八常有故說為通問曰前六何故間起前六心境別體難了作念方知作念各異故六別起不得一時又前六識生藉四緣因緣次第緣緣增上所依六根為增上緣所緣六塵說為緣緣前生心法開導起後名次第緣自分相應共有法等以為因緣無有一時具足六種次第緣義為是六識不得並生問曰若言次第緣別故令六識前後生者毘曇所說無記心邊有十二數十通大地及與覺觀善心起時二十二數十二同前加十善地從無記心時十二同數前有同類為次第緣可令頓起十善大地前無同數為次第緣何得並生望不善品為難亦爾五煩惱地睡無慚愧十使隨一何由並生釋言前生心心數法總相為緣開導生後非別相對故後所起諸心心法若多若少皆同並生問曰心法非別相對總藉前緣後多心法一時生者六識之心何故不爾藉前一識為次第緣令後多識一時並生何為不得釋言不類心與數法從來相扶共造一緣共辦一事故得並生六識相望取境各別成辦有異故不並生如想受等一一數法不得並起六識心王何容得並問曰楞伽宣說六塵一時俱現六識並用云何間起釋言彼說是妄識中集用六識非事識收事識不並經論大同問曰何故妄中六識一時頓起事識不爾釋亦妄中境從心現心外無法以心現故一時並生事識之中心境別體別體難了故識不並妄中六識並用既然真中六識並用亦爾問曰事中取性無明始終常有遍通六識以何義故不名為通釋言彼乃事別法中各立定性不取為一故不名通問曰真妄二種識中所起六識依根不同取境各別以何義故不說為別釋言彼六相似別異推體唯是一心所為心外無別攝用從體故說為通一義如是第二義者事妄及真三重識中所有六識悉名為別三重識中所有通義皆名為通事中通者取性無明妄中通者妄執我相及無明地義如後解真中通者真如心體亦如後釋通別如是次就真妄開合為二前六及七同名妄識第八名真妄中前六迷於因緣虛假之法妄取定性故名為妄第七妄識心外無法妄取有相故名為妄第八真識體如一味妙出情妄故說為真又復隨緣種種故異變體無失壞故名為真如一味藥流出異味而體無異又以恒沙真法集成內照自體恒法故名為真真妄如是次就體相分以為二如起信論說一心真如門是心體性二心生滅門是其心相就真論體論體常寂平等一味名心真如又如論釋於此心中無法可壞故名為真無法可存故說為如據妄攝真真與妄合緣集起盡名心生滅心真如中義別有二一如實空論自釋言從本已來不與一切染法相應離一切法差別之相謂非有相非無相非非有相非非無相非有無俱相非一相亦非異相非非一相非非異相非一異俱相亦非自相亦非他相非非自相非非他相非自他俱相如是一切妄心分別皆不相應故名為空言非有相出於有句言非無相出於無句言非非有非非無者出非有無句非有無俱者出於亦有亦無之句餘亦如是二如實不空論自釋言謂離妄想常恒不變具過恒沙淨法滿足雖復不空無相可取離念境界唯證相應真如如是心生滅中亦有兩門一者本覺生滅中真二者不覺生滅中妄言本覺者論自釋言以對無明不覺心故說之為覺以對後際始覺心故說為本覺相狀如何論自釋言心體離念等虛空界無所不遍即是如來法身體故名本覺問曰凡時未有智解以何義故說之為覺論自釋言從本已來有大智慧光明義故遍照一切法界義故名之為覺是義云何真心是其智慧三昧神通解脫一切德性離染即是一切德故故論說言從本已來具足一切性功德法說彼心中智慧之性以為智慧光明之義又此心中具過恒沙一切佛法如妄心中具足一切諸虛妄法心於彼法同體照明由來無障名照一切境界之義以有此義故說為覺華嚴經中亦同此說故彼文言一切眾生心微塵中有如來智無師智無礙智廣大智等言不覺者謂無明地迷覆真如出生無量諸虛妄法故曰不覺此覺不覺緣集有為一切生死名心生滅體相如是或分為三三有三門一事妄及真離分為三二真妄離合說以為三三真妄和合本末為三事妄及真離分三者於中曲有六門分別一分定其相二辨定其名三隨義分別四明相起相攝之義五明有修無修之義六明有盡無盡之義初分其相根塵識等一切諸法廢本談末悉是實有以廢本故不得云妄不得言真於此分中了別之心名為事識攝末從本會事入虛一切諸法唯是妄想自心所現如夢中事皆睡心現於此分中能起之心及妄分別說為妄識是故經中說一切法悉是妄想更作一重攝末從本會虛入實一切諸法皆是佛性真心所作如夢中事皆報心作於此分中能起之心變為諸相說為真識以一切法真所作故涅槃宣說一切諸法悉是佛性三識如是從本起末亦得分三廢末談本心性本淨緣起集成無盡法界是其真識依本起末認實為虛非有見有是其妄識依本起末認虛為實非實見實是其事識分相如是次第二門定其名義言事識者楞伽經中名為轉識起信論中名為意識或復說為分別意識或名離識復名為分別事識言轉識者隨六塵轉不同妄識轉起外境故為轉識言意識者起信論中第八真識名之為心第七名意前六事識從彼意生故名意識意識分別六塵境界故復名為分別意識約對根塵離分六別故名離識分別六塵事相境界故復名為分別事識問曰此識妄中最極以何義故不名妄識通亦名妄但為分別說之為事以諸凡夫二乘人等倒惑轉深認虛為實故不名妄於此分中根塵及識若因若果一切皆實以皆實故經名四諦故遺教云苦者實苦乃至道者真實是道以真實故二乘見之名得聖果闡提謗之便成邪見斷滅善根墮阿鼻獄事實如此故不名妄言妄識者名義如前何故此識偏名為妄良以此識會實入虛推事無事唯心妄見故說為妄又此妄心親迷真起迷真妄取故名為妄言真識者名義如上良以此識會虛入實實處無妄故說為真次第三門從義分別事妄及真各有四重事中四者一是用相謂六識心了別六塵事相境界於事分齊六識正是神知之體是故此六亦名體相二是我相我有二種一法著我謂取性心於根塵識妄立定性此之性我起信論中名執取相又亦名為執相應染二人著我於陰界入計我我所起信論中名此以為計名字相隨逐我人眾生等名妄有建立我相如是三者闇相不知諸法虛假無性又不能知陰界入等非我我所四者理相明前三重非有非無因緣假有稱曰非無假法無性故曰非有又前三重非我我所名為非有而有識等故曰非無非有真諦非無世諦四中初重事中之事中二是其事中之妄後一是其事中之真以非有無道理心故妄中四者一是用相謂六識心妄心變異為根塵識如夢所為於此分中妄起六識於自心所起六根了別自心所作六塵故名為用二者我相我有二種一法著我無明變起阿陀那識執彼妄心所作之法以之為有二人著我於彼妄心所起法中計我我所如人夢中見身為我外為我所三者闇相謂無明地不覺知心不了真如又不能知妄心所起虛誑無法四者理相即前三重曰非有非無妄相無體說為非有妄情集起稱曰非無又心所起根塵識等心外無法名為非有妄心虛現故曰非無非有真諦非無世諦四中初重妄中之事中間兩重妄中之妄末後一重妄中之真以非有無道理心故真中四者一是用相謂六識心真心變異為根塵識如夢所現皆報心作所作六識依於真心所作六根了別真心所作六塵故名為用問曰此六與前妄中六識何別釋言六識真妄共起攝六從妄皆妄心為如繩上蛇皆妄心造攝六從真皆真心作如繩上蛇皆是繩作分取前義為妄六識分取後義為真六識二者我相於此分中我有二種相狀如何一法實我如來藏性是真是實性不變異稱之為我又此真心為妄所依與妄為體故說為我故涅槃云我者即是如來之藏藏是佛性一切眾生皆有佛性即是我義二者假名集用之我佛性緣起集成我人如依報心集起夢身故經說言即此法界輪轉五道名曰眾生此即涅槃六法中我五陰及我是其六也五陰離分即為五法五陰和合集成假人為第六法故涅槃云從凡夫我乃至佛我我性不改名為佛性良以眾生真妄所集亦如繩蛇攝之從妄悉是妄為攝之從真皆是真作今就真作判為此門我相如是三無分別相真心雖是神知之性而非攀緣取捨之法故無分別又為癡覆未同佛智照明顯了故無分別故為妄熏生無明地隨妄流轉四者理相即前三重體非有無如實空義離一切相離一切性名為非有如實不空具過恒沙淨法門故曰非無又能緣起生一切法名為非無而體常寂稱曰非有此四重中初重真用中二真後一真性真如理故辨相如是次明相起相攝之義言相起者依彼真中集用六識起妄六識離真妄法不獨起故依妄六識起事六識執妄為實名為事故如人夢中謂根塵識悉是實事依於真我起於妄我以真熏妄起我執故又闇性我起於妄執如涅槃說依於妄我起於事我情計轉深謂根塵等有定性故又依妄心所起陰等顛倒計有我我所故依於真中無分別義起妄識中無明住地若彼真心同於佛智照明顯了無明闇惑無得生義故楞伽云如來之藏為彼無始惡習所熏名為識藏生無明地起信論中亦同此說故彼文言真如熏習生無明地依於妄中無明住地起事識中迷性無明闇性同故又依真中非有無理起妄識中非有無義本末同故由其妄識性非有無所起事識還非有無理相同故起相如是言相攝者攝彼事中所有六識即是妄中集用六識根塵亦爾妄心變異為彼事故攝妄六識即是真中集用六識真心變異為彼妄故攝彼事中所起我相即是妄我於妄法中執為事故攝彼妄我即是真我真心變異為彼我故故得真我無妄可存攝彼事中迷性無明即是妄中無明闇相無明住地起彼闇故攝彼妄中無明地體即是真中無分別義真心是彼無明性故故維摩云明無明二無明實性即是明明亦叵取離一切數心如虛空離數如空即是真心無分別義又攝事中非有無義即是妄中非有非無妄變事事則妄故又攝妄中非有非無即是真中非有無義真心變異為彼妄法真外無別妄想法故故經宣說一切虛妄唯一心作所謂唯一真心所作攝相如是次明有修無修之義事妄及真三種心中並皆有修以三種中皆有六識六識分中近友聞法思量修故事妄二種如起信論說故彼文言妄心熏習義有二種一者分別意識熏習謂凡夫二乘厭離生死隨力所堪求無上道二意熏習謂諸菩薩發心勇猛速趣涅槃前是其事識中修後則是其妄識中修彼說妄識以之為意生六識故人言妄識不受熏習一向無修其言謬矣彼論宣說真如熏妄云何說言妄不受熏彼說妄心熏習真如何得宣說妄識無修真識有修攝論廣辨修相如何彼說真心與妄和合名阿梨耶亦名本識亦名藏識本為緣熏變生六識六中意識起聞思修熏於本識成聞思修善法種子本熏無明令其漸薄無明薄故起阿陀那執我亦薄執我薄故生起六識起惑亦薄如是展轉有過斯盡有德皆備真修如是問曰事妄二熏心中所有我相闇相理相別有修不釋言無別但彼我相是修所破破離我故所有闇相是修所滅滅癡闇故所有理相是修所觀亦是所證觀非有無破取著故證非有無成定慧故問曰真中我等云何釋言真中所有假我是修所轉如涅槃說轉不善五陰為善五陰轉善五陰為果五陰我亦如之法實之我是修所依一切染淨依之起故亦是所息妄盡之時染用亦息不復與彼為依止故亦是所顯顯彼我性為大涅槃真實我故其第三門無分別相是修所依依無分別捨離一切分別相故亦是所證證成平等無緣德故第四理相是修所依依非有無捨離一切有無見故又依非有成就斷德依法非無成就智德又依非有成就慧行依法非無成就福行又依非有成就證行依法非無成就教行亦是所證證法非有成一切智證法非有果體清淨證法非無果德圓備又證法非有果體寂滅證法非無果用無盡修相如是次論有盡無盡之義隨相麁分事妄二識一向有盡見實法故真心無盡妄息顯故以實通論事妄及真皆悉有盡有不盡義事妄二心體滅有盡熏力在真故曰不盡故起信論說妄熏習有其二種一意識熏二者意熏習如上辨真心體常研之唯明所以不盡妄滅之時隨妄用息故亦有盡事妄及真三識如是次第二門真妄離合以說三種於中兩門一立相門明立三性二遣相門明三無性立相門中五門分別一定名引證借喻顯示二辨體相三明一異四明修有無五明盡不盡就初門中先定其名次引文證後以喻顯名字如何一分別性二依他性三真實性亦名為相言分別者就妄論妄妄心虛搆集起情相隨而取捨故曰分別此楞伽經及地持論說為妄想所取不真故名為妄妄心取捨故說為想攝大乘論亦說以為意言分別覺觀心中言有色等名為意言分別自心所起境界故曰分別分別之體故說為性分別體狀因之為相依他性者約妄辨真妄起託真真隨妄轉故曰依他性相同前真實性者就真論真真體常寂無妄可隨故曰真實性相如上名字如是次引文證此三廣說如攝大乘論彼論依何建立此三論說依經故彼文言一切經中但說諸法虛妄不實空寂不有是分別性若說諸法如幻如夢如水中月等是依他性若說諸法是真是實本性清淨是真實性又地持經說心行稠林句別有九一心離相六識心別二心轉轉相生住滅等三心無形相心性空寂四無量相順行無量虛偽境界此四即是分別中義五自性不染心性本淨此一即是真實中義六心染不染隨起煩惱七心縛解相真心隨使八心幻起相謂諸菩薩隨願受生九心隨道生相謂諸凡夫隨業受生此四是其依他性義經說非一略舉斯耳文證如是次以喻顯分別如風真實似水依他如波又依他性如繩作蛇蛇依情作分別如情真實如繩又論宣說依他如地又亦如礦分別如似礦中沙石燒融則盡真實如金融燒則現喻相眾多且舉斯耳次辨體相分別性中開合不定或總為一唯一分別或分為二一妄識分別迷真起相二事識分別迷虛立實亦得分四一無明地是妄識本二妄想心謂八妄想是無明起三取性心是事識本四見愛等是取性起復更有四一妄識心迷真起情二虛偽相依情起於外境界相如從睡心起夢境界三事識心迷前妄境不知心起取為實有四所取相由前心取事相境界作實相現來應己心亦得分八一妄想心迷真起情二依妄心起虛偽境故地持云依八妄想起妄緣事此二一對三不知前境虛妄無法取之為有為之施名施名心生四名心生已名字隨起此第二對五名字起已隨此名字取所名法即是覺觀六依覺觀發起言說言說隨生此第三對七言生已復起心想取所說法是則言語以之為道心以為行八依此心行一切違順苦樂等境紛然應心此第四對於是生死互相熾燃增長不絕分別如是依他性中開合不定總之為一唯一依他或分為二謂真與妄互以為他互為能依亦得分三一是本識如來之藏為於無始惡習所熏生無明地與之和合共為本識二依此本識起阿陀那執我之心此心恒與麁起無明我見我愛及與我慢四惑相應何因生此由於無始我習所熏故起此執此所生體然是本識本識變異為此執故故論名為似我識矣如夢中身體是睡心三依本識生起六種根塵及識何因生此由於無始陰界入等名字所熏及善惡等有分所熏所以生之論說如是然此所生體是本識本識變異為此事故故論說為似根識似塵識似識識如夢中事體是心故三相如是亦得分六本識之中有真有妄分以為二阿陀那識真妄共起亦得分二六識亦爾即是六也隨別細分亦可無量世俗諸法無非識故依他如是真實性中開合不定總唯一真亦得分二一有垢如在染恒淨二無垢如除染始淨論說如是復有二種一如實空離性離相二如實不空具過無量恒沙淨法並如上辨亦得分三一無垢如本來常淨無垢可處二有垢如在染不污三離垢如除障始淨亦得分四如攝論說一者垢如在染常淨二無垢如除染始淨三是淨相修生真德四是淨教謂十二部經從其清淨法界流出又云從淨法身流出故名為淨涅槃亦云出於如來大智海中故得為真亦得分五謂五佛性一者因性是涅槃因二因因性是菩提因三者果性是菩提果四果果性是涅槃果五非因果性是理性矣亦得說十如寶性論說十佛性廣則無量故經說為過恒沙法體相如是次明三性一異之義此三相望不一不異分末異本得言不一義如上辨就妄說妄是分別性約妄論真是依他性就真說真是真實性以本攝末得言不異是義云何如來之藏是真實性是性為本惡習所熏生無明等與之共俱名為依他真外更無別他可依就彼依他變異分中虛妄浪取說為分別依他之外無別分別又復緣攝一依他性於中妄法即名分別於中真法即名真實故無別異一異如是次明有修無修之義此三識中皆悉有修分別性中修有二種一事識中修觀察五陰非我我所并觀五陰虛假無性諸法例爾二妄識中修觀一切法妄想心現心外無境并觀妄心依他變為無別妄體依他性中修亦有二一觀人空二觀法空於此二中先起聞慧聞二無我熏於本識本識被熏成聞熏習於本識中有真有妄真受淨熏妄受染熏真受熏已轉熏無明令無明薄無明薄故於無明中無始積習我見種子隨而漸薄此種薄已起阿陀那我執漸輕此執輕已起於六識我見亦輕此見輕已起聞轉勝以此轉聞還熏本識如是展轉以末熏本本還熏末思修亦然以末熏本壞本識中我見種子成就出世法身種子以本熏末遮斷起惑增長淨行乃至究竟真實性中云何有修釋言獨真即無修義而言有者一切所修真妄共起攝修從妄悉是妄修攝修從真盡是真修如前三性真妄和合名依他性於依他中分取妄邊名分別性分取真邊名真實性修亦如是以有修故妄盡之時真獨成德成德有二一真識心妄盡稱本成就證行二從體起用成就教行此二皆用加行為因作意修習名為加行證前加行有其二種一觀諸法本來唯真無妄可隨能令妄心更不牽後後不起前遂成灰盡真心獨顯二觀心外無別如理如理之外亦無別心如外無心心不異如心外無如如不異心心不異如照而常寂如不異心寂而常照由斯二觀便成證行教前加行亦有二種一觀真心體是一切功德法門能生諸行二隨而修起種種善根由斯二種便成教行修義如是次門有盡無盡之義分別之性一向可盡推窮無故依他之性亦盡無盡妄盡之時隨妄用息名之為盡於本識中所成行種妄盡之時轉依會本名為無盡真實之性一向無盡以常住故若復通論分別體盡熏力在真名為不盡真性體寂名之為盡妙用難窮名為無盡立相如是遣相云何論說有三一無相性論亦名為無分別性觀察外境唯從心現心外無境名無相性觀察妄心本識變為本外無妄故復名為無分別性二無生性就實推真無妄隨起名無生性三無性性論亦名為無無性矣如來藏中過恒沙法同體義分攝別成總諸法悉有將別分總諸法悉如無有一法別守自性名無性性就真論真真體常寂無前二相可遣為無名無無性又真實有非全無法名無無性次第三門真妄和合本末分三於中曲有四門分別一定別其相二辨一異三明起修不起修別四明有盡無盡之異初定其相如攝論說一是本識二阿陀那識三生起六識此三猶前依他性中之差別也據妄攝真真隨妄轉共成眾生於此共中真識之心為彼無始惡習所熏生無明地所生無明不離真心共為神本名為本識此亦名為阿梨耶識故論說言如來之藏不生滅法與生滅合名阿梨耶此阿梨耶為彼無始我見所熏成我種子此種力故起阿陀那執我之心依此我相起於我見我慢我愛執何為我依彼本識變起陰身不知此無執之為我又此本識為無始來六識根塵名字熏故成其種子此種力故變起六種生起之識及六根塵如依睡心起於夢中根塵及識定相麁爾次辨一異分末異本得言是異攝末從本得言是一以是一故一切諸法皆一心作如夢中事皆睡心作一異如是次明起修不起修別於此分中六識之心於善境界見聞覺知正起行修阿梨耶識是修所因是修所熏是修所轉不起正修以無念故阿陀那識是修所轉轉離我執不起正修以不起念近友聞法思量修故次明有盡無盡之義於此分中三識都盡無明滅故真無所從不成本識故本識盡故論說言四修滿時本識都盡信心般若三昧大悲是四修也本識盡故我執不生故得宣說阿陀那盡本識無故六識不生故六識盡於此三中所有之妄體滅故盡所依之真用息故盡體還歸本得言不盡三識如是或分為四四有四門一開妄合真以說四種妄中分三五識為二妄識為三故楞伽云心為採集業意為廣採集諸識識所識現等境說五第七妄識集起之本故說為心依此集起一切妄境隨而分別名採集業第六意識遍司諸塵故說為意通司六塵名廣採集五識之心隨境別了名為諸識現在五塵名識所識唯知現在五塵境別不通過未故云現等境五也妄分此三此妄所依即是真識通別為四二開真合妄以說四種真中分三如起信論說一者體大謂真如法平等一味不增不減一切凡夫聲聞緣覺菩薩諸佛等無差別無有前際後際之異二者相大論自釋言如來之藏從本已來具無量性功德法如妄心中具足一切諸煩惱法三者用大用有二種一者染用二者淨用染用有二一依持用如來藏法為妄所依能持於妄若無此真妄則不立故經說言若無藏識七法不住不得種苦樂求涅槃二緣起用向雖在染而不作染今與妄合緣集起染如水隨風波浪集起是以不增不減經言即此法界輪轉五道名曰眾生染用如是淨用之中亦有二種一隨緣顯用真識之體本為妄陰復息妄染隨緣始淨淨中差別說為性淨無作因果二隨緣作用本在凡時隨緣造作六道生死後隨對治集生方便有作因果淨用如是以真識中具斯三義妄識為一故合有四三真妄俱開以說四種真中分二一阿摩羅識此云無垢亦曰本淨就真論真真體常淨故曰無垢此猶是前心真如門二阿梨耶識此云無沒即前真心隨妄流轉體無失壞故曰無沒故起信論言如來之藏不生滅法與生滅合名為阿梨耶妄中分二謂妄與事真妄各二故合有四四體相不同離分四種相狀如何如上所說心真如門是其心體即以為一心生滅門是其心相於中分三一是本識真與癡合二依本識起阿陀那執我之識三依本識起於六種生起之識以此通前合說為四四相如是亦得分五如上所辨真性一分別性二依他性中義別三重所謂本識阿陀那識及生起識是其五也亦得分六於前五中開分別性以之為二謂事與妄即是六也又如經說始從眼識乃至意識亦是六種攝本從末此六之外更無餘識故維摩中說無我人如第七情畢竟無法精猶識也六根之外無第七根六塵之外無第七塵故六識外無第七識尚無第七焉有餘識問曰經說想受行等於六識中何識所收依如成實前後別起皆是通名意識所攝依餘經論此想受等與六識俱是法塵收六識不攝攝伴從主六識所收亦得謂七謂七心界於前六上加意根界是其七也六識生後名為意根此亦攝本從末言耳亦得說八如楞伽辨於中兩門一事妄及真離分為八事識有六真妄各一故有八種二真妄和合共為八種義如上辨本識為一真與癡合阿陀那識以為第二真妄共起執我之心生起六識復以為六通前為八真妄共為不遍在妄亦得說九故楞伽經總品中云八九種識如水中之波其狀如何分別有二一真妄分別以說九種妄中分七謂六事識變與妄識真中分二謂阿摩羅及阿梨耶義如上辨以此通前故合有九二真妄離合以說九種獨真為一所謂本淨阿摩羅識真妄和合共為八種義如上辨共為本識阿陀那識及起六識通前九也亦得分十十有兩門一開真離妄以說十種妄中分七義如上解真中分三所謂體大相大用大亦如上解二真妄離合以說十種離則說二一真實性唯真無妄二分別性唯妄無真合則八種謂依他性於中本識說以為一執識為二生起六識通前為八三識離合故有十種亦得開分以為十一真識為一妄識有六事識有四故為十一妄識六者如起信論說一無明心二者業識三者轉識四者現識五者智識六相續識亦曰不斷此之六種麁細分異無明心者所謂根本無明住地故論說言依阿梨耶說有無明言業識者依前無明便有妄念不覺而起說之為業故論說言以無明故不覺心動動名為業言轉識者依前業識心慮漸麁轉起外境隨而取著故名為轉故論說言依於動心轉現外境名為轉識言現識者依前轉識所起境界還顯自心名為現識故論說言現識能現一切境界如明鏡中現眾色像故云現也又如論說此現識中隨其五塵對至即現無有前後以一切時任運而現常在前故就麁為言且云五塵一時俱現理實六塵皆悉並現言智識者於前現識所了法中分別染淨違順差別名為知識故論說言依於境界起心分別愛不愛等名為智也言相續識者依前智識心相轉麁境界牽心心隨境界分別不斷如海波浪故名相續故論說言依於智識起苦樂覺與此起念相應不斷名相續也又復此心能持三世善惡因果令不失壞故名相續故論說言此相續識住持過去無量世等善惡之業不令失壞復能成就現在未來苦樂果報令無差違故名相續又論說言此相續識不斷力故能令過去已經之事忽然而念未來之事不覺緣慮忽然念起是故三界唯心所依如夢所見如鏡中像無有自體離心則無六識境界以從心故心生法生心滅法滅諸法生滅皆隨於心論說如是然此六種相則難分宜以喻顯譬如世人依於報心便起昏睡不覺之心起於睡中微動之念業識如是如人睡中微動心後心想漸麁轉起外境轉識如是又如夢中境界成已還顯自心色香味等一時俱現現識如是又如夢人於彼所現夢境界中分別染淨違順等別智識如是又如夢中境界牽心心隨境界分別不斷續識如是妄識之中麁細不同有此六階有人釋言第二業識是其妄識後之四重是其六種分別事識是義不然依起信論六識與此分齊全別彼文宣說第六相續不斷識後別起六種分別事識故彼文言即此相續依諸凡夫取著轉深計我我所種種妄執隨事攀緣分別六塵名為意識亦名離識依見愛起云何關預以妄識中六階差別通真為七事識四者如論中說一執取相論亦名為執相應染所謂根本取性無明二計名字相所謂十使麁起煩惱隨名計著我眾生等集起諸結是故說為計名字相三起業相謂依煩惱造種種業四業繫苦相依業受報以此通前合為十一若就事中開合六識通前十三若就真中分體相用三大差別通前十五又隨義別亦得分識以為十八彼六識中事識有六事識之本妄識有六妄識所依真識有六故有十八若使妄真齊有六者何故經中但說八識良以事識差別義顯隨根分六妄真不顯不隨根別故但言八又隨義別亦得分識以為六十眼識有十乃至意識類亦同然眼識十者就眼識中事識有一當相可知妄識有六如上所辨始從無明乃至相續真識有三亦如上說謂體相用眼識之中有此十重乃至意識類亦同爾故有六十若復廣論數別難窮此等廣略各據一門體相如是第三料簡根塵有無於中兩門第一約就事妄及真三種識中料簡有無二約真妄共相三識料簡有無就初門中曲更有二第一料簡根塵有無二明所依麁細不同根塵有無三門分別一通別分別六識別故有根有塵七八通故不說根塵何故如是六識別故彼此互起以互起故生必有依依有強弱強者為塵故說有之問曰楞伽宣說六識境界俱至一時並用云何說言六識互起有根有塵此如上辨今更論之楞伽所說境界俱至一時並用准起信論是妄識中第四現識於此識中境界俱至諸識並用不關事識事中六識無並用義問曰何故妄中六識一時並用事識不爾釋言於彼妄識之中說一切法皆是心作心外無境心所作法與心無隔易可辨了故得並照於事識中心外有法法非心造非心作法與心別體難可辨了故不並知不並知故前後間起故立根塵七八常有體不互起則無依託無依託故不得說言強者為根弱者為塵是以七八不說根塵此就凡時料簡有無若就聖時七識八識緣起法身無量根塵問曰前六依根了塵可名為識後二常通不說依根了別諸塵云何名識釋言後二雖無隨事了別之用而是眾生神知之性了別之體故名為識問曰神知了別體名之為識體是識不釋言此二心識之體體即是識問曰若使心識體故名為識者根之與塵亦應有體以何義故不說根塵釋言良以根雖有體得名為根而非對塵生識之用塵雖有體得名為塵而非對根生識之用識雖有體得名為識而非依根了塵之用以此識體不依根用故不說根不了塵用故不說塵問曰向說根塵有體何者是本真妄二心所作根塵能為事本是其體也通別如是二真妄分別前七妄識有根有塵第八真識不說根塵前六事識根塵可知第七妄識無常法故念念生滅生有依託故說有根性是分別攀緣法故說之為塵真識常法體無起滅以無起故無所依託故不說根性非分別攀緣法故不說有塵三就通分別八俱有根亦通有塵故楞伽云依境及根識故有八識生有相如何前六可知第七識中有體有用論其體也無常流注藉前生後義說為根性是無明迷覆真法真法即是所迷之塵論其用也還以眾生眼等為根色等為塵是義云何即前事識所依根塵以理窮之皆是妄想自心所現其猶夢中所現根塵此妄根塵還為妄想六識所依名七識中用根塵也第八識中有體有用論其體也就如來藏同體法中義說根塵彼如來藏非宜是其心識之體亦是根體故經說言眾生身中有如來眼如來耳等如來藏中恒沙佛法為心所照即名為塵故馬鳴言從本已來遍照一切法界之義論其用也還以眾生眼等為根色等為塵是義云何即前事識所託根塵窮實皆是真心所作如人夢中根之與塵皆報心作此真所作還為真用六識所依名真識中集用根塵通有如是問曰八識通有根塵何故經中但就事識說根說塵以前事識體別互起依託義顯故約根塵以別六識後二體通始終常有依託義微所以不說有無如是次明所依麁細不同於中略以四句分別一以麁依細謂依真識起於妄識依於妄識起六事識復六識中依於意識起於五識此皆名為以麁依細二以細依麁謂依色根生於五識心通細法依於五識生於意識此等名為以細依麁三同類相依謂意識中得有多念相續之義前後相望同類說依第七識體生滅相起亦是同類以說依也四同體相依第八識體還依自體如實法界事妄及真三識根塵有無如是次就真妄共相三識料簡有無言共三者真與無明共為本識依本共起阿陀那識依本共起六種生識此三識中六種起識有根有塵根有二種一者實依依本識生二者似依以依自心所作六根如人夢中眼等六識實依睡心似依眼等而實不依所有塵者唯是似塵都無實事如人夢中所見色等非有似有阿陀那識亦有根塵根有二種一者實依依本識生二者似依同類相望似前生後如人夢中執我之心實依睡心同類相望似後依前所有塵者唯是似塵都無實事如人睡時取夢中身以之為我無身可取本識一種無所依生得說無根而體生滅藉前起後亦得說根本識無緣不說有塵因迷真法亦得說塵根塵有無辨之麁爾次第四門明其大小有無之義小乘法中但說六識大乘法說八彼小乘中未說心性妄想之義故無七識未說心體性真實故無八識問曰小乘亦說六識體是取性闇惑之心以何義故不名妄識釋言雖復闇惑名同所迷有異彼小乘中所說取性闇惑心者心外法中妄取自性不知名用無性之義大乘法中所說妄識迷覆真性於己自心所現法中妄取為有是故不同又問小乘中羅漢辟支空觀之解與大乘中緣智何別釋言不同彼小乘中空觀解者心外法中解知名用無性空義不知諸法自心所現妄想無法大乘法中妄識智者解知心外畢竟無法不但無性乃至亦無因緣之相但是妄想闇惑心現如夢所現有斯異也又問小乘中亦說心體諸法集成與大乘中真識何別然彼所說於小乘中實是道理真實之心名對大乘彼乃宣說因緣虛法共相集成故非真識第五明其依持之義於中有二一真妄相對以說依持二就真妄共相識中本末相對以說依持前中有三一真妄相對以辨依持二唯就妄三唯就真真妄相對依持如何前七妄識情有體無起必詑真名之為依故勝鬘云生死二法依如來藏地持經亦云十二因緣皆依一心第八真心相隱性實能為妄本住持於妄故說為持故勝鬘云若無藏識七法不住不得種苦樂求涅槃此是真妄依持義也妄之依真如波依水真之持妄如水持波故楞伽云譬如巨海浪斯由猛風起洪波鼓冥壑無有斷絕時藏海常住境界風所轉種種諸識浪騰躍而轉生無明大海雖為風飄水性不移性不移故名為常住性雖常住而彼水相隨風波轉喻彼真識雖為妄想境界風動真性不變性雖不變而彼真相隨妄境界起於七識如海波浪楞伽經中境界為風起信論中無明為風何故如是此等皆有飄動義故若復論無明妄心及與妄境皆得為風故起信論宣說無明妄心妄境皆為熏習熏動真心即是風義但彼論中就其根本說無明風楞伽據末說境界風皆得無傷有人一向說彼海水喻第七識不喻真識此言大偏如彼經中說如來識以為藏識第七妄心名業相識經自說言藏識如巨海業相猶波浪云何乃言水喻七識彼文復云如來之藏為彼無始虛偽惡習所熏名為藏識生無明住地與七識俱如海波浪云何海水不喻真識良以世人迷覆真心妄取空義以為真識故為此論真妄相對依持如是問曰真妄一故相依異故相依是義不定若全一體則無依持若全別體亦無依持不一不異故說依持故楞伽云非異非不異心俱和合生此說妄識與彼真心和合生矣次就妄中以辨依持第七妄識諸虛偽本說為能持前六事識依妄而起說為能依能持如水能依如波水在波生水盡波滅所況如是故楞伽云如水大流盡波浪則不生如是意識滅種種識不生彼名妄識以為意識六種事識為種種識良以妄識為六本故妄想意滅令彼種種六識不生妄中本末依持如是次唯就真以辨依持真有體用本淨真心說之為體隨緣隱顯說以為用用必依體名之為依體能持用說以為持能持如水能依如波繩蛇等喻類亦同爾真妄相對依持如是次就真妄共相識中本末相對以辨依持真與癡合共為本識依本共起阿陀那識依本共起六種生識於此分中本識為本餘二為末末生依本名之為依本能持末流注不斷說之為持能持如水能依如波問曰末中阿陀那識共起六識得有相依持義不釋言不得於此分中六識親從本識而起本識變為體是本識故望本識說依說持非阿陀那變為六識六識體非阿陀那識故望陀那不說依持如人夢中見聞覺知從睡心生不從夢中執我心起若就緣由說依說持亦得無傷是義云何由阿陀那執我心故熏於本識不見法如不證涅槃變起六識及六根塵離之則無故經說云以著我故世間受身離我則無行從是義得說依持依持如是次第六門明熏習義於中有二一就真妄別相識中以辨熏習二就真妄共相識中以論熏習前中曲為三一定熏習法體二總釋熏義三廣顯熏相熏習法者起信論中說有四種一淨法熏習所謂真如二染因熏習所謂無明三妄心熏習所謂業識第七識中始從業識乃至相續通名業識四妄境熏習所謂妄想心所起偽境此四猶是地持論中如是如實凡愚不知起八妄想生二種事真如熏習猶彼如實無明猶彼凡愚不知妄心猶彼起八妄想妄境猶彼生三事中初虛偽事問曰事識及事根塵以何義故不說熏習以此條未熏習所起故不說之次第二門總顯熏習如論中說熏習義者如衣無香熏之令有心亦如是真中無染妄熏令有妄中無淨真熏使有故彼妄中得有方便對治行起論釋如是次廣辨釋熏習之相先明起染後明起淨就起染中義別有二一就前四法明其熏習相生次第二別明熏習所起不同相生義者如論中說以依第一真如法故便起第二無明染因以有無明染法因故熏習真如便起妄心如人昏睡覆報心故便起夢心以有妄心熏習無明不了真如寂滅平等不覺念起便生妄境如人夢心動發昏睡起夢境界以有妄境熏動妄心便起念著造種種業受種種苦念猶愛也著猶見也此事識中見愛煩惱造業受苦皆依妄生相生如是次明熏習所起不同如論中說從末尋本次第辨之妄境熏習所起有二一增長念念猶愛也二增長取取猶見也妄心熏習所起亦二一者熏習起變易果謂受聲聞緣覺變易菩薩細苦二起分段果謂受凡夫分段麁苦由妄識中相續之力住持諸業得彼果故無明熏習所起亦二一以無明迷覆真心受妄熏習成妄種子於妄識二以無明迷覆真心受善惡熏成事種子生於事識真如熏習所起亦二一起無明二起妄心以彼真如無分別故能起無明覺知性故為惑所覆便生妄心如人執心是知性故昏睡所覆便生夢知起染如是次明起淨起淨有二一明真熏妄二妄熏真真熏妄中初明能熏後明所熏能熏有二一真體熏習二真用熏習體熏習者如論中說從無始來具無漏法及不思議作業之性熏習妄心能令眾生厭生死苦樂求涅槃自信己身有真如法發心修行法身本體名無漏法報佛本目名作業性是二亦如佛性義中具廣分別由此二故能熏妄矣問曰若使真能熏妄起善行者一切眾生悉有真如何不等熏齊使發心起修所行趣入涅槃而諸眾生有信不信優劣前後無量差別論自釋言真如本一而諸眾生煩惱厚薄差別不同是故前後優劣不等又佛法中有因有緣是二具足乃得成辦如似木中雖有火性人攢方出若無人攢不能自燒眾生如是雖有如性以無正因若無善友諸佛菩薩起行之緣真法不能自除煩惱自成涅槃用熏習者論自釋言即是眾生外緣之力謂佛菩薩證如起用攝化眾生令修善法於中有二一差別緣二平等緣差別緣者論自釋言修行之者依佛菩薩從初發心乃至成佛於其中間若見若聞諸佛菩薩或為眷屬或為師長或為知友或為給使或為怨家諸佛菩薩於此眾生慈悲方便四攝攝取令增善行使入正道名差別緣此差別中有近有遠近者速疾遠者久遠此猶是其應身化也平等緣者論自釋言諸佛菩薩久發大願誓度一切以此善根熏習力故自然常隨一切眾生隨應見聞而為示現謂示如來平等法身令諸眾生依三昧力平等見佛此猶是其真身益也能熏如是言所熏者如論中說所熏有二一未相應謂熏凡夫聲聞緣覺及菩薩中初發心者令於六識七識心中信順修行未能捨妄與實相應二已相應謂熏習出世法身菩薩令捨妄心除滅無明契證真如與佛如來法身相應無有分別唯依法力自然修行趣佛智海上來一門明真熏妄集起淨法下次明其妄心熏真發生淨法於中有二一是能熏二是所熏能熏之中有總有別總熏習者論自釋言以有妄心厭離生死求涅槃故熏習真心自信己性唯是真如如外無法但是妄心顛倒所見以知外境無所有故種種方便修習離染趣真之行雖有所修不取不念久修力故無明則滅無明滅故妄心不生妄心不生故妄境隨已心相俱盡名得涅槃得涅槃故自然成就不思議業用充法界總相如是別熏習者論釋有二一事識熏謂凡夫二乘人等厭生死苦趣向涅槃此六識中方便修行熏發真也二意熏習謂諸菩薩見虛妄法無可貪取知真如法寂靜安穩發心勇猛趣大涅槃此七識中方便修行熏發真也良以妄識能生事識生事識所依故名意非事識中意根界也能熏如是所熏有二一者熏生熏生報佛方便功德二者熏顯熏顯法佛性淨功德真妄別識熏習如是問曰真妄前後相熏為在一時釋言相熏必在同時是義云何染淨諸法真妄共起單真不生唯妄不成何故如是唯真無妄真性常湛無為不變故無起作唯妄無真妄體不立故亦無作故勝鬘云若無藏識七法不住不得種苦不得厭苦樂求涅槃真妄相依方能造作一切諸法以共作故攝法從情皆是妄為攝法從本皆真心作如人夢中所為諸事攝事從末昏睡所為攝事從本報心所作亦如世人見繩為蛇攝蛇從情妄情所為攝蛇從本皆是繩作諸法像此真雖能作作必隨情如繩作蛇蛇由闇情妄雖能作作必託真如情作蛇蛇必依繩真無由情名妄熏真妄作由真名真熏妄如此相熏義無先後故說一時真妄相熏旨要在斯無宜不記次就真妄共相識中以辨熏習共相識者佛性真心與無明地合為本識名阿梨耶依本變起阿陀那識執我之心依本變起眼等六識及六根塵義如上辨今就此三明相熏習如攝論說於中曲有三門分別一辨熏相二明能熏所熏差別三明受熏不受熏異熏相如何今此先明阿陀那識共阿梨耶相熏習義彼阿陀那執我之心熏於本識成我種子本識受彼陀那熏已還能引彼心中我性生阿陀那如是相熏往來無窮是則陀那望於本識互為因果問曰此我何由可盡由六識中聞無我教修無我解熏於本識成無我種本中真心受彼熏已熏於本中無明令薄無明薄故令無明中我種轉薄我種薄故轉生陀那執我亦薄如是展轉乃至窮盡次將六識對於本識明相熏發彼六識中起染起淨所起染過熏於本識彼本識中所有闇性受性染熏成染種子種子成已無明厚故引生六識於六識中染過轉增如是展轉積習無窮於六識中所修善行熏於本識於本識中佛性真心名為解性解性受彼淨法熏成淨種子淨種成已熏於無明無明轉薄無明薄故變起六識於六識中起善轉勝如是展轉乃至究竟是則六識望於本識互為因果論說如是次明能熏所熏差別論說能熏略有三種一言說熏論亦名為名字熏矣名有二種一者聲名曰名言分別二心語名曰覺觀分別以諸凡夫隨逐一切陰界入等諸法名字分別取著熏於本識成陰界等諸法種子二我見熏習以阿陀那及六識中我見之心熏於本識成我種子三有分熏習善惡之業是三有因名為有分以善惡業熏於本識成善惡種名有分熏能熏如是言所熏者是其所起論名事用麁分為四細分十一麁分四者一名引生本識為彼善惡等熏成種子已引彼種子生未來果二者果報本識為彼善惡等熏變為一切苦樂等報三者緣相本識為彼我見熏故起我我所自他之別四者相貌本識為彼言說熏故起陰界入有為無為若內若外一切種事又更分四一似我識於阿陀那及六識中所取之我非有似有故曰似我如夢中身本識變為體是本識名似我識二似根識眼等六根非有似有名為似根本識變為體是本識名似根識三似塵識色等六塵非有似有名為似塵本識變為體是本識名似塵識四似識識彼阿陀那及六識心非有似有謂似凡夫所計之有名為似識本識變為體是本識名似識識麁分如是細分十一如論中說一者身識謂五根身本識變為體是本識二身者識謂阿陀那執我之心本識變為體是本識三受者識論言謂意是意根界遍司諸塵領納稱受本識變為體是本識四應受識謂六塵境應為心受故曰應受本識變為體是本識五正受識謂六識心正納六塵領納名受本識變為體是本識六者世識謂三世時本識變為體是本識七者數識謂百千等識義如前八者處識謂國土處識義如上九言說識一切言說識如前解此九是前言說熏起十自他識自他身別本識變為體是本識名自他識此一是前我見熏起十一名為善道惡道生死之識六道生死本識變為體是本識此一是前有分熏起細分無量差別如是次明三識受熏不同義別有三一者熏生二者熏轉三者熏成言熏生者三識皆是心生滅門皆有相熏相生之義問曰本識若為熏生如楞伽說如來之藏為彼無始惡習所熏名為藏識生無明地共為本識故名為生何者惡習分別有三一本識中無明住地前後相起以前無明熏於真心生後無明如人睡習時至則睡二阿陀那識執我之心熏於本識成種子此種污真不見法實生於無明三六識中所起煩惱熏於本識成染種子此種污真不見法實生於無明阿陀那識生相云何有人宣說唯生我執不得生起無我之解何故如是我執無處不復是其阿陀那收為是一切無我之解非阿陀那道理不盡其義云何凡夫本來數聞說我生於我想熏於本識成我種子此種力故生於執心定計有我此人後時聞說無我生無我解熏於本識成無我種此種之力生於執心定計無我何為不得為是一切聲聞緣覺諸小菩薩於一切時常計無我此我無我皆從熏生執我之心於大乘中名煩惱障無我之執於大乘中名為智障六識之心生相云何由本識中染種子故熏起六識染過踰增由本識中淨種子故熏生六識起淨轉勝問曰陀那望於六識得有相熏相生義不釋言亦得由阿陀那執我心故熏於本識成我種子生起六識見我轉增由阿陀那執無我故熏於本識成無我種此種力故生起六識於六識中我見漸薄無我解增熏生如是言熏轉者三識不定於中悉有熏之義於本識中熏轉如何解有二種一由諸識修善起惡熏於本識令本識中善惡二種遷轉不定或增或減二由修習真觀力故熏滅無明令真稱本常寂不動觀法本來唯真無妄是真觀矣阿陀那識熏轉如何分別有二一六識中聞說無我起聞思修熏於本識成無我種此種力故熏阿陀那我執漸微無我解起二六識中聞說佛性常住真我古今平等如如一味起聞思修熏於本識壞無明地無明壞故本識不成本不成故種子不立種不立故執識不生執不生故無我解滅前離我執經中名為滅煩惱障後離無我名除智障六識之中熏轉如何分別有三一六識中修善造惡熏於本識成善惡種此種成已熏生六識善惡不定惡種熏起惡增善減如斷善人善種熏起善增惡減如生善人二六識中修習空觀觀生無我觀法無我熏於本識成解種子此種成已壞本識中有見種子有種壞故所生六識不起有見有見息故分段漸減三六識中修習真觀觀法本來純真無妄能令妄法更不生復熏於本識壞無明地無明壞故本識不成本不成故六識種子無處存立種不立故分段之中六識不生六不生故空觀亦滅空觀滅故變易轉盡變易盡處名得涅槃熏轉如是次辨熏成熏習成種名為成矣於此門中唯有本識受熏成種餘悉不受何故如是解有七義一以本識緣起之本能聚能散能受一切諸法所熏聚積成種名為能聚散生諸法說為能散餘識不然所以不受二以本識為諸識原變起諸識故於諸識中與善造惡悉是其功攝一切歸本故本識中受諸法熏積集成種餘不如是所以不受三本識中具有明闇二種之法真心是明無明是闇闇能受染增長生死明能受淨趣向涅槃故遍受熏餘識不爾所以不受四本識中親含真體牢固難壞力能住持一切業果故受一切染淨等熏聚以成種用之受果餘不如是為是不受五本識微細潛通諸法與一切法同生同滅相伴義觀故能遍受一切法熏餘識不然所以不受六本識無緣於善惡等無別記念無別念故彼此諸法不相妨礙故得通受一切法熏聚積成種餘識別念彼此相礙故不通受一切法熏七本識是心神知之性心於諸法性能領記領別能受記則能持故本識中通受諸法持令不失餘非心法不能如是故不受熏七中前六簡別餘識後一簡異非情之法熏成如是熏習義難兼況且然第七門中明其迷悟修捨之義五識之中不別明其迷悟修捨於中迷悟修捨之義隨意說之意識之中有迷有悟謬執我人取法性相以之為迷解會空理說之為悟悟解不同分為三種一生空觀觀察五陰無我人故二法空觀觀法虛假無自性故三者如觀觀察諸法非有無故云何觀法知非有無之一切法猶如幻化幻化之有無法為有有則非有幻化之無有法為無無則非無然則說此幻有無為非有無亦無非有非無可得還即說此非有非無為有無故有無之相亦不可得進退推求無法可取境界既然心想亦爾是故心想自然息滅此三皆是心外法中以求理故通攝以為意識觀也三中前二是其增相後一息相息六識也第七識中亦有迷悟不知真實妄取自心所起諸法說之為迷返妄趣實謂之為悟悟解不同亦有三種一者妄想依心之觀觀察三界虛偽之相唯從心起如夢所見心外畢竟無法可得二者妄想依真實觀觀妄想心虛搆無自依真而立如波依水迷依妄三者真實離妄想觀觀一切法唯是真實緣起集成真外畢竟無有一法可起妄想既無有法可起妄想妄想之心理亦無之三中前二是增相觀後一捨相捨七識也第八識中亦有迷悟隨妄成染不證自實名之為迷離妄契本說之為悟悟解不同互以相成不離不脫不異良以諸法同體緣集亦有三種一息相觀生死涅槃本是真識隨妄所起證實返望由來無妄妄想既無焉有隨妄生死涅槃法相可得故名息相二實性觀內照真實如來藏性唯是法界恒沙佛法同體緣集互以相成不離不脫不斷不異良以諸法同體緣集互相成故無有一法別守自性雖無一性而無不性無有一性即是如如一實之門而無不性即是真實常示淨等法界門也體性常然古今不變三真用觀觀察一切諸佛菩薩化用之門是用門中備含染淨三乘諸法法既圓具依之成德德無不施是以大聖善入隨順世間故能現一切煩惱等事故經說言八萬四千諸煩惱門而諸眾生為之疲勞諸佛以此而作佛事煩惱既然業苦亦爾又地經中說此等門煩惱等事為發起殊勝之行維摩說為通達佛道又復善入二乘法門能現一切二乘之事故經說言示現聲聞辟支佛等是菩薩行又復善入一切菩薩作用門故雖得涅槃畢竟不捨菩薩所行乃至善入諸佛如來作用門故能以八相示成正覺充滿法界而無窮盡此是第三真用觀也第八明其迷悟分齊六識分齊差別有五一者迷處在於外凡常沒之流二習解處亦在凡隣於善趣三正解處亦在外凡善趣位中四漸捨處習種已上五終盡處初地已上次初地已上離六識故經中說之為出世間又楞伽云初地菩薩得二十五三昧離二十五有是三界身遠離彼故名捨六識又大智論宣說初地入菩薩家捨離肉身得法性身此亦是其離六識義若論殘習十地乃盡第七識中分齊有五一者迷處在於外凡二習解處亦在凡十信位中三正解處習種已上四漸捨處初地已上五窮盡處在佛地是故如來究竟真實第八識中分齊有四一者迷處在於外凡乃至十信二習解處習種已上三正解處初地已上四窮滿處在於佛地問曰六識盡在初地初地已上便無六識云何而得見聞覺知釋曰雖無事相六識猶有七識緣照無漏所得法身及彼真識緣起法身眼耳等識是故用之見聞覺知問曰若以緣照法身見聞覺知與前六識有何差別釋曰前六是其事識分別事相心外取法緣照法身所見聞覺知外無法一切悉是自心所起如夢所見於自心相分別照知有此異也問曰真實緣起法身見聞覺知與彼七識緣照何別釋言七識緣照法身者但於妄想緣起法中分別緣照又於真法分別緣照不能離緣真法身者遠離妄想心淨照明清淨法界顯自心原名為見聞非分別知第九明其修捨分齊先就事識辨修分齊次就妄識後就真識事識有二一者障相二者治相障相有二一執取相論中亦名執相應染此是根本取性無明二計名字相隨眾生名取立我人對治相者是意識中相應之慧治前二障名對治相成實論中說為空心計名字者小乘法中見道時斷大乘法中十信時斷執取相者小乘法中得無學時斷之畢竟大乘法中種性時盡故彼大乘起信論言執相應染二乘解脫信地菩薩所斷除也彼說種性為信地矣對治相者小乘法中入無餘涅槃時滅大乘法中初地時盡次就妄識以辨修捨妄識之中亦有二種一者障相二者治相障相有六如起信說一心不相應無明住持不相應者簡異二乘二乘所斷是無明數與心別體共心相應無明地者即指心體以為無明非是心外別立數法共心相應故馬鳴言即心不覺常無別異不別與心同知同緣名不相應二依無明地起於業識不相應染愛著名染不相應義不異前釋三依業識起於轉識不相應染不相應義亦同前釋四依轉識起於現色不相應染言現色者猶是現識能現自心所起色故名現色染不相應者亦同前釋五依現識起於智識心相應染言相應者心相轉麁染與心別共心相應故云相應故論說言心與念異同知同緣故曰相應念是貪數六依智識起不攝識相應之染言不攝者猶是續識相應同前馬鳴論中攝此六種以為二障前之一種名為智礙猶是智障後之五種名煩惱礙猶是煩惱障障相如是對治相者猶是七識緣照之解治前六種故名治相次辨斷處如彼大乘起信論說前六障中第六不斷相應染者始從信地漸學斷除淨心地時斷之畢竟第五智識相應染者從具戒地漸次斷除乃至無相方便地時斷之畢竟具戒地者謂第二地無相方便是第七地第四現色不相應染色自在地斷之畢竟色自在者是第八地能淨佛土名色自在第三轉識不相應染心自在地斷之畢竟心自在者是第九地善知物心名心自在第二業識不相應染菩薩地盡斷之畢竟入如來地第一根本無明住地馬鳴論言地前學斷初地分除佛地窮盡故勝鬘云無明住地佛菩提智之所斷也障之分齊斷之如是對治相者初地漸捨至佛乃盡若復通論種性已上亦分斷除次就真識明修分齊真識之中約緣有三一者染相與彼煩惱闇惑相應二雜染相真心與彼緣治相應三者淨相離妄始顯若論染相種性已上漸次息除至佛乃窮若復通論十信已上亦有捨義第二雜相初地漸捨至佛乃盡若復通論種性已上亦有捨義故地持云種性菩薩六入殊勝無始法爾第三淨相八地漸捨至佛乃窮故八地中觀法無生無滅無出知一切法畢竟平等無有染相亦無淨相若復通論初地已上亦捨淨相故大品中宣說初地得無生忍證法本如不見先染後息為淨無取無捨如如平等修捨如是第十門中對治邪執顯示正義先就事識對治邪執次就妄識後就真識就事識中邪執有八一執定一有人宣說六識之心隨根雖別體性是一往來彼此如一猨猴六窓俱現非有六猴心識如是六根中現非有六心對此邪執說心非一識無別體緣知為義六識之心所依根異所緣亦異云何定一若定是一常了一塵無有轉異又復心法無往來義隨有知處即彼處生不得說言一而往來又彼所引猨猴為喻證心一者是義不然凡夫愚人謂猴定一六窓中現然實猨猴念念生滅此窓現者不至彼窓心識如是依眼生者不至餘根如是一切皆爾二執定異有人宣說六識之心體性定異對此邪執說心不別於事分齊相續一慮非全別體如一猨遊泆六窓非有六猴若言六識各別有體別體之法不相干預眼識還應從眼識生乃至意識還從意生不得相起現見五識從意識生意識從於五識而生明非別體又若六識各別有體有體之法不相妨礙不相妨故六識之心常應並有若常並有常應並用不常並故明非別體三執定常有人聞說三世之中業果不斷謂心定常生死往來常是一識用雖興廢心體不變對治此執說識無常人中心異天中亦異六道之心各各別異云何是常又如經說苦相應異樂相應異不苦不樂相應亦異如是一切各各別異云何是常但諸凡夫不知心相妄謂是常猶如小兒見旋火輪謂不斷絕若心常者善應常善惡應恒惡無有變異以變異故定知無常四執定斷有人聞說心識無常便謂定斷對治此執說心不斷現世造業後必得果云何定斷譬如乳酪轉變雖異置毒乳中酪則殺人心亦如是造惡於中必受苦報明非是斷五執定有如毘曇說十八界等各住己性是有不空設言空者但空陰上橫計我人不空法體法不空故心識定有對此邪執說識是空空相云何識者正以別知為義如一念識則具四相初生次住終異後滅於此四中何者是知為初相知為中為後若初相知餘應不知餘若不知則不名識若餘相知初應不知初若不知初不名識若言四相各別是知便是四念各別知法何關一念具足四相若言四相別非是知和合之中方有知者非知共合云何有知如百盲聚豈有所見又復四相都無合理云何無合理生相現時餘相未有與誰共合乃至第四滅現之時餘相已謝復與誰合進退推求都無合義云何說言和合有知知義既然焉有定識是故經中說色乃至受想行識一切皆空六執定無有人聞說五陰空寂便謂世諦因緣亦無對治此執說識非無若無心識云何而得見聞覺知現見六識各具作用明知不無又若無識則無善惡若無善惡亦無苦樂則入邪見斷善根中不宜受之經言空者就真為論於世諦中不無心識七執心識獨立無數如我實說對治此執說有同時心心數法故涅槃云諸弟子不解我意唱言佛說定無心數又涅槃說十大地中心數之定明非無數又龍樹云譬如池水珠在則清象入便濁水喻心王珠象喻數於彼喻中不可說言水珠象一心法如是寧無別數八執心外定有別數如毘曇說對治此執明非定別故涅槃云我諸弟子不解我意唱言佛說定有心數若使心外定有別數無預心事無心之時何不別起又若心外定有別數識從意生諸數亦應別有所依若別有依是義不然云何不然於彼宗中說三性心相應各異如欲界地善心起時二十二數相應共生不善起時二十二數相應共生無記時有十二數相應共生從無記心起善之時十二同數可有所依自餘別數除意何依若無依生是則心法無次第緣經論不許若無別依依意生者與識同依明非心外道理云何即彼心體同時具有受想行等諸義差別不同成實前後建立就一心體隨義別分不同毘曇異體建立兩義兼通故非諍論次就妄識對治邪執邪執有六一執定無有人聞說但有六識無第七情便言一向無第七識對治此執說有七識如楞伽中說八識義勝鬘亦云七法不住若無妄識說何為八說何為七又六識外無妄識者聲聞緣覺入涅槃時事識都滅即應是佛無別明妄識心故入涅槃時雖滅事識癡妄猶在所有癡妄識何得言無經中所言無七情者事識之中無第七情非無妄識二執定有有人聞說有第七識便謂七識別有體性對此邪執明妄無體當知如來就心法中分取虛妄分別之義為第七識何得於中別立體性如似世人見繩為蛇繩是實事喻彼真識蛇是妄情喻彼妄識蛇依繩有蛇無別體妄依真立云何有體迷夢等喻類亦同然又經中說若無真識七法不住若自有體云何不住又若妄識自有體性便是實有何得言妄三執事識以為妄識有人聞說真識名心妄識名意事名意識便言小乘七心界中意根界者是第七識對治此執宣說妄識不同事識七心界中意根界者即是六識生從義邊說為意根更無別法妄識與彼分齊條異云何言一異相如何如馬鳴說妄識有六始從無明乃至相續廣如上辨事識有四從執取相乃至第四業繫苦相亦如上辨分齊各異何得說言意根界者是第七識又楞伽云第七妄識唯佛如來住地菩薩所能覺知餘皆不覺云何說言意根界者是第七識又若妄識是七心界聲聞緣覺入涅槃時滅七心界妄識應滅若滅妄識即應是佛入涅槃時滅七心界妄識猶在未得同佛明知全別問曰妄識若非意根何故楞伽馬鳴論說為意乎釋言彼乃借名顯示非即意根如楞伽中說第七識以之為心馬鳴論中宣說真識以之為心豈可名同便是一物心名雖同真妄兩別意名雖一何妨差別四執麁為細有人宣說眼見色時不知色空即是七識迷惑之心餘亦如是若解色空即是七識明解之心餘亦如是對治此執須顯其異言見色時不知空者是六識中取性無明非第七識此之取性猶是向前事識之中初執取相問曰若此是六識中無明心者與七識中無明何別此如上辨以於心外事相法中執性迷空故非妄識又於心外事相法中解知無性是事識中分別之解非七識知五執不滅有人宣說七識之心未見理時生滅無常見理即常究竟不滅對治此執說妄終滅七識妄心體唯癡闇相唯分別得聖會如捨其分別見實明照盡其癡闇更有何在而言不滅道理如是須以文證如楞伽說滅七種識名出佛身血云何不滅又彼經言妄想爾涅槃識此滅我涅槃明知妄滅又唯識諸佛如來所行之處唯有藏識更無餘識云何不滅又大智論解釋如義彼云實相如水性冷觀智如大水隨火熱若火滅已水冷如本故名為如如是實相隨觀轉變是觀滅已實相如本故名為如明知妄解終竟滅盡若觀不滅水冷之時火應不滅有人說言經中說滅但滅智中無明闇障不滅智體是義不然寶性論中自有誠文不但滅闇亦滅智解故彼論中說有四障不得如來淨我樂常一者緣相謂無明地障佛真淨斷離彼故得佛真淨二者因相謂無漏業障佛真我斷除彼故得佛真我三者生相謂意生身障佛真樂斷除彼故得佛真樂四者壞相謂變易死障佛真常斷除彼故得佛真常無明等外別說無漏以之為障別說斷除云何而言不滅無漏人言智體不滅盡者不滅之體即是真心非第七識問曰若使七識滅者誰得菩提誰證涅槃釋言心相雖滅盡心性猶在心性在者即是真識是故就之說得證六執定滅有人聞說妄心終滅便言定滅無熏習義何故如是於真識中具過恒沙淨法滿足更無所少何用妄熏對治此執說妄有熏如起信論說妄熏真云何不熏若言真中淨法滿足不假熏者法佛之性本有法體可言滿足報佛之性本來但有可生之義未有法體如子無樹何得稱滿報佛本無假修方有何為不熏熏力在真故非定滅問曰真妄其性各別云何相熏此如上辨一切所修真妄共起攝修從妄悉是妄為攝修從真皆是真作真雖能作作必隨妄妄雖能為為必依真由真妄作名真熏妄由妄真作名妄熏真妄識之中對治如是次就真識對治邪執依如論中邪執有二一者凡夫人著我執二者二乘法著我執問曰凡夫亦著諸法何故偏名人著我執釋言細分亦著諸法今對二乘凡夫著我及著我所通名人執諸法皆是我所攝故就凡執中隨義具論略有二種一者執有二者執無執有之中別有四種一執實同神有人聞說藏識是我謂同外道所取神我對治此執說如來藏非我非眾生非命非人二執真中具足真染如馬鳴言有人聞說生死二法是如來藏便謂真中具有生死對治此執說如來藏自性清淨從本已來唯有清淨洹沙佛法無有染污若言真中實有生死而使證會永離生死無有是處若言有修緣起作用隨世法門非無此義三執有淨相如馬鳴言有人聞說如來藏中備有一切諸功德法不增不減即謂真中有色心等自相差別對治此執說如來藏雖具諸法依真如說無彼此相無自他相乃至亦無離自他相翻對染故說彼真中具一切法又彼真中恒沙等法同體緣集無有差別不得別取差別之相四執始終如馬鳴說有人聞說依如來藏始起生死又復聞說如來之藏起生死故雖得涅槃還起生死起生死故涅槃有終對治此執說如來藏無始無終以無始故依起生死生死無始是以論言若有宣說三界之外更有眾生初始起者是外道說非正佛法以無終故依成涅槃涅槃無終有執如是言執無者有人宣說諸法空義以為真識對治此執說真不空於此識中具過恒沙一切佛法云何名空故勝鬘中說為不空如來藏矣涅槃亦云有如來藏雖不可見破煩惱已定必得之彼文復言若有人說無我空寂為如來藏當知是人久在生死長受諸苦不得解脫而楞伽中言依無我說如來藏者於此藏中無妄所計故名為空非無真法故唯識論言為破外道著我我所故說色等一切法空非離言說如實境空如實境者諸佛如來所行之處唯有藏識更無餘識對治凡夫邪執如是次明對治二乘妄執於中有二一者執有二乘之人未得法空見有生死涅槃之相以此見故深畏生死趣求涅槃迷覆真如對治此執說如實空離一切相生死本寂涅槃亦如二執定無二乘之人分見生空利根之者小見法空便取此空以為究竟覆障真實對治此執說實不空具過恒沙一切佛法八識如是義法聚中此卷五門第一門中先列十名後辨其相十因義出地持論能生曰因因義不同一門說十十名是何一隨說因二以有因三種殖因四者生因五者攝因六者長因七自種因八共事因九相違因十不相違因名字如是隨說因者是名不足若具應言隨名隨想隨說因也其義云何廢名息想去其言說以求諸法諸法體同猶如幻化因緣虛集非有非無無一定相可以自別賴名藉想假於言說設施彼法法隨名等方有種種事相差別事相所隨名相言說是則法因名隨說因故論說言彼一切法名名已想想已說此諸法名想言說名隨說因此因最寬諸法差別皆由名故以有因者諸法相望迭相由藉以有此故得有彼法名以有因於中有二一相順以有如論中說以有手故有所作等二相違以有如論中說以有飢渴求飲食等此因寬長所生之果亦寬亦長遍一切處無不有故種植因者如彼世間種植之事人功水土種子和合名為種植以此種植與彼芽莖乃至菓實以為因故名種植因此因亦寬時分最促所生極長以此因中具攝種子人功水土故名為寬但取一運和合之時說為種植故攝為促所生之果始從芽莖乃至成就故名為長言生因者直取種子親能生芽故名生因是因狹促所生亦促以此生因局在種子不通水土故名為狹芽生已前說為生因不通於後故稱為促所生之果局在於芽所以不長斯乃且就外事為言若據染法至果長通後當辨之言攝因者水土潤澤攝生於芽故名攝因是因狹促所生亦促偏取水土不收種子故名為狹局在芽前不通於後故名為促所生之果局在於芽故說為短言長因者芽莖已後次第增長是名長因是因狹長所生亦長以是因中不攝水土故名為狹從芽已後乃至成熟皆是長因故名為長若就內法因增向果亦有長義所生之果亦統始終故名為長自種因者還就種子望後芽莖乃至成熟同類相起簡別異類故名自種如麥生麥穀生穀芽是因狹促與生因同所生是長從芽至熟皆是自種所生果故共事因者如論釋言從以有因乃至自種名共事因此等和合共成世間因種事故名為共事前隨說因以何義故不名共事以彼言說但可別法不能生長故非共事是因寬長無不在故果無別體不可論之相違因者有為之法有成有壞相違之法違害前事令其滅壞障礙於生名相違因如彼論說相違有六此中唯取生相違法為相違因不相違者相順之法助成前事名不相違何者是乎若別論之牙生已後所依水土是不相違通以論之種殖已後所依水土皆名不違此之十因統通諸法今且就彼因種之事以顯其相第二明其十因生法如論中說十因具生染淨無記一切諸法先明無記就無記中有內有外外謂非情內謂眾生外中十因釋不異前內中有四一是報生二是威儀三是工巧四是變化報生一門從染因起攝屬染法餘之三種論中不說今宜辨之能變化心經論之中或說為善或名無記今此且就無記以說因相如何名想言說辨宣威儀工巧變化名隨說因以有所須及有所為起此三事名以有因方便之心對緣初起能生於後名種殖因初心方便能生於後名為生因外緣生攝因次第漸增名為長因當分相起名自種因從以有因乃至自種名共事因與此相違名相違因順起不乖名不相違因無記如是染法因者如論中說十二因緣隨言分異名隨說因以有因者釋有三義一者通就十二因緣相望以釋以有前支後支得生名以有因二就因果相對分別以有過因現果得生以有今因來報得起名以有因三就受生強者以說三有受生皆由於愛故論說言唯愛能令諸有相續以有愛故諸有支生名以有因論依後釋故論言顧念味著諸有支生名為以有味猶愛也種殖因者釋有兩義一業煩惱相對分別業為正種煩惱緣助是二和合名種殖因二就內外相對分別結業為種惡友邪法六塵境界以之為緣因緣和合能生於後名為種殖論依後釋故論說言無明等法現法種子生餘生死名種殖因言攝因者訓釋有二一業煩惱相對分別業為正種煩惱緣助煩惱之緣潤彼業種攝生後果名為攝因二就內外相對分別業與煩惱合為正種惡友邪法六塵境界以之為緣攝無明行令生後果名為攝因論依後釋故論說言於現在世不近善友不聞正法習不正思無明等生名為攝因惡友邪法如似水土習近聽受不正思惟如似人功由是力故令無明行生後果報是故名為無明等生此生皆由惡友邪法不正思惟是故名彼以為攝因言生因果者訓釋有二一業煩惱相對分別業為正因煩惱為緣業之正因能生後果故名生因二者內外相對分別煩惱與業同為正因惡友邪法以之為緣因能生果故名生因論依後釋言長因者無明行等漸漸增長至未來世生死果報是名長因故論說言無明至後有增進相求至餘生死名為長因准前世間種殖之事應從生後增向老死以為長因但今論家因增向果亦名為長何故如是後據內心心有漸習趣果之義增長義顯故說為長彼前外種非是心法無有漸習向果之義增長不顯故不名長若互相從皆得無傷自種因者六道種子當分生果名自種因故論說言各各種子無明等生名為自種六道因別故云各各彼彼因中皆悉從於無明行等生後果報是故說為無明等生共事因者始從以有乃至自種共成一種因緣之事故云共事隨說因者但能別法不能生長故不說共相違因者無漏道品能違染法名相違因不相違者猶是向前以有等事相對故來染因如是次辨淨因如論中說始從種性乃至涅槃隨說故別名隨說因以有生死樂求淨法名以有因種殖因者種性地中所成善法如似種子善友正說如似水土解行之初依先種子對緣始習能生於後名種殖因近善知識聽受正法堪能攝起出世道品名為攝因地前所修能生出世無漏道品以為生因言長因者若類世間種殖之事初地已上運運增長趣順菩提名為長因若類染法種性已去乃至佛果漸次增長皆名長因三乘種子當分生果名自種因從以有因乃至自種名共事因共成一種修道事故染法違淨名相違因淨緣順淨名不相違故論說言染法相違是淨法因淨法相違是染法因生法如是第三約對二因分別言二因者如地持說一是生因二方便因親而起體名為生因疎而助發名方便因二因如是今對十因辨明其相如論中說種子於芽是名生因餘名方便然此非謂唯取十中第四生因以為生因於十因中但使種子能生芽義皆屬生因餘名方便總相雖然別猶難解今宜辨之就外無記十因之中生因一種唯是生因隨說因攝因長因相違因不相違因此之五因唯是方便隨說因者以言別法不生法故非是生因攝據外緣故非生因如地持說芽莖已後方名為長故非生因若就心法不同此釋相違因者但能滅法與彼滅法以為方便不能生法故非生因不相違者與攝因同故非生因自餘四因義有兩兼以有因中通其緣正以有種子令芽得生是其生因以有水土令芽得生是方便因種殖因中亦通緣正種子於芽是其正因水土於芽是方便因自種因中種子於芽以說自種判屬生因種子望彼莖葉等事以為自種判屬方便非親生故共事因中亦其二因生及方便相同以有乃至自種總攝彼等為共事因今次就彼內無記因攝以為二生因一種唯是生因自分生故隨說因攝因相違因不相違因此之四種是方便因以有因中具有二因以有最初起無記心能生於後判屬生因以有外境能生於心是方便因種殖之中亦具二因相同以有長因之中具攝二因最初種子次第增長生初威儀工巧變化是其生因餘名方便自種因中亦具二因以方便心望初威儀工巧變化以說自種如是自種即是生因望後威儀工巧變化以說自種是方便因非親生故共事因中亦具二因同前以有乃至自種總攝彼等為共事故次攝染因以之為二十因之中生因自種此之二因唯是生因問曰向前無記法中自種因者亦是生因亦方便因今此何故唯既生因釋言有以無記法中種子望芽亦是自種望餘莖等唯是自種而非生因故兼兩義今此染中結業望生乃至老死皆是自種悉是生因是故自種唯是生因何故如是染法力強一因堪能親生多果故望生死俱是生因無記力弱一種不能親生多果故望唯莖等不名生因若使染中通望老死為生因者何故論言種子於芽是名生因彼乃且就無記言耳隨說攝因違不違因此之四種唯是方便義同前釋餘之四因義有兩兼於四因中正因生果齊是生因緣因起報悉是方便如以有中以有結業生於後果判屬生因以有外緣起於後報判屬方便種植因中云何具二種植因者內外和合方名種殖就種植中分取結業生於後果判屬生因外緣生果判屬方便長因之中云何具二如論中說從無明行乃至老死漸次增長是名長因就此生果增長之中因增至果判屬生因因因自增果果自長判屬方便問曰何故因增至果得非生因因因自增果果自長說為方便釋言有以從因生果因果位別因滅果興生相顯現故說生因因還望因果還望果無如是義故不名生但名方便若通說生理亦無傷共事因中云何具二若更分別不異以有乃至自種總說彼等為共事故染法如是次攝淨因以之為二十因之中生因一種唯是生因隨說攝因違不違因唯是方便隨說攝因及不相違成之方便相違因者退之方便自餘五因義有兩兼以有因中通其內外以有最初道品種子生後道品判屬生因以有外緣能生出道判屬方便種殖亦爾內外和合名為種殖於中分取道品種子能生於後判為生因分取外緣能生於後說為方便長因之中從道向道漸次增長是其生因增長向滅是方便因問曰何故染法之中從因向果名為生因淨法向果乃名方便釋言有以染法之果所謂生死生死有為可生法故長因向彼是其生因淨法之果所謂涅槃涅槃無為非可生法是故長因增長向彼但名方便問曰向前染法之因因因相起但名方便何故淨中道道增長說為生因釋言染麁從因向果生相顯現故名生因良以對彼麁顯生故因因相起生相不顯不名生因淨法是細道增向滅一向非生良以對彼非生法故說道相起以為生因自種因中以道望道宣說自種是其生因以道望滅宣說自種是方便因共事因中亦具二因若更分別不異以有乃至自種總攝彼六為共事故二因如是第四門中約對六因具相收攝六因之義如阿毘曇大智論中亦具分別六名是何一所作因謂法起時諸法彼不障名所作因大智論中名無障因二共有因諸法起時共有之法生住滅等共相助成名共有因三自分因一切諸法同類相生名自分因大智論中名自種因四者遍因十一遍使增長一切染污之法名之遍因何者十一苦下五見疑及無明以為七集下二見邪見見取疑及無明即以為四通前十一五相應因諸心心法相應造境名相應因前共有因相依體立此相應因相依有用六者報因諸業煩惱得苦樂報名為報因此義廣釋如六因章今對十因共相取攝於中先對外無記因攝之為六就此十中除相違因餘九是其三因所攝就餘九中隨說攝因及不相違此之三種是所作因生因長因及自種因此之三種是自分因同類之法自相起故以有因中具有三因一所作因以有水土牙莖等生名以有中所作因也二共有因謂外色中生等四相與彼外色相扶體立名共有因三自分因以有前色生後色故名自分因種殖因中具有二因謂自分因及所作因種子與彼水土和合名為種殖種望牙等是自分因水土潤澤望彼牙等名所作因共事因者具有三種謂所作因自分因共有因若更分別不異以有乃至自種總攝彼六為共事故次就內法無記十因具相收攝除相違因自餘九因四因所攝謂所作因共有因自分因相應因相狀如何隨說攝因不相違因此之三種是所作因生因一種是自分因以有因中具有四因以有六根及外境界起無記心是所作因以有同時諸心法等互相助成是共有因以前起後是自分因諸心心法相應造緣是相應因種殖因中具攝二因就種殖中分取種子能生於後是自分因分取六根及外境界是所作因長因之中亦具二因同類相起是自分因心心相次是所作因自種亦爾共事因中具有四因同前以有乃至自種總攝彼六為共事故相違因者望壞彼法為所作因非報法故無其報因非染法故無其遍因次對染因明相收攝還除相違餘九是其六因所攝隨說攝因及不相違此之三種是所作因生因自種是其報因以有因中具有六因以有根塵生業煩惱名所作因心心法等相扶體立名共有因業煩惱苦同類相起以前生後名自分因以有遍使增長一切染污之法即是遍因有同時心心數法相應造緣名相應因以業煩惱生彼當果即是報因種殖因中具攝二因所謂報因及所作因謂業煩惱對緣現起能生後果名為種殖是種殖中業與煩惱生於當果即是報因外緣生果是所作因長因之中具有三因煩惱業苦當分增長是自分因煩惱增長起身口業是所作因作業煩惱增長生苦是其報因共事因者具攝六因若更分別不異以有乃至自種總攝彼等為共事故次對淨因明相收攝還除相違餘九是其四因所攝隨說攝因及不相違是所作因以有因中具攝四因謂所作因自分因共有因及相應因依於善友正說法等增長道品是所作因道品法中以前生後同類相起是自分因同時具有定道無作是共有因無漏心法相應造緣是相應因種殖因中具有二因謂所作因及自分因種殖之中最初道品對緣現起名為種殖是種殖中最初道品同類生後是自分因異類相起是所作因善友等緣能生於後亦是所作生因不定小乘法中淨法種子必是有漏以此種子生於出世無漏之道異類相起是所作因大乘法中淨法種子必是無漏以此種子生於出道同類相起是自分因就長因中若有漏道若無漏道當分增長是自分因若從有漏增向無漏從道向滅是所作因自種因中小乘種子望於出道及望涅槃以說自種異類相望是所作因大乘種子望於出道以說自種同類相望是自分因望於涅槃以說自種是所作因共事因中備攝四因謂所作因自分共有及相應因若具分別不異以有乃至自種總攝彼等為共事故非染法故無其遍因非報法故無其報因第五約對四緣分別如地持說何者四緣一者因緣二次第緣三者緣緣四增上緣六因之中相應共有自分遍因及與報因此之五種是其因緣所作因中分作三緣就所作中六塵生心是其緣緣心法次第藉前生後是次第緣自餘一切萬法不障是增上緣此義廣釋如四緣章今對十因共相收攝於中先攝外無記因以為四緣就十因中除相違因餘之九因二緣所攝所謂因緣及增上緣九中三因一向是其增上緣攝謂隨說攝因不相違因三因一向因緣所攝所謂生因長因及自種因以六因中自分攝故自餘三因二緣所攝所謂以有因種植因共事因可八見以有因中以有水土令芽得生是增上緣以有種子令芽生者是其因緣自分攝故種殖因中分取種子望彼芽生是其因緣自分攝故分取水土能生於芽是增上緣共事因中亦具二緣同前以有乃至自種總攝彼等為共事故相違因者望壞彼法為增上緣次說內法無記十因以為四緣就此十中除相違因餘之九因四緣所攝隨說因者是增上緣以有因中具攝四緣就中分取相應共有及自分因以為因緣六根生心是增上緣六塵生心是其緣緣心法次第以前生後是次第緣種植因中具攝四緣分取種子能生於後是其因緣自分攝故六根生心是增上緣外緣生心是其緣緣從初種殖次生後心是次第緣生長自種具攝二緣同類相起是其因緣次第相起是次第緣攝因不違各具二緣所謂緣緣及增上緣六根生心是增上緣六塵生心是其緣緣共事因者具攝四緣同前以有乃至自種總攝彼等為共事故相違因者望壞彼法為增上緣次攝染因以為四緣就染因中還除相違攝餘九因以入四緣隨說因者是增上緣以有因者四緣所攝以有結業能生後果是其因緣以有前心生於後心是次第緣以有六塵生於六識是其緣緣以有六根生於六識是增上緣以有惡友倒說法等增長結業生於後果亦是增上種殖因者四緣所攝結業生果是其因緣心心相起是次第緣習近惡友是增上緣聽受邪法是其緣緣生因自種二緣所攝報因生果是其因緣心心相起是次第緣攝因及與不相違因二緣所攝習近惡友是增上緣聽受邪法是緣緣長因之中具有三緣所謂因緣次第增上從無明行增長生果是其因緣報因攝故從因生因從果生果亦是因緣自分攝故從於無明乃至生死心心相起是次第緣從於煩惱生於善業是增上緣共事因中具攝四緣若更分別不異以有乃至自種總攝彼等為共事故相違因者望壞彼法為增上緣次攝淨因以為四緣除相違因餘之九因四緣所攝就此九中隨說因者是增上緣以有因中具攝四緣以有前道生於後道是其因緣自分攝故以有同時心心數法亦是因緣相應攝故以前生後是次第緣以有道法緣之起道是其緣緣以有善友正說法等攝生從道是增上緣種殖因中具攝四緣就種殖中分取最初無漏道品能生於後是其因緣自分攝故境界生心是其緣緣六根生心是增上緣心心相起是次第緣生因長因及自種因三緣所攝同類相生是其因緣自分攝故異類起者是增上緣就此道中心心相起是次第緣攝因不相違因二緣所攝謂增上緣及與緣緣近友生道是增上緣緣法起道是其緣緣共事因者具攝四緣同上以有乃至自種總攝彼等為共事故相違因者望壞彼法為增上緣四緣如是問口論中攝彼十因以為生因及方便因攝彼二因以為二緣其生因者說為因緣方便因者是增上緣今云何言十因之中具攝四緣釋言論家就無記因生外法者故為此判若就內法亦具四緣故彼論言次第緣緣緣是心法攝四緣如是第六門中對果分別若對十因還有十果云何十果如向因中隨分所作即是十果相顯可知又彼論中宣說五果一者依果二者報果三士夫果四增上果五解脫果言依果者如論中說習善增善習惡增惡如是一切同類相起是名依果言報果者有漏之業所生苦樂是名報果士夫果者雜心之中名功用果士夫是人士夫所作一切諸事各有成辨名士夫果二十二根名為增上各有果生名增上果斯乃且就內法為言外法之中增上緣起當知亦名增上果也無漏道品得解脫證名解脫果世俗斷結非畢竟盡非解脫果五果如是今對此果明因所得於中先就外無記因以明得果就十因中除相違因餘之九因能得三果所謂依果士夫果及增上果隨說攝因不相違因此之三因得增上果以有種殖能得三果分取種子能生後者得其依果分取水土能生後者得增上果分取人功能成外事名士夫果生因長因及自種因能得依果同類之法迭相起故共事因者能生三果同彼以有乃至自種以接彼等為共事故相違因者望壞彼法為增上果然此無記非報因故無其報果若望業行說為依報如後染淨二因中說非無漏故非解脫果次就內法無記十因以明得果除相違因餘之九因能得三果所謂依果士夫果增上果隨說攝因不相違因得增上果以有因者能得三果以有六根及外境界起無記心是增上果以人能起是士夫果以前起後是其依果種殖因者能得三果相同以有生因長因及自種因能得依果同類起故共事因者亦得三果同前以有乃至自種相違因者望壞彼法為增上果然此無記非報因故無其報果非無漏故無解脫果次對染因以明五果染因之中亦除相違餘之九因能得四果除解脫果隨說因者得增上果以有因者能生四果無明得行等以前起後得其依果以有結業能生後果故有報果以有眾生造諸業行所作成辨名士夫果以有六根生六識等名增上果種殖因者能生三果分取結業能生後報故得報果分取外緣攝生後報名增上果由身造因受於來報是士夫果又近惡友起業煩惱終得來報即是惡友士夫果也然種殖因望於當果以說種殖異類相生故無依果生因自種能生報果攝因之中有其二果以彼外緣攝生後報是增上果就攝因中由近惡友攝起結業能生後報即是惡友士夫果也長因之中有其二果從因增長至於生果是其報果因因漸增果果自長如是長因能生依果共事因者能生四果不異以有乃至自種相違因者望壞彼法為增上果非無漏故無解脫果次對淨因以明五果就淨因中除相違因餘之九因能生五果隨說因者得增上果以有因者能生五果以前起後能生依果信等諸根各有所生是增上果人能修起是士夫果能得涅槃是解脫果小乘法中𤏙等四心是小乘性性是有漏得色界報名為報果大乘法中緣照無漏得變易報名為報果種植因者亦得五果如以有說生因一種能得三果同類相起得其依果異類相起得增上果小乘種性得分段報大乘無漏得變易報是其報果攝因得二近友聽法如是等緣得增上果由人修起得士夫果長因得四同類相起能得依果信等相起得增上果終得涅槃名解脫果起變易報名得報果自種因者亦得四果與長因同共事因者能得五果同前以有乃至自種總攝彼等為共事故相違因者望彼退道為增上果非報因故無其報果第七門中就人辨異人別有三一者凡夫二聲聞緣覺三是菩薩人別既殊所知亦異凡夫於此但知其事不達餘義二乘於此但知假名因緣而有無有定性不窮其實菩薩知此非有非無幻化緣起無有定相十因之義略辨如是十一空義出涅槃經所言空者顯理之目理寂名空空隨詮辨廣略不定或總為一如大品說名為獨空廢詮談理不分多門故名為獨非法唯空說為獨矣或分為二我空法空或分為三空無相願或分為四四有兩門一如維摩說謂空無相無作無起法無定性名之為空無因緣相名為無相無果可作名為無作故彼經言唯行無作而現受身因無所起名為無起故彼經言雖行無起而起善行二如大品說謂有法空無法空自法空他法空已如上釋或說為五如無量壽經說空無相無願無作無起是其五也空與無相義同前釋無彼妄相願求之心說為無願無作無起亦如上釋或分為七如大品說此如上釋或分為九如雜心說或分十一如涅槃說或分十四如大品說或說十八如大品說或復說為二十二空或復說為二十五空如涅槃說廣則無量今據一門且論十一所謂內空乃至大空此十一中前十相空精起法中破以明空後一真空真心體中性寂名空此云何知前之十空猶六地中十法平等地持名為妄想境界十法平等故知相空其大空者地經名為阿梨耶識觀故知真空人復說言前十境空後一智空此亦有以於妄分齊心外有法破之顯無故曰境空於真分齊心外無法一切諸法皆即心說就之辨空名為智空復前十中初之八空將無破有第九一空用有破無第十空空以非有無雙破有無與地經中十平等同前八空中初之七空明無性空破去眾生及法自性後一明其無相之空破遣眾生及法之相前七空中初六破遣眾生之性後一性空破遣法性前六空中初五約就現在觀空後一約就過去觀空就前五中初之三門就事觀空後二就法言內空者眾生五陰是其內法是內法中無有我人眾生壽命常樂我淨故名為空未空法體言外空者非情之法說以為外是外法中亦無我人眾生壽命常樂我淨故名外空此二別觀內外空者總觀向前內外諸法無我人等名內外空何故前別而後總乎釋有兩義一隨觀難易分為三種始時觀內未及其外第二觀外不及其內故先別觀第三觀熟方能合觀故後總也問曰諸法總知則易別知則難故二乘人但能總相知於苦等不能別知菩薩方能差別異知方何今此先別後總釋言有以法有兩種一是同相二是別相空無我等諸法齊通名為同相色受想等事相各異名為別相於此二中若欲尋伺以知其別總易別難故先觀總後觀其別若欲尋別以知其同別易總難故先別觀後為總觀今依後門先別後總此之一義隨觀難易故分三種二對患不同故分三種人別有三一者著內情多著外情少故先觀內二著外情多著內情少故須觀外三內外俱著故須總觀此前三種就事觀空次後兩門就法明空法有二種一者有為二者無為苦無常等生滅法數是其有為三無為等是其無為有為法中無我人等名有為空無為法中無我人等名無為空問曰向前內外等中離合為三今此有為無為法中何不如是唯別無總釋言准量理亦無傷但今為明內外二法同是有故合觀則難是故第三內外總觀有為無為有無位別合觀則易故無第三有無總也此前五種就現境界以明空義無始空者更無別義但就過去觀前五空名無始空明此諸法非今始觀方無我人無始已來常自空也問曰何故唯就過去說無始空不就未來說無終空准量應得但今為明過去法者起患根本無始已來所執著處故須觀之過現既空類當可知故略不論又三世法次第相生過為現本現為過末現為當本當為現末現法易觀故先就之以觀空理現由過生故後就本觀無始空以本類末義在易知故觀過現類知未來不假就當觀無終空又問若爾六通之中亦應如是但知過現何用天眼知未來乎釋言不類六通知事三世事異故須別知空義理同可以類知故不別論此前六種是眾生空第七法空言性空者觀法虛假無有自性名為性空前七破性下一破相破遣眾生及諸法相見因緣相亦無所有是以經言無所有者如人無子名之為空非是子明無性空又如貧人無物名空亦非就物明無性空如人無子遣眾生相如貧無物破遣法相此前八空以無遣有第一義空以有遣無名前八空為第一義彼第一義亦皆空寂是故名為第一義空是以經言云何名為第一義空是眼生時無所從來及其滅時去無所至推其實法了不可得名第一義云何名為第一義空有業有報不得作者故名為空良以宣說因緣業報為第一義故因緣外無別有彼第一義諦性不可得故名為空此前九空別遣有無第十空空存無雙遣是以經言是有是無是名空空是是非是是名空空是有是無是名空空者就詮彰理是是非是是名空空者拂相顯寂言是有者牒前第九有遣無也言是無者牒前第八無遣有也是名空空就詮彰理謂前所牒有無法性即是第十空空義也雖言有無是其空空義猶未顯故後拂相以顯理寂非是有無二相並立說為空空蓋乃有無二相雙捨名空空也義意如是言是是者牒前經中是有無二種是也言非是者遣前是有是無是也理非有故是有非是理非無故是無非是兩是俱非故號空空相狀如何因緣之法有無同體以同體故無法為有有法為無無為有故有則非有有為無故無則非無是以有無皆非自性非自性故說為空空此前十門是其相空破遣情相以明空理第十一空就實辨空就彼真性緣起行德說為空也是以經言波若波羅蜜名為大空波若之體即是真實如來藏識如來藏中統含法界恒沙佛法恒沙佛法同一體性互相緣集無有一法別守自性故說為空法界皆空空寧不大是以就實說為大空地經之中亦同此說故彼文中阿梨耶識名為大空前十相空即是地經第六地中十法平等雖不一一名數相對其義大同後一真空即彼所顯無生法體又彼六地所得十空三昧之中生空法空第一義空即是此中前十相空大空已後餘之七空即是此中大空不攝十一空義略辨如是第一釋名并辨其體性十二因緣者謂從無明乃至老死是其名也言無明者癡闇之心體無慧明故曰無明過去世中煩惱非一以何義故偏說故明釋有兩義一彰通隱別故說無明過去世中一切煩惱皆有闇惑迷理之義就斯通義故說無明二舉強攝弱故說無明無明煩惱迷於本際集起生死其力最強從強以名故說無明但說無明當知一切餘結皆隨譬如世間王來王去餘眾皆隨主得其名此亦如是釋名既然體相云何於中差別乃有四種一迷理無明所謂迷於二諦之理故經說言不知諸諦第一義故名為無明如是等也二發業無明所謂三根三道煩惱三根煩惱能發思業三道煩惱發身口業三覆業無明謂造業已重於前境起貪瞋等覆助前業令其增長四潤生無明亦名受生謂受生時諸煩惱等若依毘曇九十八使一切煩惱皆能潤生斯則潤生受生無別若依成實唯愛能潤餘但遠助若據斯義潤生則狹局唯在愛受生則寬通於餘結地經亦然故經言愛水為潤無明覆弊我心溉灌如是等也所言行者諸業集起名之為行集起有二一就業體緣中集起名之為行二就功能集起後果故名為行名義如是體相云何於中具以七門分別一就性分別行雖無量要唯善惡善惡二業能得報故無記無報是故不說二就具分別所謂一切身口意業三約果分別如地經說所謂罪福不動業也三塗惡業名之為罪欲界地中人天善業名之為福上二界中八種定業說為不動四對報分別所謂苦樂不苦不樂三受之業五就處分別謂三界繫六就時分別所謂現報生報後報不定報業七隨相分別相別有四一黑二白三黑白雜四不黑不白四中前三是其有漏分段之因後一無漏變易之因業行無量且論斯耳此等後業聚之中具廣分別所言識者分別之義於中分別乃有三種一種子心識作行以後受生已前所有心識為業煩惱所熏發故能生後果說為識支若復通論無明行中所有心識亦是識支二求生心識在於中陰三受生心識名為識支謂受生時最初一念染污之心於彼父母精血等事妄想起於華池等愛非起婬愛言名色者心從詮目故號為名身形質礙稱之為色良以心法冥漠難彰非詮不辨故從詮目說以為名故楞伽云以名宣說無色四陰故說為名色相形現可以現見當相名色十二因緣通而論之皆是名色良以此支色心始具名色相分段故偏名支言六入者生識之處名之為入入別不同離分六種所謂眼耳鼻舌身意前色增長今為五入前名增長今為意入所言觸者觸對塵境目之為觸若依成實對後受支說想為觸觸假之初故名為觸若依毘曇以心法中觸數為觸此之觸數依根就塵能令根塵共相觸對故名為觸大乘法中亦同此說然觸有五一增語觸謂意地觸能發法故二有對觸謂五識中相應之觸觸對現境故名有對三者明觸謂無漏觸四無明觸謂諸煩惱相應之觸五處中觸所謂一切有漏之觸故雜心云增語及有對明無明處中五中前二約根以分後之三種隨性以別此之五種大小不同小乘法中所說不定若取報觸以為觸支增語有對及與處中是其觸支餘二則非以明無明非報法故若說一切有漏之觸以為觸支除其明觸餘四皆是明觸無漏是故不取大乘法中所說不定若說分段與小乘同若說變易十二緣者五觸皆是觸支所攝所言受者領納名受於中分別廣略不定或總為二或分為二一是身受二是心受五識相應名為身受意識相應名為心受或說為三所謂苦樂不苦不樂或說五受所謂苦樂憂喜及捨或說六受謂六根中所生受也或說十八謂六根中各分苦樂不苦不樂三種受故或復宣說三十六受前十八中染淨分故或說百八如龍樹說前三十六三世分之故有百八所言愛者染境名愛現在世中煩惱非一以何義故偏名為愛未來生死由愛牽起愛力功強故偏說之雖但說愛餘結皆隨亦如世間王來王去餘眾皆隨於中分別略有二種一愛己身二愛所須廣分有五一於順情未得法中起欲得愛二於順情已得法中起不失愛三於違情未得法中起不得愛四於違情已得法中起求捨愛五於非違非順法中起處中愛非極違情不生厭故所言取者前愛增上取著境界故名為取若具分別取有四種一是戒取二是見取三是欲取四是我取此之四種諸論不同若依毘曇一切三界戒取之心說為戒取一切三界身見邊見邪見見取通名見取欲界一切諸鈍煩惱通名欲取上二界中諸鈍煩惱緣自身起通名我取若依成實身見一使名我語取實無我體但著我名故云我語依此身見起於邊見取著斷常若見斷者則著五欲名為欲取以無後世貪現樂故若見常者有利有鈍若鈍根者則取持戒望後世樂名為戒取若利根者計神是常苦樂不變則無罪福故起邪見說為見取若依毘曇直說四取以為取支則為具攝一切煩惱若依成實四取不攝諸鈍煩惱是則取支通攝四取及餘一切諸鈍煩惱所言有者現在行業能有當果故名為有此既是業何不名業乃名有乎當果未有由業有之故從功能說為有耳論其體相與行支同所言生者來報始起說名為生生之體狀與識支中受生識同言老死者衰變盡壞名為老死與前名色六入等同此之十二迭相因由互相緣藉故名因緣如四諦中論因緣者業能親生說之為因煩惱疎助說之為緣今此不然莫問一切煩惱業苦從前生後斯名因緣名義體相辨之麁爾第二門中開合廣略明因緣相因緣之法廣略不定如涅槃經梵行品說或說為一謂十二因緣唯一有為或說為二謂十二緣唯因與果過無明行現愛取有是其因分現在識等當來生死是其果分或說為三於中乃有三門不同一三世分別無明與行是說過去識支不定若取因中種子心識以為識支是屬過去若取最初受生心識以為識支是屬現在若說求生心識為識義則不定望其過因說為現在望其現報說為過去名色六入乃至觸受一向現在愛取有三義則不定論其體性起在於今判屬現在論其功力能有當果以因從果判屬未來地經之中據斯說也若如是者過去之因何不從果判為現在釋言有以過因現果起之已定故隨世別不相從說未來未有由因故有是故攝因從果為未生死二支定屬未來此是第一三世分別二三道分別如地經說無明愛取是煩惱道行有二支是其業道識與名色六入觸受生死七分說為苦道無明愛取並是煩惱以何義故過說無明現彰愛取是義應齊但今為分三世別異隱顯互論等分三世非無所以釋有兩義一本末分別無明是本理在先彰過去說之愛取是末理在後論現在說之二強弱分別無明煩惱迷其本際建集生死其力功強過去說之愛之與取牽生未來其力增上現在說之行有二支同皆是業何故過去彰其行名現在說有理亦應齊為分三世差別異名等分三世非無所以過去世中集起已定當相名行未來未有由業有之故就功能說為有耳識等五果生死二報同皆是苦以何義故現彰識等未說生死理亦應齊為分世別隱顯異名等分三世亦有所以現報起竟故就報體說為識等未來未起就過以名令物生厭故說生死此是第二三道分別三苦分別如地經說無明行識乃至六入名為行苦觸受二支名為苦苦餘因緣分名為壞苦三苦相通何故如是理實齊通但今為明觸受二支現諸緣生心性是苦於彼苦上加現事惱苦上加苦故云苦苦無明行等起今義顯故說為行行體是苦故名行苦愛取有等趣向未來生老死等敗壞之果故名為壞壞體是苦故名壞苦此隨麁細隱顯論之非盡道理此是增數三門分別或說為四如涅槃說謂無明行生及老死愛之與取攝入無明有攝在行識等五果攝入生死故說四也或分為五如涅槃說謂受愛取有及生也識等五果攝入受中無明攝入愛取之中行入有中死入生中故說五也或說為六如涅槃說所謂三世因之與果或說為七如涅槃說謂識名色六入觸受愛及取也餘略不論或說為八如涅槃說謂識名色乃至於有無明攝入愛取之中行入有中生死攝入識等支中故但說八或說為九如城喻經說除前三支宣說餘九或說十一如為薩遮尼乾子說除生一法說餘十一薩遮尼乾子弟共姊生佛護其意不說生支或時具說十二因緣廣如經辨此之廣略隨化故爾第三門中就時分別於中有六一五世分別二就三世分別三就二世分別四就一世前後分別五就同時別體分別六就同時同體分別言五世者如涅槃說過去過去立其二支如彼經說煩惱因緣生於煩惱是其一也業生煩惱是其二也此明過去過去世中煩惱及業生於其次過去世中無明支也其次過去建立二支如彼經說煩惱生業是其一也謂過無明生於行支業生於苦是其二也謂從過行生現五果現立四支如彼經說苦生煩惱是其一也從現五果生於愛支煩惱生煩惱是其二也從愛生取煩惱生有是其三也從取起有有緣生苦是其四也從現有支生未來苦其次未來建立三支如彼經說業緣生業是其一也謂未來世業業相生如從意業發身口業業生煩惱是其二也謂未來業起於未來受生煩惱煩惱生苦是其三也謂從未來受生煩惱生於未來未來生支未來未來唯立一支如彼經說苦緣生苦是其一也從彼生支起老死等唯彼三世十二因緣生起老死應是二支但彼直就能生因緣立十二支不取所生故從生支起於老死唯名一支五世如是次就三世以分別者因緣之法體通前後今據三世隱顯論之過去世中未造業前一切煩惱判為無明行支不定若取因中種子心識以為識支行支則短當造業時說為行支造業已後判屬識支若取求生及受生心以為識支行支則長造業已後未死已前斯屬行支識支不定若說種子心識為識在於過去造業已後未死已前若說求生心識為識在於中陰所望不定望過去因說為現在望現在果說為過去若說最初受生心識以為識支定屬現在行識二支時分不定若取因中種子心識以為識支識支則長行之則短當造業時說為行支造業已後受生已前判屬識支若取最初受生心識以為識支行支則長識支則短造業已後受生已前判屬行支最初一念受生心識判屬識支故論說言生有及死有當知一剎那名色支者前後不定若說種子及求生心以為識支於現在世初生以後悉是名色若說初生以為識支第二念後方是名色向後長短經有成判入胎五分四根未具名名色支言五分者毘婆沙云胎中五時名為五分亦人一報攝為十時胎外有五胎內有五如涅槃說胎內五中眼耳鼻舌四根未具判屬名色四根具已未出胎來判屬六入所言觸者經有成判未別苦樂是名為觸出胎以後匍匐已前不能思量分別違順苦樂等事是故名為未別苦樂觸境方覺故名為觸所言愛者如經中說染習一愛是名為愛愛有二種一者食愛二是色愛匍匐以後未有色愛但有食愛名習一愛自斯已來判為愛支具二愛已未有思想追求境界是時名愛已有思想追求前境未能造境身行欲事是時名取身行已後乃至未來受生已前判之為有未來世中最初一念受生心識說為生支名色已後判為老死次就二世分別十二於中有二一就過去望現說具二就現在望後說具何者過去望現說具若就三世隱顯以論過去唯有無明與行現在唯有識等五果就實通論過去非直有無明行當知亦具愛取及有現在非直有於識等當知亦有生及老死過去世中發業煩惱說為無明潤業煩惱說為愛取故地經云先際之因謂無明愛過去世中所發之業名之為行所潤之業名之為有現在世中當其報體名為識等就過以彰即是生死識即是生名色已後即是老死何者現在望後說具若就三世隱顯論之現因唯有愛取及有當知當果唯有生與老死據實通論現因非直有愛取有當知亦具無明及行未來非但有生老死當知亦具識等五果現在世中發業煩惱說為無明潤業煩惱說為愛取故地經中先際之因名無明愛後際亦爾現在世中所發之業說之為行所潤之業說之為有未來世中所有報體說為識等就過去說為生老死次就一世前後明具現望過去非但有彼識等五果當知亦有生死二報具有之義備如前辨現望未來非直有其愛取有因當知亦具無明及行具有之義亦如前辨次就同時別體明具如毘婆沙具廣分別彼論名為剎那因緣此奢摩達之所建立相狀如何彼文且就貪心起殺明具十二餘類可知貪起殺時貪相應愚說為無明彼相應思即名為行彼相應心說之為識起有作業必依色心說為名色必依六根說為六入彼相應觸說為觸支彼相應受說為受支貪即名愛貪相應纏說之為取何者是乎與貪相應有無慚愧睡及掉纏通則俱是於中分別睡纏一種於境睡著不能堪忍取執義顯說之為取身口作業能有當果說名為有無作亦是彼文不說彼前諸法有生住滅生為生支變異名老滅壞稱死此雖同時體性各異次就同時同體之法明具十二十二因緣根本唯心故經說言十二因緣唯一心作唯心作者謂依妄心便有一切色境界起如依夢心便有一切夢境界生即彼心中闇惑之義說為無明集起之義說之為行了別之義說以為識心與色相說為名色是名色中隨別不同離為六入心觸前境說為觸支心能領納即說為受是心染境即說為愛心有取執即名為取能生後義說之為有相起名生虛無名滅滅名老死此十二中就餘十一說為無明餘十一外無別無明自性可得乃至宣說前之十一以為老死前十一外亦無老死自性可得以十二緣同一體性互相緣起故十二緣皆無自性無自性故悉皆空寂時分如是第四約就界地分別界謂三界地謂九地先約界論毘婆沙中一論師說欲界地中具十二支色界十一除名色支何故如是色界六根一時頓生生即六入故無名色無色有十無名色支及六入支何故如是彼處無色故無名色彼無五根故無六入若就彼說應當說言識緣於觸評者言曰於三界中悉具十二欲界具有義在可知於色界中雖復六根一時頓生初生六根未能猛利判為名色後轉猛利說為六入故具十二無色界中無色有名雖無五入而有意入故具十二若就彼說應當說言識緣於名名緣於意一一細論通局眾多非可具辨約界如是次約地論依毘婆沙身在欲界未離欲結於欲界中起愛起取亦起於有於未來世有生老死此人則是欲界地中一愛取有一生老死此人後時斷離欲愛初禪未離於初禪地起愛取有未來當有初禪生死此人現在具欲初禪二愛取有二生老死此人更斷初禪之愛二禪未離於二禪地起愛取有未來當受二禪生死此人現具三愛取有三生老死如是轉增乃至斷離無所有愛非想結在於非想地起愛取有未來當受非想生死此人現具九地之中九愛取有九生老死此人命終生非想地用前非想愛取二支為過無明用非想有為過去行用前未來非想生死為現五果此人爾時於下八地愛取及有非過去因下八地中生老死報非現在果亦非未來何故如是論自釋言因果成處則可宣說過去現在及與未來此人於下因果不成故不得名過現未來三世因緣此人後時退生識處用本所起識處地中愛取二支為過無明用本有支為過去行用本所有識處地中未來生死為現五果望上望下一切所有悉非過去現在未來義同前解如是轉下乃至退生欲界地中用本欲界愛取二支為過無明用本有支為過去行用本欲界未來生死為現五果餘一切地所有因果悉非過去現在未來義同前釋身在欲地起因受果其義既然在上亦爾界地分別其狀如是第五門中三性分別望理以論十二因緣違理而生斯是不善隨相論之於中亦有善惡無記三性差別無明支者依如毘曇有其二種一是不善二穢污無記欲界地中一切煩惱除身見邊見餘悉不善以與無慚無愧俱故欲界地中身邊二見及上二界一切煩惱皆是穢污不與無慚無愧俱故說為無記若依成實一切煩惱斯是不善大乘法中所說不定若望果報同毘曇說故地持云起身見人不謗所知不因此見墮於惡道若望於理同成實說行支有二一善二惡樂因名善苦因名惡識支有三一種子之識與行支同二求生心識三受生心識與無明同此二必用煩惱心故問曰若使受生心識必由煩惱云何名報然彼識支雖是穢污命根是報又復所緣父母精血攬為體者亦是報法從此判為報無記耳名色六入乃至觸受一向無記於中非無善惡之義今對往因說為報故斯名無記愛取二支同無明說有同行說生同識說老死同前名色等說第六明其淺深分齊於中增數次第辨之要攝唯二一真二妄十二因緣所起真妄所集唯真不生單妄不成真妄相依故有因緣集起之義據妄攝真皆妄心作就真攝妄皆真心作隨心麁細分齊有三一事相因緣二妄想因緣三真實因緣一因緣法隨義分三所言事者六識分齊所起生死煩惱業苦當知即是事相因緣言妄想者則前事相以理求之唯是妄想虛搆集起如夢所見心外畢竟無事可得即是妄想因緣之義言真實者即前妄想因緣之體窮其本性唯是真識緣起所集真外畢竟無妄可得即是真實因緣之理故地經云十二因緣皆一心作皆心作者謂真心作又勝鬘云自性淨心不染而染即是生死因緣集起又如不增不減經說即此法界輪轉五道名曰眾生楞伽亦云如來之藏是其一切善不善因能遍興造一切趣生猶如伎兒變現諸趣以斯驗求生死因緣皆是真作如夢所見皆報心作如波水作如夜見繩以之為蛇蛇是繩作如是一切以真作故因緣即真故涅槃云十二因緣名為佛性見十二緣名為見佛亦名見法亦名見僧勝鬘亦云生死二法是如來藏隨義淺深分齊有五一事相因緣如毘曇說二虛假因緣假有無性如成實說三妄想因緣如陽炎水揵闥婆城遠望似有近觀本無非但無性相亦叵得四妄想因緣皆妄心作如夢所見心外無法五是真實集用因緣皆真心作真外無法五中初二猶是三中事相因緣中間兩種猶前三中妄想因緣後之一種猶前三中真實因緣分齊如是第七門中就人分別人謂凡夫二乘菩薩今就此等以辨因緣於中有三一明所有二明起滅三明所解言所有者因緣有二一是分段二是變易若論分段凡夫具有善道惡道二種因緣二乘人中惡道因緣盡在見諦故須陀洹名為觝債觝三塗債善道因緣終至無學無學猶有生死殘果大乘人中惡道因緣盡在初地故經說言初地菩薩離惡道畏問曰經說種性已上大力菩薩為變易死惡道因緣是分段故今云何言初地始盡釋言惡道義別三階一惡業為因四住為緣受惡趣報在於外凡常沒位中二惡業為因四住正緣緣力微薄悲願佐助受惡趣身在於外凡善趣位中三惡業為因悲願為緣受惡趣生在於種性解行位中勝鬘以彼種性已上離前二種名離分段非無第三故地持言種性解行或墮惡道善道因緣至佛乃盡是故經中說佛一人斷有頂種問曰經說初地菩薩得二十五三昧破二十五有今云何言至佛乃盡釋言善道亦有三階善業為因四住為緣受人天報在種性前二善業為因四住正緣緣力微薄悲願佐助受人天身在種性上三善業為因悲願為緣四住殘氣隨而佐助受人天報在初地上經以初地離前二種故說初地破二十五有非無第三故地持中宣說解行轉惡趣報入歡喜地不言轉善又大智論說初地上猶有肉身良在於此彼初地上雖復有之但於應化人天身中微有淺氣無純受者分段如是變易因緣凡夫但有一無明支無明住地先成就故二乘之人有無明行而未受報彼何時受不愚法者此身滅已淨土中生即便受之愚法之人未來無餘涅槃之後心想生時方乃受之大乘人中十住已上有無明行種性已上受生死果至佛乃盡所有如是次明起滅先論分段凡夫於彼分段因緣集起不滅二乘求滅不能學起大乘之人亦滅亦起自斷故滅化他故起故經說言亦不畢竟滅有為法化眾生故次論變易凡夫於彼變易因緣未起未滅二乘學起而未能滅問曰二乘亦能滅智入般涅槃云何不滅釋言二乘雖暫滅智後必還生非是永盡故不名滅大乘之人亦起亦滅始學故起終盡故滅次約所解以辨因緣凡夫於彼因緣法中見有我人未流轉起十二緣以有我故所起因緣便有繫屬名為我所二乘解知無我無人但諸因緣共相集起以無我故因緣之法無所繫屬故非我所大乘之人深解因緣非有非無離於二邊是義云何分別有三一就法相明非有無十二緣法從緣集生本無自性是故非有從緣集故不得言無見法非有是其逆觀見法非無是其順觀二相實相對明非有無妄情所起十二緣法名之為相所依真諦說以為實故經說言十二因緣皆依一心依情起相名為非無據實本寂說為非有見實非有是真諦觀解相非無是世諦觀三就實中體用分別真諦常寂無緣可得名為非有即此真識隨妄流轉起十二緣說為非無又佛菩薩隨世起用亦名非無見法非有是實性觀知法非無是實相觀就人如是第八門中約智分別智門非一今且約彼四十四智七十七智辨因緣相於中略以五門分別一先定三觀二明七方便第三約彼七方便義辨明四十四智差別第四約前三種觀義及七方便辨明七十七智不同五隨人辨異言三觀者若依毘曇說陰界入以為三觀此觀在於念處位中若依成實說觀無常無我及苦明之為三四觀在於四現忍中七方便者先就色論後類諸法七名是何一者觀色二觀色集三觀色滅四觀色道五觀色味六觀過七觀色出言觀色者觀色果報苦諦觀也觀色集者觀色因緣集諦觀也觀色滅者觀色盡處數滅無為滅諦觀也觀色道者觀色對治無漏之道道諦觀也觀色味者觀察前色能生愛味觀色過者觀察前色能生苦過觀色出者觀色得滅出離生死何故不說觀色生道釋言生道即是第八第一義觀為是不論色中既然諸法同爾此七能與第一義觀為方便故名為方便此之七種位在何處若依毘曇前四方便有四現忍及見道中後三在於修道之中依如成實此七門在聞思地中次辨四十四智差別四十四智如成實說此猶是前七方便中初四門觀就十二緣為此四觀故有四十四智差別十二因緣次第相生因果相屬有十一對就此十一從末尋本逆以推之先就老死對生為四一觀老死苦二觀老死集三觀老死滅四觀老死道次第逆推乃至行支對前無明亦有此四所謂觀行苦行集行滅及行滅道無明望前更無集因所以不說何故逆觀據果尋因順諦觀故次辨七十七智差別七十七智如成實說論文但言如經中說現在世中生緣老死不離生緣老死過未亦然是法住智滅相觀者是泥洹智如是次第乃至無明皆悉同然不廣分別為是論家種種異釋窮其體相此智猶是七方便中第二集觀及無常等三觀所攝以何義故七方便中偏為集觀十二緣法因緣為宗集是緣義故偏為之集觀之中有六十六三觀之中有其十一彼此合說有七十七前六十六觀因生果住持不滅名法住智後之十一觀苦無常空無我等趣向涅槃名泥洹智故論說言增長生死名法住智損減生死名泥洹智相狀如何現在世中十二因緣次第相生因果相屬有十一對過未亦然便有三十三對因緣今先就彼三世之中生緣老死辨其觀相餘類可知現在世中生緣老死有二集觀一生緣老死二者不離生緣老死此二何別毘婆沙云初是正觀後是審觀何故須審成實釋言諸外道人多迷因緣或說冥性為眾生因或說梵天以為因等佛為破之彰因作果是實不虛故說不離現在世中生緣老死既有此二過未同然即分為六此六集觀在聞思地四現忍中總觀三世生緣老死作三種觀謂無常苦及空無我三觀雖殊同趣涅槃總攝為一名泥洹智以此通前合有七智問曰何故集觀之中三世分六泥洹智中三世為一釋言集觀觀因生果生果不同世別分之泥洹智者破生死相趣向寂滅寂滅平等三世合一三世之中生緣老死既有此七次第逆推乃至無明緣行亦然十一對中皆有七智是故合有七十七智問曰何不從無明行乃至老死先從老死至無明行因緣法中有二次第一順二逆從始至終是順次第從終至始是逆次第觀法多途不可一定復此是聲聞觀法聲聞鈍根從末尋本其觀易成是故然矣又問因緣相生無窮老死望後何故不說緣生之義老死望後更無所生是故不說若爾何故地經之中宣說老死與後作因釋言老死轉望未來實有因義菩薩能見故彼說之七十七智聲聞觀法老死為因聲聞不見故此不論又復聲聞亦知老死緣生後義今此且據一分為言是故不說約人辨通而論之四十七智七十七智三乘同起隨別論之四十四智七十七智並是聲聞觀行之法依如論文聲聞人中有利有鈍四十四智鈍人觀行七十七智利人觀行何故如是前四十四觀果由因為觀易成鈍人能作故言為鈍七十七智觀因生果為觀難熟利人方堪故說為利菩薩於此因緣法中觀門無邊廣如地經不可具辨因緣之義厥趣麁爾第一辨相十八空義出大品經法性虛寂故名為空此空乃是法界門中一門之義門別雖異妙旨虛融義無不在無不在故無法非空是以經中或說色空乃至宣說一切法空良以諸法無不空故隨詮辨異廣略難定是以經中或說一二乃至眾多所言一者癈詮論空空如一味一味之空妙絕眾相故名為一故大品中說為獨空獨者猶是不二之謂經中或復說空為二所謂生空及與法空或說為三謂空無相及與無作問曰空門可名為空無相無作云何名空龍樹釋言此三種體一隨行分異行者觀空無相可取是時空門轉名無相觀無相中作起叵得是時無相轉名無作名雖變改其體不殊是故此三俱皆是空如一智慧或名念處或名正道或名覺支或名為力或名無畏或名無礙此亦如是經中或復說空為四如大品說一法相空二無法空三自法空四他法空此義如前四空章中具廣分別或說為五謂五陰空或分為六所謂五陰及眾生空又如大品習應品中說空為七所謂性空相空諸法空不可得空無法空有法空無法有法空此七猶是十八空中後之七也以何義故偏說此七論自釋言廣有十八略為七空其猶道品廣則具有三十七品略唯七覺此亦如是以此七種多利眾生故偏說之論其體相與十八中後七相似又如地經說空為十所謂信空性空第一義空第一空大空合空起空如實不分別空不捨空得離不離空此如地論具廣分別又六地說十平等亦是十空如涅槃中說十一空此之十一如前章中具廣解釋又如大品嘆淨品中說十三空所謂內空外空內外空空空大空第一義空有為空無為空畢竟空無始空散空性空相空然猶是十八空中初十三空若更解釋不異於彼問曰何故十八空中偏說此等不論餘五論自釋言此十三空破法周盡故偏說之餘有五空總相說空更無別法是故不論又如大品六度相攝品中說十四空前十三空上更加一種一切法空即是十四此一切空攝十八中後之五空通名一切問曰何故說此十四不說十八論自釋言十四空中一切法空攝法周盡設有餘空皆入其中是故但說此之十四經中或復但說十八所謂內空外空內外空空空大空第一義空有為空無為空畢竟空無始空散空性空自相空諸法空不可得空無法空有法空無法有法空名字如是然此十八隨詮差別非是觀入淺深次第言內空者如論釋言眼等六入名之為內是內法中無我我所及無眼等故名為空言外空者如論釋言色等六入名之為外是外法中無我我所及無色等故名為空內外空者總觀向前十二入法無我我所及無彼法名內外空又內外等如念處說何故前別而後總矣此義如前十一空具廣分別言空空者如論釋言以空破空故言空空破何等空依如論辨破前三空故說空空不如涅槃有無雙遣為空空也又釋破餘十七空故名為空空有相之法可須空破空是理法何須破乎論自釋言如人服藥為破諸病是病破已藥亦應出若藥不去藥復是患行者如是先以空義對治煩惱若復著空空復是患故須破之言大空者如論釋言聲聞法中宣說法空以為大空摩訶衍中說十方空以為大空破十方界廣多無邊名之為大破彼大方故名大空問曰外道宣說有方佛法不爾今此云何說有十方破以為空龍樹釋言聲聞法中雖不宣說三千界外更有十方無邊世界大乘法中隨順世諦三千界外更有十方無邊世界就真諦破以為空何者是乎謂因四大和合之中分別彼此故說有方第一義中四大本無依何說方是故名空問曰若使第一義中無彼方故名大空者第一義空應名大空論自釋言第一義諦理實是大初得名故餘不名大問曰何故宣說大空破於諸方論言為破大邪見故如諸外道計有定方實而不空故須說空破彼定見又為除彼有無邊見故說方空如修慈者緣十方界而修慈心彼於十方若謂有盡墮有邊見若謂無盡墮無邊見以是二見即失慈心故說方空除彼二見令慈不壞問曰何故涅槃經中說波若空以為大空十地經中說真識空以為大空彼大品中說十方空以為大空釋言涅槃十一空中相實俱論彼前十空是其相空後一大空是其真空真智體中備含法界法界皆如故名大空地經亦爾初說生空法空第一義空是其相空梨耶識空是其真空梨耶識中統含法界法界皆如故名為大彼大品中十八空者並是相空非是真空以非真故不得就實說為大空但破大方名為大空良以十八非真空故龍樹說為小智慧門波若體寂是真空故龍樹說為大智慧門大智門者即是涅槃所說大空以十八空破相之理故名為小真照波若契實離相故名大矣云何名為第一義空如論釋言諸法實相是第一義實相亦空名第一義空何者實相諸法之實所謂空理空是一切諸法之實實之體狀故名實相實相既是諸法之實云何可空論自釋言實不可著故說為空以說諸法為實相故諸法之外無別實相自性可得故曰空耳又說涅槃為第一義是涅槃空名第一義空有為空者陰界諸入十二緣等因緣集起故曰有為所言空者論釋有二一有為中無我我所及離常相故名為空二者有為因緣法相不可得故名之為空就初門中離我我所生空所攝離常相者亦是生空亦是法空故論釋言若說我常是常空者則入生空若說陰常是常空者則入法空第二門中無因緣相一向是其法空所收不同涅槃就彼有為唯明生空無為空者得法實相離生住滅契證涅槃名無為法實相法中亦無無為自相可得名無為空問曰若說無為空者與邪見人謗無涅槃有何差別論自釋言彼邪見人不信涅槃然後生心謗無涅槃無為空者但破定取涅槃之相故名為空不同邪見然此空者破法體相不同涅槃十一空中就無為法明無我人說為空也畢竟空者如論釋言以有為空及無為空破畢竟無有遺餘名畢竟空譬如羅漢永盡諸漏名畢竟淨此空亦爾無始空者法起非今名為無始無始法空名無始空何故不說有始空乎論自釋言有始大惑說有始故最初之身則無因緣是故菩薩先捨是過觀法無始觀無始時有始已捨是故不須說有始空但於所觀無始法中取相未捨故今宣說無始法空言散空者如論釋言散名別離如似五陰和合為人若分五陰離張破散人不可得故名為空如是一切言性空者如論釋言一切諸法性自空故名為性空如世間水體無熱性雖假大熱暫時為熱者停還冷諸法必是雖假眾緣和合似有若離眾緣性不可得故知諸法體性是空問曰前說畢竟空者即是性空今此何故重說性空論自釋言今性空者破諸法性如彼水中無其熱性不無水相畢竟空者破諸法相乃至因緣法相亦無又性空者菩薩所行畢竟空者是佛所行自相空者諸相有二一者同相亦名總相二者別相亦名異相苦無常等是其同相色香味等是其別相此二皆空名自相空性相何別而分二空論言無別但名異耳又性據體相是外狀如似比丘受持禁戒是比丘性剃髮染衣是比丘相又如梵志自受己法以之為性頂有周羅執三岐杖以之為相亦如火大熱以為性赤色為相如是一切性相別故分為二空問曰直說相空便足何須宣說自相空乎為明諸法自體相空故說自耳諸法空者陰界入等名為諸法是諸法中相別種種一切皆空名諸法空問曰若說諸法空者是義不然一切諸法各有自相云何言空答曰諸法自相不定故說為空不可得空者生死涅槃一切諸法性相寂滅求不可得故名為空於中有三一者於彼陰界入中求我叵得名之為空二者於彼諸因緣中求法自性不可得故名之為空如五指中求拳叵得三求法因緣亦不可得名之為空問曰為小智故求法不得為實無故求法不得論自釋言法實無故求不可得然此空者與畢竟空及自相空有何差別而復說之論言有人聞說上空心生怖畏是故今說因緣之中求不可得故說為空無法空者如論釋言諸法滅已名為無法是無自性亦不可得故名為空有法空者諸法但從因緣而有有即非有故名為空無法有法空者有人執取有無二法求不可得故說無法有法空也此前二空別破有無今此總破又前二空破所取法今此破於能取之情又如論釋有法空者破法生住無法空者破法滅時今此無法有法空者前後通破又如論釋觀現在法及無為法一切皆空名有法空觀於過去未來法空名無法空以現無故觀三世法及無為法一切皆空名為無法有法空也若廣分別數別無量第二門中以十八空對波若空辨其同異論自問言波若之空與十八空為同為異若言異者離十八空更復用何為波若空若言同者云何說言菩薩欲住十八空者當學波若論自釋言亦同亦異所言異者波若之空見法實相滅一切法差別之相十八種觀破諸法相令諸法空故名為異以此異故欲住十八當學波若所言同者論自釋言十八是空無所有相波若亦空無所有相十八空中離相不著波若亦爾故稱為同以其同故修學波若則為修學十八空也第三明其修入次第依如論中所修有二一小智慧門謂十八空二大智慧門謂波若空彼十八空破相之空隨詮局別名之為小彼波若空契實離相名之為大又緣觀心緣十八空名之為小滅觀波若照諸法空名之於此二中先學小門後學大門所學小門即涅槃中前之十空所入大門即涅槃中後一大空又學小門即是世間因分行德證入大門即是出世果分行德若通詮教則有三種一小智慧門謂波若經二中智慧門謂十八空三大智慧門謂波若空於此三中先學小門次學中門後入大門云何學小依波若經受持讀誦正念思惟如說修行云何學中依前修習小慧門故得十八空如入大海便得寶物云何學大依前修習十八空觀破相力故便入甚深波若真空得此空故心相寂滅猶如虛空畢竟平等無緣無取十八空義略之云爾第一釋名辨其體性能生曰根根義不同廣略難定今據一門說二十二名字是何所謂眼耳鼻舌身意即以為六男根女根及以命根通前說九苦樂憂喜捨通前十四信進念定慧通前十九未知根知根及無知根通前合有二十二也初六根者對色名眼乃至第六對法名意此之六種能生六識故名為根男女根者剛決為男柔弱為女身形小分能別男女從其所別名男女根根體即是身根小分所生之識即是身識少分言命根者若依成實現在時中色心相續名之為命過去之業能生於命與命作根故曰命根若依毘曇別有非色非心命報此之命報能持色心相續不斷故名為根地持論中亦同此說故彼文言生理不壞是其命根增上果也言苦根者五識地中逼惱名苦能生瞋結故名為根言樂根者五識地中適悅名樂能生貪結故名為根言憂根者意識地中逼惱名憂憂能生瞋故名為根言喜根者意識地中慶悅名喜能生貪結故名為根言捨根者六識地中中容受心捨前四受故名為捨能生癡結目之為根若在淨中喜樂及捨能生淨法故名為根言信根者於境決定名之為信信能生道故名信根精進根者練心於法名之為精精心上達目之為進根同前釋言念根者守境名念根同前釋言定根者住緣不亂名之為定根同前釋言慧根者於法觀達目之為慧根同前釋問曰善法差別無量以何義故偏說此五以之為根釋言此五遍生諸善其力功強故偏說之又是五種大煩惱地之對治故偏說為根此義如後道品中釋未知根者毘曇名也成實名為未知欲知此見道中無漏慧也毘曇何故說為未知釋有三義一義釋云在於見道十五心中解脫之智知諦未遍故名未知無道比智知上界道故云未也第二義者在於見道十五心中未曾有知重知諦理故名未知問曰若言未重知故名未知者彼見道中一一諦下皆有忍智忍為初知智為後知云何不重論自釋言忍非智故所以無過何故非智忍雖觀諦與疑得俱不能決了是故非智故論說言諸忍非智良以諸忍非是智故不名重知問曰若使忍非智者亦應非見釋言不類見者是其推求之義忍心推求故得名見智者是其決斷之義忍不決斷故不名智第三義者智望忍心得名重知重知未遍故名未知上界道諦未重知故毘曇如是彼成實中名為未知欲知根者見道位中未有容豫解脫智知故名未知為欲簡去解脫道故說為未矣以解脫道修道攝故言欲知者去解脫中知之不遙故名欲知此言即是簡前之謂見道已前去解脫中知之玄隔不得名欲今為簡彼故說欲耳此見道中無漏聖慧能生於後故名為根言知根者是修道中無漏慧也准依毘曇釋有三義第一義者修道門中用解脫智知諦周遍故名為知第二義者修道門中於彼諦理有智重知故名為知第三義者彼見道中智望諸忍得名為重重知未遍故名未知今修道中道比智起重知周遍故名為知若依成實釋有兩義一義釋云修道門中有解脫智知於諦理故名為知此之一義名當初果第二義者以修道智重觀諦理故名為知此之一義名當斯陀那含果也此能生後故名為根無知根者成實說為已知根也若依毘曇無學果中觀諦已窮不求更知故曰無知若依成實先已知竟故曰已知無學果慧能生後善同類相起故名為根問曰信進念定慧根及三無漏所生善法於五果中是何果乎地持宣說是增上果二十二根望其所生皆悉名為增上緣故此望何善說為增上謂望下善若望同類及與上善能生名為自分因故因緣所收所生善法名為依果何者是其三無漏根所生下善謂學等見無學等見聖人順舊遊觀無漏名等見矣問曰經說貪瞋癡等為不善根無貪瞋等為三善根二十二中何故不說釋言略故所以不論更無餘義如六通中無法智通聖自在通此亦如是名義且爾體狀云何初眼根者依如毘曇以彼四大造色為體體異四大若依成實攬大成眼眼即四大離大之外無別造色以為眼體耳鼻舌身類亦同爾意根體者依如毘曇心王為體想受行等皆非意根法入收故若依成實無別心數識想受行能生後義皆是意根然成實中行末之心生五識者不名意根以其所生非意識故自斯以外一切心識悉是意根若依毘曇一切六識迭互相生皆是意根男女二根與身根同身根少分為此二故良以此二既變心識其力功強別人相顯故就身中分出此二命根體者依如毘曇現在世中別有非色非心命法為命根體若依成實過去世中善惡之業為命根體五受根者依如毘曇心數法中受數為體若依成實受心為體更無別數信等五根論說不同若依毘曇善大地中信數為信根體精進數為精進根體通大地中念數為念根體定數為定根體慧數為慧根體若依成實用彼信心為信根體乃至慧心為慧心慧根體無別數法後之三根若依毘曇是智慧性論其眷屬是五陰性同時心王即為識陰同時受數即為受陰同時想數即為想陰自餘教法以為行陰道共無作即為色陰若依成實慧心為體更無餘法體性如是第二門中分別其相於中有六一漏無漏分別二三性分別三三聚分別四三界分別五據因分別六就果分別漏無漏者男女二根憂根苦根一向有漏三無漏根一向無漏信等五根及以意根通漏無漏與三無漏相應之者名為無漏餘名有漏眼等五根及與命根大小不同小乘法中一向有漏大乘不定法身眼等法身之命是其無漏餘皆有漏喜樂及捨諸論不同毘曇大乘與信等同通漏無漏成實法中喜唯有漏何故如是彼論釋言喜者從於取假名生著我故起故唯有漏樂捨二受通漏無漏不從分別取著生故有漏業果名為有漏就無漏法義說之者名為無漏此義如彼八禪義中具廣分別次就三性分別諸根性者所謂善惡無記信等五根三無漏根一向是善男根女根一向無記意根一種該通三性眼等五根大小不同小乘法中一向無記大乘不定法身眼等體性是善餘皆無記命根一種論說不同若依毘曇命是報法一向無記若依成實說過去業以為命根唯善與惡不通無記人天命根是善非惡三途命根是惡非善大乘不定法身之命體性是善餘皆無記五受根者毘曇法中憂通善惡不通無記論自釋言方便生故非報無記非習學法非是威儀工巧變化餘通三性成實法中所說不定受陰之中一切五受悉是無記行中義說該通三性大乘法中文無定判隨義以推五受之根並通三性憂慮世事非損益者是無記憂餘同毘曇次就三聚分別諸根言三聚者所謂色心非色非心眼等五根男女二根此七是色意根五受信等五根及三無漏此之十四是其心法命根一種諸論不同若依毘曇是其非色非心之法成實法中是色是心及非色心彼說過業以為命根於中通具身口意業就三業中通作無作身口作業說之為色意地作業說以為心三業無作是非色心次就三界分別諸根界者所謂欲色無色於中兩門一分三界非三界別二就三界辨其通局所言三界非三界者二十二根中男根女根憂根苦根定三界法三無漏根定非三界信等五根意樂捨根此之八種與三無漏相應之者不屬三界餘皆三界眼等五根及與命根大小不同小乘法中定屬三界大乘不定法身眼等法身之命不屬三界餘皆三界喜根不定成實法中定屬三界毘曇大乘有是有非無漏相應不屬三界餘皆三界次就一向在三界者辨其通局男根女根定屬欲界憂根苦根毘曇法中定在欲界成實大乘麁在欲界論其細者苦極四禪憂至非想故經說言苦樂隨身至於四禪憂喜隨心至有頂也喜根樂根毘曇法中在欲色界成實大乘麁同毘曇論其細者樂在欲色喜至非想眼等五根小乘法中在欲色界大乘法中麁同小乘細通三界故涅槃云如非想天亦色非色彼有色故亦有眼等意命捨根信等五根遍通三界次就因義分別諸根眼等五根男女二根是報法故一向非因命根一種論說不同若依毘曇與眼等同一向非因若依成實說過去業為命根故一向是因三無漏根大小不同小乘法中一向非因破生死故大乘法中有因非因緣照無漏能招變易一向是因真證無漏不招生死說為非因信等五根是有漏者一向是因是無漏者同三無漏意根一種與因相應說之為因非因相應說為非因五受根者論說不同若依成實受陰中者一向非因行中義說有因非因若依毘曇與諸煩惱結業俱者一向是因餘皆非因次就果報分別諸根眼等五根男女二根一向是報信等五根及三無漏根一向非報意根一種通報非根命根一種毘曇是報成實非報五受根者成實是報如彼論說乃至一切無漏中受亦皆是報若依毘曇除却憂根餘之四種通報非報報心俱者說之為報非報俱者名為非報憂根一種一向非報何故如是憂根從於想分別生是故非報又復憂根離欲時斷報法不爾是故非報第三明其治斷差別義有三種一者見斷二者修斷三者無斷見道除者名為見斷修道除者名為修斷無漏不為二輪所除名為無斷約此三義分別諸根依如毘曇眼等五根男女二根及與命根此八是報唯是修斷問曰報法不可斷除云何說斷依如彼宗不斷報體但斷報上煩惱緣縛故名為斷問曰何故唯修道斷不通見斷釋言有以緣此所起貪瞋癡等皆是事惑緣事之惑修道所除是故此等唯修道斷若依成實此八種中命根是業餘七是報此業與報亦見諦斷亦修道斷斷相云何彼成實中斷煩惱故令彼業果畢竟不起名之為斷斷見惑故令彼三途業果不生名為見斷斷修惑故令彼人天業果不起名為修斷故成實言見斷法者謂示相我慢及彼所起諸餘法也修斷法者謂不示相慢及彼所起諸餘法也示相我慢是諦惑推求而生故曰示相所起餘法是其業果不示相慢是修道惑非推求生名不示相所起餘者是其業果問曰毘曇何不如是釋言宗異不可一類彼毘曇中斷煩惱因令其業果畢竟不起是非數滅是故不說故雜心云入見道時第八生後一切果報皆非數滅大乘法中眼等五根及與命根亦見諦斷亦修道斷亦是無斷法身眼等常住之命是無斷也男女二根據實以論唯見諦斷入淨心時得淨法身捨離一切男女形故隨相別分女根一種唯見諦斷故地持言菩薩於初阿僧祇時已捨女身男根一種通見諦斷及修道斷男報殊勝在後捨故意根一種亦見諦斷亦修道斷亦是無斷與見惑俱名為見斷與修惑俱名為修斷與無漏俱名為無斷憂根一種依如毘曇亦見諦斷亦修道斷與見惑俱名為見斷與修惑俱名為修斷苦根一種毘曇法中唯是修斷若依成實憂苦是報斷除之法與眼等同喜樂捨根依如毘曇亦見諦斷亦修道斷亦是無斷與意根同若依成實喜是有漏唯見諦斷及修道斷不通無斷斷除之相與眼等同樂捨二受通漏無漏有漏之者亦見諦斷亦修道斷無漏之者是其無斷信等五根依如毘曇是修道斷及與無斷是有漏者說為修道但斷緣縛不斷善體是無漏者說為無斷若依成實是有漏者亦見諦斷亦修道斷是無漏者說為無斷三無漏根小乘法中一向無斷大乘法中緣照無漏亦見諦斷亦修道斷真證無漏一向無斷治斷如是第四明其得果不同言得果者謂得出世四沙門果如雜心說九根得初果或獲二沙門說有十一根究竟第四果所言九根得初果者須陀洹果其是初果信等五根意根捨根未知知根用此九根得彼初果於中信等常相隨逐是故有之行必依心故有意根初果必依未來禪得未來禪中唯有捨根更無餘受是故有捨而無餘受未知無礙知根解脫故有九也剋實同時唯有八根若在因中則無知根若在果中無未知根因果通論故說九根得初果也所言或獲二沙門者斯陀那含是其二果得此二果或用九根或用八根多少不定故言或也何故不定斯陀人中有其次第超越之異次第用八超越用九是故不定云何次第有人先在外凡地時於彼欲界九品惑中全未斷除設有斷除未盡六品是人後時入見諦道至第十六道比智時證須陀果須陀果上更起修道斷彼欲界六品惑盡證斯陀含名為次第云何超越有人先在外凡地時依未來禪斷除欲界九品惑中或六或七乃至八品後入見道至第十六道比智時不證初果超證斯陀故名超越彼超越者用上九根得第二果與初果同彼次第者但用八根得第二果除未知根此次第者若用無漏斷結證果所用八根同是無漏皆是向體亦是果體若用等智斷結證果信等五根意根捨根此之七種通漏無漏現行之者一向有漏同治修中所成就者一向無漏云何同治彼欲界結未來禪中世俗淨智亦能斷治無漏法智亦能斷除以同除故修無漏時亦成等智修有漏時亦成無漏同治如是彼有漏者非是向體亦非果體彼無漏者是其向體亦是果體第八知根一向無漏但可成就而不現行然此知根以無漏故亦是向體亦是果體斯陀如是那含人中亦有次第超越之異次第用八超越用九故云或也云何次第次第有二有人先在外凡地時於欲界結全未斷除設令斷除未盡六品是人後時入見諦道至第十六道比智時證須陀洹須陀果上更起修道斷六品盡證斯陀含斯陀果上更起修道斷後三品證那含果此一次第或復有人先在外凡用世俗智斷除欲界九品惑中或六或七乃至八品是人後時入見諦道至第十六道比智時證斯陀含果斯陀含果上更起修道斷後餘結證那含果此二次第云何超越有人先在外凡地中修得初禪乃至非想後入見道至第十六道比智時越前二果證阿那含以欲界結先斷盡故彼超越者用上九根證那含果此九根中信等五根意根未知根及與知根一向是定餘一不定或喜或樂或復是捨依初二禪入見諦道即有喜根若依三禪入見諦道即有樂根若依四禪未來中間入見諦道則有捨根超越如是次第之人但有八根信等五根意根捨根及與知根此次第人若用無漏而斷結者八俱無漏皆是向體亦是果體若用等智斷結證果前之七根通漏無漏彼現行者一向有漏同治修中所成就者一向無漏故彼有漏者非是向體亦非果體彼無漏者亦是向體亦是果體第八知根一向無漏以無漏故亦是向體亦是果體然此知根亦但成就而不現行言十一根得四果者羅漢之果十一根得信等五根喜樂捨意知根無知根此十一根能得究竟羅漢果也於中知根是無礙道無知根者是解脫道問曰諸受不得並起云何得具喜樂捨根釋言一往得羅漢者不具三受如是之人但用九根得第四果喜樂捨中隨何現起餘二則無若逕一退後重得者具其十根八根如上喜樂捨中有二無一若逕二退後重得者得具十一於三受中前後具之謂先依於未來中間及第四禪捨根得果後還退失復依三禪樂根得果後還退失復依初禪二禪喜根得羅漢果故有三受問曰羅漢曾逕二退得具十一彼那含果何故不然釋言不類那含人中有次第者有超越者彼次第者一向用於未來禪定斷結得果未來禪中唯有捨根更無餘受何故如是欲界煩惱唯未來禪所斷除故如是之人設令退起欲界煩惱失那含果後重得時必還依於未來禪中捨根而得故無餘受彼超越者或依初禪二禪喜根入見諦道證那含果或有依於三禪樂根入見諦道證那含果或復依於四禪捨根入見諦道證那含果隨所用者終無退理以見諦道唯是無漏不可退故以無退故不得退已重用餘根是故那含極多九根不類羅漢良在於此毘曇如是若依成實三無漏根體唯是慧若據斯義是則初果三根所得所謂慧根未知根知根未知無礙知根解脫其次二果三根所得所謂慧根及以知根第四果者三根所得所謂慧根知根知已根知根無礙知已解脫若復隨義具以論之得說十根得於初果信等五根意樂捨根未知知根其次二果九根所得除未知根餘皆如上第四果者十根所得謂信等五根意樂捨根知及知已於中知根是無礙道知已解脫問曰何故義說樂捨不說喜乎此如前釋無漏之法已在身中義說為樂調停名捨喜取假生著我故起是故無之第五門中就人分別外凡人中極少之者成就八根謂無色界所有凡夫具有命根意根捨根信等五根又闡提人生阿鼻者亦具八根謂身意命及五受根極多之者具十九根除三無漏內凡夫人具十八根除三無漏男女根中有一無一以二形者不能修起七方便故見諦道中具十九根除去知根及無知根男女根中有一無一以二形人無得聖故須陀斯陀此二果人具十九根除未知根及無知根男女根中有一無一那含之人具十八根除未知根及無知根男女根中有一無一并除憂根以彼憂根唯局欲界不善地故羅漢之人亦具十八除未知根及與知根男女根中有一無一并除憂根人別如是第六明其得捨成就先明其得次明其捨後明成就所言得者先無今有名之為得於中且就報根以說報通三界欲界地中有四種生一胎二卵三濕四化是四生中胎卵濕生生必以漸以其諸根漸次成就故化生必頓以其諸根頓成就故漸生之者最初一念頓得二根所謂身根及與命根爾時亦得意根捨根一切受生皆依染心染心非報所以不說捨根亦爾非報法故所以不論縱使非報說得何傷釋言有以染污之法先來常有非今始得是故不說若使今染與先染同非新得者今所得報與昔報同何故說得釋言不類報法世斷剎那斷故今所得者即是新得染污不爾對治方斷未有未斷隨所起者皆是本法不名新得問曰何故受生之時唯用染捨不用餘受論自釋言受生命終唯依捨故頓生之者最初一念或得六根或七或八若無形者頓得六根謂眼等五根及與命根以化生者眼等五根必具足故若一形者頓得七根六根如前男女根中有一無一若二形者頓得八根六種如上加男女根欲界如是色界生者最初一念最頓得六根眼等五根及與命根彼處無其男女形故無色生者最初一念唯得命根餘非新得彼無色故次辨其捨先有今失名之為捨於中具以五門分別一就時分別捨時雖眾今此且就命終以說二就處分別處謂三界三就性分別善惡無記三性心中皆得命終捨彼諸根不同受生唯在不善穢污無記四漸頓分別一切化生皆頓命終其猶燈滅胎卵濕生有漸有頓任報自死漸而不頓橫緣而死容有頓者如斬首等五明所捨多少不同於中先就欲界以論欲界地中若無記心漸命終者或捨四根或五或六無形之人頓捨四根所謂身根意根命根捨根問曰何故五根之中唯捨身根不捨餘根以其身根最後壞故一形之人頓捨五根四根如上男女根中隨捨一根二形之人頓捨六根四根如上加男女根若欲界死生上界者必捨五根所謂身根意命捨根男女根中隨捨何根二形之人不上生故下餘門中類此應知頓命終者所捨不定或捨四五六七八九乃至捨十相狀如何或有眾生於色根中但有二根所謂身根餘色根中有一無餘如是眾生頓捨五根謂身意命根餘色根中有者捨之或有眾生於色根中但有四根所謂身根餘色根中有三無餘如是眾生頓捨七根謂身意命捨餘色根中有者捨之或有眾生於色根中具足五根所謂眼耳鼻舌及身無男女形如是眾生頓捨八根謂眼等五根意命捨根一形之人頓捨九根八根如上男女根中隨捨何根二形之人頓捨十根八根如上加男女根無記如是若不善心而命終者捨根多少與前相似若善心中而命終者如上無記一一門中皆悉加於信等五根問曰捨惡與捨無記有何差別釋言有異無記力劣為尚有其世斷及剎那斷言世斷者隔世則滅不得成就剎那斷者念念盡滅不得成就以其世斷剎那斷故命終之時即是斷捨不善力強對治方斷非是世斷剎那斷故命終之時不現行故名之為捨非斷滅捨問曰捨善與捨不善無記何別善望前二互有同異若欲界死生上二界與無記同即是斷捨若欲界死還生欲界與不善同但不行故名之為捨非令盡滅欲界如是色界之中若無記心而命終者頓捨八根眼等五根意命捨根若善心中而命終者頓捨十三八根如上加信等根色界如是無色界中若無記心而命終者頓捨三根謂意命捨若善心中而命終者頓捨八根三根如上加信等根次辨成就於諸根中決定有者說其成就若不定者則不說之二十二中意命捨根此三遍通趣有一種必成餘二餘則不定云何不定若在無色無眼等根在四禪上則無樂根在三禪上便無喜根初禪已上無男女根憂根苦根斷善根者即無信進念定慧根凡夫則無三無漏根若有身根必成四根所謂身根意命捨根餘皆不定若根缺者則無眼耳鼻舌等根若在色界及無形者無男女根在四禪上則無苦樂憂喜四受無信等根及三無漏義如前解若有眼根必成五根所謂眼身意命捨根眼必依身故成身根餘三遍通所以具有餘皆不定准前可知耳鼻舌根趣有一種皆成五根類眼可知若有樂根必成四根所謂樂根意命捨根餘皆不定云何不定聖人生在無色界中得成下地無漏樂根於此樂邊無眼等根凡在三禪則無喜根生初禪上無男女根憂根苦根斷善根人無信等根凡夫則無三無漏根若有喜根必成五根所謂喜樂意命捨根有喜之處必定有樂故有樂根餘三通故所以有之餘皆不定聖人生在無色界中得成下地無漏喜根於此喜邊無眼等根生初禪上無男女根憂根苦根若在欲界斷善根者無信等根一切凡夫無三無漏是故不定若有苦根必成七根所謂苦根喜樂捨根身意命根餘皆不定根缺之者則無眼耳鼻舌等根無形之者無男女根欲界地中那含羅漢則無憂根若有命根唯成命根餘則不定若在無色無七色根若在欲色入滅定者則無意根及餘心法若有身根必成二根身根命根餘皆不定若根缺者則無眼耳鼻舌等根若在色界及無形者無男女根若入滅定則無意根及餘心法若有眼必成三根謂眼身命眼必依身故有身命是報生故有命根餘皆不定若根缺者無耳鼻舌若生色界及無形者無男女根入滅定者則無意根及餘心法耳鼻舌根但使有一皆成三根類眼可知若有意根必具三根謂意命捨餘皆不定無色界中無眼等根凡夫之人生四禪上則無樂根生三禪上則無喜根生初禪上無男女根憂根苦根欲界地中斷善根者無信等根三界凡夫無三無漏若有捨根必成三根與意根同若有樂根必成四根所謂樂根意命捨根樂必依心故有意根命是報主故有命根在下之時必成上法故有捨根問曰在下云何必得成就上捨釋有三義一在下地於上地中所未斷處一切味定皆悉成就故得有之二在下地於上地中所修淨定皆得成就第三聖人身在下地用上淨定及下無漏斷上結時同治修故得成上地一切淨定及無漏定是故有樂必成捨根餘皆不定云何不定聖人生在四空地中爾時成就三禪地中無漏樂根無漏生上不失下故彼樂根邊無眼等根凡夫生在三禪以上則無喜根有漏生上則失下故凡夫在於初禪以上無男女根憂根苦根若在欲界斷善根者無信等根一切凡夫無三無漏是故不定若有喜根必成五根謂喜樂捨意根命根有意命捨義同樂說云何有喜必成樂根亦有三義一在下地於上地中所未斷處一切味定皆悉成就故有樂根二在下地於上地中所修淨定皆悉成就故有樂根第三聖人身在下地用上淨定及下無漏斷上結時同治修故得成上地世俗淨定及無漏定故有樂根以是之義但有喜根必成樂根餘皆不定云何不定聖人生在四空地中爾時有喜無眼等根生初禪上無男女根憂根苦根若在欲界斷善根者無信等根一切凡夫無三無漏根是故不定若有苦根必成七根所謂苦根喜樂捨根身意命根餘皆不定根缺之者則無眼耳鼻舌等根無形之者無男女根欲界地中那含羅漢則無憂根問曰若那含羅漢無憂根者亦應無苦以何義故得有苦根而無憂根釋言憂者著欲故生是故那含羅漢之人有苦無憂已捨欲故見五欲樂壞之時不生憂惱苦則不爾不從著欲分別而生是故那含羅漢之人有苦無憂斷善根者無信等根凡夫之人無三無漏是故不定若有憂根必成八根謂五受根身意命根餘皆不定如苦中說若有男根必成八根所謂男根身意命根苦樂喜捨餘皆不定根缺之者無眼等根丈夫一形則無女根那含羅漢及凡夫中得八禪者則無憂根斷善根者無信等根凡夫之人無三無漏若有女根且成八根但無男根餘皆同前若有信根且成八根謂信等五根意命捨根餘皆不定生無色者無眼等根凡夫之人生四禪上則無樂根生三禪上則無喜根生初禪上無男女根憂根苦根一切凡夫無三無漏精進念定乃至慧根皆同信根若有知根必成十一所謂知根信等五根喜樂捨根意根命根餘皆不定云何不定生無色者無眼等根生初禪上無男女根憂根苦根在修道故無未知根及無知根問曰前說斯陀那含九根所得云何今言必成十一釋言有以前據現用喜樂捨等不得並用故有九根今論成就故有十一有無知根且成十一同前知根但除知根加無知根有未知根必成十三前十一上更加身根及與苦根入見諦道必在欲界故有苦根餘皆不定若根缺者則無眼耳鼻舌四根男女二根隨人不同有無不定若依初禪乃至四禪入見諦道則無憂根故曰不定第七門中明其次第一切受身六根為體故先說之既有六根便可分別男女相異故次明其男女二根諸根相攝不絕不斷故次說命諸根對境能生覺心故次五受此前染法染必有治治謂淨法一切淨法因信等生故明信等由信等故出生聖道聖分三位是故後說三無漏根二十二根略之云爾染法聚第三此有六十門染法聚煩惱義中有三十門此卷有二十三門第一釋名所言障者隨義不同乃有多種或名煩惱或名為使或名為結或名為纏或名為縛或名為流或名為枙或名為取或名為漏或名為垢或說為惑或說為障如是非一勞亂之義名曰煩惱隨逐繫縛稱之為使結集生死目之為結結縛眾生亦名為結能纏行人目之為纏又能纏心亦名為纏羈繫行人故目為縛漂流行人說之為流能令眾生為苦所枙故名為枙取執境界說以為取流注不絕其猶瘡漏故名為漏染污淨心說以為垢能惑所緣故稱為惑能礙聖道說以為障如是差別無量無邊今隨一義且說為障名字麁爾第二體中差別有二第一略明五住之相第二就之以別二障言五住者如勝鬘經說一見一處住地二欲愛住地三色愛住地四有愛住地五無明住地名字如是體狀如何三界五見名見一處欲界所有一切煩惱除無明見名為欲愛色界所有一切煩惱除無明見名為色愛無色界中一切煩惱除無明見名為有愛三界無明名無明地無明之中義復有二一者染污二不染污迷理無明名為染污事中無知名不染污此二合為無明住地此義廣辨如五住章言別障者障別有三一四住煩惱為煩惱障無明住地以為智障二五住性結為煩惱障事中無知以為智障三五住性結及事無知同為煩惱分別緣智以為智障就初番中四門分別一定障相二釋障名三明斷處四對障辨脫言定相者云何得知四住煩惱為煩惱障無明住地以為智障以勝鬘經對地持論驗之知矣勝鬘經中說二乘人但斷四住不斷無明地持論中說二乘人煩惱障淨非智障淨煩惱淨者猶勝鬘中所斷四住非智障淨猶彼不斷無明住地定之麁爾次釋其名五住之結通能勞亂齊能障智何故四住偏名煩惱無明住地獨名智障理實齊通但今為分二障差別隱顯異名等就隱顯各隨功強以別兩名四住煩惱現起之結發業招生勞亂義強偏名煩惱異心之惑與解別體疎而遠翳障智微故不名智障無明闇惑正違明解親而近翳障智義強故名智障任性無知非是現起不能發業招集苦報勞亂微故不名煩惱名義如是次明斷處略為二階第一大小相對分別二就大乘世間出世間相對分別大小對中義別三門一隱顯互論二乘之人但除煩惱菩薩之人唯滅智障二乘非不分除智障所斷微小隱細從麁是故不說菩薩非不除斷煩惱所斷相微隱麁從細是故不說二優劣相形二乘解劣但斷煩惱菩薩治廣二障雙除故地持云聲聞緣覺煩惱障淨非智障淨菩薩種性具足二淨三據實通論二乘之人二障雙除菩薩亦爾言就大乘世間出世間相對辨者解行已前名為世間初地已上名為出世於中分別乃有四門一廢麁論細地前菩薩於彼二障一向未斷初地已上二障並除故涅槃中宣說地前具煩惱性良在於此二隱顯互論地前世間但斷煩惱初地已上唯除智障地前非不分斷智障所斷微小隱細從麁是故不說初地已上亦斷煩惱隱麁從細是以不論三優劣相形地前解劣唯除煩惱地上解勝二障雙斷四據實通論世及出世二障雙除相狀如何煩惱障中有其二種一是子結二是果縛子結煩惱地前所除果縛煩惱地上所斷子結之中復有二種一者正使作意而生二者餘習任性而起正使煩惱聲聞緣覺乃至習種斷之周盡習起之結種性已上乃至初地斷之畢竟故地持云初阿僧祇過解行住入歡喜地斷增上中惡趣煩惱不善正使名為增上習名為中入歡喜時習悉皆斷果縛之中亦有二種一者正使作意現起二是習氣任運而生正使煩惱所謂愛佛愛菩提等始從初地次第斷除至不動地斷之周盡故地持云第二僧祇過第七住入第八地微細煩惱皆悉斷滅八地以上除彼餘習故地持云第三僧祇斷除習氣入最上住智障之中亦有二種一者迷相二者迷實情所起法名之為相不能悟解知其本無說以為迷如來藏性說以為實不能窮達說以為迷迷相無明地前所除迷實無明地上所斷迷相無明復有二種一迷相立性二迷性立相言迷相者妄法虛集以之為相不知虛集建立定相言迷性者情所起法無性為性迷此性故立因緣相迷相無明聲聞緣覺乃至習種斷之窮盡迷性無明種性已上乃至初地皆悉斷除迷實無明亦有二種一迷實相二迷實性實性空寂無為之法是其實相不能知是寂泊無為故名迷相如來藏中恒沙佛法真實善有是其實性不能窮證說為迷性此二無明說斷不定若依地經初地以上乃至六地除其迷相是故證得為柔順忍七地已上斷迷實性是故證得無生忍體若依涅槃九地已還斷其迷相是故說為聞見佛性十地以上斷迷實性是故說為眼見佛性以此驗求煩惱障者始終通斷智障亦然治斷麁爾第四對障以別二脫斷煩惱障得心解脫斷除智障得慧解脫是義云何分別有三一隱顯互論斷煩惱障諸佛菩薩世諦心脫斷除智障真諦慧脫何故如是煩惱染事故斷煩惱世諦心脫斷煩惱時理實隨有一切德脫就主為名偏言心脫無明障理故斷無明真諦慧脫斷無明時即理所成一切德脫就主作名偏言慧脫第二對障寬狹分別斷煩惱時唯除事中染愛心故世諦心脫斷智障時除無明地及斷事中麁無明故二諦慧脫三隨義通論斷煩惱障二諦心脫世諦心脫義如前釋真心脫者以彼愛結微細習氣與無明地同一體性縛真心故斷煩惱時真諦心脫如涅槃說斷除智障二諦慧脫備如前釋第二番中亦有四門一定障相二釋障名三明斷處四對障辨脫言定相者云何得知五住性結為煩惱障事中無知以為智障如涅槃經說斷除一切貪瞋癡等得心解脫一切所知無障礙故得慧解脫貪瞋癡者即是五住性結煩惱一切所知得無礙者當知即是除事無知又如地經以佛無礙為慧解脫當知即是除事無知遠離癡染為心解脫當知即是五住性結為煩惱障又雜心云如來斷除二種無知一斷染污二斷不染染污無知即是五住性結煩惱不染無知即是事中無明之心准驗斯等當知以彼五住性結為煩惱障事中無知以為智障定之麁爾次釋其名何故五住性結煩惱為煩惱障事中無知以為智障五住性結能起分段變易生死勞亂行人名煩惱障事中闇惑能障如來種智明解是故說之以為智障名義如是次辨斷處處別有三一世出世相對分別二以功用望無功用相對分別三因果分別就初對中義別有三一隱顯互論地前斷除五住性結以彼捨相趣順如故初地以上斷除智障以彼地上契合法界了達諸法無障礙故故地經云於初地中一切世間文誦呪術不可窮盡二優劣相形地前菩薩唯除煩惱初地以上智行寬廣二障雙除三就實通論地前地上皆除二障第二對中義亦有三一隱顯互論七地已前唯除煩惱八地已上滅除智障如八地中淨佛國土斷除一切色中無知九地之中了物心行滅除一切心行無知第十地中於諸法中得勝自在斷除一切法中無知此等皆是除事無知二優劣相形七地已還唯斷煩惱八地已上二障雙除三就實通論七地已還雙除二障八地已上類亦同然第三對中義別亦三一隱顯互論金剛已還斷煩惱障如來地中種智現起了達一切差別諸法斷除智障以事無知難斷除故至佛乃盡二優劣相形金剛已還但斷除煩惱如來果位二障雙斷三據實通論種性已上乃至如來二障雙遣治處且爾次對障辨脫除煩惱障得心解脫滅除智障得慧解脫言心脫者有其二種一佛菩薩行世間心二佛菩薩第一義心斷四住故世諦心脫除無明故第一義諦心得解脫言慧脫者謂照世間一切種智得解脫也第三番中亦有四門一定障相二釋障名三明斷處四對障辨脫言定相者云何得知五住性結及事無知為煩惱障分別之智以為智障如勝鬘中五住及起同名煩惱明知五住及事無知是煩惱障言分別智為智障者如寶性論說有四種障不得如來淨我樂常一者緣相謂無明地以是障故不得如來究竟真淨二者因相謂無漏業以是障故不得真我三者生相謂意生身以是障故不得真樂四者壞相謂變易死以是障故不得真常彼既宣說無漏業障不得真我是故定知分別緣智是其智障又如地論八六地中說智障淨因事謂不分別空三昧以不分別為智障淨明知即用分別之智以為智障又楞伽云妄想爾炎慧彼滅我涅槃滅爾炎慧方為涅槃明知所滅妄慧是障又龍樹說如彼覺觀望下為善望第二禪即是罪過乃至非想望下為善望出世道即是罪過如是慧觀望世為善望其實相亦是罪過既言罪過何為非障定之麁爾次釋其名五住性結及事無知體是闇惑勞亂之法故名煩惱分別之智能礙真證無分別慧故名智障問曰此智能顯真德何故言障釋言此智能除闇惑分能顯真是故經中說為了因多義妨真故復名障如藥治病若藥不去藥復成患此亦如是云何妨真如維摩說寂滅是菩提滅諸相故此智是相所以是障不觀是菩提離諸緣故此智是緣所以是障不行是菩提無憶念故此智憶念所以是障斷是菩提斷諸見故此智是見所以是障離是菩提離妄想故此智妄想所以是障障是菩提障諸願故此智是願所以是障菩提真明此智性闇所以是障如世樂受性是行苦如是等過不可具陳皆違真德故說為障名義如是次辨斷處斷處有二一地前地上相對分別二直就地上世出世間相對分別就初對中義復有三一隱顯互論解行已前增相修故斷煩惱障初地已上捨相修故斷除智障云何增相能斷煩惱煩惱正以闇惑為患從初以來修習明解緣智轉增闇惑漸捨至解行時明解增上惑障窮盡說之為斷云何捨相能斷智障智障正以分別為過初地已上窮證自實緣修漸捨分別過滅名斷智障二優劣相形地前菩薩唯斷煩惱初地已上對治深廣二障雙除三就實通論地前地上並斷二障煩惱通除義在可知云何地前能滅智障事識中解以漸息滅妄識中智漸現前故如地持云種性菩薩六入殊勝展轉相續無始法爾當知即是真實行德既得證實寧不捨妄故知地前亦斷智障此初對竟次就地上世出世間相對分別初二三地名為世間四地以上名為出世於中亦有三門分別一隱顯互論三地以還世間之行斷煩惱障四地已上出世真慧斷除智障云何世間斷煩惱障如地論說初地斷除凡夫我障凡夫我是見一處住地第二地中斷除能起犯戒煩惱犯戒煩惱即是欲愛色愛有愛三種住地第三明地斷除闇相聞思修等諸法妄障闇相即是無明住地云何出世間能斷智障智障有三一是智障所謂分別空有之心二是體障所謂建立神智之體相狀如何謂彼緣智正觀諸法非有非無捨前分別有無之礙雖捨分別有無之礙而猶見已以為能觀如為所觀見已能觀心與如異如為所觀如與心別由見已心與如別故未能泯捨神智之礙說為體障三是治想通而論之向前二種俱是治想但此一門治中究竟偏與治名然此治想亦是緣智對治破前神智之礙實心合如雖復合如論其體性猶是七識生滅之法障於真證無生滅慧故名為障障別如此治斷云何始從四地乃至七地斷除智障入第八地斷除體障八地已上至如來地斷除治想云何斷智四五六地觀空破有捨離分別取有之智故地論中廣明四地觀察諸法不生不滅捨離分別解法慢心第五地中觀察三世佛法平等捨離分別身淨慢心第六地中觀法平等捨離分別染淨慢心此皆觀空破取有心第七地中觀諸法如捨前分別取空之心離如是等名斷智障云何八地斷除體障前七地中雖觀法如猶見已心以為能觀如為所觀以是見故心與如異不能廣大任運不動入第八地破此智礙觀察如外由來無心心外無如如外無心無心異如心外無如無如異心無心異如不見能知無如異心不見所知能所既亡泯同一相便捨分別功用之意捨功用故行與如等廣大不動名入八地此德成時名斷體障云何八地至如來地斷除治想向前八地斷除體障治想猶存故八地云此第八地雖無障想非無治想然此治想八地已上漸次斷除至佛乃盡彼云何斷分別息故真相現前覺法唯真本來無妄以此見真無妄力故能令妄治前不生後後不報前於是滅盡至極微細不復可以觀解破遣唯可修力任運捨之八地已上熏修力故令彼治想運運自謝真證行德運運自顯至如來地妄盡究竟真德窮滿名除治想此是第一隱顯互論二優劣相形初二三地對治微劣唯斷煩惱四地已上對治深廣二障雙除三就實通論始從初地乃至佛地當知念念二障並斷緣智漸明斷煩惱障真德漸顯滅除智障治斷如是次對障辨脫就此門中除斷煩惱二脫俱生息除智障二脫俱顯相狀如何前修對治斷煩惱時能治之道必依真起所依之真恒隨妄轉故以妄修薰發真心令彼真中二脫德生真德雖生猶與七識緣智和合為彼隱覆真德不顯息除彼智真德方顯其猶蠟印蠟與泥合令彼泥上文像隨生泥文雖生蠟印覆之不得顯現動去蠟印其文方顯彼亦如是二障之義難以淵窮且隨大綱略標旨況言三障者謂皮膚骨論其體性唯一無明故地持中說為智障麁細不同分為此三相狀如何所障法身事等如髓能障無明階降不同如皮膚骨麁品無明浮淺如皮故就喻名說為皮障中品無明次深如膚故從喻稱說為膚障細品無明窮深如骨從喻立目說為骨障亦可從於所障為名所障法身階降有四一皮二膚三骨四髓地前菩薩法身如皮初地已上乃至七地法身如膚八地已上至第十地法身如骨如來地中法身如髓能障無明差別有三謂麁中細麁品無明有兩種義說為皮障一麁品無明與彼先成下品法身一處在同如似世人皮中之患故曰皮障二麁品無明障於未起下品法身故云皮障中品無明亦有兩義說為膚障一中品無明與彼先成中品法身同在一處如似世人膚中之患故名膚障二中品無明障於未起中品法身故稱膚障細品無明亦有兩義說為骨障一微細無明與彼先成微細法身同在一處如似世人骨中之患故名骨障二微細無明障於未起微細法身故名骨障法身之髓精窮出累故不說障隨義細分理亦有之故地論中說如來地有微細障名義如是次辨斷處初皮障者始從解行至歡喜地斷之窮盡故地持云初阿僧祇解行住過入歡喜地皮障斷也第二膚障始從初地至第八地斷之究竟故地持云第二僧祇遠行住過入不動地膚障斷也第三骨障始從八地至如來地究竟窮盡故地持云第三僧祇過畢竟住入如來地骨障斷也相續解脫亦如此說三障之義略辨如是第一釋名言三根者謂貪瞋癡染境名貪忿怒曰瞋闇惑名癡此三乃是思前煩惱發生思業故名為根言三道者所謂貪瞋及與邪見貪瞋同前言邪見者謬執乖理目之為邪邪心推求說之為見以何義故前三根中第三名癡此三道中說名邪見成實釋言癡中增上說名邪見暢思煩惱必是增上故說邪見此三乃是思後煩惱通暢前思故名為道言三毒者名同三根以何義故不同三道乃同三根三根之中癡名是寬故此同之三道之中邪見義狹故此不同然此三毒通攝三界一切煩惱一切煩惱能害眾生其猶毒蛇亦如毒龍是故就喻說名為毒名義如是第二門中約對十使料簡廢立問曰三根十使之中具攝幾使依如毘曇唯攝三使謂貪瞋癡不攝餘七何故如是釋者相傳以五義故建立三根一明貪等遍通六識故說為根以能具生一切惡故不同慢等唯在意地二通五行謂迷四諦及障修道以能具生一切惡業故說為根不同見疑局在見諦三具使性力強能生一切惡業故說為根不同纏垢慳嫉等也四斷善根時為方便是故證之為不善根不同一切無記煩惱五能發業不同過未性成之結要現行者能發業故又此三種多惱眾生名偏說之為不善根又此三種眾生多起乃至蟻等亦常起之是以偏說為不善根若依成實三不善根具攝十使貪瞋二使當相各一餘之八使總名為癡何故如是以依三受及三境故言三受者謂苦樂捨依苦生瞋依樂生貪依捨生癡言三境者謂違順中依違生瞋依順生貪依中生癡餘之八使同依捨受中容境起故通名癡次辨三道問曰三道十使之中具攝幾使若依毘曇具攝五使所謂貪瞋邪見戒取及與見取五中前二當相各一後三合為邪見業道以此五種是其增上能暢思業發動身口是故偏說為惡業道以何義故不攝餘五身邊二見是無記故不得說為不善業道疑慢及癡非增上故不能暢思發動身口故不說之問曰毘曇說邪見等迷理煩惱不動身口云何說為不善業道論自釋言迷理煩惱雖復不作剎那等起動身口業而能遠作因等起故說為業道若依成實具攝七使為三業道貪瞋二使當相各一五見之心通名邪見彼宗宣說五見之心同能發起不善業故次辨三毒問曰三毒十使之中具攝幾使當知三毒最為寬通具攝十使貪瞋各一餘之八使同名為癡同依捨受中容境故第三門中約就三界二輪煩惱辨其三根三道三毒差別之相先辨三根若依毘曇三不善根唯在欲界非上二界上二界中無不善故就欲界中通說見修二輪煩惱為不善根同能發起不善思故若依成實三不善根亦在欲界非上二界上二界中設起不善繫屬欲界是故偏說在於欲界然成實中在上二界亦得寄起欲界不善不同毘曇一向不起界地斷故復欲界中見諦煩惱一向定說為不善根修惑不定若望殺等根本業思修道煩惱非不善根何故如是凡夫之時修道煩惱但可成就而不現行不現行故不能發起不善業思及在聖時修道煩惱雖復現行聖人不起殺等業思是故修惑非不善根若望打縛如是等思修惑亦得為不善根聖人亦起打縛等故次明三道依如毘曇三道煩惱亦在欲界上二界中無不善故就欲界中亦通二輪於中貪瞋通於見修邪見業道正在見惑何故如是修道惑中無邪見故若依成實三道煩惱與成實中三根同也但可優劣上下為異次明三毒三毒煩惱二輪齊等通攝三界一切煩惱斯名三毒第四門中三門相對辨其優劣煩惱有三謂上中下三道煩惱唯在上品不通中下故雜心云於中增上說為業道又成實云暢思煩惱必是增上故說邪見若論三根通取中上不通下品微下煩惱不發業故三毒則寬三品俱攝三根等義略辨如是三使之義出在相續解脫經中煩惱之性隨而繫縛名之為使使義不同一門說三一害伴使二者羸使三者細使論其體性乃是四住性成之結麁細不同分為此三言害伴者四住使中麁品之使能生現起諸煩惱結所生煩惱與彼能生麁使為伴初至五地斷除彼使伴亦同已名害伴使故彼經言不俱生惑與彼俱生煩惱為伴初至五地修習抑止令其不行名害伴也不俱生者猶是所生現起煩惱對緣現生不同使性與報俱起名不俱生言俱生者猶是能生麁品之結久習性成與報俱起名曰俱生不俱煩惱與俱生使相隨名伴斷彼使地伴亦隨傾故說害伴此舉害伴彰其所伴使之麁也言羸使者四住使中中品之使微劣於前不能發生現起煩惱故名為羸言細使者四住使中下品之使殘餘習氣微下於前故名為細名義如是次辨斷處如經中說初至五地斷除害伴六地七地斷捨羸使八地已上斷除細使以八地上所依智障無明薄少故令四住習氣不行斷處如是次辨同異今此三使與皮膚骨三障何別釋言三使是煩惱障彼三障者是其智障故彼相續解脫經中就煩惱障宣說三使就智障中宣說三過三過猶是地持論中皮膚骨等智障所攝煩惱即是四住之惑智障即是無明住地三使之義略辨如是言三漏者一切煩惱流注不絕其猶瘡漏故名為漏故經說為諸漏瘡疣漏別不同一門說三三名是何所謂欲漏有漏無明漏如雜心云欲界地中一切煩惱唯除無明說為欲漏上二界中一切煩惱唯除無明說為有漏外道謂彼色無色界是其結盡無漏涅槃對除彼見故說為有三界無明名無明漏問曰何故三界無明合為一漏以彼無明迷理之心理相平等不可別分故能迷心從之說一又問四流四縛等中皆說其見何故漏中不說見漏雜心釋言連注之義是其漏義見心捷疾於連注義不相順故不說見漏雖不別說當知攝在前二漏中然此三漏通攝二輪一切煩惱三漏之義略述如此言四縛者所謂欲縛有縛無明縛見縛名雖有四體性唯三一見二愛三是無明取執之心說名為見染境之情說以為愛癡闇之意說為無明問曰一切疑慢等結攝在何中當知皆是愛分所攝有何所謂偏攝在愛不在餘中為分本末利鈍故爾無明是本理別為一餘皆是末不得入中復就末中見是利惑理復須別自餘鈍者不得在中為是義故疑慢等結不入癡見攝在愛中愛中既攝眾多煩惱以何義故偏名為愛以愛重故偏標其名譬如世間王來王去主得其名彼亦如是就此三中愛分為二癡見各一故有四種故雜心云欲界地中一切煩惱除無明見說為欲縛色無色界一切煩惱除無明見說為有縛云何名有諸外道人謂色無色畢竟無愛為破彼見故說為有三界無明名無明縛三界諸見說為見縛何故分愛癡見合乎此義廣釋如五住章然此四種繫縛眾生故名為縛漂流行人故名為流能令眾生為苦所枙故名為枙名義雖異體性不殊四中初一止在見諦見道時斷後三通於見修二輪上下通除四縛等義略辨如是於境執著名之為取取別不同離分四種一名欲取二名我取成實論中名我語取三名戒取四名見取名字如是於中辨釋諸論不同若依毘曇欲界一切諸鈍煩惱緣五欲生同名欲取於中亦有取自身者從多立名故說欲取上二界中諸鈍煩惱縛自身起同名我取三界之中戒取之心說為戒取三界之中餘之四見合為見取問曰何故餘之四見合為見取獨一戒取為戒取乎雜心釋言以等擔故云何等擔謂彼戒取熾燃集業及違正道與餘四見功力齊等故說等擔云何違道如諸外道取不食等以為正道佛諸弟子取糞掃衣持戒行等以為正道乖違八正故名違道良以功力等餘四見故獨為一若依成實取身見者名我語取以無我實但取我名故云我語非緣內報名我語也依此我見起於邊見取著斷常若斷見者則取五欲名為欲取以無後世貪現樂故若常見者有利有鈍若利根者說神是常苦樂不變則無罪福故起邪見說為見取若鈍根者則取持戒望後世樂說為戒取成實如是論宗不同各隨一義難定是非問曰何故流縛等中皆說無明四取之中不說無明雜心釋云執取之義是捷疾行彼無明心非捷疾故所以不說四取之義略之云爾四種身結如成實說於彼世間自身他身繫著不捨故名身結結別不同離分四種一貪嫉身結二瞋恚身結三戒取身結四取身結此四猶是貪瞋癡也初一是貪次一是瞋後二是癡相狀如何成實釋言於他資財生貪嫉心名貪嫉結他人不與則生瞋怒加刀杖等名瞋恚結此二是其在家之人鬪諍根本亦即名為隨順樂邊若人持戒取為清淨無漏聖道又持烏雞鹿狗戒等以為真淨名戒取結即謂所取以為真實餘皆妄語名見取結此二是其出家之人鬪諍根本亦即名為隨順苦邊就此四中初二鈍使後二是利四種身結辨之麁爾第一釋名五住之義如勝鬘說一見一處住地二欲愛住地三色愛住地四有愛住地五無明住地見者所謂五利煩惱推求名見入見道時一處并斷名見一處本為末依名之為住本能生末稱之為地言欲愛者欲界煩惱除無明見著外五欲名為欲愛欲界非不愛己色身著欲情多故言欲愛又為別上故云欲愛住地同前言色愛者色界煩惱除無明見捨外五欲著己色身名為色愛色界非不可亦愛己心著色情多故言色愛又為別上故云色愛住地同前言有愛者無色界中所有煩惱除無明見捨離色貪愛著己心說為有愛然此有愛若當從彼所愛為名應名心愛若就背下以立其名名無色愛今就破患故名有愛破何等患外道多取四無色定以為涅槃滅離心愛對破彼見故說有愛住地同前言無明者癡闇之心體無慧明故曰無明住地如上此五皆能勞亂行人故曰煩惱名義如是第二門中辨其體性體性唯三一見二愛三是無明五中初一是其見惑中三是愛後一無明煩惱無量以何義故偏說此三此三重故所以偏說唯說此三諸結皆隨譬如世間王來王去餘眾皆隨當知一切諸煩惱中除見無明自餘諸結悉入愛中若使愛中備含諸結以何義故偏名為愛受生三界愛力增強從強立稱故偏名愛問曰成實說除貪瞋自餘煩惱皆癡使攝今此何故攝入愛中釋言法門各異不可一類彼成實中約別三受及三境界以別三毒貪依樂受順境而生瞋依苦受違境而發癡依捨受中容境起除貪除瞋自餘諸結皆依捨受中容境起故攝癡中今此為分本末利鈍差別不同是故諸結悉入愛中相狀如何此義如彼四縛章中具廣分別無明是本理別為一餘皆是末不得入中復就末中見是利使理宜須別自餘是鈍不得入中是以瞋慢疑等諸結不入癡見攝在愛中受分為三癡見各一故有五住見通三界何故為一釋有兩義一見是迷心易可斷除入見道時一處頓盡故從治處攝之為一是故論中說斷見惑猶如折石二見迷理生理通不別故從所迷合之為一何故分愛以為三種釋有兩義一愛性纏綿難可斷除治處非一故別為三是故論中說斷愛結如絕藕絲二愛緣事生事別內外色心之殊故隨所緣分之三矣三界無明治非一處何故為一良以無明微細難斷若從治處品別無量不局在三以是義故不隨界別說為三耳然復無明迷理闇惑不緣事生所迷之理平等一味故從所迷說以為一斯乃且就一門之中離合如是若入餘門癡之與見亦得分多故彼九十八使門中癡見之心分為多矣體性如是第三明其地起之別四住之中地起不同汎釋有四一性事分別彼事識中取性煩惱名之為性說之為地餘見愛等一切煩惱隨境別起說之為事皆名為起彼取性者馬鳴論中名執取相亦名執相應染餘見愛等馬鳴論中名計名字相尋名計我及生諸結名計名字二本末分別於前事中十使是地十纏六垢是其所起使纏垢等有何差別如毘曇說根本增上說之為使依使所生津液之結說為纏垢云何津液如瓶盛酥蜜津液外出津液結中急縛名纏輕繫稱垢三成起分別一切煩惱久習性成說之為地成何處在成在本識對緣現生說以為起四前後分別一切煩惱前能生後名之為地後起依前說之為起就無明中如勝鬘說無明為地恒沙為起此義云何分別有二一就癡中麁細分別妄識之中任性無知是無明地緣而不了是恒沙惑二癡妄分別於妄識中癡闇之心是無明地妄想分別說為恒沙如地持說如是如實凡愚不知當知即是無明地也以是因緣起八妄想當知即是恒沙惑也又復如彼起信論說妄識之中義別六重一無明地所謂根本不覺知心二是業識依前無明不覺妄念忽然而動三是轉識心想漸麁轉起外境四是現識妄心所起虛浪之法應現自心如明鏡中現眾色像五是智識於前妄心所現法中分別違順染淨等別六不斷識亦名相續識妄境牽心心隨妄境相續不斷猶如海浪六中初一是無明地後五妄知是恒沙惑問曰若此是恒沙者二障之中應智障收何故論中說初一種以為智礙後之五種名煩惱礙釋言二障階降不定五住相望四住及起同為煩惱無明及起齊為智障故地持中無明八妄同為智障就無明中隨義更論所起恒沙復為煩惱無明住地獨為智障故為此說問曰於彼事識之中取性無明是何地收妄識之中所有愛見是何地攝釋言不定略有二義一隱顯互論彼事識中取性無明以本從末攝為四住彼妄識中所有愛見以末從本收為無明二隨義通論妄識之中所有愛見皆四住收事識之中所有無明亦無明攝地起如是第四門中明其相應不相應義於中有二一對心識明其相應不相應義二就惑體明其相應不相應義言對心者心有三種一事識心所謂六識二妄識心謂第七識三真識心謂第八識彼事識中所有煩惱有其相應不相應義現起之者與心相應是義云何煩惱之數與心別體共心同緣故曰相應如想受等故馬鳴言心與念異同知同緣故號相應性成之者是不相應即說心體為煩惱性不別有數與彼心王共相應故彼妄識中一切煩惱亦有相應不相應義是義云何如馬鳴說妄識之中義別六重廣如上辨此六種中根本四重名不相應染末後兩重名心相應染相應之義釋不異前不相應者即妄心體性是煩惱非是心外別有煩惱共心相應名不相應故論說言即心不覺常無別異名不相應問曰何故麁者相應釋言麁者有時作意別想而起故與心別共心相應細者性成非別起故與心一體名不相應一切煩惱望彼真心亦有相應不相應義真妄和合名為相應真妄性別名不相應故地經言心相應不相應相論家釋言不相應者永可得脫次就惑體明其相應不相應義惑體有四一無明地二無明起三四住地四四住起此四重中無明住地定不相應故勝鬘言心不相應無始無明妄識之心體是無明故不相應無明所起經說相應故勝鬘云於此起煩惱剎那相應隨義細論於中亦有不相應義此云何知如馬鳴說業轉現識是不相應染智識續識是相應染此五皆是無明所起故知亦有不相應義若爾勝鬘何故一向說為相應為別無明故偏言耳四住地者總相麁論唯心相應隨義分亦有相應不相應義現行之者共心相應性成之者與心同體名不相應以有此義故雜心中一家說使定心相應一家說使定不相應義既兩兼不可偏取四住所起一向相應以彼麁起與心別故故勝鬘云四住起者剎那相應第五門中辨其即心異心之義此約解心明其即異隨相別分四住之惑一向異心不與一切解心俱故無明即心細闇得與麁解俱故問曰若言四住之惑不與解俱名異心者見解起時修惑未斷是時修惑豈可不與見解俱乎釋言不俱解惑兩心不並起故若不並起彼見諦解應治修惑釋言非治心不並緣故不並起雖不並起修道惑得與見解俱故不名治問曰若言心不並緣修惑見解不起俱起者無明與解亦應如是何緣得並釋言不類修道之惑是起煩惱故與起解不得俱生無明是其任性無知非作意起故得與彼起解同體分相如是隨義通論四住無明皆有即心異心之義彼四住中有麁有細麁者對緣作意現生一向不與解心同體細者與彼無明同體任性成就得與麁解同體之義無明之中亦有麁細異相無明說之為麁自性無明說以為細於諸法中迷而不了相返明解名為異相妄識心體性是無知設於諸法緣照分明猶是闇惑名性無明如人夢中雖有所了性是昏睡闇昧之心亦如樂受性是行苦此亦如是此二無明皆有即心異心之義異相無明望前品治一向即心前治起時後無明猶在心故望自品治及上品治一向異心彼治起時前品無明已斷滅故自性無明望前品治及自品治一向即心此治起時自性無明未斷滅故望上品治一向異心後治起時前念無明已斷滅故問曰若言自性無明與自品治得同體者云何能斷釋言此斷非是解生惑滅名斷由同體智順真力故令其即體自性無明更不牽後故說為斷此義如後斷結章中具廣分別第六門中約對見修分別五住於中分別凡有三種一隱顯互論初一住地唯障見諦後四住地唯障修道見道之中非不亦斷後四住地隱鈍從利故偏說見修道之中非不亦斷初見住地隱利從鈍故不說之二難易分別初一住地偏障見諦後四住地通障見修何故如是見惑易除入見道時一處并斷是故偏說初見住地障於見道故地論言諸見縛者見道時斷後四難斷一處不制始終方遣故說後四轉障見修三就實為論五住煩惱並障見修後四住地通障可解初見住地云何障修釋言見惑則是二種著我之心無我之理不可頓見諸地漸證明知我心不可頓遣諸地漸斷故地經中宣說四地斷除身見為護煩惱第六地中斷除二我為離障勝明知見惑亦障修道若言見惑通障修見云何得名一處住地言一處者蓋乃從前二門為言就實通論斯乃直名為見住地不名一處見修如是第七門中約對生死以別其因生死有二一者分段二者變易三有生死名為分段三乘聖人生滅法身名為變易五住之中前四住地能與分段生死為因故經說言又如取緣有漏業因而生三有取緣猶是四住地也問曰四住云何作因解有兩義一依四住造業牽生故說為因二由四住潤業受生故名為因依如毘曇一切煩惱同皆能潤若依成實愛結能潤餘惑佐助地經亦爾無明能與變易為因故經說言無明為緣無漏業因生阿羅漢辟支菩薩三種生身問曰無明云何能與變易作因解亦有二一由無明起無漏業生變易果故說為因二依無明起變易報故說為因問曰無明云何能起無漏之業解有兩義一前為後因由前無明修起後治二同時因無明即是七識心體依此心體起無漏業如依睡心而起夢知故勝鬘云無漏業生依無明地又問無明云何能起變易之報解亦有二一前為後因由前無明不了真如令後生滅變易報起二同時因無明即是七識心體此依心體起變易果如依睡心起夢中身故說為因理實凡時無明住地亦起分段依妄想心起生死故如依睡心而起夢身故涅槃云身與煩惱一時而有雖俱一時要因煩惱而得有身終不因身而起煩惱如燈因炷非炷因燈此望無明以說同時非望四住亦起變易之果愛佛煩惱能得變易法身果故微故不說第八明其治斷分齊治斷之義如二障中具廣分別今略顯之於中有二一就大小相對分別二直就大乘世出世間相對分別就初對中義別有三一隱顯互論小乘法中唯斷四住大乘法中唯滅無明故勝鬘云聲聞緣覺斷除四住不斷無明無明住地唯佛所斷小乘法中非不亦有分斷無明所斷微少隱細從麁故不說斷設有無明四住所攝大乘法中非不亦有分斷四住所斷相微隱麁從細是故不說二優劣相形小乘解劣唯斷四住大乘治廣通滅五住故地持云聲聞種性煩惱障淨非智障淨菩薩種性具足二淨聲聞之人煩惱障淨當知即是四住斷也菩薩二淨當知即是五住斷也三就實通論小乘法中分斷五住大乘亦然小乘法中除愛除見即是四住所斷無明即是第五無明氣分此初對竟第二直就大乘之中世出世間相對分別解行已前名為世間初地已上名為出世於中分別乃有四種一癈麁論細地前菩薩五住煩惱一向未斷初地已上五住之結一切皆除故涅槃云地前菩薩具煩惱性良在斯矣然初地上理實念念齊斷五住隨相別分非無先後先後如何初地見道斷初住地二地已上乃至七地除滅愛結斷彼欲愛色愛有愛三種住地八地已上斷除無明先後如是二隱顯互論地前世間唯斷四住初地已上唯滅無明地前非不分斷無明所斷微少隱細從麁是故但說斷除四住初地已上非不亦有斷四住義所斷相微隱麁從細是故但說斷除無明雖無明文義亦應爾准彼證教類之可知三優劣相形地前解劣唯斷四住地上解勝五住皆斷四就實通論地前地上並斷五住始從種性斷除五住二障清淨乃至佛地皆亦如是五住之義難以具論且隨麁相略之云爾第一釋名言五蓋者一貪欲二瞋恚三睡眠四掉悔五疑於外五欲染愛名貪忿怒曰瞋言睡眠者論釋不同依如毘曇一切煩惱睡著境界不能堪忍名之為睡身心昏昧略緣境界說之為眠五識無用名身昏昧意識沈沒名心昏昧昏心少不知能廣緣一切境界故曰略緣若依成實心重欲眠說之為睡攝心離覺目之為眠言掉悔者躁動名掉於所作事追戀稱悔於法猶豫說以為疑此五何故說之為蓋論解有四一是障義二破壞義三是墮義四是臥義言障義者論自為喻譬如小樹大樹所覆不生華果眾生如是欲界心樹為煩惱覆不能生於覺意之華及沙門果故名為障言破壞者此五能破世及出世一切善法故曰破壞所言墮者此五令人顛墮三塗墮落生死故名為墮所言臥者此五令人轉迴三趣長寢生死故名為臥四中初障正是蓋義破等三種傍論其過問曰蓋覆為異通釋是一其猶眼目於中別分義有左右如毘婆沙四句辨之一蓋而非覆所謂過去未來五蓋是義云何蓋是障義有處無道斯名為障過未煩惱成就之處必無聖道故得名蓋論其覆者現起煩惱覆蔽人心令不惺悟故得名覆過未煩惱成而不行現起心處無此覆蔽不妨念善樂求淨法故不名覆二者是覆不名為蓋除五蓋外諸餘煩惱現行者是謂欲界中見慢無明及上二界一切煩惱此等非蓋在後別解三亦蓋亦覆五蓋煩惱現行者是四非蓋非覆謂欲界中見慢無明及上二界一切煩惱過未者是非五蓋收故不名蓋不覆現心故不名覆名義如是次第二門辨其體相於中曲有六門分別一多少分別二使纏分別三六識分別四三界分別五三性分別六約時分別言多少者毘婆沙云此之五蓋名五體七種別三十名五如上言體七者貪瞋癡三睡眠掉悔合為七也種三十者貪欲嗔恚睡眠及掉見修通斷約彼四諦及望修道各別為五此則別為二十五也疑唯見斷約諦分四悔唯修斷約修為一通前合為三十種也多少如是次約使纏而為分別使謂十使五見及疑貪嗔癡慢是其十也纏謂十纏無慚無愧睡悔慳嫉掉昏忿及覆是其十也義如後解蓋體七中貪嗔及疑是使煩惱餘四是纏問曰何故使纏之中偏說此七以為五蓋餘者不論毘婆沙中一論師云此是世尊有餘之說為受化者故作此論瞿沙釋云此五能障眾生聖道及道方便為是偏說又此五種因果俱障為是偏說因時障者此五煩惱一一現時則不得生有漏善心及不隱沒無記之心何況聖道及道方便果時障者五蓋之果生惡趣中則障一切諸善功德以此過重是故偏說又成實云此之五種障定力強為是偏說貪嗔二種染污故障睡之與眠昏沈故障掉之與悔動亂故障疑心猶豫敗善妨行所以是障問曰使中五見煩惱何故非蓋毘婆沙云蓋能滅慧五見是慧不可以慧還滅於慧為是不說又見妄執翻違聖慧非事緣動障定力微為是不說何故慢使不說為蓋毘婆沙云所言蓋者覆沒於心慢令心高覆沒不顯為是不說又復慢使恃己所長欺陵於物有慢心者不妨為勝而求善法行有此義故不說蓋何故癡使不說為蓋毘婆沙云覆是蓋義貪嗔等五覆障用等為是宣說無明覆障勢用偏多非五伴類故於五中不說無明又復無明最為深重非五流類為是不說如謗法罪不入五逆又復無明性少分別障定義微為是不說又復無明微細難覺聖慧方遣定中常行非定所治為是不說問曰纏中無慚無愧以何義故不說為是蓋此過麁現修戒所防非定親斷為是不說又無慚無愧是不善地中通有非別所治是以不說慳之與嫉何不說蓋彼違利他不防自善所以不說忿之與覆何故非蓋忿義從嗔覆義從貪故不別說次約六識分別五蓋依如成實一切諸蓋皆在意識後行心中起彼宗意識義通三性五蓋不善故在意地彼宗五識一向無記五蓋不善故不在中毘曇六識皆通三性五蓋不善六識俱有總相雖然於中分別有通有局是義云何貪嗔睡掉遍通六識眠悔及疑唯在意地良以五識寤時所用取境分明焉眠返有為是無眠五識一念無思量性不辨得失為是無悔不能分別若是若非為是無疑次約三界分別五蓋通論五蓋悉在欲界於中細辨義有通局瞋眠及悔唯在欲界貪疑睡掉遍通三界此雖遍通於中分取在欲界者說為五蓋非上二界何故如是毘婆沙云以上二界無不善故成實釋云以欲界者一向障定上二界者非全障故次約三性分別諸蓋善惡無記是三性也通論五蓋悉是不善於中分別義有通局瞋唯不善以與無慚無愧俱故貪疑睡掉依如成實一向不善若依毘曇通惡無記在欲界者名為不善在上二界說之為隱沒無記義雖兩兼今唯分取不善為蓋眠悔二種體通三性今唯分取不善眠悔以為五蓋餘者不說問曰何故唯說不善以為五蓋毘婆沙云對善法故說何等是善法聚謂四念處何等不善所謂五蓋就麁重過宣說五蓋故唯不善次約起時以辨多少寤時起貪三蓋並生謂貪睡掉眠中起貪四蓋並生於前三上更加一眠瞋疑及悔類皆同爾與貪相似寤時起睡二蓋並生謂睡與掉眠中起睡三蓋並生於前二上更加一眠體相如是次第三門料簡離合以何義故貪瞋及疑獨立為蓋餘二合乎解有三義一約使纏強弱分別貪瞋及疑是其使性覆障力強故獨立蓋餘是纏性覆障力微故合為蓋二約生緣以辨離合此生因緣成實所云毘婆沙中說之為食煩惱因緣資生煩惱故曰食矣其狀如何貪瞋及疑生因緣別故別立蓋何者別緣毘婆沙云貪用淨想以之為食謂色是淨便生食染瞋用害想以之為食以於眾生生怨害想故生瞋恚疑用世法猶豫之想以之為食以於世事猶豫不了故生疑心睡之與眠生因緣同故合立蓋何者生緣緣別有五如成實說一單致利所謂好樂睡眠之病毘婆沙中說為睡夢二者愁憂心不善樂毘婆沙中說為愁憤三者頻申毘婆沙中說為欠呿四飲食不調毘婆沙中名食不消五心退沒所為癈息毘婆沙中名為心悶掉之與悔生因緣同故合立蓋何者生緣緣別有四一親黑覺毘婆沙中名念親屬二國立覺毘婆沙中名念國土三不死覺毘婆沙中名念不死四念所更喜樂之事約緣如是三約對治以辨離合如毘婆沙說貪嗔及疑對治各別故別立蓋貪用不淨觀而為對治嗔用慈觀而為對治癡因緣觀而對治睡之與眠對治同故合為一蓋所謂智慧掉之與悔對治同故合為一蓋所謂禪定離合如是次第四門辨其次第如成實說一切凡夫多起貪欲故先明貪以著欲故他侵則忿故次明嗔恚經言從愛生嗔嫉妬等也是人貪嗔所勞亂故則欲睡眠故次明之睡眠小息貪嗔還成嬈動其心故次明掉以掉動故不具前利於所修善便生憂悔故次明悔以掉悔故於出離法不能正信便作是念為有解脫為無解脫故次疑煩惱起未必一定蓋且言耳次第如是次第五門對行辨蓋義有通別三門顯之其一義者別約三學以辨五蓋如毘婆沙及成實說貪嗔二蓋能發惡業障戒義強偏覆戒品掉悔動亂定障義強偏覆定品睡眠昏沈障慧義強偏覆慧品疑心敗善妨於正行通覆三品其第二門別約止觀以別五蓋如彼深密解脫經說掉悔動亂障定義強偏覆止行睡眠及疑心無決了障慧義強偏覆觀行貪嗔穢濁通覆止觀其第三門通望諸行以辨其蓋此五煩惱通障諸行以障通故毘婆沙云有此蓋者尚不能生有漏善法何況聖道及道方便龍樹宣說斷除五蓋得初禪等地論宣說斷除五蓋得四無量五蓋如是五下分結者一名貪欲二名瞋恚三名身見四名戒取五名為疑欲界之愛貪外五欲故名貪欲亦可貪心悕欲前境故名貪欲違境忿怒說名為瞋於身見我名曰身見取戒為道故名戒取理實亦取施等為道但彼世人多取戒故偏說戒取據實應名戒等取矣故雜心云是中除等但云戒取於理猶豫故名為疑然此五種依如成實具四下結故名五下一者界下二者果下三者人下四所障下言界下者貪欲瞋恚唯在欲界非上二界稱曰界下故成實言貪欲瞋恚不出欲界言果下者貪瞋戒取能得三塗下蔽之果故名果下故成實言貪欲瞋恚名生惡道戒取亦然如持牛戒成則為牛若持不成則起邪見謗無因果生地獄中烏鷄狗戒類亦如是言人下者所謂身見戒取及疑唯凡夫起不在聖人故名人下故成實言此之身見戒取及疑不出凡夫所障下者即此身見戒取及疑能障初果名所障下問曰十使皆障初果以何義故偏說此三障初果乎涅槃經云此三重故所以偏說譬如世間王來王去主得其名彼亦如是又十使中見及疑此之六使唯障見諦入見道時名體俱盡貪嗔癡慢通障見修以通障故入見道時雖分除斷以不盡故不與斷名就前所斷六使之中三使是本餘皆是隨身見是本邊見是隨以依身見取斷常故戒取是本見取是隨以依戒取起彼見取為勝故疑復是本邪見是隨以從疑心起邪見故但今就本偏說身見戒取及疑能障初果餘則皆隨是故不論以彼三本攝三隨故不須別說邊邪二見及與見取為下結也問曰何故不說癡慢以為下結無彼上來四種下故成實如是若依毘曇正具二下名為下結一是界下貪欲瞋恚唯在欲界二是人下所謂身見戒取及疑唯凡夫起論文正爾其果下者論雖不說准依成實理亦無傷所障下者一向不同何故而然成實法中宣說身見戒取及疑定障初果是故須立所障之下毘曇法中此之三結所障不定戒障初果如次第人所斷者是戒障二果超越斯陀所斷者是戒障三果超越那含所斷者是以是義故無所障下五下分結略標如是五上分結者如經中說一是無明二是憍慢三是掉戲四是色染五無色染癡闇之心名曰無明自舉陵物稱曰憍慢躁動之意名為掉戲色界貪愛愛己色身名為色染無色界中貪愛煩惱愛著己心名無色染然此五中具三種上名為上結一者界上二者人上三所障上言界上者此之五種同皆在於上二界起故名界上故成實言有人謂彼色無色界為解脫故說為上結言人上者此之五種斯皆是其學人所起故名人上故成實言此五皆是學人行故名為上結所障上者此之五種通能障於無學上果故名上結若別分之色無色染及彼掉戲上界所起故名上結問曰掉戲欲界亦起以何義故偏說上界以為結乎成實釋言上二界中無麁煩惱掉戲明了故偏說之無明憍慢此之二種學人所起以人上故名為上結問曰癡慢凡聖此通起何故偏說學人起乎釋言理實凡聖通起但今分取學人起者為上結也若爾貪瞋亦凡聖通起何不分取聖人所起以為上結經中乃說貪欲瞋恚以為下結齊類應然但今貪瞋繫屬下界相狀分明故從下界判為下結已判下結不宜復說聖人起者以為上結若論障果不異前釋此之五種通能障於無學上果故名上結問曰下結能障下果五上分結能障上果中間二果誰為障乎釋言就彼五下結中貪瞋二結以下界起說為下結若論障果通能障彼中二果五上分結略之云爾五慳之義如成實說堅著不捨目之為慳慳隨境別離分為五一住處慳二者家慳三者施慳四稱讚慳五者法慳住處慳者有人於己住處生慳作如是念我獨住此不用餘人令我自在是慳過患凡有五種一於未來諸善比丘不欲令來二於已來諸善比丘瞋恚不憙三欲令去四藏僧物不欲與之五於僧施物生我所心計為恩德此是五過是人於彼共有法中當不能捨何況自身所有諸餘以是過故於解脫中終無有分言家慳者有人於彼往還俗家生慳悋心作如是念我於此家常獨出入不用餘人設有餘人令我最勝是慳過患亦有五種一者白衣有不吉事與之同憂二者白衣有利益事與之同喜三斷白衣所為勝福四斷受者令不得施五生其家為廁中鬼及諸惡處言施慳者有人於彼施物之中生慳悋心作如是念令我於此獨得施物餘者不得設令與之勿使過我是慳過患亦有五種一常乏資生二令施者不得為福三令受者不得財利四毀呰善人五心常憂惱以此過故是人未來生地獄中設得為人常在貧窮無有資財稱讚慳者有人於他稱讚之中生慳悋心作如是念令獨讚我莫讚餘人莫使勝我名稱讚慳是慳過患亦有五種一聞讚餘人心常擾動二毀呰善人三自高卑他四常被惡名五於未來百千世中常無淨心言法慳者有人於法生慳悋心便作是念令我獨知十二部經莫使他知設令他知勿使勝我又自知義祕而不說是過差別乃有七種一所生常盲二常為愚癡三多怨中生不得自在四退失聖胎五諸佛怨賊六善人遠離七無惡不造五慳之義辨之略爾五心󱍿義者如成實說󱍿謂󱍿蘖疑謗之罪心中發生如世毒種所生󱍿蘖故曰心󱍿󱍿別有五一者疑佛二者疑法三者疑戒四疑教化法五讒刺善人言疑佛者有人於佛心不正信作如是念為佛大邪為大師大言疑法者有人於法心不正信作如是念為佛所說經法是邪為當外道所說是邪言疑戒者有人於戒心不正信作如是念為佛所說戒法是勝為外道說牛戒等勝疑教化者有人於彼五度門等心不正信作如是念此五度等實能令人得於涅槃為當不得言讒刺者有人於彼善比丘所橫為讒刺令人輕薄五中初一違於敬佛中間三門違於敬法後之一門違於敬僧五心󱍿之義略之云爾五心縛者如成實說煩惱惡法纏心不捨故名心縛心縛不同略論五種一貪己身二貪外五欲三樂與在家出家眾合四於聖語心不喜樂五於善法得小為足五縛如是第一列名辨釋其相六垢之義如毘曇說所謂害恨誑高諂惱於諸眾生殘害之意名之為害嫌怨不捨目之為恨欺詐名誑自舉曰高邪曲稱諂燋憂曰惱此六皆能污穢淨心名之為垢次對使纏彰其差別如雜心說煩惱之中根本增上說之為使所生津液說為纏垢故彼喻言如瓶盛蘇津液流出所盛之蘇喻使煩惱所出津液喻於纏垢就此所生津液結中急縛之義說以為纏輕繫之義說之為垢如雜心中注釋如是次對十使彰其依別如雜心說害恨二垢依嗔恚生由瞋使故欲殘害彼亦以嗔故結恨不捨誑高二垢貪欲生由貪使故欺誑前人取其財利又以貪故得利自高亦以貪故愛著自身便自高心諂垢依於五見而生非聰利人不能諂故惱垢依於見取而生以見取人取小乃勝求勝不得便生惱故故雜心言害恨依瞋恚誑高依貪欲所謂五邪見諂依由是生說依見取果是惱應當知次就識分別識謂六識此之六垢起在意地不通五識毘曇成實例同此說次就界分別界謂三界六垢之中害恨及惱是瞋恚性唯在欲界諂之與誑上極初禪有其諂故初禪梵王誑諂梵眾言我最勝莫至佛所又以諂故黑齒比丘往彼難詰默然不對執黑齒手屏地求之高至三禪若依成實上界雖起繫屬欲界彼宗煩惱得寄起故次就性分別性謂三性此六垢中害恨及惱一向不善餘三不定在欲界者一向不善在上界者論宗不同若依成實亦是不善依阿毘曇上界所有悉是無記次約道分別道謂見修此之六種是修道惑修道所斷緣事生故不通見諦六垢之義略辨如是七漏之義涅槃經中具廣分別如成實云七漏之義如七漏經當應於彼涅槃經矣一切煩惱流注不絕其猶瘡漏故名為漏漏別不同一門說七七名是何一是見漏二是修漏三名根漏四名惡漏五親近漏六名受漏七名念漏言見漏者蓋乃從於所障為名見疑煩惱能障見道故名見漏言修漏者亦月從於所障為名三漏煩惱能障修道故名修漏言根漏者如經中說眼耳鼻等能生曰根依根生漏故名根漏言惡漏者所謂一切惡象惡王惡國惡知識等能損害人說之為惡惡能生漏故名惡漏親近漏者衣服飲食房舍醫藥於此四事近而生漏名親近漏言受漏者受意覺能生諸漏故名受漏三惡覺者如涅槃說欲瞋及惱是三覺也言念漏者邪念名念念能生漏故名念漏名義如是七中前二是其漏體後五是其生漏因緣體謂一切諸結煩惱約道不同故分二種障見諦者說為見漏障修道者說為修漏就後五種漏因緣中根惡親近是其漏緣受之與念是其漏因就彼緣中有內有外根漏是內餘二是外外有違順惡漏是違親近是順此三同能遠助生漏故說為緣就彼因中因受三覺而生漏故說受為因因於邪念而起漏故說念為因問曰經說受想觸欲同是漏因今是何故不說為因釋言皆是直是聖教隱顯言耳七漏之義略辨如是七使義如雜心說隨逐繫縛名之為使使別不同一門說七七名是何一貪欲使二有愛使三是嗔使四是癡使五是慢使六是見使七是疑使然此七種猶是十使貪分為二五見合一故有七也貪欲使者欲界貪心貪求五欲名貪欲使有愛使者上二界中貪愛之心名有愛使外道謂彼色無色界以為涅槃無有貪愛為破彼見故說有耳忿怒名瞋愚闇曰癡自舉名慢邪求稱見猶豫曰疑此義廣釋如十使章問曰何故貪愛之心隨界分二餘不如是釋言貪心染事而生事別內外上下之殊故隨所染上下分二又復貪愛受生上下繫力增強故分為二餘不如是故合為一相狀如何如彼瞋使正在欲界上界無瞋故說為一癡見及疑迷理之惑理同一味故隨所迷通以為一不隨界別分為二矣慢使雖復緣事而生自舉卑他上下相同無多異狀故合為一不同貪使欲界貪外上界貪內又復慢使於上下界繫力微薄是故不分蓋乃且就總相而言若入九十八使門中亦隨界別分之為多七使之義辨之略爾八慢之義出涅槃經成實論中具廣解釋自舉陵他名之為慢慢別不同離分為八一直名慢二名大慢三名慢慢四不如慢五名憍慢亦名傲慢六名我慢七增上慢八名邪慢八中前五對人以分後三就其所恃以別就前五中初之一慢於下境界及等處生次有一慢唯等處生後之三種上境處生初言慢者於下自高於等計等此過輕故直名為慢此無所陵何故名慢成實釋言是中有其執我相過故說為慢言大慢者於等自大名為大慢言慢慢者於上境處謂己勝彼此過最重名為慢慢不如慢者他實過己玄絕非伴謂己少劣名不如慢陵他多邊故說慢矣言傲慢者有人於彼父母師長不能恭敬名為傲慢此前五種對人辨也後三就其所恃以別言我慢者有人於陰橫計有我執我自高故名我慢此諸慢中執我心也然此我慢通於凡聖在凡名為示相我慢在學心中名不示相迷見諦故說示相慢不迷見諦名不示相增上慢者實不得聖而謂己得名增上慢以其聖法是增上故言邪慢者無德自高恃惡陵人名為邪慢就此八中我慢是通餘者是別八慢之義辨之麁爾八惡覺之義出地持論邪心思想名之為覺覺違正理故稱為惡惡覺不同離分有八八名是何一是欲覺二是瞋覺三名害覺四親里覺五國土覺六不死覺七族姓覺八輕侮覺思量世間可貪之事而起欲心名為欲覺思量世間怨憎之事而起瞋心名為瞋覺亦名恚覺念知打罵乃至奪命名為害覺亦名惱覺追憶親戚名親理覺念世安危名國土覺謂身不死為積眾具名不死覺又積眾具資身令活亦名不死覺思念氏族若高若下名族姓覺念陵他人名輕侮覺侮猶慢也此八猶是修道四使欲親國土貪分攝瞋害二覺是瞋分攝不死覺者是癡分攝族姓輕侮是慢分攝八覺如是第一釋名八妄想義出地持論謬執不真名之為妄妄心取相目之為想心法非一以何義故偏言妄想不說妄受及餘心法分別取相是其想義故偏說之雖復說想餘亦皆隨妄想不同分為八種始從自性乃至俱相違言自性者取法自體名為自性法實無性妄謂有之故云妄想言差別者於自性處取諸法相相別彼此故云差別攝受積聚者於前自性差別法中取其和合業用之相此業用中攝受多法故云攝受此攝受中積聚多法故曰積聚取此之心名為攝受積聚妄想我我所者於彼攝受積聚法中有內有外於內法中妄謂有人名我妄想於外法中謂有我所名我所妄想念妄想者於前所取我所法中取違順中三種境別取順境界用為順情可愛可念名念妄想言不念者取違境界以為違情不可愛念名為不念非謂不緣說為不念蓋乃對於貪心以名不為貪心所愛念故名為不念若對瞋心違境是其瞋心所念亦名為念言俱違者中容境界返彼前二名曰俱違取有俱違名為妄想名義如是第二門中差別有四初言八妄生三事者如論中說言三事者一虛偽事謂心所起妄想境界是境不真故曰虛偽二見我慢事顛倒之心於身計我執我明白名之為見此我見中境上重結不同八中我妄想也執我陵物名為我慢三貪恚癡事順境染愛名之為貪違境忿怒說之為恚中境不了目之為癡三事如是云何八妄生此三事如論中說初三妄想生虛偽事故論說言自性差別攝受積聚此三妄想是虛偽處虛偽緣事由此而生如依夢心夢境界生次二妄想生見慢事謂依輕微我我所心起重身見及我慢也後三妄想起貪恚癡念妄生貪不念生恚俱違生癡次就八妄明相因起就此八中略攝為三廣分為五所言三者前三為一次二為一後三為一前三是本依此三妄起我我所依我我所起於後三所言五者初三各一次二為一後三為一就此五中自性妄想是其根本依此起於差別妄想謂於所取自性法中取差別相故論說言於自性處起差別妄想依此差別起於攝受積聚妄想謂於所取差別法中取其積聚和合用也依此積聚和合之用起我我所依我我所起念不念俱相違等以我對所便有違順中客境別故起念等三種妄也次就三事明相因起如論中說依虛偽事起見慢事良以迷於虛偽境界故起見慢依見我慢生貪恚癡以見我故順則生貪違則生瞋中境不了便生無明故從見慢生貪恚癡次就八妄及三種事并對一切煩惱業苦明相因起於中開合廣略非一或說為二或分為四或離為七或別為九所言二者如論中說一是妄想二妄想緣事內心名想境為緣事從過妄想起於現在妄想緣事如無明行起現五果不知現在妄想緣事起於現在緣事妄想如從五果生愛取等不知現在緣事妄想復起未來妄想緣事如從愛等起後生死緣事生已亦復生彼緣事妄想如是心境互相因起一切生死流轉不息二想如是所言四者一是根本迷理無明二是八妄三是三事四是一切生死果報依彼根本迷理無明起八妄想依八妄想起彼三事起義如前依彼三事起於一切生死果報故論說言如是如實凡愚不知起八妄想生於三事一切眾生器世間增凡愚不知即是第一迷理無明起八妄想即是第二生三種事即是第三世間增者即是第四所言七者根本無明以為第一八妄想中前三妄想合為第二次二妄想合為第三後三妄想合為第四貪恚癡等以為第五業為第六苦為第七此之七門次第相生於根本迷理無明起自性等三種妄想依自性等起我我所依我我所起念不念俱相違等依彼念等起貪瞋癡依貪瞋癡起諸業行依於業行起生死苦七相如是所言九者根本無明以為第一八妄想中前三妄想以為第二三種事中虛偽之事以為第三八妄想中我我所想以為第四三種事中見我慢事以為第五八妄想中念不念等以為第六三種事中貪恚癡事以為第七業行為八生死為九此之九種次第相生依初無明起自性等三種妄想依此三妄起虛偽事起義如前依虛偽事起我我所依我我所起見慢事依見慢事起念不念俱相違等以見我故對之便有違順等生依於念等起貪瞋癡依貪瞋癡起於業行依業便受生死果報因起如是第三門中約對五住共相收攝言五住者一見一處住地二欲愛住地三色愛住地四有愛住地五無明住地此義廣釋如五住章此八通論皆是無明智障淨智所遠離故尋末取本五住所攝八中初三是無明地但無明中有地有起任性無知說之為地作意分別說以為起此前三妄作意起故是起非地故論說言如是如實凡愚不知起八妄想凡愚不知是無明地所起妄想是無明起次二妄想是五住中見一處地但就見中有地有起輕微之想謂有我人及有我所說之為地重心窮徹執定我人說以為起我及我所此二妄想輕微之見非重計執故說為地所生見慢是其起也後三妄想是欲愛色愛有愛三種住地但就愛中亦有地起輕微之想於外境界取違中順三種境別說之為地依此生貪嗔癡等說以為起後三妄想乃是輕微取相之心故說為地所生貪等是其起也就無明中隱細彰麁見愛之中彰細隱麁義之左右八妄想義略之云爾第一門中釋名辨相所言倒者邪執翻境名之為倒倒隨境別難以限算今據一門且論八種八名是何謂常樂我淨無常無樂無我無淨是其名也八中前四迷於生死有為之法名有為倒若從所立名無為倒後四迷於涅槃無為名無為倒若從所立名有為倒前四如何生死無常妄謂是常生死實苦妄謂是樂生死無我妄謂有我生死不淨妄謂是淨是名顛倒問曰生死實是無常苦無我等眾生何故計為常樂我淨法乎如論中說有為相似相續覆故不知無常橫計為常威儀故不知實苦妄計為樂作業覆故不知非我妄取為我薄皮覆故不見不淨謬執為淨又問經中說生死法具有五義無常苦空無我不淨今此何故唯說四種翻為四倒此之離合優檀那中已廣分別若就生死無我法中分二無我則有五義如成實說眾生空者名之為空法體空者說為無我如維摩中眾生空者名為無我法體空者名之為空故彼經言眾生是道場知無我故一切法是道場知諸法空故由分此二故有五義翻對此五倒亦應然今此合故但云四耳又問無我理通染淨今此何故偏說生死為無我乎然我無我通塞之義優檀那中已具分別今重顯之我與無我義別相對凡有四種第一直就解惑二情相對分別生死有我涅槃無我以著我故世間受生故說有我是以經言世間受生皆以著我若離著我則無受生斯文顯矣二就法相虛實相對生死無我涅槃有我生死之法虛誑不實又不自在故名無我涅槃真實具八自在故名有我是以經言生死無常無我樂淨涅槃是常是我樂淨三據如理以通諸法生死涅槃二俱無我故經說言凡夫我空乃至諸佛生死法空乃至涅槃四就假用及以實性以貫諸法生死涅槃二俱有我生死我者有其二種一者世諦假名之我所謂五陰和合為人故經說言眾生佛性不離六法六者所謂五陰及我故知假用有我不無二實性之我我謂佛性故經說言二十五有有我不邪佛言有我我者所謂如來藏性生死之中具斯兩義故名有我涅槃亦爾諸法和合假名為佛是其假我佛性顯成法身之體是其實我我無我義通局如是今據第二故說生死一向無我涅槃有我以說生死為無我故對之說倒局在有為無為四者涅槃實是常樂我淨妄謂無之故名倒倒問曰涅槃實是常樂我淨之法眾生何緣起此四倒釋言如來隨化世間示同有為眾生不解執應迷真故起此倒問曰涅槃備含多義以何義故偏說此四翻為四倒釋言涅槃雖含多義今據一門論此四種經論之中凡有五義所以建立如涅槃章具廣分別一離四患二翻四倒三除四障四斷四過五酬四因離四患者生死無常無我樂淨翻離彼故宣說涅槃常樂我淨翻四倒者如前所說無為四倒翻對彼故說是四義除四障者如寶性論說一者緣相謂無明地障佛真淨翻對彼故說佛真淨二者因相謂無漏業障佛真我翻對彼故說佛真我三者生相謂意生身以此意生苦陰身故障佛真樂翻對彼故說佛真樂四者壞相謂變易死障佛真常翻對彼故說佛真常斷四過者如寶性論說一闡提謗法斷離彼故得佛真淨二外道著我斷離彼故得佛真我三聲聞畏苦斷離彼故得佛真樂四辟支捨心捨諸眾生斷離彼故得佛真常酬四因者如寶性論說一者信心除前謗法故得淨果二者般若除前著我得佛真我三者三昧除前畏苦得佛真樂四者大悲常隨眾生除前捨心得佛真常以斯五義故就涅槃建立四德翻對彼故說為四倒倒相如是第二門中約教辨定教別大小所說亦異於中分別凡有三種一隱顯互論小乘法中唯說常樂我淨四倒為令眾生知有為法無常苦故然彼小中雖見如來苦無常等乃是正見不名顛倒以佛示同有為法故是以不說無為四倒大乘法中唯說無常無我苦等無為四倒為令眾生知無為法常樂我淨趣大涅槃故說斯倒有為四倒小中已說故更不論設使說之與小乘同以無異故猶不名說二簡大異小小乘法中唯說常等有為四倒大乘法中具說八倒小乘不說無為四倒義如前釋大乘法中欲使眾生知生死過故須宣說有為四倒為令眾生趣大涅槃常樂淨法故須宣說無為四倒三隨義具論小乘法中具說七倒大乘法中具說八倒小乘七者八倒之中除無我倒說餘七種彼說凡夫於有為中具起四倒於小涅槃起於三倒常見無常樂見為苦淨見不淨何因緣故常見無常外道之人取無想天以為涅槃彼報盡已便謂一切涅槃無常復何因緣樂見為苦外道心念現見世人或少一耳或少一目便以為苦況復都盡寧非大苦故起苦倒是以經言凡夫寧受癡野干身不求泥洹以怖畏故又復何因計為不淨外道念言現見世間刀害死尸刀是不淨以道除結道亦不淨以不淨道所得涅槃當知涅槃亦是不淨又有人說欲界身即是泥洹又見此身不淨穢惡謂真泥洹亦是不淨是故宣說涅槃不淨何故不起無我倒乎小乘之中不說涅槃以為我故不得翻彼說無我倒問曰若使小乘涅槃是常樂淨翻為倒者何故經言小乘涅槃唯有樂淨無有常我釋言有以大乘法中說小乘人雖入無餘未來心想當必更生故說小乘涅槃無常小乘法中但說其滅隱生不說故小乘人取小涅槃以之為常又大乘中說小涅槃是不滿足終須遷轉趣向大乘故名無常小乘教中不云更去故說為常問曰未來心想生時何因得生以本所修無漏業因無明為緣是故得生此生即是變易生矣又問無餘滅去心想後還生者有餘涅槃滅去煩惱後還生不釋言不生何故而然煩惱原由見理而滅故永不生所滅之智本但息滅非見理斷由是更生又問若使大乘法中說小涅槃更須遷轉名無常者須遷轉故應非樂淨釋言齊類理亦應同但以遷轉是無常義故不名常隨其所得寂滅離染故云樂淨小乘如是大乘法中具說八倒義如上辨教別麁爾第三門中就人辨定人者所謂凡夫二乘於中分別為有三種一隱顯互論凡夫唯起常等四倒不知生死無常等故謂佛同己常樂我淨是故不起無為四倒二乘唯有無為四倒有為四倒先已捨離所以不起謂佛同己無常無樂無我不淨是故起倒二簡終異始凡夫是始唯有常等有為四倒無為四倒凡夫未起義如上辨二乘之人具起八倒良以二乘於有為中習倒未捨是故猶起有為四倒又二乘人未得法空未知諸法自性無常故有常倒未知諸法自性壞苦故有樂倒未知諸法虛集無我故有我倒不得究竟淨法體空故有淨倒故涅槃云汝諸比丘於苦法事中妄計為樂乃至不淨妄計為淨斯文顯矣二乘之人於無為法正起四倒理在易知問曰二乘於自涅槃猶不起倒說無常等何故宣說如來涅槃為無常等起顛倒乎釋言有以小乘法中唯說數滅以為涅槃故於涅槃不說無常不淨苦等但說無我於佛所得數滅涅槃亦同此見但二乘人見己身智苦無常等謂佛同然故起四倒三隨義具論凡夫二乘並起八倒凡夫於彼有為法中起四顛倒理在易知何因起彼無為四倒凡夫之人亦聞如來同世有為苦無常等故於無為起四顛倒故涅槃中宣說凡夫八倒邪曲二乘具起義如上辨就人如是第四明其倒起所因此之八倒因何而生緣何而起因何生者八倒因於三倒而生如涅槃說因三起八後門之中別當廣論問曰已知因三起八直就八中得相起不釋言亦得有為倒中我淨是本依之集起常樂二倒依我起常由淨計樂故地經言我淨二倒名為惡心非專念行常樂二倒名為惡意是專念行根本集起是其心義因緣現起是其意義我淨是本能集常樂故名為心久習性成非作心起名非專念常樂是末因緣現起故名為意作意而發名專念行皆是違理故通名惡無為四倒翻對有為本末可知無我不淨還是根本餘二是末由計無我便謂無常以計不淨便謂實苦所因如是所緣云何八倒皆緣聖教而生教別今古所生亦異有為四倒緣昔教生無為四倒依今教起云何有為緣昔教生如涅槃說過去諸佛宣說涅槃常樂我淨彼佛滅後諸外道等抄掠佛經安置已曲便得聞有常樂我淨四種名字雖聞其名不達其義便於己身妄想建立說有常等又涅槃云如來過去為菩薩時隨化現世為諸眾生宣說佛性常樂我淨菩薩後時遷化他土眾生本昔曾從菩薩聞有常樂我淨名字不解其義便說己身常樂我淨因是眾生迭相承習乃至今日猶說己身常樂我淨如人夢中讇語刀刀故經說言一切凡夫所說我者皆是佛說若離佛說世間無有我之名字常樂亦然云何無為依今教起如經中說如來為化諸眾生故亦同有為欲令眾生知有為過故說己身無常苦等令物同知眾生聞已便謂如來實同有為無常苦等無為四倒因茲而起倒起所因略之云爾第五門中約對三倒辨其同異先明三倒後辨同異言三倒者謂心想見釋此三義諸宗不同乃有四別一依毘婆闍婆提說心心數法體雖同時用別前後故分三種彼說云何先想次心後起見倒初起微想謂有常等名為想倒次重起心緣前所想取為定有名為心倒後見成就於所取中執見分明說為見倒如大智論隨喜品中亦同此說故彼文言先起想倒次心後見然彼文中宣說小乘所斷三倒不說大乘大乘所斷不同此說二依達摩多羅所說直就同時心心數法義分三倒心是心王想是想數見是慧數此三之中見是倒體心想非倒與見相應為見所亂通名為倒見能濁亂一切心法何故唯言亂心亂想心是其主故偏說心想能取相助見中強故偏說想又雜心云心之與想世人多說故偏說之三准成實約就四心以為三種彼宗之中識想受行四心前後就此四中說前三心以為三倒識為心倒想為想倒受為見倒良以受心覺境分明故說為見此心想見體非是倒能生行中四顛倒見以因從果通名為倒又此三中皆有取性故名顛倒問曰此宗六識之中皆有四心何識三心說為三倒唯依前義唯在意識所成四倒唯在意故若依後義一切皆是四依大乘就七識心義分三倒七識妄心性是乖理顛倒之法名為心倒依是心故便有一切妄境界起如依夢心便有一切夢境界生於此心境妄取分別說為想倒於所取法違立定實執見分明說為見倒故華嚴經十藏品中先說心倒次想後見又於諸法初起微想計之為有名為想倒重起心緣名為心倒執見分明名為見倒又復說就前見倒之中隨義分別亦得說三於諸法中建立法體名為心倒此倒猶是自性妄想次於所取自性法中取差別想謂此是色此非色等名為想倒此倒猶是差別妄想後於自性差別法中取其和合業用之相名為見倒猶是攝受積聚妄想三倒如是次辨同異先對有為四倒之心辨其同異依如毘婆闍婆提說有為四倒即是三倒想中具四心見亦然唯有始終增微為異如是說者立十二倒若依達摩多羅所說有為四倒即是見倒心想非倒與倒相應相從名倒依如成實四倒三倒一向差別三倒是因在前三心四倒是果在於行中大乘法中四倒三倒亦一向別三倒是因四倒是果三倒是其迷理之倒故說為因四倒是其迷法相倒故名為果有為如是次辨無為若依毘婆闍婆提於說無為三倒與心想見三倒體一想中具三心見亦然若依達摩多羅所說無為法中無常無樂不淨三倒體是見倒非心非想依如成實心想見等三倒是因在前三心無為法中三倒是果在於行心大乘法中無為四倒與心想見一向差別心想見等是迷理倒無為四倒迷法相倒是故不同問曰向說大乘法中心想見等是迷理倒說之為因八倒是其迷法相倒說之為果相狀如何先以三倒迷於如理取立生死涅槃法相立相迷如說為三倒於彼所立生死法中不如實知妄計常等有為四倒因茲而生復於所立涅槃法中不如實知橫計無常苦無我等無為四倒因茲而起是故三倒親迷於理說之為因八倒迷於染淨法相名之為果三倒八倒同異如是第六約對二種著我共相收攝何者二我一眾生著我於彼諸陰集用之中謬計我人二法著我於陰法中妄取定性二我如是今以此二約倒分別先對有為四倒以論依名以定二種著我是四倒中我倒所攝隨義通論二種我中各具四倒若於五陰集用之中建立我人是眾生我即計此我為常樂淨此常樂等雖非我見相從判屬眾生著我故龍樹言若計神常是眾生我樂淨亦然若於陰法建立定性是法著我即取此我為常樂淨此常樂等雖非我見相從判屬法著我中故龍樹言若計法常是法著我樂淨亦然問曰如是法著我者與彼三倒所取何別通釋三倒亦是法我於中別分三倒之心迷性立相此法著我迷相立性相狀如何情相諸法以無為性三倒之心迷此無性立因緣相我倒之中法著我者迷向所立因緣之相立為定性有斯別耳有為麁爾次辨無為無為倒者迷覆真法橫計無我無常樂淨此是邪見非二我攝第七門中約對十使分別諸倒言十使者一是身見二是邊見三是邪見四是戒取五是見取六疑七貪八瞋九癡十名為慢於身見我名為身見取斷立常名為邊見謗無因果一切諸法名為邪見非真對治妄謂能淨名為戒取取劣為勝名為見取於道猶豫稱之為疑染境名貪忿怒名瞋愚闇曰癡自高凌物名之為慢十使之中前五是其利使後五是鈍此義廣釋如十使章今對此十分別諸倒於中先對有為四倒分辨其相經論不同所明亦異如彼毘婆闍婆提說常等四倒是十使中三使少分不盡三使就我見中分取我見以為我倒我所見者不說為倒邊見之中分取常見以為常倒不取斷見就見取中分取樂淨二種見取為樂淨倒自餘一切取劣為勝皆悉不取以此重故偏說為倒我所見等輕故不說又依達摩多羅所說欲令四倒於十使中全攝二使及一小分我倒之中全攝我見樂淨二倒全攝見取常倒如上於邊見中但攝一邊雜心論主存依後釋成實亦然問曰何故唯說此等為四倒乎雜心釋言具三義故說此為倒一者使斷執取之義二者妄置自有建立三一向倒全違正道言使斷者簡別五鈍言妄置者簡別斷見邪見無所立故言一向倒簡異戒取以戒取人猶為果報持禁戒故有為四倒辨之麁爾次辨無為無為倒中常見無常我見無我樂見無樂淨見無淨是邪見攝常為生滅樂見為苦淨計為穢此等皆是妄置之心非是謗無毘婆沙中名為邪智非是邪見若通攝之亦是邪見更無餘義問曰斷常二種相對俱名邊見無常見常常見無常此二亦對以何義故不俱名邊而於常法計為無常是邪見乎通釋應齊但今為明一法異見是其邊見異法異見不名邊見一法異見名為之邊對彼一法彰邊顯故無常見常常見無常異法異見不對一法彰邊不顯故不名邊若如是者無常見常亦應非邊何故偏說常見為邊以彼常見對斷故邊非對無常攝使如是第八門中約境辨倒境別無量今且約就四諦五陰二門分別今先約境明有為倒後辨無為倒辨有為中先約諦論後對陰說約諦如何如毘曇說唯迷苦諦見苦斷故故雜心言四倒不能遠尋至根故不緣集滅道妄言集是苦本故名為根若尋至根便知自身苦無常等自然不起有為四倒故不緣之成實法中淨倒一種偏迷苦集苦集二諦是不淨故常樂二倒迷苦集道此三皆是無常及苦故迷此三計常計樂悉名顛倒我倒一種通迷四諦彼宗四諦悉無我故大乘亦爾次對陰說義有通別別而論之迷色計淨迷受計樂迷識計常迷想迷行而計於我通而論之迷於五陰通起常樂我淨四倒有為如是次辨無為於中先約四諦以論後對陰論小乘法中無常苦倒唯迷滅諦不淨倒者通迷滅道滅道二諦皆是淨故其迷道者唯得名為不淨之倒而不得名為無為倒所迷道諦非無為故小乘不說無我為倒故癈不論大乘法中無為四倒通迷滅道真實滅道皆是常樂我淨法故言對陰者小乘法中無常無樂迷於滅故不緣陰生不淨倒中迷滅諦者不緣陰生迷道諦者緣五陰起迷於無漏五陰法故此緣陰者亦不得稱為無為倒所緣陰法非無為故大乘法中無常等四通緣如來五陰法起於中通別對前有為相顯可知第九明其治斷差別有為四倒毘曇法中有伏有永見道已前一向伏斷見道已上一向永斷就伏斷中有通有別別相念處別伏四倒觀色不淨伏除淨倒觀受是苦伏除樂倒觀心無常伏除常倒觀法無我伏除我倒總念已去乃至世間第一法來總緣五陰通伏四倒就永斷中論說不同如上建立十二倒家見中四倒一向盡在見諦道中心想倒中常倒我倒此亦盡在見諦道中心想倒中樂淨倒見修通斷以見道中斷除樂淨二倒不盡學人猶有習行欲事如大智論隨喜品中亦同此說如彼達摩多羅所說有為四倒盡在見道不至修中若爾學人何故行欲釋言聖人雖無四倒煩惱牽故猶行欲事如人飢急吞食不淨若依成實大位以分見道已前一向伏斷見道之中一向永斷就實通論四現忍中亦分永斷彼宗所說四現忍中現見空故大乘法中大位以分世間伏斷初世永斷就實通論種性已上分有永斷究竟永盡在於初地故地論言諸見縛者初地時斷問曰若使有為四倒盡在初地何故地經於四地中方說遠離身見我慢彼四地中所遠離者是三倒中我見心也以三地中猶見假我是有不無四地離之亦可此據地相為言三地已還相同凡夫是故不說遠離著我四地出世方說離之有為法中四倒如是次辨無為毘曇法中四現忍心學觀四諦伏除彼倒見道永斷成實論中不說是倒理實有之治斷如何聞思地中別緣四諦漸次伏之四現忍去次第永斷大乘法中治斷處所與有為同十信位中於大菩提真信成就正能伏除種性已上隨分永斷初地窮盡八倒之義略辨如是言九結者煩惱闇惑結縛行人故名為結又能縛心亦名為結亦能結集一切生死故稱為結結義如是然此結義隨別異論難以限算今據一門且論九種九名是何一名愛結二名嗔結三名癡結四名慢結五名疑結六名見結七名取結八名慳結九名嫉結名字如是九中前七猶是十使五見之合之為二餘五各故有七種加以慳嫉故合為九相狀如何言愛結者於順境界貪染名愛此猶貪使言嗔結者於違境界忿怒名嗔此猶嗔使言癡結者於中境界緣而不了故名為癡此猶癡使總相雖同寬狹有異癡使則寬癡結則狹癡使之中有二無明一者不共二者相應言不共者於理於事緣而不了不與一切煩惱俱起故名不共言相應者除前不共自餘一切諸煩惱中闍彰之心名為相應爾此唯取不共無明以收癡結何故如是九結之中要取作意獨立之者以之為結以獨立者力堅強故故雜心云獨立煩惱入九結中言慢結者方他自高名之為慢此猶慢使言疑結者於正道中猶預不決故名為疑此猶疑使言見結者身邊邪見此之三種顛倒推求故名為見此即是其身見邊見邪見使也言取結者戒見二取取執境界故名取結此猶戒取見取使也問曰何故身邊邪見合為見結戒見二取合為取結雜心釋言以名等故及事等故言名等者雜心釋言身邊邪見是其女名戒見二取是其男名男女相對故云名等何故三見說之為女女是內人身邊邪見親迷於理義在於內故從所迷就喻名女何故二取說之為男男是外人戒見二取隨他從起不親迷理義在於外故就喻目說之為男名義如是言事等者彼此名是十八使性故云事等何者十八見結之中三界各六故有十八欲界六者欲界邪見通迷四諦即以為四身邊二見屬迷苦諦即以為二通前說六欲界既六色無色界類亦同然故有十八取結之中三界各六亦有十八欲界六者欲界見取通迷四諦即以為四戒取迷於苦道二諦即以為二通前說六欲界既然色無色界類亦同爾故有十八事等如是具斯兩義三見為一二見為一若依成實則不如是彼說十使俱迷四諦不可說為名等事等但以二取過患重故別為取結云何過重如彼成實九結品說戒取之過難可捨離世間之人多取為道不見其過如內道人取糞掃衣以為道等諸外道人取彼行以為道等又此戒取乖違八正以有此故雖有所行空無所得又能令人得二世苦如持牛戒為鷄戒等種種苦行受現世苦當墮惡道受後世苦戒取如是見取過者執著一切虛妄之法不得真實當知皆是見取之力過狀如是以有此過說為取結不由名等言慳結者於己身財慳惜不捨故名為慳言嫉結者忌他勝己故名為嫉此二猶是十纏之中慳嫉纏也何故纏中唯說此二以為結乎論自釋言慳嫉獨立離於二故八九結中自力孤起不與他合故云獨立問曰一切諸煩惱中皆有無明及睡掉等云何言獨釋言有以無明睡掉一切處有彼此昏通言廢不論除此已外不與一切諸使共起故云獨立此慳與嫉唯言不善非善無記故云離二何故唯取獨立為結此如上釋獨立煩惱其力堅強結縛牢固故說為結又前七結並是獨立今為同彼唯取獨立何故唯取離二煩惱以之為結不善煩惱其力強盛結縛牢固所以偏取若如是者前七結中身邊二見唯是無記上二界中一切煩惱亦是無記非不善性何故名結釋言前七是其使性使性堅強假令無記亦能結縛故說為結餘非使性勢力輕微要不善者方能結縛不類前七既在於此間曰睡掉何故非結論自釋言睡掉二纏諸結俱起不名獨立又通不善穢污無記不名離二為是不取又問眠纏何故非結論自釋言眠與一切諸使相應故非獨立眠通三性故非離二是以不取無慚無愧何故非結論自釋言無慚無愧雖復離二而不獨立是故非結此無慚愧唯與欲界不善俱故名為離二何故悔纏不說為結論自釋言悔雖獨立而不離二所以非結善不善中皆有悔故忿覆二纏何故非結論自釋言忿覆雖獨立而復離二有人欲令是使性故所以不說忿是嗔性覆是貪性如是說者但立八纏地持論中亦同此說問曰六垢何故非結論自釋言急縛煩惱說之為纏輕繫煩惱說以為垢急縛之中稍微之者猶尚不取何況輕繫是故不說若依成實則不如是彼說云何慳嫉二纏是弊煩惱故說為結更無異義云何是弊彼論釋云以有慳故慳著身財雖見貧苦無心濟拔以有嫉故忌他得利又復沒貪嗔最多罪過嗔墮惡道多由貪嗔以是過故貪中出慳瞋中分嫉又慳與嫉多慳天人故偏說之餘不如是廢而不說九結如是問曰頗有見相應法為愛結繫非見結繫而得名為見使使不雜心言有謂見道中集智已生滅智未生爾時於彼滅道諦下戒見二取相應心法及非心法生住滅等為滅道下愛結所繫以愛緣於有漏生故而非見結滅道諦下所有邪見親緣理生不緣有漏是故不能結縛此法苦集諦下十一遍使已斷除故復不繫此是故不名見結所繫而為同時戒見二取所使縛故名見使也良以二取九結之中非見結故不名見結十使之中是見使名見使九結辨之麁爾染法聚煩惱義中此卷有七門第一門中先總釋名後辨其相所言使者如地論說隨逐縛義名之為使蓋乃就喻以名煩惱如世公使隨逐罪人得便繫縛煩惱亦爾久隨行人繫縛三有不令出離故名為使毘曇成實亦同此說故雜心云使之隨逐如空行影水行隨成實說言使之隨逐如母隨子亦如瘧病鼠毒未發如熱鐵黑相如種中牙如債未還此等皆是隨逐義也有人釋言驅役名使於義無爽但非經論名義如是次辨其相使義開合廣略不定今就一門且論十種所謂身見邊見邪見戒取見取貪瞋癡慢及疑言身見者亦名我見五陰名身身中見我取執分明從其所迷故名身見故雜心云於五陰中審爾計著名身見也以見我故從其所立亦名我見相狀如何身見有二一眾生著我二法著我於五陰中建立我人名眾生著我於陰界入取性執相名法著我此二如前無我章中具廣分別言邊見者斷常乖中故名邊見相狀如何若依毘曇唯於苦中計斷取常名為邊見若依成實一切法中取斷計常皆名邊見故彼成實邊見品云一切法常是名常見一切法斷是名斷見一切法有是名常見一切法無是名斷見身與神異身滅神在是名常見身與神一身滅神亡是名斷見地水火風苦樂壽命七分是常是名常見七分斷滅是名斷見死後更作是名常見死後不作是名斷見如是一切皆名邊見問曰無常橫計為常說為邊見常計無常何故非邊見此義如前八倒章中具廣分別言邪見者謬執乖正故名邪見相狀如何如經中說謗無因果一切諸法是其相也問曰五見斯皆是邪何故謗無偏名邪見成實釋云此見重故偏名為邪言戒取者於有漏法取為能淨故云戒取相狀如何戒取有二一者獨頭二者足上不依諸見直取苦行烏鷄戒等以為聖道說為能淨名為獨頭依諸見起名為足上諸見是其戒取之本戒取脚足取此諸見以為能淨名足上也問曰戒取所取非一或取苦行以為能淨或取持戒或取布施或取禮拜糞掃衣等或取諸見以為能淨如是非一何故經中但云戒取不說施取苦行取等雜心釋言是中略故且云戒取若具應言戒等取也問曰等略以何義故偏就戒名不就餘者釋言戒行取執者多故偏言耳取云何取多諸內道人多取持戒以之為道諸外道人多取烏鷄鹿狗戒等以之為道是故名多自餘一切苦行等事唯外道取非佛弟子是故名少從多立稱故名戒取言見取者取諸見等以為第一故云見取相狀如何見取有二一者獨頭二者足上言獨頭者不依諸見直取有漏下劣之法以為第一故名獨頭如不淨中妄計為淨苦計為樂無想天報謂涅槃等言足上者依諸見起故名足上諸見是其見取之本見取脚足依此足上取為第一名足上也問曰見取所取非一何故經中但云見取不說餘者雜心釋言是中略故但名見取若具應言見等取也又問等略何故就見以彰取名不就餘者以從多故一切世人多取己見以為第一故偏說之又取見者心則堅強執固難捨故偏說見所言貪者於境染愛名之為貪貪相如何於中廣略開合非一或分為二一愛己身二愛所須或分為三前二如上加愛妻色或分為四前三上加愛親戚或分為五前四如上加愛名稱或分為六前五如上加愛豪貴勢力自在或分為七前六如上加愛死滅如論中說無有愛等或分為八前七如上加愛己見或分為九前八如上加愛善法如說愛佛愛菩提等若廣分別貪有無量若依大乘此等一切皆是貪使若依小乘善貪非使又小乘中依如毘曇唯貪是使慳等非使若依成實多欲惡欲慳著憍逸如是一切皆是貪使所言瞋者違境忿怒故名為瞋依如毘曇唯瞋是使自餘忿恚惱恨嫉害如是一切斯不名使若依成實忿恚惱恨嫉妬殺害狠戾專執不忍不悅不調等事悉是瞋使大乘亦爾言無明者依如毘曇癡闇之心體無慧明故曰無明若依成實邪心分別無正慧明故曰無明何故如是毘曇闇惑為過成實唯以取執為患故說不同大乘法中癡闇取執並是過患兩義兼取名義如是體相云何宗別不同所說亦異有一論師宣說無法為無明使彼人所說無智慧處即是無明更無別法如人不語正名無語是中更無不語法生成實論中非破此義經說無明為生死因若是無法云何為因若依毘曇有二分別一對諸使以別無明無明有二一者不共二者相應言不共者於彼諦理及以色聲香味觸等緣而不了不與一切諸使和合名為不共言相應者除前不共自餘一切諸煩惱中無智之心與諸使合名為相應二約境分別無明有二一者迷理於四真諦闇惑不了二者迷事於陰界入色香味等不能正解起諸業行此等皆是無明使也依如成實無明亦二一者取性二者現起言取性者一切凡夫執性之心此之取性遍通一切善惡無記三性之心中故彼成實無明品云一切凡夫未入空者常有邪見名為無明彼文復言貪中無瞋瞋中無貪無明不爾一切處有明知是通此之取性是無明中根本正使有人釋言此取性者是十使地非無明使彼人何故作如是說言此微細不能驅役往來生死故不名使此語不然依何文證得知非使如成實中解無明使正說於此云何言非若言此是十使地故非無明使與十為地何妨是其無明使乎又若取性是十使地不得說為無明使者三苦之中即行即苦是三苦體亦應非是三苦之中行苦所攝然彼雖是三苦之體而得攝在行苦之中此亦應然若言取性不能驅役令非使者三有受生皆由取性若離取性雖有諸業不能牽果是則取性驅役最強何為非使又復論中隨逐解使不以驅役解釋使義驅役之言自出人口不關經論何為用此辨定是非然彼論中隨逐解使隨逐之中無過取性何為非使以斯徵窮取性是使不得言非言現起者作意而生止在不善不通餘心何者是乎論文不定人釋種種有人釋言貪瞋癡慢及諸見中各有九品分前八品為無明使第九一品為餘九使此言定非十使之中皆有九品云何說言貪瞋等中無前八品無明使中無第九品是大難解又如論說於欲界中貪瞋癡慢各有九品斷前六品成斯陀含斷後三微成阿那含若貪瞋等無前六品竟何所斷無明使中無有後三復何所除以此推研此言叵依又人復言簡去鈍使直就五見隨義以分五見之中前之八品見心未明不得名見但可說之為無明使此同前破又成實中不以闇障為無明使何須分取不了之心為無明使又成實說邪明之中無正慧明名為無明若五見中前之八品見未成故非見使者前之八品邪明未成亦應不得說為無明又成實言邪見未成說之為疑今云何言邪見未成說為無明以此推窮定知不以見前八品為無明使若爾用何以為無明當知無明就諸使上隨義以分無別心體云何義分解釋有三一就餘九使隨義以分餘九使中有闇障義斯是無明故因緣中無明支者過去煩惱悉名無明又論說言一切煩惱迷覆人心皆令盲冥盲冥猶是無明義也二三毒分別除貪除瞋自餘一切悉是無明故論說言除貪除瞋餘之八使從捨生故斯名癡也三就邪見無正慧明說為無明此就五見隨義以分於五見中邪心推求斯名邪見即此五見無正慧明盡是無明故論說言邪見之心無正慧明名無明也若無別體應無十使釋言義別故得有之雖有三解准依論文後釋應是無明使體成實如是大乘法中無明有二一事中無知不解世法二性結無明迷於理實於中有三謂麁中細麁者與彼四住相應如小乘說中者所謂恒沙無明細者所謂無明住地此等皆是無明使也問曰何故小乘法中不染無知非無明使大乘是使小乘法中但為斷除染污煩惱得滅便不用不求如來一切種智故不說使大乘法中求佛種智不染無知障佛種智故說為使言慢使者陵物名慢慢相云何如涅槃說慢有八種八名是何一直名慢二名大慢三名慢慢四不如慢五名憍慢亦名傲慢六名我慢七增上慢八名邪慢此義廣釋如八慢章所言疑者於境不決猶預曰疑疑有二種一者疑事如夜觀樹疑為是人為非人等二者疑理疑諸諦等小乘法中唯取疑理說為疑使大乘通取皆須斷故十使名相辨之麁爾第二門中三性分別言三性者所謂善惡無記法也若依毘曇欲界地中身邊兩見一向無記不記不因是見墮惡道故地論中亦同此說餘之八使一向不善上二界中一切諸使悉是無記若依成實三界上下一切十使悉是不善故彼成實雜問品云身邊二見是諸見本云何無記問曰十使若俱不善善無記中取性無明是不善不有人釋言善無記中取性無明是善無記非是不善此義不然凡言不善違理為義此既違理何為不得說為不善若是不善云何得在善無記中釋言性惡在於相善及無記中竟有何咎若使性惡不得在於善無記中生滅行苦亦應不在樂捨受中以此類彼其義相似問曰若使善中取性是不善者善與取性為一為異若當是一取性不善善亦不善善是善故取性亦善斷取性時善亦應斷若當是異取性便非相善之體取性有漏善應無漏釋言不定善據其相取性據體體相別故不得定一不定一故善感樂受性招行苦善資出世取性障道得出世時斷除取性善資不亡不定異故善業受果必依取性取性是漏善名有漏善中取性一異如是無記亦然問曰上界所有十使若是不善是不善為繫上界為繫下地此義不定上界所有善無記中取性無明性雖不善非起不善繫屬上界若論現起十使不善繫屬欲界彼成實中欲界不善得寄起故問曰若爾上界起使繫屬欲界是則上界應無煩惱若無煩惱應是無漏應是出世釋言上界現起不善唯屬欲界與上界合故非無漏又彼善中有取性故不名無漏非無漏故不名出世大乘法中義有兩兼若望果報同阿毘曇故大品云上界十使是其無記對理而辨義同成實一切十使皆是不善第三利鈍見修分別先辨利鈍依如毘曇前五是利推求性故後五是鈍非推求故若依成實總相兼分相同毘曇以實細論前五唯利後五種中貪瞋慢疑一向是鈍無明不定若就五見以說無明無明是利彼說邪明為無明故就餘說者無明是鈍大乘法中俱有此相若復通論十使之中俱有利鈍數起名利不數名鈍次分見修如毘曇中苦忍已去十五心來名為見道須陀已上終至無學名為修道若依成實總相觀諦不得說言苦忍已去但得說言無想位中名為見道修道如前大乘法中初地見道二地已上名為修道見修如是就十使中五見及疑唯障見諦名為見惑貪瞋慢癡通障見修障見諦者判為見惑障修道者判為修惑毘曇法中依見所起貪瞋癡慢能障見諦緣事生者能障修道成實法中貪瞋癡慢皆帶取性取性重者能障見諦取性微者能障修道大乘所說一切煩惱無不迷理於中麁者判為見惑細為修惑問曰此二起在何處若依毘曇見道已前二輪並起須陀已上單起修惑成實法中文無定判准義以分見道已前單起見惑修惑成就而不現行須陀已上單起修惑問曰何故毘曇法中見諦已前二輪並起成實見前單起見惑釋言毘曇約境分惑迷理生者判為見惑緣事生者判為修惑凡夫本來常具此二是故並起成實法中一切十使斯帶取性因皆迷理但約輕重以分二惑凡夫所起一切煩惱取性心重入見道時重取永亡故凡所起悉名見惑聖人煩惱取性輕薄凡夫起惑不能如是是故凡夫不起修惑但可成就問曰修惑由來未起云何成就釋言見惑是修惑因以有見因修果定起故曰成就問曰成實破毘曇家離欲界欲初禪未現已得成就彼文破曰云何未入已得成就如人不識一字自言解書是所不應准彼類惑不應未起已得成就釋言惑心與善心異不得相類惑則久習堅強難斷雖復未起剋必當生故說成就善法難生雖有前因未必當起故未起者不名成就不類在斯大乘法中見修二惑凡時並起無明住地先常行故見諦已上唯起修惑見修如是第四明使相應不同於中有二一約六識以明諸使相應不同依如毘曇貪瞋二使及相應無明皆通六識不共無明及餘七使唯在意地若依成實取性無明遍通六識自餘一切唯在意地大智論中同毘曇說二對五受以明諸使相應差別言五受者所謂苦樂憂喜及捨五識地中逼惱名苦適悅名樂意識地中愁惱名憂慶悅名喜捨通六識五受如是相應云何依如毘曇使與五受同時相應彼說欲界具有五受就此地中不共無明唯捨相應疑使與彼憂捨相應以疑惱故與憂相應息時在捨故捨相應論言欲界喜麁疑細是故不與喜受相應在意地故不與苦樂二受相應身邊兩見戒見二取及與慢使喜捨相應異見暢心高慢揆意故喜相應息與捨俱故捨相應非憂慼行是故不與憂苦相應在意地故非樂相應邪見一使憂喜及捨三受相應彼邪見人聞有因果則生憂惱故憂相應聞無則喜故喜相應息與捨合故捨想應在意地故不與苦樂二受相應貪與喜樂捨受相應以通六識染著行故喜樂相應息在捨故與捨受相應非違惱行是故不與憂苦相應瞋與憂苦捨受相應對貪可知相應無明五受相應以常遍故彼說初禪無憂無苦有餘三受彼眼耳身三識身中猶有樂受定內有喜定外有捨就此地中不共無明唯捨相應五見疑慢喜捨相應在意地故問曰欲界疑喜不俱何故初禪疑喜相應論言是中無餘根性故與相應彼說定內無餘根性不論定外問曰疑心不決應惱云何得與喜受相應釋言此喜非解理喜故得相應雖與相應但有喜體而無喜用餘禪亦爾貪使及與相應無明喜樂及捨三受相應彼無瞋使所以不說二禪地中唯有喜捨於此地中不共無明唯捨相應自餘一切喜捨相應三禪地中唯有樂捨於此地中不共無明唯捨相應自餘一切樂捨相應四禪已上唯有捨受一切煩惱皆捨相應若依成實前後相應不在同時從前受心生後十使相應不捨故名相應彼說欲界乃至四禪皆具五受於中貪使喜樂相應瞋使與彼憂苦相應自餘八使捨受相應取性無明五受相應空處已上無有苦樂有餘三受於中貪使唯喜相應瞋使唯與憂受相應自餘八使唯捨相應取性遍通約識就受辨之麁爾第五約境隨界分別先對境論境謂理事理謂四諦事謂一切陰界入等依如毘曇身邊二見唯迷苦諦果處起故戒取次寬迷苦及道不迷集滅何故如是世間之人多謂苦行能盡往業故說迷苦如須跋等或復有人取著諸見及施戒等非真道法以為真道說為能淨迷覆真道故說迷道是故論言內迷之者見苦則斷外迷之者見道方除何者內外而復說言迷內迷外釋言戒取緣有漏生苦諦是其有漏法中之理理性故說名為內道諦是其有漏法外之理性故說之為外若人直謂現受苦果酬其往因而得脫者名為內迷良以受苦不能壞障得解脫故取為能壞取為能脫故說為迷若人取彼持戒等行以為真道說為能淨迷覆真道故說為外迷彼內迷者見苦之時知苦不能壞障得脫彼見方斷外迷之者見真道時方知戒等非真道故彼見方斷是故說為道非道淨世間無人取集能淨故不迷集戒取之人為求滅果終不取滅為能淨因故不迷滅又說滅諦離過清淨非顛倒見故不迷滅問曰世人取苦能淨名迷苦者彼戒取人取戒取施取諸見等以為能淨彼戒施等體正是集何故不得說為迷集釋言有義外道即取苦為能淨故名迷苦戒施諸見體雖是集外道之人不謂是集取為能淨轉之為道方說能淨是故但得說為迷道不名迷集何故如是戒取之心多傍教生聖教之中宣說懃苦能出生死是故即取苦為能淨佛經之中不說集因是能淨但說修道以為能淨是故外道不取為集說為能淨轉之為道方說能淨不類在斯問曰外道雖取戒等以之為道本不緣道云何得名迷道諦乎執此乖彼故說為迷問曰毘曇說理苦集為苦集諦不論其事滅道亦然而彼外道所取苦行為能淨者乃是事苦取持戒等以之為道乃迷事道不迷於理云何得名迷苦道諦釋言有義彼雖迷事以事類理故得說為迷苦道諦云何類乎事苦既能治往業理亦應然故說迷理道中亦爾如佛所說對治事道非真道故理亦應非故說迷理何者是其事苦事道何者是其理苦理道而言迷事類迷於理從彼過去業煩惱因得六趣報名為事苦有為之法念念生滅前能生後義說為集後從前起義說為苦此是理苦六道報別名為事苦一切有為有漏之法但從前生莫問遠近斯名為果於此果上苦無常等四義莫通說為理苦就彼道中三十七品戒定慧等名為事道即彼事中道如迹乘四義窴通說為理道理事如是故說事類迷於理戒取如是邪見見取及與疑使通迷四諦邪見之心謗無四諦故名通迷見邪取之心於果五陰取為第一名為迷苦於因五陰取為第一名為迷集取梵天等無想天等以為涅槃名為迷滅於彼戒取所立之道取為第一名為迷道又復取彼四諦之下邪見等心以為第一從其所取亦即名為迷四真諦問曰若使取四諦下諸見為勝便從所取名迷四諦戒取亦取四諦下見以為能淨何故不言迷四諦乎釋言不類彼見取者即取諸見以為第一不轉為道方說第一故隨所取名迷四諦戒取不爾轉之為道方說能淨故隨所立名迷道諦問曰論中宣說三見三隨轉身見邊見隨疑有邪見隨戒取見取隨云何戒取唯迷苦道見取通四彼言隨者小分言耳於苦道下得言見取隨戒取生集滅諦下但隨邪見若論疑使通疑四諦自餘一切貪嗔癡慢通迷四諦及障修道若依成實十使煩惱通迷四諦故彼成實雜問品云一切諸結見滅諦時斷滅者是其四諦之理故通迷諦彼說如何如彼身見於果處起即是迷苦見我是常不從因緣生即是迷集言我不滅即是迷滅以計我常無道能除即是迷道邊見亦爾戒取之中謂苦能治即是迷苦不知邪行是苦因緣即是迷集妄取邪行以為能淨即是迷道以說邪行為正道故無心斷除趣向滅諦即是迷滅餘使如上邪見見取及與疑心唯迷四諦貪嗔癡慢通迷見修大乘亦爾次就界論界謂三界依如毘曇十使之中瞋唯欲界餘使皆通何故如是如雜心說上界無其無慚無愧慳嫉憂苦六惱性故又得禪定寂止養身故無瞋恚又慈悲成故無瞋恚若依成實十使皆通故彼成實雜問品云上界亦有妬嫉等故有其瞋恚云何知有如彼梵王語諸梵眾汝但住此之足能令汝盡老死邊莫詣瞿曇即是嫉妬嫉妬即是瞋使所收餘通可知大乘法中雖無文證理亦應通第六門中就前十使辨明九十八使等義於中有五一分十使為九十八使二就九十八使明十一遍三就九十八使明九上緣四就九十八明十八無漏緣使五就九十八辨明百八諸煩惱義初言分十為九十八者依如毘曇彼前十使界行種別為九十八界謂三界行謂五行四諦修道名為五也種謂十種將彼十使隨行分別有三十六苦下有十集下有七所謂邪見見取及疑貪瞋癡慢滅下有七與集相似道下有八謂前七上加一戒取修道有四貪瞋癡慢此等增減廣如上釋此三十六隨界分別為九十八欲界地中具三十六色界地中有三十一謂五行下各除一瞋餘者具有無色亦爾有三十一是故通合有九十八毘曇如是成實論中但言十使為九十八不列名字然彼宗中十使煩惱俱迷四諦並通三界不知若為作九十八人家相傳釋有兩種一言十使在於九地始從欲界乃至非想即為九十修道四使已起未起離之為八通前合有九十八使何故修惑不隨地別以非發業招生惑故第二說者十使煩惱迷於四諦即為四十通修道中四使煩惱有四十四各有已起未起之別為八十八通本十使為九十八既非經論難輒依信辨相如是次就諸使明十一遍如毘曇說苦集諦下見疑無明說為遍使遍使不同離分十一相狀如何苦下有七所謂五見疑及無明此無明者唯取不共及與疑等相應無明不取貪等相應無明集下有四邪見見取疑及無明無明差別義如前判此之十一遍能緣縛自地之中五行煩惱故名遍使問曰何故唯說此等以為遍使有二種義一緣真起簡苦集下貪瞋及慢然十一遍親緣諦生苦集諦下貪瞋慢等諸見後起不親緣諦故不說遍問曰縱使不親緣諦說遍何傷釋言有以苦集理通貪瞋慢等不親緣故緣縛不遍是故不論二苦集性簡滅道下諸使煩惱問曰何故簡滅道下諸煩惱乎彼緣滅道不能遍縛五行煩惱非是遍使所以簡之若依成實四諦之下一切十使斯名為遍問曰遍使遍緣遍因有何差別釋言緣使二種相望互有寬狹緣則通於諸心心法故名為寬但緣外境不緣相應共有之法故名為狹使則通緣一切外境及縛相應共有之法故名為寬局在見疑無明煩惱不通諸餘心心數法故名為狹若以緣使望彼遍因互為寬狹使之與緣縛三世一切有漏故名為寬局在心法不通非色非心之法故名為狹設論遍因通攝一切諸心心法及生住等非心之法故名為寬於三世中前望於後名之為因非同時因後非前因故名為狹遍因如是次就諸使上緣分別依如毘曇十一遍中除身邊見諸餘九使能緣上地在欲界者緣上八地在初禪者緣上七地乃至在於無所有處緣上一地非想地中無上地故無上緣使此等諸使雖緣上地而不繫縛以其微細緣不及一切上使皆不下緣是所厭故問曰身見及與邊見何故除之以於自地果處起故若依成實一切十使皆緣上生亦緣下起隨其所緣亦緣亦縛故彼成實雜問品云如人貪心貪於上地瞋恚之心憎惡上地亦以彼法而自高舉計彼有我取為斷常故知緣上彼文復言色無色界亦能緣於欲界境界明知緣下宗別不同各隨一義次就諸使明其十八無漏緣使如毘曇說九十八中有十八使緣無漏生名無漏緣何者是乎滅道諦下各有三種邪見及疑不共無明即以為六三界各六故有十八問曰何故唯說此等為無漏緣釋有四義一緣真起親緣滅道簡滅道下貪瞋慢等有漏緣使二盡道性盡者名滅簡苦集下一切煩惱三名不滿簡道諦下戒取煩惱戒取所迷不通四諦故名不滿四獨作頭簡去見取以見取使隨他生故故雜心云貪緣不應責非為不饒益寂靜第一淨彼非無漏緣貪緣不應責者貪於滅道是功德法非貪使故不應呵責非為不饒益者滅道非是違損法故不生瞋使言寂靜者以寂靜故不生慢使言第一者滅道是其身第一法故取為第一而非見取所言淨者滅道淨故取之為淨而非戒取是故唯說邪見無明及與疑使為無漏緣此等雖緣而不繫縛無漏微細緣不得故若依成實十使煩惱通緣滅道一切皆是無漏緣使故彼成實雜問品云有人貪滅憎惡泥洹以自高便生慢心緣道亦爾明知貪等亦無漏緣不獨邪見疑無明等次辨百八煩惱之相如毘曇說於彼九十八使之上加以十纏即是百八諸煩惱也第七次明緣縛不同於中有三一明諸使相緣多小二明諸使縛義不同三明諸使縛境差別言多小者如欲界中苦下十使一一皆為十四使緣如彼身見起已謝往後起十使皆得緣之以同品故集下四使邪見見取疑及無明亦得緣之以此遍使遍緣一切有漏法故餘皆不緣以非自品非遍緣故身見既然苦下餘九類亦齊爾上界除瞋十三使緣集下七使一一亦為十四使緣如彼集下邪見煩惱起已謝往後起七使皆得緣之以同品故苦下七遍亦得緣之以廣緣故餘皆不緣以非自品非遍緣故邪見既然餘六皆爾上界除瞋十三使緣滅下七使一一皆為十五使緣自品四使謂貪瞋慢及與見取以此自品有漏緣故苦集諦下十一遍使亦得緣之以廣緣故自品之中三無漏緣緣滅諦生故不緣使餘非自品非遍使故一切不緣上界除瞋十四使緣欲界道下八使煩惱一一皆為十六使緣自品五使謂食瞋慢戒取見取以此自品有漏緣故并十一遍以廣緣故自品之中三無漏緣緣道諦生故不緣使餘非自品非遍使故一切不緣上界除瞋十五使緣欲界之中修道四使一一皆為十五使緣自品四使及十一遍餘皆不緣以非自品非遍使故上界除瞋十四使緣次明諸使縛義不同縛有二種一者緣縛二相應縛兩義分別一對非使以辨二縛十使煩惱緣外六塵緣而繫縛名為緣縛同時之中縛想受等諸心數法名相應縛二諸使相望以辨二縛於中略以四句分別一者緣縛而非相應縛二者相應縛而非緣縛三者緣縛亦相應縛四非緣縛亦非相應縛初言緣縛非相應者就彼有漏緣使之中除其自品相應無明自餘一切更互相望得相緣故名為緣縛不同時故非相應縛有漏緣使望無漏緣亦是緣縛得緣彼故非相應縛不同時故言相應縛非緣縛者無漏緣中邪見及疑望其自品相應無明是相應縛以同時故非是緣縛以無漏緣不緣使故所言緣縛亦相應者就彼有漏緣使之中除不共無明自餘一切望其自品相應無明亦是緣縛亦相應縛如彼身見前起已滅後起之者緣前身見相應無明名為緣縛後起身見相應無明緣前身見亦是緣縛問曰後起相應無明不別緣法云何能得緣前身見與後身見相應緣故身見無明同時起者名相應縛諸使齊爾不共無明望相應無明無相應義是故除之無二無明一時並故又不共無明望於餘使亦無相應義是故除之無漏緣使不緣有漏是以不說言非緣縛非相應者無漏緣中不共無明望相應無明及望餘使非是緣縛緣無漏故非相應縛不同時故無漏緣中邪見及疑除相應無明望於餘使亦非緣縛緣無漏故非相應縛不同時故次就諸使縛境差別於中有三一明諸使縛境總別二約三世明縛不同三隨六識明縛有異言總別者依如毘曇貪瞋及慢是自相使餘之七種是共相使云何自相論自釋言貪瞋及慢別緣事生不能總緣一切法起故名自相如彼貪心要於所見所聞境界而起貪心不能於彼不見不聞不思惟處而起貪心貪心既爾瞋慢亦然云何共相見疑無明總緣一切境界法起故云共相依如成實雜問品中應非此義彼說十使皆有總緣別緣之義總皆名共別皆名自不得偏說如以貪使或時總緣四天下起云何定別又彼論中引長爪經證貪瞋等是總煩惱如我見人聞一切有皆生忍心忍即是貪聞一切無心皆不忍不忍是瞋執我自高則名為慢又邪見人聞一切無心則貪喜聞一切有心則瞋惱恃此自高即是其慢云何名別見疑無明當知亦有別緣之義云何定總是故十使皆有總別成實如是理實十使皆有總別毘曇所說從多言耳次約三世明縛不同如毘曇說貪瞋慢使若過去者於彼三世有漏法中唯縛彼使所緣境界所不緣者則無縛義所緣定故若現在者亦於三世有漏法中唯縛彼使所緣境界所不緣者使則不縛所緣定故在未來者有生不生若不生者緣縛三世一切有漏以未起故三世有漏一切皆有可縛之義若論生者隨緣別縛譬如有人遙射體多人若未放箭多人皆有可射之義若已放竟隨所著者則名被射餘不著者不名被射貪等亦然未起之者通縛一切當起之者隨緣別縛自餘七使隨在過去現在未來皆縛三世一切有漏以彼見等共縛使故此總相言非是別相差別之相如後門說若依成實三世十使一一皆縛三世有漏次隨六識相縛有異如論中說五識之中貪瞋煩惱若過去者唯縛過去五塵境界若現在者唯縛現在若未來者則有二種一者生法二不生法若生法者隨緣別縛若不生者通縛三世色等五塵若在意地十使煩惱於三世中隨何世起皆縛三世有漏諸法若無漏法緣而不縛總相如是於中分別貪瞋及慢於三世法別緣別縛見疑無明總緣總縛若依成實十使煩惱唯在意地一一皆能總縛三世亦得別緣縛不同辨之麁爾第八明其成義差別依婆蹉部有三種成一者人成彼宗之中說有人故二者結成煩惱定故三者事成境界定故若依毘曇有二種成一者結成煩惱定故二者事成境界定故毘曇法中不說有人故無人成譬喻者說唯有結成人事不成彼宗之中不說有人故無人成境界不定故無事成如一境界或時生貪或時生瞋或時生癡或復生慢或復生善是故不定以不定故名為不成依如毘曇當分生時即名事成成義如是第九明其發業潤生差別之相先明發業後辨潤生發業之中宗別不同依如毘曇修道煩惱親能發起身口二業緣事起故見諦煩惱不能親發身口二業迷理惑故故雜心云修道煩惱剎那等起起身口業見道煩惱作因等起起身口業修道煩惱云何名為剎那等起前念是其修道煩惱後念即起身口二業名剎那起見諦煩惱但能遠生名因等起不能親生故非剎那問曰若使緣事煩惱動身口者見諦所斷貪瞋慢等緣四諦下諸見而生亦是緣事何故不能親動身口釋言有以彼四諦下貪瞋慢等唯緣諸見不緣色聲香味觸等是故不即起身口業但能遠起身口如是意業云何彼宗之中思為意業思是通數皆與一切煩惱相應二輪煩惱皆能起之若依成實見諦煩惱具能發起善惡二業修道煩惱一向不能起不善業何故如是在凡夫時修道煩惱但可成就而不現行是故不發得聖之時修道煩惱雖復現行以輕微故不發惡業善業云何釋者不同有人釋言三果聖人但潤凡時有漏善業人天受生不造新業以之受生此義不然如成實說三果聖人一切地中所有煩惱隨所斷處則不造業以此准驗定知修惑未斷之處得發善業又復現見諸學人等得聖道已修起八禪用之上生云何不造以彼聖人造善生故修道煩惱得發善業次辨十使潤生差別若依毘曇於三界中一切十使皆能潤生若依成實唯愛能潤故成實論雜問品云唯愛能令諸有相續邪見等中無如是事地經論中亦同此說故彼文言愛水為潤若言受生癡見亦能起彼文言無明覆弊我心溉灌第十明其相生次第於中兩門一直就十使明相因起二約地以論十使之中因起如何無明為本依無明故便起疑使依彼疑後或生邪見或起我見依於我見便起斷常說為邊見由常見故為我未來更求勝處受持禁戒故起戒取於彼戒取所取法中計為第一便起見取由見取故順則生貪違則生瞋持此自高便生慢使一義如是又更分別無明為本因之起疑疑後決定便入二中一入有中便起身見以身見故說身死後或時如去或不如去若說如去則是常見說不如去即是斷見若見常者為神修善持戒苦行便起戒取若見斷者以無後世貪現五欲便生貪心以貪心故他侵生惱便起瞋心二入無中起於邪見以邪見故取邪為正便生見取以見取故恃己所見欺陵他人便起慢心因起如是一切且然未必皆爾次就地別以論因起地謂欲界乃至非想依如毘曇同地之中十使相望皆得相生若望他地上得生下下不生上上地命終得起下結故言生下要斷下結得上禪定得禪定已方起上結故不生上十使之義略云如是第一門中先釋其名後辨其相所言纏者煩惱纏心名為纏又縛行人亦名為纏以實通論一切煩惱無非是纏今據一門且論十種十名是何如雜心說無慚與無愧睡悔慳嫉掉眠忿及與覆是上煩惱纏內無羞恥故名無慚外無赧懼說為無愧眠之與睡論釋不同若依成實心重欲眠名之為睡攝心離覺說以為眠若依毘曇一切煩惱睡著境界不能堪忍說之為睡身心昏昧略緣境界目之為眠五識名身意識名心是二昏昧名為眠也於作善事追變名悔於己身財堅著名慳於他勝事妬忌名嫉躁動名掉憤惱曰忿隱過名覆名義如是就此十中無慚無愧是不善地慳嫉忿覆是小煩惱地睡眠掉悔是別心數以此十種有急縛義故說為纏次對使垢料簡同異此之一義廣釋如前六垢章中次對十使明依不同如毘曇說無愧睡與眠此三無明依掉慳及無慚是從貪欲生覆纏二使依悔即因猶豫忿嫉瞋恚依明智之所說論文如是以癡覆心不知羞恥作惡無愧又以癡故煩惱起時不自開曉睡著境界不能堪忍說之為睡復以癡故昏障覆心無所覺知說以為眠是故此三同依無明以有貪故追求五欲不能止息說之為掉以有貪故慳惜己物不能捨離說以為慳以有貪欲於追求中無有羞恥說為無慚是故此三同依貪欲以有愚癡貪欲心故作惡覆藏不知發露說之為覆故說覆纏二使依也所謂依於貪欲無明以有疑故作善追變說之為悔故說悔心因於猶豫以有瞋故於他忿惱說之為忿忌他勝己說之為嫉故說忿嫉依於瞋恚若依成實覆慳二纏是其貪使忿嫉二纏是其瞋使餘悉非使次就見修分別十纏十纏之中無慚無愧睡之與掉此之四種通障見修餘之六種唯障修道若依成實十纏煩惱通障見修次就六識分別諸纏若依毘曇無慚無愧睡掉及悔通於六識餘五在意若依成實一切在意五識中無從想生次就三界辨其通局依如毘曇睡掉二纏遍通三界彼說煩惱睡著境界名為睡故上界有之自餘八纏唯在欲界成實論中雖無文說准義以求上界但無睡眠及慳得有餘七彼宗上界有不善故有無慚愧彼有疑故亦得有悔有瞋使故得有忿嫉有貪使故得有覆纏不善亂心故得有掉次就位辨依如毘曇凡夫乃至斯陀之人具足十纏那含之人但有睡掉無餘八種羅漢全無若依成實斯陀已前相同毘曇那含之人斷欲結故無慳睡眠有餘七種羅漢全無問曰羅漢若無眠者何故經中說羅漢眠龍樹釋言眠有二種一有夢眠神應渾濁種種異見二無夢眠靜息而已彼阿羅漢已捨夢眠有無夢眠何故有此論自釋言四大之身法須飲食眠息將養是故有之不為安穩著樂故眠論復釋言羅漢有二一慧解脫二俱解脫俱解脫者具得八禪以得禪故得色界地微妙四大來在身中身則安樂是故無眠慧解脫者不得上禪不得禪故不得上界勝妙四大來入身中是故有眠羅漢如是佛復云何龍樹釋言佛永無眠為化眾生示現有之十纏之義略辨如是第一釋名十障之義出十地論名字是何一凡夫我相障二邪行於眾生身等障三闇相於聞思修等諸法忘障四解法慢障五身淨我慢障六微煩惱習障七細相習障八於無相有行障九不能善利益眾生障十於諸法中不得自在障初言凡夫我相障者此對初地無我真解以我為障我有二種一自在名我謂八自在此就用也二自實名我此據體也實有二種一者理實所謂佛性是故經言我者所謂如來之藏二者情實所謂凡夫妄情所立生法自性論其理實得之在聖妄情所立起之在凡為別真我就人以分故舉凡夫凡謂生死凡鄙之法夫謂士夫凡法成夫故曰凡夫此猶我人之別名也執實名我取我體狀目之為相礙聖名障邪行於眾生身等障者此對二地持戒淨行說彼惡業以為障也惡業乖正目之為邪集起名行行起在緣集必依具言於生者即是緣也言身等者即是具也舉身統攝口意二業故名為等礙彼戒行故名為障闇相於聞等諸法忘者此對三地聞法之解說闇為障心無慧明故稱為闇闇狀名相此是障體闇心迷境境謂聞等三慧之法於此法中不能照了明記在心故名為忘解法慢者此對四地出世真證說三地中解心為障此解當地雖能解法取相而知名解法慢慢故是障前三地中以我邪行闇忌為障今此何故說解為障彼前三地世間行故以福捨罪四地已上出世行故以智捨相是故不類身淨慢者此對五地十平等心以彼四地取淨為障前四地中得淨法身取身淨相名為我慢慢故是障微煩惱習者此對六地十法平等說五地中取染淨法分別慢心以之為障然慢有三謂上中下前解法慢以之為上障於四地下忍之心身淨為中障於五地中忍之解取染淨慢慢中最下障六地中上忍之智六地所除對前中上故說為微性是取慢惑障之法就過說惱據微煩惱顯前中上類亦同然俱是煩惱何故前二說為慢乎為障出世所除之障隨道取執為過輕微不同前三性相俱違故約所取以別其障說為慢矣就初障慢類後皆爾然此微是其麁家殘氣故名為習細相習者此對七地發起勝行說六地中樂空為障以六地中得法平等於空樂住不能即空發起勝行所以為障取有為麁著空為細細狀名相麁家殘氣目之為習然其所取雖別空有執性同故猶得說為麁家習也言於無相有行障者此對八地無功用行說七地中功用為障第八地中報行純熟捨離功用名曰無相望於無相名功用修以為有行礙於無相故目為障不能善益眾生障者此對九地無礙說法以彼八地不能為障前八地中雖能淨土教化眾生不堪無礙辨才益物名為不能以不能故說之為障言於諸法不自在者此對十地自在之智說九地中無智為障前九地中雖復無礙辨才說法未能於佛所知深法照用無礙名不自在又復不能受佛如來雲雨說法降注法雨滅惡生善名不自在以不自在故說為障第二明其立障所依論主依何立此十障斯乃依於相續解脫二十二愚立此十障及第十一微細智障二十二者初地有二乃至佛地各有二種是故通合有二十二初地二者一眾生著我法著我愚是利煩惱二增上中惡趣起煩惱煩惱有三謂下中上中上煩惱能發惡業受惡趣報對果名因名增上中惡趣煩惱論主就初說為凡夫我相障也第二地中二種愚者一者微細犯戒行愚是彼二地律儀戒障二者種種業趣行愚是彼二地攝善攝生二種行障不知種種善惡業故不能攝善不能攝生論主就初說為邪行身等障也第三地中二種愚者一聞持滿足愚障彼三地聞法解心二欲愛愚障彼三地八禪定等論主就初說為闇相於聞等障四地二者一法愛愚愛三地中聞法解心二正受愚愛三地中禪定行等論主就初說為第四解法慢障五地二者一背生死向涅槃愚謂四地中取淨之慢障彼五地十平等心及障彼地大慈悲等利眾生行二者一向背於涅槃向世間愚障彼五地諦觀等行論主就初說為第五身淨慢障六地二者一多行相愚謂五地中取染淨等分別慢相障六地中十法平等二不能觀察多行生愚障六地中因緣行觀論主就初說為第六微煩惱障七地二者一微細相行愚謂六地中樂空之心障七地中十方便慧發起勝行二無相思惟方便行愚障七地中修無功用論主就初說為第七細相習障八地二者一者無相無開發愚謂七地中功用行心障八地中無功用行二自在愚障八地中淨佛國土三自在行及十自在論主就初說為第八有行障也九地二者一不能於諸法及法名字總持自在愚障九地中智成就行二樂說法自在愚障九地中說成就等論主就後說為第九不能善益眾生障也十地二者一者大神通愚謂障十地神通無上有上行等二者微細祕密行愚謂障十地七種智等論主就後說為於法不自在障十地望佛亦有二愚一者一切爾炎微細正受愚謂無明地障彼如來一切智德二障礙愚謂事中無知障彼如來一切種智地論說言第十地中有智障者當知是彼障礙愚也立障所依辨之麁爾第三門中言辨相者開合不定或云一二乃至眾多所言一者一切煩惱總為一障或分為二所謂見修十中初一是見諦惑餘之九種是修道惑就業煩惱亦得分二第二第八是其業障餘是煩惱或說為三所謂見愛及與無明初一是見第二能起犯戒煩惱即是其愛後八無明或說為六世間有三出世亦然三地已還名為世間四地已上名為出世世中三者一是解障謂執我心障無我解二是行障所謂邪行障於戒行三者是其智用之障所謂闇相障彼三地明淨之知出世三者始從解法乃至細相是其解障分別有無障彼非有非無之解二者行障謂於無相有行障也障彼八地無功用行餘之二種是智用障不能利生不知法故或說為十始從我相乃至於法不得自在或說二十謂二十愚廣如上辨若廣分別數別難窮障相如是第四明其除斷處所於中有五一序異說二破邪執三立正義四難正義第五釋通言異說者有人說言此十障中障初地者初地始心無礙正斷乃至障彼第十地者十地始心無礙正斷何故得知涅槃經說初依菩薩以為凡夫具煩惱性故知地前一向不斷又仁王中宣說地前以為伏忍故知不斷又如地論三地中說諸見縛者初地時斷明知初障初地始除又小乘中障見諦惑苦忍已去無礙正斷障修道惑斯陀行後無礙正治以小類大其義相似唯佛地障十地終心無礙正斷如來地中解脫證除以佛無學累外淨故此是一論又復人言障初地障初地始心無礙正斷乃至障彼佛地之障佛智初起無礙正斷故經說言無明住地佛菩提斷此是兩論異說如是次破邪執若言初障初地始心無礙正斷乃至第十十地始心無礙斷者是義不然云何不然如地論中對十一障說十一地遠離初障宣說初地乃至遠離第十一障說如來地又如相續解脫經中對彼二十二種愚故說十一淨二十二愚備如前列對初二愚說初地淨乃至對彼最後二愚說佛地淨若言十地作無礙道正斷十障彼如來地亦應如是而如來地望彼微障解脫證除非無礙者十地亦爾何勞致疑若言佛地是無學故累外證除全異十地十地望前隨分成處更不進習亦是無學與佛何別又若佛地是無學故出處說地菩薩學中斷處說地是則佛地是無學故出處解脫菩薩在學應當斷處說為解脫因果雖殊同以出處為解脫道因果雖異何為不得同就出處說為地乎若言經說初依菩薩具煩惱性令使地前全不斷者即涅槃中宣說地前雖未階於初不動地而能壞一切生死是故名為不可思議云何不斷又大涅槃解不到到言不到者謂大涅槃所言到者菩薩永斷貪欲瞋癡是故能到身口意淨不犯四重五逆者故能到不謗方等不求闡提是故能到何處菩薩永斷貪等到大涅槃種性已上此云何知即彼文言須陀洹人八萬劫到乃至辟支十千劫到此言到者到前菩薩所到涅槃然彼須陀八萬劫到乃至辟支十千劫到到種姓地名到涅槃故知菩薩永破貪等到涅槃者種姓已上永斷貪等到於涅槃云何不斷又華嚴中辨十住義云言菩薩最初發心便成正覺見法實相具足慧身等諸如來云何不斷又華嚴中宣說地前有其永斷何故不依彼文如何華嚴經中辨十住義十住位分在於習種彼偈說言第四生貴真佛子從諸賢聖正法生有無二邊悉不著永離生死出三界云何不永又地持中宣說種性二障清淨云何不斷若言地前名為伏忍證不斷者即仁王中說至金剛悉名為伏唯佛一人方能永斷應十地還悉不永斷經雖說伏前立義家地上名永彼雖宣說地前為伏何得於中全無永斷又若宣說地前為伏於中無永仁王宣說初二三地以為信忍應當無證彼名信忍於中有證彼雖說伏何妨有永又若宣說地前為伏於中無永地經宣說三地已還悉是世間但厭不斷應三地還亦無永斷彼說為厭於中有永地前名伏何為無永又若地前唯伏不永則無無漏若無無漏大力菩薩用何受於變易生死以此一驗其理足定若言地論說諸見縛初地時斷證非地前經中亦說無明住地唯佛所斷乃至後身猶被覆障十地已還應無斷義彼言佛斷十地已還實有斷除地論雖說見縛在於初地時斷地前菩薩何為不斷又地持云先解行住見如是法如是縛斷見縛猶是凡夫我障彼論既說解行中斷云何說言初地已去無礙正除又地持中說煩惱障有三處過一增上中惡趣煩惱過過解行住入歡喜地二微細煩惱過過遠行住入不動地三者微細習氣行過過無礙住入第十地彼增上中惡趣煩惱猶是初地二種愚中第二種愚與彼我相同障初地惡趣煩惱初地出過非始斷故凡夫我相亦應如是云何說言初地始斷若言初地斷處名過不以出處名為過者是則第二微細煩惱二地已上漸次斷除八地時盡應說二地以之為過不至八地第三習氣八地已去漸次斷除十地窮盡應說八地以之為過不至十地然彼斷處不名為過而至出處方名過故明知第一惡趣煩惱初地出過非是始斷又地持中說解行住依世俗禪修習一切菩提分法發諸大願斷惡趣報入歡喜地然彼所斷猶是初地二種愚中第二惡趣煩惱之果彼果既是解行中斷彼因何為解行不除又地持中說解行住有五畏等初地之障彼云解行行上忍時斷此過相入歡喜地得歡喜故是諸過相悉無復有若初地障解行不斷云何說言解行上忍斷此過相入歡喜地若初地上方始漸斷云何說言得歡喜時諸過悉無又地持云解行菩薩有軟中上方便展轉淨解脫非無罪清淨歡喜住中出障解脫無罪清淨若初地障解行不斷云何得名展轉清淨若初地上方始斷者云何得名出障解脫無罪清淨不名無礙又如七卷金光明經三身品說地前菩薩聞法思惟修行精進破懶惰障次破罪障次破不尊重障後破掉悔心障破四障已入歡喜地依歡喜地拔利益障已入第二地依第二地破逼惱障已入第三地乃至最後依第十地破於一切所知之障拔除一切根本心障入如來地以斯准驗定知初障非是初地無礙正斷若言小乘障見諦惑苦忍已去方始斷除令大亦同者此如後釋又若初地無礙之道十三住分判屬初地不在解行彼小乘中須陀人進斷欲界六品修惑彼無礙道四果別分應屬斯陀不屬初果斯陀進斷欲界修惑七八九品彼無礙道四果別分應屬那含不屬斯陀那含進斷上二界結彼無礙道應屬羅漢不屬那含然彼進斷上結無礙四果別分悉屬下果初地無礙何為不得判屬解行乃令屬後說初地斷又若初地障初地斷者彼無礙道聞思修證四種心中何心所攝若用證斷便是證除不名無礙若用修斷修為世間為是出世若是出世地論宣說聞思修等但是智因能生出世而體不能滿出世間云何得判以為出世又地論言不現三界心心數法分別修智名為世間修道之智云何出世既非出世何得判之以屬初地若是世間便屬解行何得宣說初地正斷初障既非初地正斷乃至最後微障亦然此是一非若言初地乃至佛地皆依無礙正斷諸障是義不然菩薩無礙備如前破若當佛地無礙斷者便名佛智以為金剛何故宣說十地終心為金剛乎又大品云無礙道中名為菩薩解脫道中名之為佛云何說言佛為無礙正斷無明經中說言無明住地菩薩斷者彼說證除何關無礙次立正義障有總別所言總者凡夫我障以為一品乃至障佛微細智障各為一品所言別者直就凡夫我相障中品別百千乃至第十品別例然唯第十一微細智障品定為一不別為多以窮終故障相如是若對總障以明斷處初地家障解行地滿所修諸行為無礙道正斷彼結故地持云諸見結者解行時斷彼文復言解行住中行下忍時五怖畏等諸過之相增中忍時中上忍時下行上忍時斷此過相入歡喜地又彼復言解行住中有軟中上方便展轉淨解脫故知解行無礙正斷初地心起解脫證除故地持云五怖畏等一切過相得歡喜時悉無復有彼文復言歡喜住出障解脫無罪清淨解脫種種煩惱上纏故知初地累外證除凡夫我障斷處如是乃至最後微細智障十地終心無礙正斷佛地證除然彼最初無礙道者義說不定若當分因以別其果判屬解行若當攝因以從果者得言此道與彼初地為方便故判屬初地諸地無礙類皆同爾若對別障以明斷者就彼凡夫我相障中品別無量彼初品者解行終心無礙正斷初地始心解脫證除第二品者即前證邊復有緣照對治心起為無礙道斷除彼結無礙謝已第二念中真證心證心現為解脫道證除彼結第三品者即彼第二證心起時復有緣照對治心生為無礙道治第三品彼心謝已第四念中真證心起解脫證除如是次第乃至十地治斷齊然是故十地名為漸淨不同佛地頓得清淨然第十一微智障者局唯一品金剛心起無礙正斷種智初起解脫證除更無異品故地持云如來住者頓得清淨不如餘住漸次清淨正義如是次難正義若言初障解行終心無礙斷者何故地前不名見道不名出世不名歡喜又若地前無礙永斷何故仁王宣說地前以為伏忍又若地前無礙永斷何故經說初依菩薩具煩惱名為凡夫不名為聖又若解行斷初障者何故地論說諸見縛初地時滅又若初障解行終心無礙斷者彼小乘中障見諦惑亦應以彼世第一法為無礙道正斷彼結然小乘中障見諦惑要苦忍等見道心斷大乘亦爾何得異解次解邪難以通正義何故地前正斷見惑而不得名為見道者大乘法中見有二種一者解見緣觀諦理而斷煩惱二者證見緣觀心滅真照現前若通論之解行終心緣觀諦理斷除見惑亦得名見故地持中說諸見縛解行時斷但大乘中滅觀真見方是出世出世分中宣說見道故解行中雖能緣見不與其名如七地中修無功用而不得名無功用何故不名為出世者良以對彼滅觀真德為出世故地前緣見三界心心數法為體故非出世何故不名為歡喜者正與惑對未得出離心無安泰故不名喜如未來禪雖斷欲結以未出故無其喜支此亦同爾已能永斷何故仁王說為伏忍釋言地前具有三義一有斷義謂於四住增上及中并麁無明漸次斷除趣入歡喜故地持中說種性地二障清淨解行住中斷諸過相入歡喜地二有伏義於細四住及中無明但能遮伏未能永斷故仁王中說為伏忍三有未斷未伏之義於彼四住微細習氣及善煩惱并細無明未能斷伏故彼相續解脫經說地前菩薩煩惱亦行善法亦行是故不名上波羅蜜彼仁王中為別五忍對後彰劣故就伏邊說為伏忍不可執此定言不斷若以仁王說為伏忍即令於中全無斷者仁王亦說金剛已還皆名為伏唯佛一人方能永斷十地已還悉應不斷彼說為伏於中有斷地前亦爾何勞致疑又若仁王宣說地前名為伏忍即使於中全無永斷仁王宣說初二三地名為信忍豈可於中唯信無證彼說信處於中有證彼說伏處何為無斷何故經說初依菩薩具煩惱性名凡夫者地前菩薩雖斷五住無一住中遍漏盡之處名具煩惱性非全無斷如小乘中貪瞋癡慢見諦道中雖分除義由斷不盡不與斷名此亦如是又復地前雖除六道分段生死殘氣猶在於六道中無漏盡處故名凡夫非無聖德論言見縛初地斷者彼說證除不關無礙如說無明佛菩提斷豈是無礙此亦同爾若以小乘類同大乘是所不應小乘望大有三不同相類所言三者一小乘中見道已前全無無漏大乘有之小乘無故不斷煩惱大乘有故能為無礙正斷初障二小乘中唯有一種緣照無漏更無真證是故所有斷結無漏判屬出世大乘之中有二無漏一是緣觀斷結無漏體是世間二是滅觀無結無漏體是出世以彼世間有緣治故能為無礙正斷見惑滅觀真德體是出世故說初地解脫證除三小乘中智解微淺以微淺故未見未斷名為世間有見有斷即名出世大乘智深有見有斷判為世間息見息斷無見為見無斷為斷方為出世以此三別是故大小不得相類望彼初地說治既然乃至望佛說治齊爾十障之義略辨如是十四難義出涅槃經彼大品經佛母品中亦具分別所言難者執邪徵正目之為難亦可邪執礙於聖道能與出世為留難故名之為難難別不同宣說十四就十四中常無常見有其四種邊無邊見亦有四種如去不如去復有四種身神一異有其二種是故合有十四難也常無常中四種見者一神及世間二俱是常二神及世間二俱無常三神及世間亦常無常四神及世間非常非無常今先就神分別其相後就世間所言神者謂諸凡夫顛倒憶想橫計我人名之為神言神常者有諸外道說神是常於中有二一鈍二利鈍根之者為是神故修持所行未來受報又為苦行令神得脫利根之者說神定常苦樂不變則無罪福多起邪見言無常者有諸外道說神無常計無常故為今世樂多起放逸所言亦常無常者有諸外道說神有二一細二麁細者是常身死神在麁者無常身死神滅如仙尼說所言非常非無常者有人見彼常與無常二俱有過云何有過若神是常則無罪福苦樂等報猶如虛空風雨不變若神無常便為苦樂之所變改猶如牛皮風雨在中則便瀾壞以是過故說神非常亦非無常雖復宣說非常無常以我心故必說有神就神如是次就世間明常無常言世間者論說有三一眾生世間二五陰世間三國土世間於此三中隨人取別亦有常等四種異見言世常者有人說彼三種世間自然而有不從因起名之為常言無常者有人宣說一切世間終歸斷滅更無後續故曰無常所言亦常亦無常者有人說言世間之中麁者無常微塵是常是故名為亦常亦無常所言非常非無常者有人見彼常與無常二俱有過是故宣說非常無常此等四種執定不捨故名為邪問曰神者本來無法於中妄取可名為邪世間是有設令取之云何名邪論自釋言但破世間定執常等不破世間如人見蛇妄謂瓔珞有明眼者語言是蛇非是瓔珞佛亦如是破彼常等不破世間現見世間無常生滅云何定常業報不失云何說言定是無常前二既非寧有第三亦常無常有為生滅業果不失寧得定說非常無常以是義故常等四種皆悉是邪邊無邊中四種見者一神及世間二俱有邊二神及世間二俱無邊三神及世間亦有邊無邊四神及世間非有邊非無邊今先就神分別四種後就世間神有邊者有人宣說眾生神我猶如微塵或如芥子麻麥黍豆或如棗等寸燈尺蛇蛛母中縷或有說言小人神小大人神大或云一等如是一切名為有邊神無邊者有人說言神遍虛空無處不有身所至處能覺苦樂若無身處則不能覺覺雖不遍神實周普言神有邊亦無邊者有人說神有麁有細麁者作身細者常身作身有邊常身無邊言非有邊非無邊者有人見彼邊與無邊二俱有過故說非邊非無邊也雖復宣說非邊無邊而不離神就神如是次就世間明邊無邊於中先就眾生五陰明邊無邊言有邊者說有種種有人以想分別思惟眾生陰身求其根本不得其始便作是念若無原始亦無中後無初中後便無世間是故世間應當有始以有始故名為有邊此是一論復有宣說八萬劫外冥性為始始是其邊此義云何如僧佉經說迦毘羅仙得世俗禪發宿命通能知宿命見過去世八萬劫事過是已前不復能見便作是念八萬劫外不應無法應有冥性冥性微細五情不知從彼冥性初生覺心涅槃經中名之為大所謂最初中陰心識從彼覺心生於我心涅槃經中名之為慢從此我心生二種法一色二心就色法中初從我心生五微塵所謂色聲香味及觸從彼五塵生於五大所謂地水火風及空從聲一塵生於空大聲觸二塵生於風大色聲觸塵生於火大色聲觸味生於水大從於色聲香味觸塵生於地大地大從於多塵生故最能生成一切萬物次從五大生於五根從火生眼從空生耳從地生鼻從水生舌從風生身復更生於五作業根一手二脚三口聲四男根五女根復有一種心平等根所謂完心諸大合成故云平等色法如是就心法中有其三種謂染麁黑染者是貪麁者是瞋黑者是癡如是次第從細生麁後還從麁以至於細如微塵中有其瓶瓫諸器之性故從微塵出彼瓶等瓶等壞時還作微塵世性如是此性是常從來有之是故說之為眾生邊此是二論復有人言自然之性是世間邊貧賤富貴皆是自然不由往因此是三論復有人說微塵是其世間之邊微塵是常不可破壞不可燒斫以微細故但由罪福故有離合罪福業集塵合成身罪福業盡塵還離散是故微塵是世間邊此是四論復有人說自在天王是世間邊由彼出生一切人民故說為邊此是前邊此是五論復有人說一切眾生受苦樂盡自然至邊譬如山頂轉於縷丸縷盡自止止處是邊此是後邊此是六論言無邊者有人宣說眾生五陰廣多無量故曰無邊復有宣說眾生五陰前無原始後無盡時故曰無邊問曰此說與佛法同何過之有以其定執眾生相故言亦有邊亦無邊者有人宣說眾生五陰前後有邊十方無邊或有宣說十方有邊前後無邊言非有邊非無邊者有人見彼有邊無邊皆悉有過故說非有邊非無邊也雖復宣說非有非無以其定執眾生五陰所以是過次就國土明邊無邊者言有邊者有人宣說微塵是其世間之邊微塵聚集世間便成微塵散故世間便壞是故微塵是世間邊此是一論復有人說自在天王是世界主造作天地一切萬物萬物滅時天還攝取如是天主是世間邊此是二論復有人說自然之性是世間邊國土世界自然而有言無邊者有人宣說國土世間前後十方皆悉無邊言亦有邊亦無邊者有人宣說國土世間前後有邊十方無邊十方有邊前後無邊或有宣說上下有邊八方無邊或有宣說八方有邊上下無邊言非有邊非無邊者有人見彼有邊無邊二俱有過便著非有非無邊也以其定執所以是過上來廣辨邊無邊等四見差別次辨如去不如去等於中有四一者如去二不如去三亦如去亦不如去四非不如去言如去者如從前世來生此間去向後世亦復如是故云如去不如去者有人說言如從前世來生此間死後斷滅不如前去名不如去言亦如去不如去者有人說言身之與神合以為人如從前來死後神去身不如去言非如去非不如去者有人見彼去與不去斯皆有過故說非去及非不去雖唯說不去及非不去不能捨神次辨身神一異之義於中有二一身與神一二身與神異所言一者有人說言身即是神所以者何分折此身更別求神不可得故又受苦樂皆是其身是故得知身即是神所言異者有人說言身與神異身相麁現神即微細五情不得散心凡夫不能得見攝清淨禪定之人乃能見之故知是異若不異者身死之時神即隨滅以其異故身滅神在十四難義略之云爾十六神我出大品經神謂神主我謂我人神我不同略說十六名字是何一名為我二名眾生三名壽者四名命者五名生者六名養育七名眾數八名為人九名作者十使作者十一起者十二使起者十三受者十四使受者十五知者十六見者此等皆是我之別名初言我者論自釋言於五陰中起我我所故名為我何者是我何者我所是義不定若異五陰別計有我則名五陰以為我所若取五陰以為我人於五陰中隨取何陰以之為我即名為我餘陰為所言眾生者計有我人依於五陰和合而生故名眾生問曰佛法亦說五陰集成眾生與彼何異釋言佛法說生假名無其體實彼說有體是故不同所言壽者計有我人命根成就住有分限故名壽者所言命者即如向說我眾生壽等命根成就故名命者所言生者計有我人能起眾事如父母生子故名生者言養育者計有我人假藉衣食而得增長故名養育言眾數者從彼我人有陰界等眾法之數故名眾數又取我人為陰界等諸法之數如說諸陰以為我所所言人者諸有神主能行人法故名為人所言作者計有我人用手足等能作眾事故名作者言使作者計有我人能使役他名使作者所言起者計有我人能起罪福故名起者言使起者計有我人能使役他起罪福業名使起者所言受者計有我人後身受報故名受者言使受者計有我人能令他人受苦樂果名使受者所言見者計有我人用眼見色故名見者所言知者計有我人用餘五情知餘五塵故名知者問曰神我局唯十六為更有乎論自釋言略說十六廣則無量十六神我略之云爾六十二見出長阿含梵動經中彼經所說本劫本見有十八見末劫末見有四十四是故通合有六十二言本劫者過去時也言本見者於彼過去起常見也言末劫者未來時也言末見者於未來世起斷見也相狀如何如彼經說本劫見中常論有四常無常論有四邊無邊論有四種種論有四無因而有論有二是故通合有十八見常論四者有人入定憶識過去二十劫事便作是言我入定意見過去世二十劫中成劫壞劫其中眾生不增不減常聚不散故知是常唯此為實餘皆妄語是為初見或復有人三昧定意憶識過去四十劫事便作是言我入定意見過去世四十劫中成劫壞劫其中眾生常聚不散故知是常唯此為實餘皆妄語是為二見或復有人三昧定意憶識過去八十劫事便作是言我以定意見過去世八十劫中成劫壞劫其中眾生常聚不散故知是常唯此為實餘皆妄語是為三見或復有人以捷疾智善能觀察作是說言我及世間皆悉是常是為四見問曰此四攝常盡不答言不盡今此且言見二十劫四十八十以實論之或有眾生見於一切乃至八萬今略不論所言亦常亦無常者如經中說有諸沙門婆羅門等起如是論我及世間半常半無常入四見中齊見不過何者四見如此世界劫初成時大梵已還空無眾生彼光音天有一天子光音天中福命將盡生於初禪大梵天中彼天生已便於是處生愛著心作是念言願餘眾生共我生此時光音天有諸天子福命將盡生此天中彼先生者便作是念我於此處最尊最貴為眾生父自然而有無造我者我福是常餘皆我作我所化生皆是無常後生諸梵亦生是心是諸梵中有命終者來生人間後修定意憶識往事便作是言彼大梵王自然而有無造作者一向是常後生諸梵為他造作一向無常是故世間亦常無常此實餘虛是為初見第二見者如向後生諸梵之中或有戲咲放逸懈怠以戲咲故身體疲極便失定意以失意故命終下生後修定意憶識往事便作是言彼不戲者常住彼天永無遷變彼是其常我等戲故致此無常是故定知我及世間亦常無常是為二見第三見者如向後生諸梵眾中或著相者生欲染心便失定意以失意故命終下生後修定意憶識往事便作是念彼梵眾中不相著者常住彼天我等相著致此無常流轉生死是故定知我及世間亦常無常是為三見第四見者或有眾生以捷疾智分別思量我及世間亦常無常此實餘虛是為四見邊無邊中四種見者一有邊見二無邊見三亦有邊亦無邊見四非有邊非無邊見言有邊者有人入定觀察世間齊己所見生有邊想便言世間一向有邊是為初見言無邊者有人入定觀察世間生無邊想便作是言世間無邊是為二見言亦有邊亦無邊者有人入定觀察世間上下有邊四方無邊四方有邊上下無邊便言世間亦有邊亦無邊是為三見言非有邊非無邊者或復有人以捷疾智觀察世間為非有邊及無邊便言世間非邊無邊此義如前十四難中具廣分別是為四見捷種種論中四種見者有人念言我於善惡業報之中不知不見若有聰明多智之人來問我者我不能答羞愧於彼以羞彼故於其善惡業果之中隨我意解彼設問者當如是答此事如是此事是實此事不實此事是異此事不異此事非異非不異等是為初論或復有人作如是見我實不知為有他世為無他世若有沙門婆羅門等實有天眼及他心智能知遠事彼來問我我若答之則為妄語畏妄語故即用彼人所知之者以為歸依彼設問者取彼所見當如是答此事如是此不如是此事是異此事不異此事非異非不異等是為二論或復有人作如是論我實不知何者是善何者不善我若宣說此法是善此法不善則有所愛若有所愛則有所恚若有愛恚則有受生畏受生故用此非善非不善義以為所歸彼設問者用此非善非惡答之此事如是此事是實此事是異此事不異是為三論此事異者異於善惡此不異者與彼虛空相似不異或復有人愚癡闇鈍一切法中自無所知他有問者隨他言答取他世人所立諸見用以答之此事如是此不如是此異不異是為四論無因見中二種見者有人先生無想天中後生人間修習禪定憶識往事便言無因而有世間是為初見或復有人以捷疾智分別觀察說言世間無因而有是為二見上來十八於本劫中起常見也末劫末見四十四者有想之論有十六見無想論中有其八見非有想非無想論亦有八見斷滅論中有其七見現在泥洹有其五見是故通合有四十四有想論中十六種者以想對色有其四句對邊無邊復有四句對苦對樂亦有四句多少相對復有四句對色四者我此終後有色有想是為初見無色有想是為二見亦有色亦無色有想是為三見非有色非無色有想是為四見邊中四者我此終後有邊有想是為初見無邊有想是為二見亦有邊亦無邊有想是為三見非有邊非無邊有想是為四見苦樂等中四種見者我此終後有苦有想是為初見有樂有想是為二見有苦有樂有想是為三見非有苦非有樂有想是為四見多少四者我此終後有其一想是為初見有若干想是為二見眾多非一故名若干有其小想是為三見緣境狹故稱之為小有無量想是為四見緣境寬故說為無量無想八者對色有四對邊無邊復有四種故有八也對色四者我此終後有色無想是為初見無色無想是為二見亦有色無色無想是為三見非有色非無色無想是為四見對邊四者我此終後有邊無想是為初見無邊無想是為二見亦有邊亦無邊無想是為三見非有邊非無邊無想是為四見以無想故不可說為苦樂等四苦樂等四在心法故又無想故不可說為一與若干小與無量非有想非無想中八者對色有四對邊無邊復有四種故有八也色中四者我此終後有色非有想非無想是為初見無色非有想非無想是為二見亦有色亦無色非有想非無想是為三見非有色非無色非有想非無想是為四見邊中四者我此終後有邊非有想非無想是為初見無邊非有想非無想是為二見亦有邊亦無邊非有想非無想是為三見非有邊非無邊非有想非無想是為四見以其非有非無想故不可說為苦樂等四又以非想非無想故不可說為一與若干小與無量問曰何故不說亦有亦無想乎理實應有若更說之不異前二所以不說若說亦有不異初門若說亦無不異第二是故不論斷滅七者有人說言我今此身四大六入父母所生乳餔所養衣食所成摩捫擁護然是無常終歸斷滅是為初見復有人言我今此身不得滅盡至欲界天斷滅無餘是為二見復有人言欲界天身不得滅盡色界地身諸根具足彼報盡竟斷滅無餘是為三見復有人言色界地中不得滅盡空處報盡斷滅無餘是為四見復有人言空處地中不得滅盡識處報盡斷滅無餘是為五見復有人言識處地中不得斷滅無處有盡斷滅無餘是為六見復有人言無所有處不得滅盡非想報盡斷滅無餘是為七見現在泥洹五種見者有人說言我今此身即是泥洹所以者何我於現在五欲自恣受於快樂是故此身即是泥洹過是更無是為初見復有人言此現在身非是泥洹更有泥洹微妙第一我獨知之餘人不達如我斷滅欲惡不善有覺有觀離生喜樂入初禪行齊是名為現在泥洹過是更無是為二見復有人言更有泥洹微妙第一我獨知之餘人不達如我現在滅離覺觀內淨一心無覺無觀定生喜樂入二禪行齊是名為現在泥洹過是更無是為三見復有人言更有泥洹微妙第一唯我獨知餘人不達如我除喜行捨憶念安慧受樂入三禪行齊是名為現在泥洹過是更無是為四見復有人言更有泥洹第一微妙唯我獨知餘人不達如我現在斷苦斷樂先滅憂喜不苦不樂捨念清淨入第四禪齊是名為現在泥洹過是更無是為五見問曰何故不說四空以為泥洹理亦應說略不論之六十二見辨之麁爾八萬四千諸煩惱者經但有數不列其名何由可識當應翻彼八萬四千諸度法門即為八萬四千煩惱其猶六弊翻對六度即為六弊此亦如是所對八萬四千度門後當別論煩惱門竟染法聚諸業義有十六門第一釋名辨其體性色形聚積名之為身起說之門說之為口伺緣名意依斯起作故名身業乃至意業名字如是體性云何身業有二一者作業二無作業言作業者論釋不同依如毘曇三聚法中色法所收十二入中色入所攝彼說身作是礙性故色聚所收是實法色眼所行故色入所攝所謂高下正不正等若依成實三聚法中色聚所收十二入中法入所攝色義同前以何義故十二入中法入所攝彼宗之中實色非業凡是業者要是假色相續之中有損有益方名為業故成實言餘處生時能有損益名之為業相續之中後起異前名餘處生大乘法中實有作業相續乃成義有兩兼不得偏取作業如是無作業者依如毘曇三聚法中色法所收十二入中法入所攝是礙性故色法所收此無作色非眼所行唯意識知故法入攝若依成實三聚法中是其非色非心所收十二入中法入所攝彼宗不說有無作色良以無作不同形礙故名非色不同情慮故曰非心為意行故法入所攝大乘法中義有兩兼是身業故得名為色無色心相名非色心身業如是口業亦二一者作業二無作業言作業者論釋不同依如毘曇三聚法中色法所收十二入中聲入所攝是礙性故色法所收是實法聲耳所行故聲入所攝彼宗不說有假名聲以為業矣若依成實三聚法中色法所收十二入中法入所攝是礙性故色法所收是假名聲意所行故法入所攝相續之中方有損益故名為假無作業者論釋亦異依如毘曇三聚法中色法所收十二入中法入所攝是色性故色聚所收是無作法意所行故法入所攝若依成實三聚法中非色心收十二入中法入所攝不同形礙故名非色不同情慮故曰非心意所行故法入所攝大乘法中口業之相類身可知意業之中諸論不同依如毘曇但有作業無無作業故彼論言以三種故意無無作言三種者謂善惡等三性法也色法之中三性並故善身口邊有惡無作惡身口邊有善無作心法不爾善惡不並善心之中無惡無作惡心之中無善無作以是義故但有作業然彼作業三聚法中心法所收十二入中法入所攝是心數中思數為體故心法收是意所行故法入攝若依成實意地具有作無作業故彼論言無有因緣令使意地無無作業彼說作業與毘曇同所言異者不說心外別有思體故彼論言思若非意更復說何以為意業意行緣中說名為思無作業者三聚法中非色心收十二入中法入所攝不同形礙復非情慮說非色心意所行故法入所攝大乘法中有作無作其中作業思數為體三聚法中心法所收十二入中法入所攝無作業者是心業故得言是心非心相故得言非心十二入中法入所攝意業如是次辨其相身業之中有其三種善惡無記善中有二一止二作離身三邪是名為止禮拜等事是名為作惡中亦二一止二作要期作心不禮拜等是名為止作身三惡殺盜邪婬是名為作無記亦二一止二作捨無記心所起身業是名為止起名為作問曰善惡止業之中捨彼惡作以為善止捨彼善作以為惡止無記之中何不捨彼善惡二作以之為止乃捨無記作起之業以為止乎若無記中還捨無記所作之業以為止者善中之止還應止彼善中之作不捨惡作惡亦同爾釋言不類善惡二門正相違返正相違故有二相翻一總二別總而論之以善對惡以惡對善別而論之善中之止必翻惡作惡中之止必翻善作無記望彼善惡二門非正相違非正違故唯總相翻無別相翻總相翻故無記翻彼善惡二門不別翻故無記之止不翻善惡二門之作無記之作不翻善惡二門之止當分之中止作相翻口業亦三善惡無記善中有二一止二作離口四過是名為止讀誦讚歎如法之音是名為作不善亦二一止二作不讀誦等是名為止作口四過是名為作無記亦二一止二作捨無記心所起口業是名為止起名為作意業亦三善惡無記善有二種一止二作止離一切不善業思是名為止起善業思是名為作惡中亦二一止二作要期之心止離善思名之為止起惡業思是名為作無記亦二一止二作止離威儀工巧等心名之為止起此名作問曰殺生劫盜邪婬是身作者口教他殺仙人忿怒殺乾陀羅一國人民是何業乎論釋不同若依毘曇是身業攝究竟成殺要在身故口教殺者所教之人要身斷命方始成業仙人忿怒而殺人者近住鬼神知仙意故害彼國人若依成實口教殺者則是口業意瞋殺者則是意業故彼成實三邪品云口亦能教意亦能為但身多故名為身業餘業道中互造例然邪婬一種唯是身作以其成業要在身故如涅槃說此三業中意名正業身口二種名為期業期謂期會從其業思期會集成在於身口故名期業又彼經言意直名業身口二業名為業果以從業思成身口故次明開合廣略之義開合不定或總為一通名為業或分為二一者作業二無作業此如上辨或說為三於中有三一就具分別謂身口意三種之業二隨義分別一者作業所謂身口二種作業二無作業所謂身口無作之業三者非作非無作業所謂意業三就性分別所謂善惡無記之業或說為四謂黑白等四種之業或說為五如雜心說身業有二作與無作口業亦爾則以為四意唯有作通前說五若依成實意地亦有作無作業若從是義說業為六或分為九身口意業各有三種善惡無記則為九也又如成實九業品中更說為九何者是乎彼說欲界有其三種一是作業二無作業三者非作非無作業此如上辨色界亦爾則以為六無色有二一無作業二者非作非無作業通前為八及無漏業通前為九或分十三如毘曇說身口有五一者善作二不善作三無記作無作有二通前為五無作二者一善無作二惡無作無記羸劣不發無作身業既然口業亦爾則以為十意地唯有三種作業通前十三若依成實意地亦有善惡無作據斯以論業有十五或復說為二十三業善業有十謂不殺等不善亦十謂殺盜等通身口意三種無記便是二十三種業也廣以分之數別難窮次辨三業輕重之義三業之中何者最重於中先以身口二業對彼意業以辨輕重後別論之言以身口對意辨者意業最重一切身口由意成故又惡業中邪見最重能斷善根作一闡提善業之中三乘出道最為殊勝世間之中非想業勝皆是心作故知意重次就三業別明輕重身中最重出佛身血口中最重所謂破僧謗方等經意中最重所謂邪見惡業如是善業之中菩提之業最以為重此三種中身輕口中意為最重次辨上下得報不同如龍樹說不善有三謂下中上下生餓鬼中生畜生上生地獄善中亦三謂下中上下生修羅中生人中上生天生又更分別惡有四品謂下中上及與上上下生修羅中生餓鬼上生畜生上上之者生地獄中善中亦四下者生人中者生天上品之者得二乘果上上之者得無上果又涅槃中善分四品下生欝單中生弗婆上生瞿耶上上之者生閻浮提蓋乃對道以分上下彼欝單越不任受道下善生之中上二品生處難解若對道法中品之善應生瞿耶上生弗婆但彼經中中上兩品約報分耳南閻浮提受道中勝上善生之若對果報以分四品下生閻浮中生弗婆上生瞿耶上上之者生欝單越三業之義略辨如是第一門中釋名辨體三性業者所謂善惡及與無記順名為善違名為惡此違與順如下五品十善中釋非違非順說為無記解有兩義一對果分別中容之業不能記得苦樂兩報故名無記二就說分別中容之業如來不記為善為惡故名無記名義如是體性云何善有二種一者生得宿習今成二者方便對緣新起不善唯一不分生得方便之別何故如是一切惡法皆由過去久習性成不假現在方便修起為是不分無記有四所謂報生威儀工巧及與變化苦樂兩報名為報生進止往來是其威儀營世生務說為工巧十四化等名為變化次辨其相相別有五一約世法以為三性一切凡聖身口意中止作兩善斯名為善止作兩惡齊名不善報生威儀工巧變化通名無記二約出家道法分別一切凡聖身口意中止作兩善名之為善止作兩惡齊名不善報生無記威儀工巧及與變化義別有三如律中說順法所作斯名為善違法所作通名不善非違順者說為無記三對果分別生樂名善生苦不善不能生者說為無記於此門中凡夫學人身口意中止作兩善名之為善能生樂故止作兩惡齊名不善能生苦故報生威儀工巧變化說為無記不能生故無學聖人一切所作通名無記不能記得未來果故故地持中羅漢所犯名為無記突吉羅罪罪既無記善等亦然四對理分別理謂空理順理名善違理不善非違非順說為無記於此門中凡夫所作善惡無記悉名不善取性心起違空理故三乘聖人順理之行名之為善三乘聖人隨事所作說為無記五對實分別實謂不空如來藏性於此實性順名為善違名不善非違非順說為無記於此門中諸佛菩薩真證行德名之為善凡夫二乘一切所作悉名不善菩薩法中緣修無漏亦善不善相順名善以性違故說為不善餘非情法說為無記次就人論人謂凡夫聲聞緣覺菩薩及佛凡夫二乘及與菩薩具有三業如來一人大小不同小乘法中宣說如來有善無記無不善業如雜心說又如成實佛報無記餘德是善大乘法中宣說如來一向是善無惡無記故地持云唯有如來一切皆善大智論中亦同此說故彼宣說十八不共一向是善三性之業略之云爾第一釋名言三受者所謂苦樂不苦不樂逼惱名苦適悅名樂中容之受捨前二種是故名為不苦不樂亦名捨受所言業者善惡等因起作三受故名為業問曰善惡能生五陰以何義故偏云受業不說色業想等業乎如成實論三受品說受是實報故云受業餘是名報故闕不論言受實者苦樂等報正酬過去善惡之因故名實報自餘色等非是正對善惡二因故不名實但是相從說以為報故曰名報彼論復言受是最勝故云受業餘者不如所以不說所言勝者酬因明顯生欣生厭其力功強故名為勝餘不如是故名不如彼論復言受於緣中相別可得故云受業餘不如是癈而不論云何受心緣中可得如人說言火苦火樂如是一切以受緣中發生差別酬報義顯故名受業次辨其相問曰何業能得苦受乃至何業能得捨受釋言惡業能得苦受善業能得樂捨二受惡業得苦義在可知善業之中何者得樂何者得捨毘婆沙中兩師別論一師釋云善有三品謂下中上四禪已上上妙之善能得捨受故彼論言得不苦不樂是說為上善中下二善皆得樂受問曰下地以何義故無捨受報毘曇釋言下地是麁捨受是細下地不寂捨受寂靜又復下地作善之時但為受樂不為於捨是故下地無捨受報如此說者三禪已還無有報心而命終者無報捨故一師所立三品善中上下二善能得捨受中善得樂如此說者三禪已還亦有報捨有報捨故三禪已還報心之中亦得命終成實法中同向後說三品善中上下二善能得捨受下者能得三禪已還捨受之報上者能得四禪已上捨受之報良以善法起不頓成始微次著終則微妙離相寂靜是故上下同得捨受中得樂受問曰捨受既從善生酬遂善因應名為樂以何義故說名為捨釋言有以下善所得通應名樂以輕微故覺心不了故名為捨上善所得實是勝樂以寂靜故捨麁覺心故說為捨問曰所感上下二樂名為捨者能感之善應名無記釋言不類夫無記者不能記得當來果報方名無記良以記法生果為義但令生果斯名為記樂者是其覺知為義上下二樂覺心微少故不名樂說為捨矣問曰下善所得樂果覺心微故便名捨者下不善業所得微苦覺心亦少以何義故不名為捨釋言不類苦性麁重違心義強皆有覺知故不名捨樂性輕薄起不違心生覺義微故說為捨問曰苦樂並從業生以何義故苦麁樂微釋言三界有為之法體是無常生滅行苦彼苦受者用彼微細行苦為體苦上生苦苦增故麁彼樂受者亦用微細行苦為體苦上生樂浮薄故微以苦麁故輕重之苦皆名苦受以樂微故麁為樂受細為捨受第三門中就處論之處謂三界五道差別先就三界分別其相苦受業者依如毘曇起在欲界所得果報亦在欲界若依成實苦受之業起通三界繫屬欲界欲界正起上界寄起所得果報起通三界繫屬欲界欲界是其正受報處上界是其寄受之處問曰上界云何起苦釋言上界報欲盡時生憂惱心憂惱即是苦受攝也故彼論言苦樂隨身至於四禪憂喜隨心至於有頂憂苦並是苦受攝故樂受業者依如毘曇在欲色界三禪已還所受之報亦在欲色三禪已還若依成實樂受報業三界遍起繫屬在於三禪已還三禪已還是正起處三禪已上是寄起處所得之報亦通三界繫屬在於三禪已還三禪已還是正受處三禪已上是寄受處捨受業者起通三界受報不定若依成實三界受之問曰捨受既通三界何故經中說四禪上有捨受乎成實釋言四禪已上更無餘受故偏說捨然實捨受非不通下若依毘曇唯四禪上有捨受報下地無之下地設有受是方便捨三界如是次就五道分別其相苦受業者五趣通起受報亦然下三趣中受總報若人天二趣受別報苦樂受業者依如毘曇五趣遍起所得樂果有總有別總報之果唯在人天別報樂受唯除地獄遍餘四趣此云何知如雜心說善業有四一現報業二生報業三後報業四不定報業此四種中地獄造三除現報業以地獄中無善報故餘四趣中具起四業明知餘趣通有善報若依成實實受之業五趣通起所得樂受亦遍五道故彼論言善業大利得人天報乃至涅槃善業小利乃至三塗亦得少樂捨受業者依如毘曇人天通起報在色天若依成實捨受之業五趣通起受果亦然三受報業略述如是第一釋名三界繫者所謂欲色無色繫業欲謂欲界染愛塵境名之為欲欲別上界名為欲界然欲界中亦著己身但欲五塵下有上無為別上界就欲名矣色謂色界對下以名應名無欲以此界中著內色形從其所著故名為色色別上下稱曰色界言無色者謂無色界從其所取應名心界以此界中絕其色報背下彰名故云無色以斯別下名無色界言繫業者釋有四義一就業體以辨繫義有漏之業體屬三界是故名為三界繫業二就得果以辨繫義有漏之業受報之處定在三界是故名為三界繫業三就業果相對辨繫於三界中業果相縛是故名為三界繫業故成實云始從地獄乃至他化於中受報名欲界繫始從梵世至色究竟於中受報名色界繫始從空處乃至非想於中受報名無色繫四對惑辨繫為其當界煩惱緣縛故名繫業問曰業果共相縛故名為繫者以何義故不名繫果偏云繫業釋言就果說繫亦得今據業門故名繫業又業是本故偏說之又問煩惱亦能繫果以何義故不說煩惱以之為繫偏云繫業釋言煩惱理亦是繫今就業門故云繫業又業正種故偏說之問曰無記不定報業何界繫乎成實釋言是欲界繫所以者何能是欲界業果報故又問繫業繫法何別釋言繫業局在三業不通餘法若論繫法通業煩惱及彼相應心心法等皆名繫法名義如是次辨能繫於中有四一漏無漏相對分別有漏是繫無漏不定小乘法中一向不繫大乘法中無漏有二一者真證一向不繫二者緣照亦繫不繫望分段果不集不招故名不繫望變易果因果相縛亦名為繫謂於變易世間之中受果報故二就善惡無記分別若言業體定屬三界又為當界煩惱縛故名繫業者一切有漏善惡無記斯名繫業若言得果定屬三界又在三界因果相縛名為繫者有漏善惡名為繫業無記不繫無果報故就彼善惡二業之中不善之業定繫欲界善業有二一定二亂亂者所謂施戒等善繫屬欲界定者所謂八禪定業八中四禪繫屬色界四空定業繫屬無色三就身口意業分別身口二業繫屬欲色意業一種通繫三界四就罪福不動分別罪者所謂不善之業福者所謂散善之業言不動者八禪定業此三種中罪福二業繫屬欲界不動業者繫上二界次辨所繫於中有二一對繫業明其所繫二對繫法明其所繫業所繫中分別有四一就有漏無漏分別依如毘曇有漏報法從業所生是業所繫無漏不從有漏業生非業所繫若依成實一切有漏皆從過去有漏業生是業所繫無漏之法亦從過去施戒等生但是業果而非業繫何故如是經中說有不繫受故又無漏法起必藉因生必託緣過去所修施戒等善以之為緣方便無漏以之為因因力大故所以不繫論釋如是若言因果共相屬著名之為繫理亦無傷大乘法中真證無漏非業所繫變易無漏是業所繫二三性分別依如毘曇無記法中報無記法是其業果為業所繫餘非業繫若依成實有漏法中三性之法皆從過去有漏業生是業所繫故彼論言我說業報有其三種善惡無記言善報者有人過去修善法故今報純善不善報者不能男等貪欲之報毒蛇蝎等瞋恚之報如是一切無記之報義在可知是業報故是業所繫又彼論言諸所生法皆業為本若無業本云何能生故知諸法皆業所繫三內外分別毘曇法中眾生內報從業而生是業所繫外山河等一切境界不從業生非業所繫問曰一切山河大地乃是眾生依報之果云何說言非業所繫又人作善便生好處若人造惡便生惡處云何說言非業繫乎毘曇釋言外山河等還用外法四大為因不由業起故非業繫言作善業生於好處作不善業生惡處者業力如風善業風故吹諸眾生好處受樂惡業風故吹諸眾生惡處受苦然所住處不由業起故非業繫若依成實一切內外皆是業果並是所繫問曰外法非眾生數先自有之不由業有云何說言是業繫乎又復外法同類相生如豆生豆麥生麥等何用於業而云業果業所繫乎成實釋言外法雖復非眾生數而是眾生共業果故亦從業起若言外法同類相生不由業者是義不然云何不然如彼眾生雖從父母和合所生亦假於業外法亦爾雖復同類迭相因起由業何傷又一切物不盡從於同類因生如劫初時一切萬物無因而起明知由業由業生故是業所繫四三聚分別言三聚者所謂色心非色非心依如毘曇色法之中唯報五根及彼扶根色香味觸是其業果業之所繫自餘一切方便長養眼等五根及外五塵皆非業果非業所繫心法之中唯有報生心心數法是其業果業之所繫自餘一切三性心法皆非業果非業所繫非心法中唯有命根無想天報眾生種類及彼相應生住滅等是其報法業之所繫餘皆非報非業所繫若依成實有漏法中一切色法一切心法及非色心通是業果是業所繫上來四門對業分別次對繫法明其所繫依如毘曇欲界地中一切有漏為欲界中煩惱緣縛名欲界繫色界地中一切有漏為色界中煩惱緣縛名色界繫無色亦爾成實論中不存此義次就處所分別繫相依如毘曇欲界繫業唯欲界起受報之時亦在欲界色界繫業起在欲色受報之時唯在色界不通餘處無色界業三界通起受報之時必在無色問曰何故下界之中得起上業身在上界不起下業釋言以其界地斷故身生上界下地法斷是故在上不起下業問曰若既欲界繫業唯欲界受非餘處者如經中說洗僧之福得生梵世洗僧散善是欲界業云何而得上界受乎釋言洗僧福德因緣導生禪定故生梵世非洗僧福親能生彼經就遠緣故說洗僧得生梵世又問禪定是上界業唯上界受非下界者經說修慈正報梵世後生欲界身心無惱云何而言非下界受釋云慈體是上界業唯上界受經中所說後生欲界身無惱者彼修慈時前後方便身口柔軟不惱眾生此之方便是欲界善故生欲界身心無惱若依成實三界繫業當地亦起在他界中亦得寄起如在欲界修起八禪則是下界寄起上業又在上界起邪見等則是寄起下界不善又如初禪婆伽梵王語諸梵眾汝但住此我能令汝盡老死邊汝等不須詣瞿曇所亦是寄起欲界不善又諸梵等見佛禮拜發言讚歎則是寄起欲界善業問曰上界邪見等心是無記法云何說言下界不善成實釋言經說邪見是苦因緣其猶苦報所有四大一切皆苦邪見如是云何無記是不善故繫屬欲界又成實中三界之果亦得寄受如上二界報欲盡時心生憂惱此之惱苦繫屬欲界上界寄受又經中說洗僧之福得生梵世亦是上界寄受欲果又經中說修慈因緣正生梵世後生欲界身心無惱亦是欲界寄受上報大乘法中同成實說一切諸業皆得寄起悉得寄受乃至正報亦是寄受非直殘氣次辨治斷於中有二一總明治斷二隨位別論所言總者毘曇法中不善思業煩惱相應正斷其體以斷體故此業盡處名為數滅自餘一切身口惡業及諸善業但斷業思繫縛之義不斷業體不斷業體故不名數滅成實法中斷煩惱故令業不起名為斷業然彼宗中由斷煩惱令業不起悉是數滅不同毘曇有是有非故彼論言見斷法者謂示相慢及彼所起諸餘法也修斷法者不示相慢及彼所起諸餘法也示相我慢是見諦惑所起法者謂此所生業及苦果不示相慢是修道惑所起法者謂此所生業及苦果故知斷處則是數滅大乘法中亦斷業體以知諸業妄想心起本無法故總相如是次約諸位別以論之依如毘曇三塗惡業有是見斷有是修斷凡夫先來依見諦惑所起之業見道時斷凡夫先來依修道惑所起之者欲界修道九無礙斷此義如後四業章中具廣分別欲界地中人天所受別報惡業得那含時一切皆斷人天善業得那含時永斷繫縛生上地時永更不行上界善業隨地各別九無礙道斷其繫縛生上地時入涅槃時永更不行若依成實三塗惡業一向在於見道中斷問曰毘曇三塗業中分為兩分有是見斷有是修斷何故成實三塗惡業唯見道斷釋言兩宗辨惑各異毘曇法中凡夫並起見諦修道二輪煩惱迷理生者是見諦惑緣事生者是修道惑此二種惑並發三塗不善意業造業已竟恒有能得法得彼往業繫屬行人入見道時見惑所起不善家得一切皆斷欲界修道九無礙時修惑所起不善家得一切皆斷故分兩處身口二業唯修惑起彼是世斷剎那斷故無得得之但為欲界業思繫縛斷業思時彼縛亦斷故名為斷成實法中凡夫之時唯起見惑修惑成就而不現行何故如是彼宗之中一切煩惱皆有取性凡夫起惑取性則重見道時斷是故凡夫所起煩惱悉名見惑聖人起惑取性輕微凡夫起惑不能如是故凡夫時不起修惑良以彼宗凡時唯起見諦惑故三塗惡業悉見惑起是故一切唯見道斷欲界人天別報惡業及與欲界一切善業得那含時一切不行於中雖有禮拜等善名用心起是無漏善非欲界業上界善業隨斷結處一切不生於中雖修禪定等業名用心起非是繫業大乘法中三塗惡業未起之者至種姓時畢竟不起已起之者有重有輕重為定繫輕為不定所言定者有三種定一者時定現生後時定受報故二者報定定得果故三者處定定於三塗受果報故言不定者亦有三種一時不定現生後時無定在故二報不定遇緣則受無緣不受三處不定於六道中得受便受無定所故彼定業者種姓時斷不復用之受惡果報以種姓上生自在故彼不定業初地時斷故地經中宣說初地離惡道畏又地持云解行菩薩轉惡趣報入歡喜地明知初地惡業永盡解行已還以悲願力用之受生故地持云種姓解行或生惡道又涅槃云地前菩薩過去世中微塵等業以願力故一切悉受問曰論說種姓菩薩超過聲聞辟支佛上聲聞法中入見道時已於惡道畢竟不受云何種姓乃至解行猶受惡道釋言二乘於生死中一向厭離不願不墮故見道時三惡道業畢竟不受地前菩薩悲願隨物故於三塗受惡果報若爾地上何故不受以業盡故欲界人天別報惡業亦至初地畢竟永盡惡業如是人天善業未起之者至初地時見法空寂捨離取著不復更起若復通論種姓已上見諸法如不復起之已起之者亦有二種一者定繫取性心起二者不定隨順世諦假名心起彼定繫中有正有習不定亦然定中正者種姓時盡不復用之受生三有以種姓上於六道中生自在故定中習者種姓已上以悲願力轉為不定用之受生至初地時究竟窮盡故初地上名出世間故彼法花優婆提舍宣說初地為離分段又楞伽云初地菩薩得二十五三昧離二十五有明知初地三有報盡不定之中所有正業初地已上猶用受身彼初地上雖復內有法性之身猶雜彼報故大品中宣說七地有其肉身良在於此至八地時究竟窮盡故涅槃云八地已上名阿那含不復還來二十五有又不更受臭身虫身不定之中微細習氣至佛乃窮以十地還未窮盡故不得名為斷有頂種唯佛盡故獨佛善斷有頂種也三界繫業略之云爾第一釋名辨其相三報業者所謂現生後報業也受果於今名之為現次現報起目之為生過生方受謂之為後現起善惡造作彼報名三報業名義如是相狀如何開合不定或分為二謂定不定三時定受名之為定不定受者名為不定或分為三以時統攝無出現生後時業也良以受報無出現生後報時故定不定業得現報者通名現業生後亦然或分為四如經中說前三種上更加一種不定報業則以為四若現作業現還受之現若不受於即不受名現報業若現作業次生應受生若不受於即不受名生報業若現作業生後應受後若不受於即不受名後報業若現作業於三時中遇緣便受不遇不受名不定報或離為八向前四業望果各有定與不定故有八也相狀如何有業屬現還於現時定受果報則以為一有業屬現而於現在受果不定遇緣便受不遇不受則以為二有業屬生而於生時定受果報則以為三有業屬生而於生時受報不定緣會便受不遇不受則以為四有業屬後而於後時定受果報不可移轉則以為五有業屬後而於後時受報不定緣會便受不會不受則以為六有業不定屬於三時而於三時定得果報不可差脫則以為七有業不定屬於三時而於三時受報不定緣會便受不會不受則以為八此八種中義別有四如經中說一者時定而報不定二者報定而時不定三時報俱定四時報俱不定相狀如何就彼三時定業之中分為兩句定得報者以為一句時報俱定不定得者復為一句時定而報不定就彼不定三時業中亦分兩句定得報者以為一句報定而時不定不定得者復為一句時之與報二俱不定次辨業體若對三報以定其業此相易分一切業中現所受者說為現業次生受者說為生業後中受者說為後業若就四業以定其相分別有二一隨心分別求現報者說為現業求生報者說為生業求後報者說為後業心無期為而造業者說為不定二就業相隨義分別如成實說利而不重是現報業所謂於佛及諸賢聖父母等所數起善惡數起名利起不慇至說為不重以求上境數起善惡故得現報若於上境重心作業此報廣大非現能受是故偏簡不重之者為現報業問曰若言利而不重得現報者末利夫人一食施佛便得現果何待利乎釋言有以利而不重得現報者是現報業而得現果就因為論不據其緣末利夫人一食施佛而得果者約心以分是現報業求現報故若就業相以分四業此不定業得現果報非現報業以不利故但可為緣助彼過去不定報業而受今果不關緣事重而不利是生報業謂五逆等於一境上不過起於一逆兩逆故曰不利於上境界起此違害非極重心不能成辨故說為重此報重故不得現受何故如是以身小故則無大苦以命促故便無久惱是故現在不受重報五逆之業引報促故不至後中故生受之亦利亦重是後報業所謂輪王菩薩業等彼業難成非數不就是故須利彼報難階慇至方剋是故須重以難成故後中受之不利不重是不定業就此業中現及不定善惡通論生報業中偏說其惡後報業中偏彰其善蓋隱顯耳次就界趣分別其相界謂三界趣謂六趣先就三界分別其業於三界中一一皆得具起四業總相如是若隨人地以別論之則有無量人謂凡聖地謂九地始從欲界乃至非想凡夫於彼九地之中隨身何處但令自地煩惱未盡於自地中具起四業若結盡者在欲界中退種姓人於自地中具起四業以彼可退還生自地故有生業餘三可知若不退者於自地中但造三業除生報義起餘三種以不退者次身必定生上地故在上八地自地結盡莫問退性及不退性於自地中皆造三業除生報業自地結盡次身必定生上地故一切上界皆無退故不簡退者自地如是於上地中結未盡處具起三業除現報業身在下故身在欲界於上地中結已盡處退種姓人亦起三業除現報業身在下故退種姓人容可退上生彼地故得有生業後及不定義在可知若不退者但造二業除現生業有餘二種身在下故除現報業以不退者彼地結盡次身必定生上地故除生報業若身在於初禪已上至無所有於上地中煩惱盡處莫問退者及不退者於上地中皆起二業所謂後報及不定報身在下故不造現業天無退故次身隨逐有結處生故結盡處不造生業身在上地於下地中一切不起下結斷故毘曇如是若依成實凡夫身在一切地中於其自地結盡不盡皆起四業於上地中所得禪處具起三業除現報業起餘三種於下地中亦起三種除現報業以彼宗中三界之業得寄起故凡夫如是次論聖人若論聖人身在欲界二禪三禪及第四禪但令自地煩惱未盡皆於自地具起四業以此四地多生處故身在初禪於自地中煩惱未盡唯造三業除其後報何故如是初禪之中天雖有三處但有二梵身一處梵輔大梵同在一處聖人一處不重生故無後報業毘曇如是若依花嚴大智論等初禪有其四天三處是則聖人在初禪中亦起四業一切聖人身在四空於自地中煩惱未盡皆起二業所謂現報不定報業現報之業隨身受之故有現業不定之業現在得受故有不定無多處故無其生報及後報業一切學人隨所在處自地結盡於自地中但造二業所謂現報不定報業於自地中不重生故不造生業及後報業問曰凡夫退種姓者於自地中煩惱雖盡猶起四業聖人亦有退種姓者何為不得具起四業釋言聖人雖有退者終不經生是故不得具起四業自地如是一切聖人隨在何地於上地中所得之處結未盡者具起三種除現報業身在欲界於上地中結已盡處退種姓人亦起三種除現報業退種姓人容可退上生彼地故不退之者於彼上地結已盡處但造一種不定報業身不在彼故無現業更不生彼故無生報及後報業一切聖人身在初禪至無所有於上地中結盡之處但造一種不定報業以生天者無退轉故何故聖人生天無退以色界上無退緣故於下地中一向不造學人如是無學云何釋言無學得造現報及不定業二種善業雖無文證准彼那含造業可知毘曇如是成實法中人釋不同有人說言聖人一向不造新業用之受生設令造者但起現報不定報業不作餘二論文似爾故彼成實三報品云無學聖人不集諸業學人亦然雖有此言其義難解云何難解有人先在見道已前修得初禪依此初禪入見諦道乃至那含後更修得二禪三禪乃至非想用之上生則是聖人造業受生云何不造以此難故今更釋之無學聖人一向不造學人不定結盡之處一向不造與羅漢同結未盡處得有造義問曰聖人作業生者何故論言一切聖人散壞諸業不集不積滅不然等答曰聖人結盡之處不集不造非有結處亦不造義故彼成實三報品中問曰若人離此地欲還能集起此地業不論自釋言有我心者還復起之無我心者不復更起無我心者是其聖人聖人於彼離欲之處方始不起明知未離得有起義問曰聖人得造業者造何等業於中略以三門分別一辨惑相二約惑辨業三就地分別言惑相者一切聖人修道煩惱伏斷不同乃有四種一未伏未斷未得上禪伏下煩惱名為未伏未有聖慧斷下煩惱名為未斷二已伏未斷已得上禪伏下煩惱名為已伏未有慧除名為未斷三已伏少斷已伏同前言少斷者如斯陀含欲界修惑已斷六品三微猶在名為少斷一切地中同有此義四已伏已斷已伏同前言已斷者已有聖慧斷之畢竟此之四義遍通諸地惑相如是次約諸惑有無之義明其起業多少不同當知聖人於彼未伏未斷之處具起四業就所起中善具起四不善唯二謂現不定聖雖造惡但起意業不發身口又意業中輕而不重是故唯造現及不定餘二全無於彼已伏未斷之處及少斷處但造善中現與不定餘悉不起於彼已伏已斷之處一切不造設令起之是習非正不能牽報次就地論依如彼宗聖人身在欲界二禪三禪四禪煩惱未盡得起四業若已盡者一向不造若在初禪煩惱未盡得造三業除其後報若已盡者一向不造於上地中結未盡處得造三業除現報業結已盡處一向不造於下地中一向不為成實如是大乘法中分段之業種姓已上一向不為若別分之不善四業種姓已上一向不作人天善業初地已上一向不為地前菩薩縱令受身但以悲願受於本業初地已上得法性身設有人天微細習身乃是本業非是新作種姓已上不造業故不須約就界地論之種姓已前位分未成相同凡說以實論之十信已上亦能不起分段之業聖人造業差別如是問曰頗有自地煩惱猶未窮盡而得造作上地業不釋言得有謂欲界中煩惱未盡修習成就未來禪定此則是也未來禪定與彼初禪同招梵果故名上業問曰此業四種業中得具幾業此義不定依如毘曇凡夫修得則具三義除現報業聖人修得則具二業所謂生報不定報業相狀云何或有凡夫欲愛未盡修得未來得未來竟更斷殘結得初禪定是人命終用此未來及初禪定而生梵處此則名為生報之業復有凡夫欲愛未盡修得未來則於欲界經生已後復斷殘結用此未來及初禪定生於梵處此則是其名為後為後報之業不定凡夫如是聖人何故但造二業聖人之中初二果人欲愛未盡得未來禪是人後時斷欲愛盡用此未來及初禪定而生梵處此則是其生報之業不定可知以何義故非後報業聖人欲界經生之者終不上生不同凡夫經生而往故非後業又未來禪禪中下品設生梵處唯得初天一身果報不至二身故非後報若依阿育王傳欲界地中經生聖人亦得上生依如彼說聖人亦用未來禪定為三報業與凡夫同界別如是次就趣論依如毘曇不善四業五趣具起善中四業人天鬼畜四趣具起地獄之中但有三種除現報業地獄之中無善報故雖有三種成而不行此義難解如仙譽王殺婆羅門生地獄中發生信心生甘露國如慈童女在地獄中發生慈心捨地獄身如涅槃說魔王教彼地獄眾生專念如來於施隨喜此等皆於地獄之中發生善心云何不行釋言論說善不行者當應就彼方便為言以地獄中無聞思修名善不行生得善根非令不行向前所舉當應悉是生得善矣若依成實善惡四業五趣皆起彼說三塗有善報故次辨因緣現報業中若當一作而獲報者但可名緣不得名因斯乃現緣助於過去不定報業得今果故若當數作而得果者得名為因用其多作方名因故論中宣說利而不重是現報業現業得果是甚難故多作之者方得為因若論生後不定報業一作多作皆得為因亦得為緣經生業熟得果易故於中親生說之為因疎助他者說之為緣次明得果多少遲速問曰幾業得一身報雜心釋言生後不定得一身果現報業者但得別報苦樂等受不得一身多少如是言遲速者問曰頗有前念作業後念之中則得報不論言不得業未熟故要經多時方乃得報三時報業略辨如是曲穢濁業如毘曇說彼論宣說曲者從諂起穢從瞋恚生欲生謂為濁世尊之所說諂心不端難出生死難入涅槃猶如曲木難出稠林故名為曲從斯曲法所起三業皆名為曲以其因果相似法故瞋恚之心能穢自他故名為穢穢法所起身口意業名之為穢果似因故貪心濁亂猶如濁水故名為濁濁法所起身口意業名之為濁問曰餘結亦能起業何故不說釋言今據一門為論餘結起業皆入是中所以不說曲穢濁業略之麁爾第一釋名四業之義眾經通說名字是何一黑黑業二白白業三黑白業四不黑不白業言黑黑者是不善業不善鄙穢名之為黑因果俱黑名黑黑業言白白者是其善業善法鮮淨名之為白因果俱白名白白業言黑白者是其雜業善惡交參名黑白業所言不黑不白業者是無漏業如涅槃云無漏寂靜離黑白相是故名為不黑不白問曰無漏白中最勝以何義故名為不白成實釋言一切世人重有漏善故名彼善以之為白無漏捨彼故名不白又得涅槃寂靜之果離於白相從其所得故云不白又無漏業白中最勝過於餘白故云不白如轉輪王體實是人以殊勝故世間咸言轉輪聖王清淨過人無漏亦爾故云不白龍樹釋云是無漏業與空無相無作相應離分別相是故名為不黑不白又有漏業黑白相待無漏離待故名不黑不白業也名字如是次辨其相論釋不同若依毘曇色界善業名為白白三塗所受一切惡業名為黑黑鬼畜之中別報善業欲界人天一切所受善惡二業名黑白業亦名雜業此前三種對治無漏是第四業故雜心云色有中善業是白有白報黑白在欲中俱黑說不淨若有思能斷是諸業無餘當知第四業問曰何故色界善業偏名為白白相顯故離無慚愧及瞋恚故欲界善業何故非白雜不善故無色善業何故非白彼實是白白相不顯是以不說云何不顯造因之時不具三業十善道相受報之時但有生陰而無中陰又生陰中但有四陰而無色陰以如是等白相不具故不名白何故三塗一切惡業皆為黑黑以其因果一向黑故故彼成實破毘曇云有人宣說色界善業以為白白三塗之業以為黑黑欲界人天所受之業以為黑白十七學思為不黑白是義不然准彼以驗故知毘曇三塗惡業以為黑黑何故宣說鬼畜之中別報善業以為雜業彼作因時與惡和雜得報之時與苦參受故說為雜問曰何故別報善業偏在鬼畜不通地獄地獄苦重能感之因唯不善故鬼畜報輕能感之因得雜善故此云何知如雜心中辨明現報生報後報不定報業此四善業地獄有三除現報業以地獄中無善果故餘四趣中具造四業明知鬼畜有善業果以其得造現報善故又如經說阿修羅等受報如天明有善業問曰若言鬼畜之中有善果者何故成實破毘曇云有人宣說三塗之業為黑黑乎彼舉惡業不妨有善若有善者與成實同成實論家竟何所破釋言同者成實不破於中異者成實破之成實宣說地獄之中初出炎火則得寒氷觸身之樂并猪犬等食糞之樂如是一切皆是善果毘曇說為不善之報此乖成實成實破之不破善果何故人天一切善惡悉為雜業以因雜惡果雜苦故第四業者如彼論說有其十七無漏學思為第四業思是思數此是業體故偏說之何者十七如彼論說說有十二思斷於黑報業四思能斷白一思二俱離是則通合有十七思所言十二斷黑業者見道之中有其四思修道之中有八思是故通合有其十二見道四者謂四法忍相應思也此四正斷欲界地中三塗惡業故云斷黑問曰忍體亦斷惡法以何義故偏說思乎釋言忍心非不斷惡但思是業今為辨業故偏說之相從以論忍等是其思業眷屬亦得名思問曰法智相應之思何故不說釋言法智累外證除非正斷故所以不論又問比忍相應之思何故不說釋言比忍相應思者但斷上界無記染思不斷不善所以不說修道八者欲界地中修道對治有九無礙九解脫道九無礙中前八無礙相應思也此八正斷欲界黑業故云斷黑問曰毘曇說三塗業以為黑黑見道中斷是中何處更有黑業而言修道八思斷黑此如上釋凡夫具依見修二惑發三塗業見道煩惱迷理生故但發意業修道煩惱緣事起故具發三業見修煩惱所發意業起已謝往有得得之入聖道時斷彼業得令不屬己名之為斷見惑所起見道中斷修惑所起欲界修道九無礙斷第九一品在後別論故說前八斷黑報業修惑所起身口二業以其世斷剎那斷故無得得之但為修惑緣縛彼業修惑斷時修業免縛名之為斷斷之品數與斷修惑所發意業其義相似所言四思能斷白者四禪地中修道煩惱相應染思皆能繫縛自地善業一一地中各有九品無礙解脫斷其繫縛就彼四禪九無礙中分取第九相應思業以為四思此四正斷四禪善上繫縛之義名為斷白不斷善體問曰四禪九無礙思皆能斷除善上繫縛以何義故偏說第九能斷白乎釋言前八非不能斷但彼四禪地地之中九品染思共縛自地一切善法前八重縛雖復斷竟第九一重繫縛猶在令自地中一切善法皆不得脫故不名斷彼第九品無礙起時斷彼微品染污業思令自地中一切善法皆得解脫故偏就之以說斷白所言一思二俱離者欲界修道九無礙中第九品邊相應業思以之為一此思正斷黑黑業中第九微品并斷欲界一切雜業名為俱離故雜心云斷黑黑業及黑白業名俱離矣於彼黑業及雜業中不善意業斷其得體自餘一切不善身口及雜業中一切善法但斷繫縛不斷得體問曰欲界前八無礙非但斷黑亦斷雜業以何義故不名俱離釋言前八斷黑業時雜中惡業隨分亦斷但雜善上繫縛未盡是故不得說斷雜業彼雜善業猶為自地微品黑業及雜惡業所繫縛故問曰若言雜善之上繫縛未盡不得名為斷雜業者前八無礙斷黑未盡亦應不得說斷黑業釋言惡業斷體名斷以斷體故隨分盡處得與斷名善斷繫縛不斷其體善斷縛故欲界地中九品不善共縛欲界一切善法前八無礙雖斷善上八重繫縛第九一重繫縛猶在繫縛在故一切善法未有脫處故不說斷問曰若使惡斷體故隨分盡處得名斷者前八無礙亦斷雜中八品惡業以何義故不說斷雜釋言彼惡與欲界善合為雜業雖斷雜惡雜善未出故不說斷其猶頭頂手足等事共成人身雖斷手足不名殺人此亦如是問曰若言前八思時雜善未出雖斷雜惡不名斷者黑業之中雖斷意業身口二業未免緣縛以何義故得名斷黑釋言有以彼黑業中意為正業身口隨業意為正故前八思時雖身口業未免緣縛正業已除故說斷黑如人斬頭或復截腰手足雖在而名被殺雜中雖斷不善意業善中意業被縛未出善惡身口亦未免縛故不說斷問曰無色無漏業思何故不說為無漏業理亦通是但非前三對治法故所以不論毘曇如是成實法中四業復異彼說色界無色界業一向是白及欲界中純善之業亦名為白阿鼻之業一向是黑自餘地獄及鬼畜中純苦之業亦名為黑欲界人天非純樂業及下三趣非純苦業通名為雜一切無漏通名不黑不白業也就無漏中別而論之唯取思心以為業體故彼成實九業品云意思名業通則俱是大智論中地獄之業鬼畜少分是其黑業論自釋言是中眾生大苦悶極故名為黑一切天業是其白業論自釋言三界諸天所受樂報自在明了故名為白人及修羅八部神等所受之業名黑白雜以此業中有善有惡受報之時苦樂雜故一切無漏能破不善及有漏善并拔眾生善惡之果名不黑不白涅槃經中三塗之業名之為黑上二界業說之為白欲界地中人天之業以之為雜一切無漏為不黑不白四業如是第一門中釋名辨相言五逆者謂殺父殺母殺阿羅漢出佛身血破和合僧此之五種經名為逆亦名無間何故此五偏名為逆以其背恩違福田故殺父殺母背恩故逆餘三違於福田故逆殺阿羅漢破和合僧違僧福田出佛身血違佛福田問曰三寶皆是福田以何義故不說違法釋言謗法重於五逆是故不入五逆罪中其猶五逆不入四重此五何故名無間業釋有四義一趣果無間故曰無間故成實言捨此身已次身即受故名無間二受苦無間五逆之罪生阿鼻獄一劫之中苦苦相續無有樂間因從果稱名無間業三壽命無間五逆之罪生阿鼻獄一劫之中壽命無絕因從果因名為無間四身形無間五逆之罪生阿鼻獄阿鼻地獄縱曠八萬四千由旬一人入中身亦遍滿一切人入身亦遍滿不相障礙因從果號名曰無間名義如是次辨其相前之四種相顯可知破僧難識今宜廣辨破僧之義汎釋有二一破羯磨僧二破法輪僧於中略以六句分別一明破法二明破人三明破時四明破處五明破相六明破性言破法者法有二種一邪二正邪為能破正為所破就正法中汎釋有三一出家眾法謂百一羯磨出家之者詳崇不乖方得成僧若不如是不名為僧是故名為出家眾法二出家行法所謂四依一盡形壽樹下常坐二盡形壽著糞掃衣三盡形乞食四盡形有病服陳棄藥共行此法方名出家方名為僧若不行此不名為僧是故名為出家行法三隨行別法所謂禮拜學問誦經坐禪念定乃至修習無漏聖慧如是一切隨人異習非出家者同崇之法是故名為隨行別法三中前二是其僧法出家之行後之一種道俗通行不止出家不名僧法就僧法中初者是其羯磨僧法第二是其法輪僧法是僧者是其所破非僧法者非是所破所破如是何者能破破羯磨中更無別法破法輪僧用於五邪一者乞食二者糞掃衣三樹下坐四不食酥鹽五不食魚肉前三相似後二妄語以此五種翻違正法故名為破破法如是次辨破人於中有三一明所破二明能破三就能所辨定多少就所破中有其二種一羯磨僧出家之中具戒比丘四人已上不簡凡聖在一界內於彼百一羯磨之法同遵不乖名羯磨僧二法輪僧出家之士不簡凡聖同行如來四依正法和而不乖名法輪僧有人說言四真諦者是其法輪會諦之人名法輪僧然彼四諦乃是隨人別行法中法輪之義非僧法中戒僧法輪若當四諦是法輪者調達破僧應說五諦翻違四諦以說五邪翻四依故明知四依是其法輪若言聖人會諦之者是法輪僧在家聖人應名為僧彼非僧故明知不以會諦之人為法輪僧良以世人所取謬濫今以四句辨之令異辨相云何一者法輪而非無漏謂出家凡夫奉行四依故名法輪未證聖道故非無漏二者無漏而非法輪謂在家聖人內有聖解故名無漏不行四依故非法輪三者無漏亦是法輪謂出家聖人內有聖解故曰無漏奉行四依故名法輪四非無漏亦非法輪謂在家凡夫內無聖解故非無漏不行四依故非法輪以此辨之相別可知此二僧中破羯磨僧通破凡聖凡僧乖聖亦名破故破法輪僧在凡非聖聖信成就不可壞故所破如是次辨能破破羯磨僧見愛俱能破法輪僧局在見行以利根人方能破故又破羯磨通其淨行毀禁之人除犯重者皆能破之破法輪僧局在清淨以毀禁人人不信故不能破僧故雜心云久清淨人乃能破僧能破如是次就能破所破之人辨定多少破羯磨僧於一界內極少八人得成破僧彼此成眾別作法故破法輪僧於一界內極少九人方得成破何故須九正眾四人是其所破邪眾五人是其能破故須九也邪眾之中何故須五調達一人自稱為佛餘四為眾故須五也問曰邪中有佛有眾故須五者正中亦有佛之與眾何不說十乃說九乎釋言正中雖復有佛佛非僧攝是故不論邪中調達雖自稱佛體實是僧故說為五又正破時佛不在眾若佛在眾調達比丘無有威德不能破僧故不論佛問曰破彼羯磨僧時兩眾異處別作羯磨故須彼此並皆成眾破法輪者但破行法不關眾事何須彼此皆成眾乎釋言有以破法輪者必須羯磨和眾忍可邪法方行故須彼此皆成眾矣破人如是次辨破時於中有二一明破時二明破竟久近之時正破時者破羯磨僧時節寬長從佛在世乃至法末皆得破之破法輪僧時節短促唯佛在世不通末代故雜心云不結界前後牟尼般涅槃瘜肉未出時及無第一雙於此六時中則無破法輪不結界一破僧前二破僧後三牟尼涅槃四瘜肉未出五無第一雙六此六時中無破法輪不結界者破法輪時必依羯磨羯磨依界故不結界不得破僧言前後者彼破僧前及破僧後此二時中眾僧一味不可破壞故無破僧已涅槃者佛涅槃後無正師故亦無邪師故無破僧所言瘜肉未出時者調達惡人起於惡戒惡見之患如瘡瘜肉此未出時亦無破僧無第一雙舍利目連此之二人弟子中標名第一雙此未有時則無破僧何故如是調達見佛有勝弟子學佛別蓄勝弟子故又此二人能和合僧故有此雙方起破僧蓋乃是其佛力法力一切眾生善根之力故使然矣問曰世尊未出之時亦無破僧何故不論釋言六時不破僧者有僧時說佛未出時本未有僧知後就何說為不破是以不論以此六時不破僧故名為短促問曰破僧前後二時一王舍城調達比丘宣說五邪行籌和眾五百新學受籌之時二在伽耶邪正兩眾別作法時此二時中何時正破釋言二時俱有破義王舍行籌破行法時伽耶布薩破眾法時是故二時皆名破僧問曰伽耶別作布薩乃破眾法不關行儀何故名為破法輪乎彼作羯磨忍邪必定故亦名為破法輪矣此正破時破竟久近還復和合如經中說不經一宿僧還和合何因故和由舍利弗及目連故目連以通令其調達眠而不覺又現勝通化彼新學五百比丘令其生信舍利辨說令其生解還來歸正故得和合破時如是次辨破處如論中說破羯磨僧在三天下除欝單越彼無僧故破法輪僧唯在閻浮不在餘方何故如是論自釋言此有正道故有邪道此有正師故有邪師故在閻浮又破羯磨局在界內所損之處亦在界內破法輪者破處局在一界之內所損遍滿三千世界故律經言三千世界一時之中應學不學應誦不誦應習禪定不習禪定乃至應入無漏聖道不得入之破處如是次辨破相破羯磨僧要是大僧一界之內下極八人分為兩眾彼此各作如法羯磨方名破僧若一處作一處不作此直名為別眾羯磨不成破僧又設二處並作羯磨若當作其非法羯磨以法羯磨皆不成破以其所作非僧法故破法輪者亦是出家具戒之人在一界內下極九人正眾有四邪眾有五調達一人自稱大師宣說五邪四人忍可違背正眾不得同崇四依之法名破法輪有人釋言調達五人化彼正眾四人從邪方名破僧故須九人是義不然化正從邪破僧所損非是破僧所言破者本是一和今分兩和方名破僧與破羯磨大況相似問曰向前破羯磨中兩眾皆作如法羯磨方名破僧破法輪中何不如是一正一邪乃名破乎釋言兩異不得相類前破羯磨情乖故破非是法乖故無別法破法輪者法乖故破故立邪法翻違正軌名為破矣破相如是次明破性破僧何性若論破罪是其口業不善之性若論所破不和合性不和性者是四相中第四壞相三性之中是不隱沒無記性也破僧如是此破僧中破羯磨僧罪輕非逆破法輪僧罪重故逆上來第一釋名辨相次就三業三毒分別言三業者五逆之中殺父殺母殺阿羅漢出佛身血是其身業破僧之罪是其口業言三毒者前之四種瞋心所起破僧一種貪嫉心發以貪名聞妬嫉心故破壞僧輪次辨輕重殺父最輕殺母次重殺阿羅漢罪復轉重出佛身血轉轉彌重破僧最重故成實云破僧最重何故如是離三寶故令僧離佛亦礙法寶又於佛所起深嫉心違轉正法復惱大眾應入聖者不得入聖坐禪學問讀誦禮拜如是等事一切不得所以最重次辨多少次第之義言多少者一人極多得造幾逆若論佛在得具造五先作破僧後造餘四若佛去世極多造三謂殺父母及殺羅漢問曰前說一人不過起於二三今云何言得具起五釋言義推得有具理就人別論無過二三言次第者殺父殺母殺阿羅漢出佛身血此四相望無其次第隨何在先皆得起之若以破僧對殺父母殺羅漢等破僧在先久清淨人能破僧故若先殺父殺母羅漢人不信受何能破僧若以破僧對出佛血次第不同若依雜心要先破僧後出佛血清淨之人能破僧故四分律中先明出血後明破僧彼說云何提婆達多先教世王殺害其父自欲殺佛望為新王新佛化世故先害佛以害佛故惡名流布利養斷絕五人相將家家乞食因即起於破僧之心遂便破僧故知破僧定在其後二說云何並是聖言難定是非若欲和會律中所說就最初者出血無犯故得破僧雜心所論據彼後時所防者語必先破僧後得出血若先出血不得破僧次就人處分別其相言就人者依如雜心唯男與女能成逆罪唯男不能成其逆罪就五逆中破僧之罪局唯男子不通男女成實無文准彼所明七惡律儀不能男等得有成義五逆應然於中破僧其唯男子餘通男女不能男等亦能起之言就處者所謂三界五道處也三界之中欲界能起上界不能五道之中人趣起之就人趣中破僧出血局在閻浮餘通三天除欝單越次明受報時節久近五逆之罪若有作者阿鼻獄中一劫壽報問曰有人具造五逆是人為當一劫之中具受五報為當前後如阿含中同在一劫火有厚薄涅槃亦然若依毘曇具五逆者五劫受報不在一時成實亦然故彼論言是罪重故久受重苦於是中死還是中生若此劫盡生於他方阿鼻獄中問曰五逆是生報業次身受者可是生業後餘劫中所受之者便是後業云何名為生報業乎釋言重罪報分相排所以無過若無初逆不至後劫是故猶名生報業矣次明五逆可盡不盡五逆之罪是定報業假修對治但可令輕不可令盡故成實云五逆之罪但可令滅不可都盡如王法中有重罪者但赦令輕不可全放故彼闍王殺父之愆諸佛懺悔如來但言阿闍世王重罪微薄不言滅盡五逆之業略之云爾六業之義如成實說所謂地獄畜生餓鬼人天之業及不定業是其六也三塗業者如經中說十不善業上生地獄中生畜生下生餓鬼又身口意具起不善生地獄中具二重者生畜生中具二輕者生餓鬼中如彼成實六業品中無量分別不可具論人天業者散善下業生於人中散善上業生於欲天八禪定業生色無色不定業者如論中說微善下惡名不定業微末之善或三塗受或在欲界人天中受故曰不定下惡亦然問曰三塗無善業果云何下善三塗中受論釋不同毘曇法中地獄之中全無善果鬼畜分有成實法中下三惡皆有善果六業如是第一門中釋名辨相不善律儀無作惡也惡法違損稱曰不善禁制之法名之為律律猶法也惡行順法稱之為儀問曰惡法何所禁乎釋言禁善通名禁矣律儀不同一門說七謂殺盜婬妄語兩舌惡口綺語相狀如何如論中說殺律儀者屠牛屠羊屠犬獵師司獵魁膾守獄養猪養鷄捕魚捕鳥呪龍等事如是一切是殺律儀問曰養猪養鷄等事皆非是殺云何名為殺生律儀養皆為殺故入殺中盜律儀者謂常作賊以活命等婬律儀者如論中說非道行婬及婬女等妄語律儀論言所謂常習歌戲及俳兒等兩舌律儀謂喜讒謗讀誦讒盡遘合國事如是等也惡口律儀論言獄卒及常惡口自活命等綺語律儀謂常合集不正言辭令人笑等次辨開合總之唯一就具分二前三身業後四口業相別有七義如上辨對因分別有二十一謂前七種隨上中下三品心發是故合有二十一種約惑分別有六十三前二十一隨貪瞋癡三煩惱起是故通合有六十三問曰有人先依下心得惡律儀後更以彼中上心起更得以不論釋不同若依毘曇一得已後終不重得與善律儀其義相似若依成實隨何心起念念更得又問有人貪心之中得惡律儀是人後時更以瞋癡起於不善重得以不論亦不同類前可知次對境論問曰為望所殺所盜所婬等所而發律儀為於一切眾生邊得答曰一切眾生邊得若望別境但得不善不名律儀以其律儀類通故爾由類通故殺一眾生得二無作一惡業無作二律儀無作望餘眾生但得一種律儀無作問曰已知不善律儀普於一切眾生邊得為於現在眾生邊得亦於過未眾生邊得論釋不同若依毘曇唯於現在眾生邊得過去未來不可殺故若依成實通於三世眾生邊得三世皆得起惡心故次明得捨成就之義先明其得依如毘曇有二種得一者作得二受事得言作得者有人生在屠殺兒家未殺已來未得律儀一殺已後得惡律儀乃至盡壽更無新得言受事者有人生在非屠殺家作如是言我當盡壽殺生自活爾時即得不善律儀乃至盡壽更無新得盜等皆然若依成實隨行惡時念念皆得不善律儀不局前二問曰七種具作具受方得律儀不具亦得毘婆沙說具足乃得若不具者不名律儀毘曇成實不具亦得故成實言若具不具皆得律儀雜心說言不能言者得身律儀非口律儀明知不具次辨其捨依如毘曇有四時捨一受善戒二者命終三得諸禪四二形生設有眾生發深善心作永斷意若不受戒皆不能捨成實法中有三時捨一受善戒二者命終三發深善心要期不作此三時中捨惡律儀得禪捨者彼論不說二形生者論言不捨故彼論言不能男等亦得律儀云何二形能捨律儀問曰有人受八戒時捨惡律儀至明清旦捨八戒已還復得彼惡律儀不有人言得復有人言受八戒時捨惡律儀得善律儀至明旦已捨善律儀亦更不得不善律儀以無作事及受事故捨義如是次辨成就問曰幾時成就惡戒依如成實未捨已來現在時中念念成就以惡律儀念念生故過未不成毘曇法中最初一念現在成就第二念後若未當捨念念之中現在成就及成過去非心法故不通未來次就形趣分別其相趣謂五趣五趣之中唯人成就餘趣之中但有業道無惡律儀故成實言但人成就毘曇亦爾問曰成實宣說龍等得善律儀何故不得惡律儀乎以善律儀從師而受以緣強故所以得之惡不如是所以不得趣別如是形別如何依如毘曇男女二形得惡律儀餘皆不得成實法中不能男等亦皆得之不善律儀略之云爾八種語者所謂見聞覺知而說不見不聞不覺知說相狀如何今先明其見聞覺知四種心異後明見等發語差別見聞覺知分別有三一隨根分別如毘曇說眼識隨生見耳識隨生聞鼻舌及身塵到方知合名為覺意識名知二約境分別如成實說六識之心得現境界名之為見故論說言見名現信不現境界藉教而知說之為聞故論說言聞名信於賢聖之語於彼不見不聞境界依前見聞譬度知者說以為知故論說言知者比知前三心後重分別心名之為覺云何分別先因見已後重思惟起於見想或忘前見起不見想此則是其見後覺也聞知後覺類亦可知然此覺心非直從於見聞及知三心後起蓋亦從於不見不聞不知後生如先不見後忘不見生於見想此則是其不見後覺不聞不知生覺例然此是第二約境分別三就四心隨義分別識心名見得現境故想心名聞境不現故又復想心知於假名故說為聞受心名覺覺違順故行心名知強分別故四心如是次明見等發語不同要略唯八廣則眾多廣相如何若依毘曇所說見等發語不同有三十二十六正語十六邪語是故通合有三十二十六正語者心境俱實有其八語境虛心實復有八語故有十六心境實者有人實見亦生見想他問見不答言實見聞覺知等亦復如是即以為四有實不見不見生不見想他問見不答言不見聞覺知等亦復如是復以為四通前即為八種實也境虛心實八種語者有實不見後忘不見便生見想他問見不答言實見其境雖虛以心實故亦名實語聞覺知等類亦同然即以為四有人實見後忘此見生不見想他問見不答言不見雖不稱事以心實故亦名實語聞覺知等類亦同然復以為四通前為八此前十六是其正語就邪語中心境並虛有其八語境實心虛復有八語是故通合有十六語境心並虛八種語者有人實見還生見想他問見不答言不見聞覺知等類亦同然即以為四有實不見生不見想他問見不答言實見聞覺知等亦復如是復以為四通前為八境實心虛八種語者有人實見後忘此見生不見想他問見不答言實見雖當前事以心虛故亦名妄語聞覺知等類亦同然即以為四有實不見後忘不見便生見想他問見不答言不見雖當前事以心虛故亦名妄語聞覺知等亦復如是復以為四通前為八并上八種合為十六彼成實論所明見等發語差別人釋不同有人釋言見聞及知此三是本各別發語覺者是前三種之後重分別心無別所知不別發語若存此義所發但有二十四語見中有八四正四邪聞知亦然是故通合有二十四於中具辨與前不異驗求成實覺亦發語云何得知如彼成實八語品中明見發語差別已竟聞覺知等亦復如是論中既以聞覺知等類同見心明知覺心亦別發語若存此義所發亦有三十二語與上相似問曰覺心云何發語有人先來曾起覺心亦生覺想他問覺不答言實覺此是初句有人先來不起覺心生不覺想他問覺不答言不覺此是兩句有人先來曾起覺心後忘覺心生不覺想他問覺不答言不覺雖違前覺不違已想猶名實語此是三句有人先來不起覺心後忘不覺便生覺相他問覺不答言實覺以稱想故亦名實語此四正語後四邪語翻上可知八種語義略辨如是第一門中列名辨釋九業之義出成實論名字是何如彼論說欲界繫業有其三種一者作業二無作業三者非作非無作業色界亦爾即以為六無色有二一無作業二者非作非無作業通前為八及無漏業通前為九言作業者謂身口業無作業者所謂身口無作業也無作差別汎釋有九一形俱無作所謂五戒出家戒等二心俱無作所謂禪戒無漏戒等三要期無作謂八戒等乃至一切善惡諸業皆有要期相狀如何如似世人起要期心我齊某時常為此業隨所要期分齊已來無作常生過期則止故曰要期四悕望無作如有人言我從今日常為此業不作期限自從悕心未息已來無作常生心息便止故曰悕望五作俱無作如人造作善惡業時即有善惡無作隨生六從用無作如人造作橋梁等事隨人受用無作隨生名為從用七事在無作如人造作塔廁等事未壞已來常有善生名為事在八異緣無作如人手書而成口業如是一切九助緣無作如人教他自得罪福此前九種身口無作依如成實更有一種心法無作唯從心生毘曇無之此無作中除却心俱道共無作餘者皆名無作業矣所言非作非無作者所謂意業思是意業不同向前身口作業故名非作不同身口無作之業名非無作無漏業者所謂無漏身口意業道共無作是身口業無漏思心是其意業問曰無色以何義故無其作業以無身口造作業故次就三性分別其相言三性者所謂善惡無記業也欲界作業通其三性色界作業唯善無記不通不善若言寄起欲界惡業得有不善毘曇法中悉無寄起界地斷故欲界無作唯善與惡不通無記無記羸劣不能發生無作業故色界無作其唯善業若言寄起下界惡業得有不善無色無作與色界同欲界非作非無作者該通三性色界非作非無作者當界以論唯善無記若言寄起欲界惡業得有不善無色非作非無作者與色界同無漏業者局唯在善次就趣論趣謂五趣若依毘曇成實法中人天二趣具起九業餘之三趣唯起欲界三種之業自餘六業皆悉不起依雜阿含天品之中有鬼神母名富那婆藪佛為說法得入聖道案如彼文鬼道亦得起無漏業方等經中亦同彼說然彼既能起無漏業明知亦能起上界業以無漏法依禪生故九業如是第一釋名十不善業者所謂殺生乃至邪見多生相續名曰眾生隔絕相續目之為殺於他資財非理侵奪故名為盜姦行違禮稱曰邪婬此三身業問曰一切打縛等事亦是身業何故不說以彼輕故所以不論又打縛等是殺眷屬助成殺業但舉正業助亦隨之是故不論又十業道唯論根本彼是方便所以不說言不當實故稱為妄妄有所談故名妄語言乖彼此謂之為兩兩朋之言依於舌起故曰兩舌言辭麁鄙目之為惡惡從口生故名惡口前言兩舌此言惡口綺互言耳邪言不正其猶綺色從喻立稱故名綺語此四口業順境染愛目之為貪違境忿怒說以為瞋迷正道理邪心推求故曰邪見問曰三根三毒之中皆說為癡今此何故說為邪見成實釋言夫邪見者癡中增上暢思煩惱必是增上故說邪見此後三種是意業道然此十種起作名業能通曰道總相如是於中別論釋有三義一對思以辨不善業思能起殺等故名為業殺等十種通暢前思名為業道二對果以釋殺等十種能起來報故名為業通人至果稱曰業道三當相辨釋殺等十種緣中集起故名為業若望業思通思名道若望後報通人至果故名為道名義如是次辨體性先論身業之中有作無作先辨作業宗別不同所說各異毘曇法中說方便色為身作業此方便色是其色入為眼所行問曰若此是色入者於青黃等二十色中何色攝乎所謂高下正不正等若依成實是假名色法入所收是義云何於色塵上相續之中能有損益是身作業有人宣說成實法中身業用彼思為正體身為業具是義不然業前方便思為正主身口為具正論成業是則身業假色為體故成實論業相品云色法相續餘處生時能有損益名為身業不言思是明知不用思為正體色法相續後起異前名餘處生次辨無作依如毘曇亦是色性法入所收若依成實非色心性法入所攝次論口業於中亦有作無作別先辨作業依如毘曇聲入為體為耳所行若依成實是假名聲法入所收於實聲上前後相續能有損益是口作業次辨無作與身業同次論意業依如毘曇意但有作無無作業以心法中三性不並善時無惡惡時無善故無無作故論說言以三種故意無無作就作業中思為正主餘心心法相從名業若依成實通作無作思為作業隨此作邊無作法生名無作業此無作業亦非色心業性如是次明業起次第之義於中有二一明業起次第之相二明業道通局之義言次第者業起次第乃有四重第一先起三根煩惱第二次起不善業思第三次起三道煩惱第四次起身口七業如欲殺生或先起貪或起瞋癡次起思心思欲斷命從此思後次起重貪或重瞋癡通暢前思然後重起威儀之心發動身手隔斷彼命如殺既然盜等亦爾次第如是言通局者業道相對四句辨之一業而非道所謂思心籌慮造作故名為業前無所通故不名道二道而非業所謂思後貪瞋邪見通暢思前故名為道而非作性故不名業三亦業亦道謂身口七業緣中起作故稱為業通暢前思故名為道四非業非道所謂思前三根煩惱體非起作不同思等故不名業前無所通故不名道然此四種若望來果俱得稱業齊得名道能作來果故通名業能通至果故通名道問曰思前三根之中有思業不若依毘曇思是通數一切處有故三根中亦有思業但諸心法隨時受名故隱不論若依成實心起先後三根之中不得有思問曰思時有貪等不若依毘曇不善心邊常有煩惱故思心邊亦有貪等亦以心法隨時受名所以不彰若依成實無別思數愛分之願說名為思是思業外更無別體貪等可得若就思心隨義說有理亦無傷問曰思後三道之中有思業不是義與前三根相似問曰正起身口業時得有思心及三道不若依毘曇皆具有之彰義隱顯所以不說依曇無德爾時但有運動身口惡威儀心是故一切不善業中皆有非威儀突吉羅罪次辨寬狹於中以其十不善業對彼三邪七惡律儀以明寬狹此三門中身口意等三種邪行一向是寬具四義故何者四義一具身口意二通根本及與方便三通輕重四通作無作具此四義是故最寬十不善業望七律儀互有寬狹十不善業三寬一狹言三寬者一通三業二通輕重三通作無作言一狹者唯在根本不通方便七惡律儀三狹一寬言三狹者翻前可知言一寬者通其根本及與方便言根本者謂屠殺等言方便者謂蓄養等次辨有作無作之義於中先就根本業道明作無作就彼身口七業之中邪婬一種一向具足作與無作究竟成業要在自身是故有作隨作即有無作罪生故有無作自餘業道無作是定作業不定無作之業若身自作若教他作皆悉隨生故稱為定若論作業自作則有教他則無故曰不定根本如是次就方便明作無作當知一切前後方便作業是定無作不定云何不定重心作者則有無作輕心作者則無無作故曰不定有作無作略辨如是次對三毒分別諸業依如毘曇一切業道皆三毒起成則不定殺生惡口及瞋業道瞋心所成盜婬及貪貪欲究竟邪見業道唯癡心成餘三業道具三事成若依成實邪婬一種從三事起唯貪欲成自餘業道皆三事起具三事成宗別各異難以會通次就界趣分別業道界謂三界依如毘曇十不善業繫屬欲界唯欲界起若依成實繫屬欲界起則不定殺盜邪婬惡口兩舌唯欲界起妄言綺語欲色俱起如梵天王自言尊勝能令諸梵盡老死邊即是妄語此不應法即是綺語貪及邪見三界皆起彼邪不善得寄起故趣謂五趣如毘曇說地獄五業道欝單越有四餘方各有十及餘惡趣天地獄五者地獄唯起惡口綺語貪瞋邪見五業道也受罪之時惡罵獄卒故有惡口惡口違法即是綺語爾時忿怒即是瞋恚貪及邪見成而不行欝單四者唯有綺語貪瞋邪見彼有欲詠故有綺語貪瞋邪見成而不行問曰彼方有行欲事何故不說有婬業道釋言彼方無有夫妻共相配匹雖共行婬無相凌奪不名邪婬是故不名邪婬業道問曰欝單有行欲事欲因貪起云何說言貪心成就欲不現行釋言彼方起婬之貪其實現行但此貪心所起之婬非十惡收能起之貪亦非不善業道所攝故雖起此不名貪欲業道現行如人夫妻共相纏愛不名業道彼亦如之問曰若彼起婬之貪非業道者善惡無記三性之中何性所收若性是善貪欲煩惱不應名善若是無記論說欲界一切煩惱除身邊見餘悉不善不言貪欲是其無記若性不善便是十惡業道所攝何得說言不名貪欲業道現行夫妻相愛事亦同爾釋言此貪性是不善性雖不善其過輕微三毒所收非業道攝故雖現起不名貪欲業道現行問曰欝單既有綺語綺語必依貪瞋癡起亦依彼成何故不名貪等現行釋言彼方所有綺語實依癡起但佛經中宣說邪見以為業業不說癡心以為業道是故彼癡雖復現行但是癡毒猶故不名邪見現行無推求故良以彼方邪見不行故無斷善破僧事等問曰彼方有歌詠等此不應法即是妄語何故不說有妄語乎彼無誑心故非妄語餘方十者餘三天下各具十也惡趣天者謂餘鬼畜及與天趣皆具十也若依成實唯欝單越與毘曇同自餘三方三惡及天皆具十業彼地獄中重處雖少輕處具有十不善道辨之略爾十四垢業出長阿含善生經中何者十四如彼中說有四結業即以為四依於四處作諸惡行復以為四通前為八六損財業通前十四四結業者謂殺盜婬及與妄語問曰何故不說兩舌惡口綺語以在家者不能離故所以不說言四處者所謂愛恚怖癡處也此之四種起業所依故云四處六損財者一是耽酒二是博戲三是放蕩四迷妓樂五惡友相得六是懈惰飲酒之過有其六失一者失財二者生病三者鬪諍四惡名流布五瞋怒暴生六智慧目損博戲之過亦有六失一財物耗減二雖勝生怨三智者所嘖四人不敬信五為人疎外六生盜竊心放蕩之過亦有六失一不自護身二不護財貨三不護子孫四常自驚懼五諸苦惡法常自纏身六憙生虛妄迷於妓樂亦有六失一者求歌二者求舞三求琴瑟四波內早五多羅槃六首呵那此後三門胡語不翻不知是何惡友相得亦有六失一方便欺誑二好憙屏處三誘他家人四圖謀他物五財利自向六好發他過懈惰之過亦有六失一者富樂不肯作務二者貧窮不肯懃修三者寒時不肯懃修四者熱時不肯懃修五者時早不肯懃修六者時晚不肯懃修十四垢業辨之麁爾十六惡律儀出涅槃經無作之惡常生相續說為律儀律儀不同宣說十六一為利養羊肥已轉賣二為利故買買已屠殺三為利養猪肥已轉賣四為利故買買已屠殺五為利養牛肥已轉賣六為利故買買已屠殺七為利養鷄肥已轉賣八為利故買買已屠殺九者釣魚十者捕鳥十一獵師十二劫盜十三魁膾十四兩舌專行破壞十五獄卒十六呪龍毘曇論中宣說十二一者屠羊二者養猪三者養鷄四者捕魚五者捕鳥六者獵師七者作賊八者魁膾九者守獄十者呪龍此與前同十一者屠犬十二者司獵此二異前言屠羊者如毘曇說以殺害心若賣若殺悉名屠羊攝十六中第一第二言養猪者亦以殺心若賣若殺悉名養猪攝十六中第三第四養雞亦爾攝十六中第七第八言捕魚者殺魚自活捕鳥獵師亦復如是言作賊者常行劫盜言魁膾者常主殺人以自存活言守獄者守獄自活言呪龍者謂呪龍蛇戲樂自活言屠犬者謂旃陀羅屠犬自活言司獵者所謂王家主獵者是然就屠羊者雖不起心殺餘眾生而於一切諸眾生所得惡律儀一切眾生悉皆可有作羊理故餘者皆爾問曰此等七律儀中幾律儀攝釋言若依涅槃所說殺盜兩舌三律儀攝以此三種損惱處多故偏說之毘曇所說唯殺盜攝作賊是盜餘皆是殺十六律儀辨之如是飲酒之過有三十五失出大智論一者現世財物空竭二眾病之門三鬪諍之本多致忿訟四裸露無恥五醜名惡聲人不恭敬六覆沒智慧七所應得物而不得之已得之物而復散失八私匿之事向他論說九種種事業廢而不成十憂愁之本十一身力減少十二形色損壞十三不知敬父十四不知敬母十五不敬伯叔尊長十六不敬沙門十七不敬婆羅門十八不知敬佛十九不知敬法二十不知敬僧二十一惡人親附二十二疎遠善人二十三作破戒人以其飲酒違戒法故二十四心無慚愧二十五不守根門二十六縱色放逸二十七人所憎惡不憙見之二十八貴重親屬及諸知識所共擯棄二十九行不善法由其飲酒多生罪故三十棄捨善法三十一明人智士所不信用三十二遠離涅槃三十三多種世世狂癡因緣三十四身壞命終墮諸惡道三十五若得為人隨所生處常當愚騃酒過如是應當斷之染法聚苦報義有十四門第一釋名二種生死出勝鬘經名字是何一分段生死二變易生死言分段者六道果報三世分異名為分段分段之法始起名生終謝稱死言變易者汎釋有三一者微細生滅無常念念遷異前變後易名為變易變易是死名變易死故地持中生滅壞苦名變易苦此通凡聖二者緣照無漏所得法身神化無礙能變能易故名變易變易是死名變易死此該大小三者真證法身隱顯自在能變能易故言變易變易非死但此法身未出生滅猶為無常死法所隨變易身上有其生死名變易死此唯在天雖有三義勝鬘所說第二為宗下諸門中聽此言耳分段生死勝鬘亦名有為生死變易生死勝鬘亦名無為生死蓋乃從人以別名矣凡夫多起有漏諸業建集有果名曰有為有為眾生所受生死名有為生死無為生死翻前立稱聖人不起有漏諸業受分段報名曰無為無為聖人所有生死名無為生死名義如是次辨體相分段生死開合不定總之唯一或分為二一善二惡人天名善三塗名惡或分為三謂三界中所有生死或分為四所謂胎生卵生濕生及以化生此如後釋或分為五謂五道中受生差別或分為六六道報中生死不同於前五上加阿修羅名為六道隨類別分數有無量分段如是變易之中亦開合不定總之唯一或分為二一事識中變易生死二妄識中變易生死於六識中緣照無漏所受之報名事識中變易生死第七識中緣照無漏所得之果名妄識中變易生死彼事識中變易生死因果在別此世造業餘世得報如論中說有妙淨土出過三界是阿羅漢當生彼中如是等也彼妄識中變易生死有麁有細地前名麁地上名細於中麁者因果世別與前相似微細之者前念為因後念果現是中微細不復可以世別論之念念之中細分異世亦得無傷或分為三謂三乘人變易生死或分為四如勝鬘說一阿羅漢二辟支佛三大力菩薩地前菩薩二輪煩惱全未斷除而不為彼煩惱所牽又於三界受生自在故名大力問曰地前大力菩薩涅槃經中說為凡夫具煩惱性勝鬘何故說為變易釋言涅槃對初地上出世聖人名為凡夫未斷地上二輪之惑名具煩惱若對聲聞辟支佛等此是大聖二障清淨何為不得說為變易故涅槃中說須陀洹八萬劫到乃至辟支十千劫到謂到性地阿耨菩提此既大聖變易何疑四意生身初地已上受生如意名意生身意有何義生如意乎意有三義一能速疾二能遍到三能無礙初地已上受身如是或分為六如勝鬘說謂此三地及彼三種意生身等此三地者謂此地前羅漢辟支大力菩薩三乘地也彼三種者謂初地上三種生也三種意生如楞伽說一三昧意生身謂從初地乃至五地禪度增上故名三昧意生身也二覺法自性性意生身六七八地慧行成就知法有性知法無性名為覺法自性性身前自性者是法有性有法之中色為礙性心為知性如是一切名為自性復言性者是法無性無是一切法之實性故名為性此有無性皆能善照故名為覺三種類俱生無作行意生身謂九地上無功用行任運轉起名種類俱生無作行身此三彼三九地已上行報純熟前七地中所修種類至彼地中報熟現前名種類俱生法流水中任運上昇捨離功用此三彼三合以為六別則無量變易如是次就位論總相麁分分段死者是虛偽眾生變易死者謂阿羅漢辟支佛大力菩薩意生身等小乘之中凡夫學人大乘之中外凡善趣皆於三界妄愛受生名為虛偽小乘人中羅漢辟支大乘人中種性已上以無漏業正智受生故非虛偽虛偽所受名分段死非虛偽受名變易死問曰小乘須陀已上大乘人中十信以上亦有五分法身功德何故不名為變易死乃名分段釋言是人於三界中有漏結業受生未盡故名分段雖有無漏五分法身是因法身未得果報是故不得名變易死麁分如是於中細謂分段有二一者惡道二者善道三塗名惡人天名善小乘法中惡道分段見道時盡故須陀洹名為觝債觝三塗債著復通論增上忍時三惡道報皆非數滅善道分段無學時盡大乘人中惡道分段盡處有三一惡業為因四住為緣受惡道報十信時盡以修身或心慧等行轉惡業故云地持中說為善趣又花嚴中宣說賢首能現作佛明知亦能離惡趣報二惡業為因四住為緣緣力微薄不能牽生加少悲願受惡趣身種性時盡故勝鬘中說種性上大力菩薩離分段死三惡業為因悲願為緣四住殘氣隨逐佐助受惡趣生初地時盡地前未斷初地盡故地經宣說初地菩薩離惡道畏地持宣說解行菩薩轉惡趣報入歡喜地又彼隨助四住煩惱初地盡故地持宣說增上及中惡趣煩惱初地出過以其地前未斷滅故地持宣說種性解行或墮惡道惡道既如是善道分段亦有三階一善業為因四住為緣受人天報種性時盡二善業為因四住為緣緣力微薄不能牽生加少悲願受人天身初地時盡地前未斷初地盡故楞伽宣說初地菩薩得二十五三昧破二十五有前未斷故法華論中宣說地前猶有三界分段生死故彼論言所言入生乃至一生得菩提者謂初地證智所言八生至一生者是其三界分段之生三善業為因悲願為緣四住殘習隨逐佐助受人天生至佛乃盡自前未斷至佛盡故經嘆唯佛斷有頂種十地已還人天受生未窮盡故地持但云解行菩薩轉惡趣報入歡喜地不言轉善又十地已還人天受生煩惱未盡故地持中唯說初地過增上中惡趣煩惱不言出過善趣煩惱以斯文證人天殘習明至十地於中別分人分段者八地時盡自前未斷八地盡故涅槃經中宣說八地為阿那含不受肉身前未斷故大品經中說前七地猶是肉身天分段者至佛乃盡自前未斷至佛盡故唯佛一人斷有頂種前未斷故八地以上唯名那含非阿羅漢問曰地上遍生六道何故偏說人天中生以為分段釋言地上惡業盡故雖生惡道但是應現人天善業未窮盡故生人天中與彼凡時微業相應名分段矣次辨變易變易之中有因有果小乘人中見道以上變易因生無學果後變易報起何者是乎如論中說有妙淨土出過三界無煩惱者是阿羅漢當生彼中如是等也大乘人中分齊有四一起因處十信已上二得果處種性以上故勝鬘中說種性已上大力為變易死問曰法華優婆提舍說解行前為分段死勝鬘何故說為變易釋言菩薩種性已上有五種身一法性身謂性種性及解行中清淨向等如地持說六入殊勝無始法爾如是等也二實報身謂習種性及解行中得前方便如地持說若從先來修善所得如是等也三者生滅變易法身所謂緣照無漏業果四分段身謂無始來有漏業果五應化身隨物現生此五種身各有因緣法性身者佛性為因謂度為緣實報身者六度為因佛性為緣更有餘義如後二種種性中說變易身者無漏業因無明為緣分段身者有漏業因悲願為緣應化身中有其二種一者法應依法身起二者報應依報身現此二種應因緣各別論其法應如來藏中化用三昧法門為因悲願為緣若論報應悲願為因化用三昧法門為緣此五身中初二非死次二實死後一應死是故於彼種性已上實報身中有變易雜應化身中有分段雜法花論中據第四門說為分段勝鬘經中據第三門說為變易各是一義不相乖背此是第二得果之處三漸捨處初地已上四窮盡處在如來地位分如是次就界論界謂三界於中略以二門分別一隨相分別分段生死是三界攝三界有漏業之果故變易生死非三界攝出世無漏業之果故故論說言有妙淨土出過三界是阿羅漢當生彼中明知出世如是一切二就性通論二種生死皆三界攝此義云何如勝鬘經中說世間有二一無常壞二無常病無常壞者是分段三界無常病者是變易三界分段生死還是分段三界所收變易生死還是變易三界所攝問曰分段於三界中分齊可知變易生死於三界中分齊何處唯聖所知亦可變易依禪地說依初禪地發無漏業受變易報繫屬初禪如是一切次辨因緣親生名因疎助目緣總相麁論分段生死有漏業因四住為緣故勝鬘云又如取緣有漏業因而生三有取猶愛也於受生時或起婬愛或復起於花池等愛逐即受身故說為緣受生三界愛力增強故偏說之變易生死無漏業因無明為緣故勝鬘云無漏業因無明為緣生阿羅漢辟支佛等緣有二種一前後緣以前無明不見諸法本性平等故求後生二同時為緣無明住地是七識體變易業果依是得立故說為緣如夢所作皆依睡心總相如是隨別細分分段生死有善有惡惡道分段義別三階一凡夫所受惡業為因四住為緣二十信所受惡業為因四住正緣悲願隨助三種性已上至初地受惡業為因悲願正緣四住隨助若無惡業苦果不生是故用彼惡業為因若無悲願則不往受是故用彼悲願為緣故涅槃云地前菩薩過去所有微塵等業以願力故一切悉受且說願力當知亦以悲力故受苦善道分段亦有三階一凡夫二乘乃至大乘十信所受善業為因四住為緣二者種性解行所受善業為因四住正緣悲願隨助三地上所受善業為因悲願正緣四住隨助變易有二一事識中變易生死二妄識中變易生死事中變易義別三階一是羅漢辟支所受用事識中眾生空觀以為正因無明為緣二是種性解行所受用事識中法空之觀以為正因無明為緣三地上所受事識中非有非無息想之解以為正因無明為緣妄中變易亦有三階一地前所受用妄識中一切妄想依心之觀以為正因無明為緣二地上所受用妄識中一切妄想依真之觀以為正因無明為緣三是八地以上所受用妄識中唯真無妄息想之觀以為正因無明為緣問曰唯真無妄之觀能令妄智更不牽後云何能與變易作因釋言此觀望後同類雖不牽生望後勝品非不能生故得為因此等觀別如前八識章中具辨前分段死因故緣新由是因同緣有差異此變易死緣故因新為是緣同因有差別隨義細論分段之因變易之緣非無差別異相難分是以不說理實無明亦扶分段四住之習亦佐變易相隱微少故癈不論次辨斷處分段之中五道差別斷處不定小乘法中大位論之盡在無學於中別分三塗分段盡處有三一不受處依如成實煖心已上一向不受於彼宗中煖心已上名為住分不復退墮三塗中故故彼成實引經證言世上正見者往來百千世終不墮惡道煖心已去名上正見若依毘曇忍心以上方是住人一向不受三塗之報涅槃經中亦同此說據此言之忍心以上方得名為世上正見此是第一不受處也二非數滅處依如毘曇增上忍時三惡道報皆非數滅於此一生定斷其因不受報故涅槃經中亦同此說故涅槃言增上忍時三惡道報當知不從智緣而滅三緣盡處在見道中潤惑永斷業種燋故人中分段那含已去不復更受天分段者羅漢辟支永更不受大乘法中大位分之一切分段盡在種性故勝鬘云分段死者是虛偽眾生於中分別分段現生死有其二種一者定繫為業所牽定繫時處者所謂生後時處謂六道二不定繫得業自在得生自在不繫時處不繫時故現生後時隨意受之不繫處故六道之中隨意受之彼三塗中定繫之者十信已上修習身戒心慧行故漸次斷除種性時盡不定繫者種性已上漸次斷除初地時盡地持據此宣說初地離惡趣報人天定者種性已上漸次斷除初地時盡若復通論十信已上漸次斷除初地時盡楞伽據此宣說初地得二十五三昧破二十五有不定之者初地以上漸次斷除至佛乃盡於中分別人分段者八地時盡故八地上名阿那含更不重受臭身肉身天分段者至佛乃盡故佛一人斷有頂種度生死流然初地上雖復說有人天分段但有微習謂於大悲應現身中少有殘氣無有能受分段報者分段如是次論變易變易之中有因有果盡處不定小乘法中變易之因盡有二處一滅定暫滅那含已上二無餘永滅無學果中變易之果小乘未滅大乘法中變易之因種性暫滅至佛乃盡變易之果初地漸滅至佛乃盡二種生死大況麁爾言四生者謂胎卵濕化言胎生者如今人等稟託精氣而受報者名為胎生言卵生者如諸鳥等依於卵殼而受形者名為卵生言濕生者如今夏日濕生虫等不假父母依濕受形名為濕生言化生者如諸天等無所依託無而忽起名曰化生若無依託云何得生如地論釋依業故生生相如是次就五趣辨其通局四生之中化生一種全攝二趣及三少分全攝二者諸天地獄一向化生三少分者人鬼及畜少分有之如劫初時人鬼及畜一切化生今時多無故曰少分胎生一種人鬼及畜少分有之餘趣全無卵濕二生唯在人畜餘趣皆無人中卵生如毘舍兒毘舍法母生其肉卵卵中有其三十二兒如是等類是卵生人人濕生者如頂生王過去有王名曰善住頂生肉胞十月滿足中生一兒因字頂生如是等此是濕生人畜生道中卵濕可知次辨寬狹如雜心問為生攝趣為趣攝生論自釋言四生攝趣非趣攝生何故如是一切五趣無出四生故生攝趣五道中陰皆是化生五趣不收是故五趣不攝四生四生之義略辨如是第一辨相四有之義出阿含經毘曇論中具廣分別生死果報是有不無故名為有有別不同一門說四四名是何一者生有二者死有三者本有四者中有報分始起名為生有命報終謝名為死有生後死前名為本有對死及中故說為本兩身之間所受陰形名為中有中有相隱九句辨之一定其有無經論不同毘曇法中定有中陰成實法中一向定無有無偏定故成諍論故涅槃云我諸弟子不解我意唱言如來宣說中陰一向定有一向定無大乘所說有無不定上善重惡趣報速疾則無中陰如五逆等餘業則有異於偏定故無諍論二定其生分生有四種胎卵濕化一切中陰同一化生三辨其形類中陰之形髴緣生陰趣天中陰髴緣似天乃至趣向地獄中陰髴緣地獄四明中陰形量大小如論中說生人中陰如有知小兒上天中陰以漸轉大如是中陰隨所向處小於生陰准人可知五辨其形色如地持說色有好惡好色有二一者極好如明月光二者微好如波羅捺衣惡色亦二一者極惡如夜黑闇二者微惡如黑羊毛光然實中陰色萬差地持且就麁影為言六明中陰趣向差別如論中說地獄中陰向地獄時足上頭下直趣地獄至地獄中受報之時形如人立諸天中陰上趣天時如箭射空餘則倚行七明中陰相見不同有人宣說一切中陰皆得相見復有人言上得見下下不見上如此說者地獄中陰唯得見於地獄中陰不見餘者畜生中陰能見畜生地獄中陰不見餘者乃至天陰能見一切五趣中陰八明中陰所食不同欲界中陰具足四食其中段食還食生陰所食香氣上界中陰則無段食但有識觸意思食等九明中陰衣服有無諸天中陰一向有衣人中不定如近佛地諸大菩薩轉輪聖王及白淨比丘尼等福德殊勝又具慚愧中陰有衣餘者則無次明四有時分久近生有死有時分極短唯止一念故雜心云生有及死有是各一剎那本有中有時分不定本有極短至一念長則或經億百千劫中有長短人說不同有人宣說極短一念極長七日如此說者齊七日來必得生處若七日來不得生處前陰滅已更受中陰有人復說中陰極長壽七七日七七日來必得生處若不得處死而更生復有人說壽命不定乃至父母未和合來常在不滅此諸說中後說為善次就三界五道之處分別四有先就三界辨其通局生死本有遍通三界中有不定小乘法中欲色界有無色則無大乘法中四空有色以有色故亦有中陰故華嚴中菩薩鼻根能聞無色宮殿之香明知有色次就趣論當知四有遍通五趣次辨根陰有具不具陰謂五陰根謂六根先就五陰明具不具生死本有此三若在欲界之中定具五陰色無色界大小不同小乘說彼色界地中無想天處有色無心四空地中有心無色不具五陰餘色界天齊具五陰大乘說彼無想天處猶有心想四空有色是則三界皆具五陰故地論言乃至有頂增長一切五陰苦聚中有一種定具五陰終無缺減次就六根明具不具生有之中唯有意根所緣之色未成己體故無身根以無身故亦無眼耳鼻舌等根死有不定欲界眾生漸命終者唯有身根及與意根最後滅壞頓命終者一念死時六根俱壞色界眾生無漸命終是故死時六根俱壞無色眾生大小不同小乘說彼唯有意根最後滅壞大乘說彼猶有形色與色界同本有之中諸根不定欲界眾生多具六根乃至極小具身及意色無色界大小不同小乘說彼色界地中除無想處其餘諸天齊具六根無想天中無其意根無色界中單有意根無餘五種大乘說彼色無色界齊具六根何故如是大乘說彼無想無色有色心故中有一種定具六根無殘缺者何故如是中陰身中受純業果不受雜業報故具六根又中陰身形色精微無有餘緣壞其根者故具六根又六根中求受生處是故中陰定具六根然此中陰六根猛利淨過諸天一切世界應受生處見聞無礙以其求生自在力故次辨四有染淨之義生有一種唯染無淨受生必是煩惱心故餘通染淨故雜心云一染三有二言一染者是生有也三有二者本死及中通染淨也此乃局論凡夫二乘若通菩薩願力受生是則四有皆通染淨次就凡聖分別四有凡聖雖異齊具四有凡夫可知聖人之中學具四有無學唯三略無生有無學聖人更不生故四有如是四識住者五陰之中色受想行為識所依故名識住住義云何依如毘曇心王之體依於同時色受想行故名識住問曰彼宗心心數法同時相依何故偏說識依餘住不說受等依餘住乎釋言住義理實齊通但識是王故偏說之又破外道識依神住故說識住若依成實心起前後不說同時相依而住但說心識緣餘四陰緣而愛著故名識住問曰彼宗貪在行心識中無貪云何經中說為識住釋言依彼貪有二種一者起貪唯在行心二者性貪遍在四心性貪通故識中有之故得就識說為識住何者性貪取性煩惱執著境界故名性貪問曰性貪既通四心以何義故偏說識住不說受住想行住等釋言住義理通四心今以三義偏說識住一以初類後識心在初但言識住餘類可知故不具論二舉弱顯強就四心中識心取性最為微弱乃至行心取性最強就弱說住增強可知故闕不論三為破外道說識依神故名識住以彼外道多取心識依神我故問曰若言貪故住者何故論言喜潤故住釋言理實貪著故住貪心必由前喜而生故說喜潤又後貪中猶有喜義助成彼貪故說喜潤問曰前說性貪故住性貪常有何假喜潤釋言識中所有性貪是前行中重貪氣分彼前行中增上重貪由喜潤生識中性貪從本論之故曰喜潤問曰色等望於何識說為識住若依毘曇通望六識說為識住成實法中人解不同有人釋言唯望意地行心說住以彼行中貪愛強故又人復言通望六識行心說住以前三心無貪愛故此皆不然經說識住不言行住云何說言望行心住人復釋言彼宗之中想受及行是通名識故云識住若言行心是通名識說識住者論通非別云何得分四識住異當知成實亦望六識說為識住何以得知毘曇法中通望六識說為識住成實不非明知共用又六識中性貪義等住著不殊故通望之以說識住問曰若言通望六識說識住者六識之心局緣一色不緣餘法云何得有四種識住釋言通望六識之心說四識住非謂一一皆具四住又問五識局在一念云何名住此言住者住著名住著不以經停說為住故一念五識亦得名住問曰何故唯說色受想行等陰以為識住不還說識以為識住若依毘曇識是心王兩王不並故不說識以為識住若依成實識時少識故不說識以為識住云何少識六識之中唯有意識通具續念自餘五識局在一念不通相續不如六想六受六行並通續念故曰少識少故不論又復為分能住所住兩義差別故不說識以為識住次就有漏無漏分別有漏四陰望有漏識名為識住無漏則非何故如是毘曇釋言無漏之法壞有漏識故非識住又無漏識厭有漏法亦非識住又無漏識於無漏法亦不貪著故非識住有漏之識於有漏法樂著不捨故名識住成實亦同次就諸地分別識住地謂九地始從欲界乃至悲想若依毘曇要當地法望當地識說為識住異地則非麁細別故若如是者依下地身起上心時下地之身應非識住論自釋言住相成就猶名識住若依成實莫問自地及與他地但有緣著斯名識住次就三世分別住義若依毘曇於三世中同時相依斯名識住異時則非若依成實於三世莫問同時及與異時但令緣著皆是識住不簡前四識住義略之云爾言四食者所謂段食觸食思食及與識食此之四食論釋不同若依成實羹飯等事名為段食冷煖等名為觸食或有眾生以思活命名為思食雖有此言不知何思有人釋言過去業思是其命根令命不斷說為思食若如是者一切眾生所有壽命皆由往思不應言無或當應以彼現在思想而活命者說為思食如思玄妙得不死等有漏識心命報不壞名為識食若依毘曇欲界地中香味觸等是其段食心數法中有漏觸數能知一切心心數法令法今不散壞說為觸食有漏思數起後不絕說為思食有漏心識是其心王能令一切諸心數法住持不壞說為識食問曰無漏何故非食釋言無漏壞相續相是故非食次就趣論先論生陰地獄之中論釋不同若依成實但有識食毘曇法中具有四食彼說地獄吞熱鐵等能壞飢餓即為段食餘三心法常有可知鬼畜兩趣齊具四食人中不定若有心者皆具四食滅心之者論說不同若依毘曇段食餘勢令身不壞更無餘食故彼宗中入滅定者遠至七日即須出定若過七日段食勢盡起則身壞成實法中滅心之者現雖無心識得在故猶名識食以識食故入滅定雖逕多時身亦不壞天中不定欲界諸天與人相似色界諸天若依成實唯有識食毘曇法中彼有心者唯無段食有餘三種若滅心者四食俱無無色界天與色界中有心者同無色界中無滅心故生陰如是次辨中陰成實法中一切中陰唯有識食毘曇不定欲界中陰具有四食隨其所起還食彼趣所食香氣以為段食餘三心法有之可知色界中陰唯無段食有餘三種彼說中陰雖有三食思食最增以求生故四食如是第一釋名言五陰者所謂色受想行識也質礙名色又復形現亦名為色領納稱受毘曇亦言覺知名受取相名想毘曇亦言順知名想起作名行了別名識毘曇亦云分別名識此之五種經名為陰亦名為眾聚積名陰陰積多法故復名眾問曰一色一受想等無多聚積云何名陰而復名眾釋言此等陰積之分故名為陰多中之分故復名眾如眾僧中請得一人名請眾僧此亦如是次辨體相色陰之體離合不定總唯一色或分為二一內二外眼等五根是其內色色等六塵是其外色或分為三如毘曇說一可見對謂眼所行青黃等色二不可見有對謂耳鼻舌身所行之色三不可見無對之色意根所行無作之色前二種色為其對礙色根所對故名有對後一無作不為對礙色根所對故名無對成實法中宣說無作非色心故唯有前二略無第三或分為六所謂色聲香味觸法六塵色也前五可知法塵色者若依毘曇五根無作是法塵色成實法中過未五塵五根四大假名之色是法塵色或分為十如涅槃說故彼經中上下數處皆說十色五根五塵是其十也彼經何故不說無作彼說無作但是色法非是色事成身相微故陰不彰或分十一如毘曇說五根五塵及無作色是其十一彼說無作是身口業性四大造故色陰收成實法中色有十四五根五塵及與四大為十四也有人說言成實法中聲不成人非是色陰此言不然陰積義異成人法異何得說言不成人故令聲非陰云何陰異成人法異陰通內外成人唯內陰通色聲成人唯色是其異也云何知聲是色陰如彼成實色相品說言色陰者所謂四大及大所因色香味觸亦因四大所成五根是等相觸故有聲生舉此以釋色陰體相寧非色陰又毘曇中說聲為陰成實不非明知失用問曰毘曇說無作色以為色陰成實法中何故不論釋言成實宣說無作為非色心行陰所收色陰不攝故此不論問曰成實根塵之外別說四大以為色陰毘曇法中何不如是釋言成實宣說四大是假名色攬四塵成能成五根根塵不收故別說之毘曇法中宣說四大是實法色觸入所攝故不別說色陰如是次明受陰受陰體中廣略不定總唯一受或分為二一者身受二者心受如地持說五識相應名為身受意識相應名為心受問曰五識是心非身何故與此相應之受名為身受釋言此從所依以名五識依於五根之身而生意心故所生受名為身受意識依心故所生受名為心受又復苦樂亦得分二惡果名苦善果名樂一切報受無出善惡二業果故問曰捨受何受中攝釋言樂攝善業果故或分為三一苦二樂三不苦樂亦名捨受辨此三受略有五門一分三受二定優劣三明通局四生過不同五厭捨難易就初門中差別有六一當相分別如彼成實受相品說損惱身心名為苦受增益身心名為樂受非損非益名不苦樂二對因分別一切惡果斯為苦一切善果說為樂捨是義云何依如毘曇三禪已還下善業果名之為樂四禪已上上善業果說以為捨是則彼宗三禪已還無捨受報若依成實分善為二一欲界散善二上界定善散善之中增上業果說為樂受微下業果名為捨受以此微樂難覺知故問曰苦中亦有微下不善業果何不名捨偏說下樂為捨受乎釋言苦果違害之法性與情返微有即覺故入苦中不得名捨樂果順情非切心法微者難覺故分為捨又復一切苦樂二受皆用微細行苦為體於行苦上宣說苦受苦受必重為心覺惱故不名捨於行苦上宣說樂受樂受必微於中上者為心覺適當相名樂輕微之者非心能覺博名為捨定善之中下善業果名之為樂四禪已上勝善業果說之為捨以彼寂靜難覺知故三對緣分別緣有三種謂違順中違緣逼惱名為苦受順緣生適名為樂受中境所生名為捨受四對想分別適想所起名為樂受不適想生名為苦受中容想發名為捨受五對行分別生瞋是苦起貪是樂生癡是捨六就時分別於中約對三緣辨之若對違緣相應時苦離時生樂久離則捨若對順緣初受生樂中受則捨久受便苦或有順緣相應時樂離時生苦久離則捨若對中緣初受時捨久受生苦離時生樂或有中緣初受時捨久受樂著則生樂受離時生苦以此六義分受為三次明三受優劣不同苦受最劣樂捨二受上中不定若依毘曇樂受定下下善果故捨受定上上善果故若依成實在欲界地捨受為中樂受為上在上二界樂受為中捨受為上次明三受通局之義依如毘曇苦局欲界樂通欲色捨通三界成實法中麁同毘曇以實細論並通三界故彼文言苦樂隨身至於四禪憂喜隨心至於有頂次明三受生過不同於中有二一明三受生過多少苦生過少局在欲界生瞋恚故樂生過中在欲色界能生不善穢污法故捨過最多遍通三界具生一切諸煩惱故二明三受生過輕重捨受最重能起邪見斷滅善根作闡提故又生無明能為一切生死本故苦樂二受輕重不定若論所為樂重苦輕為求樂受多作罪故若論所生苦重樂輕嗔恚大罪從苦生故三受生過不同如是次明三受厭捨難易於中有二一明三受起厭難易欲界地中所有三受苦為易厭人憎惡故捨受次難不煩惱故樂受最難保愛深故若論上界樂捨二受樂為易厭以其麁動易憎惡故捨受難厭以其寂靜難覺知故二明三受捨之難易苦受易捨得初禪時已遠離故問曰若言初禪離苦何故經言二禪滅苦釋言初禪有眼耳身三種識在此三識身苦根所依所依未盡是故不說初禪滅苦理實苦受初禪滅盡樂受次難至四禪滅捨受最難涅槃時滅三受如是或分為五所謂憂苦喜樂及捨此之五種隨處不定若在欲界五識地中逼惱名苦適悅稱樂意識地中慮惱名憂慶悅名喜六識地中中容受心捨苦樂等說之為捨問曰何故苦樂二受流至意地返名憂喜捨不如是六識地中通名為捨釋言苦樂從微想生憂喜二受從強想發為是須分六識中捨同微想生為是不分欲界如是若在初禪眼耳及身三識身中適悅名樂意識地中慶悅名喜四識身中中容受心說以為捨三中喜受通定內外餘二定外初禪已上無鼻舌識亦無憂苦為是不論在二禪地唯就意識說喜說捨在三禪中唯就意地說樂說捨既在意地何不名喜乃說為樂是樂性故雖在意地不得名喜故雜心中說之以為樂根意行涅槃中說下名為喜上名為樂麁況似此四禪已上唯有意捨更無餘義五受如是或分為六所謂六根所生受也或分十八六根所生各有苦樂不苦不樂故有十八又成實說十八意行亦是十八謂五意識第六意識所生之受各有憂喜不憂不喜故為十八或復分為三十六受如成實說六根所生各有苦樂不苦不樂並通染淨是故合為三十六受或分百八如龍樹說前三十六三世分別故有百八若廣分別受乃無量受陰如是想陰體者開合不定總為一想或分為三一者適想二不適想三者非適非不適想取順名適取違不適取中容者名為非適非不適想或分為六所謂六識相應想也或分十八六想之中各有三種適不適等為十八也隨緣辨想想亦無量想陰如是行陰體者廣略不定總唯一行或分為二一者心法二非心法心法之中依如毘曇汎爾具論有四十六行陰所攝有四十四四十六者通地有十想欲觸慧念思解脫憶定及受善地有十所謂無貪無瞋慚愧信倚不放逸不害精進及捨通前二十不善有二謂無慚愧以此通前為二十二大煩惱中別數有五不信懈怠無明悼放逸以此通前為二十七小煩惱中有其十種所謂忿恨誑慳嫉惱諂覆高害以此通前為三十七餘數有五所謂覺觀睡眠及悔以此通前為四十二十使之中別有四數貪瞋慢疑以此通前為四十六此等如前三有為中具廣分別言四十四行陰攝者就前四十六心法中除受除想自餘一切皆行陰攝問曰何故諸心法中偏分受想別為兩陰不入行中雜心釋言受為愛根想為見本以此二種輪轉生死故分別之又復論言受修諸禪想修無色以此二種別地義強故別立陰成實法中心法無量除識想受自餘一切皆行陰攝心法如是非心法中依如毘曇宣說十四不相應行為非色心此亦如前三有為中具廣分別成實法中唯說無作以為色心不相應行問曰五陰通皆是行以何義故偏說此一以為行陰雜心釋言行陰之中有為行多故偏名行餘四陰中攝行少故更與異名行陰如是次辨識陰開合不定總唯一識或分為二一者有漏二者無漏或分為三一善二惡三者無記或分為四一善二惡三隱沒無記謂欲界地身邊兩見及上二界一切煩惱相應之心四白淨無記所謂報生威儀工巧變化之心或分為六所謂六識始從眼識乃至意識或分為七謂七心界前六識上加以意根是其七也或分為九一方便善心二生得善心三不善心四陰沒無記五報生心六威儀心七工巧心八變化心九無漏心或分為十一方便善心所謂一切聞思修壽相應之心二生得善心過習所成信進念等相應之心三不善心謂欲界地除身邊見自餘一切不善結業相應之心四隱沒無記謂欲界中身邊見兩及上二界一切煩惱相應之心五報生心謂三界中報無記心六威儀心所謂一切行住坐臥見聞等心七工巧心所謂一切營生之心八變化心謂作是念我當化作如是事業如是之心九者學心謂三乘人因體無漏及學等見三乘因中斷結無漏是學心體遊觀無漏是學等見十無學心謂三乘人果體無漏及無學等見三乘果中盡無生智是無學體遊觀無漏是無學等見或分十二如雜心說欲界有四一者善心二不善心三隱沒無記四白淨無記色界有三於前四中除不善心有餘三種無色亦然此十有漏并學無學為十二也或分二十欲界有八一方便善二生得善三不善心四隱沒心五報生心六威儀心七工巧心八變化心謂依上禪為欲界化色界有六前八種中除不善心及工巧心一切上界無有不善及工巧故有餘六種無色有四前八種中除不善心威儀工巧及變化心有餘四種并學無學為二十也廣則無量識陰如是次明五陰次第之義諸論不同毘曇法中五陰同時隨義以論有二次第一順二逆順次第者先明色陰次受次想次行後識何故如是論釋有三一麁細次第色陰最麁相狀顯著故先明色受細於色麁餘心法如人所患首足等痛覺惱增強故次明受想細於受麁餘心法取相分明故次明想行細想受麁於心識作用相顯故次明行識心最細故在後說二破患次第如論中說本際已來男為女色女為男色染著處故先觀色陰令人厭離樂受貪故染著於色故次觀受想顛倒故起樂受貪故次觀想以其貪愛煩惱行故起顛倒想故次觀行以依心故起煩惱行故後觀識三觀入次第如論中說二種色觀入佛法中為甘露門一不淨觀二安般念故先觀色以觀色故便知受妄故次觀受知受妄已想不顛倒故次觀想想不倒故煩惱不行故次觀行煩惱不行心則堪忍故次觀識上來三種是順次第逆次第者翻前即是如論中說淨穢之生以心為本故先觀識以觀識故煩惱微薄故次觀行煩惱薄故便起法想想於一切苦無常等故次明想起法想故貪受不生故次觀受貪受息故能見色過故次觀色此逆次第毘曇如是成實法中陰起前後不得一時次第如何先明色陰次識次想次受後行何故如是心識之起必託六根於中五識依五色根意識一種依於意根從多為論識依色生故先明色第二明識於識所緣分別取相故次明想於取想所領納違順非違非順故次明受於所受法起貪瞋等故次明行大乘法中亦說五陰體性同時隨用隱顯非無先後其中次第多同毘曇次就三性分別五陰言三性者所謂善惡無記性也依如毘曇陰別有九相從為三所言九者一生得善陰二方便善陰三無漏善陰四不善五陰五穢污五陰六報生五陰七威儀五陰八工巧五陰生得善者一切眾生無始已來曾修善根未起邪見斷滅已來此善相續生便得之名生得善生得善根起身口業是其色陰餘心法等為餘四陰方便善者於現在世近友聞法思惟修習起諸善根是方便善於中所起身口二業是其色陰餘心法等為餘四陰問曰方便與生得善同是現起有何差別釋言此二分齊難知但由宿習任性能起是生得善因他教化聞法思惟力勵起者是方便善無漏善者遠離繫縛合理相應是無漏善於中道共無漏律儀是其色陰餘心法等為餘四陰言不善者一切無慚無愧俱者是不善陰於中所起身口惡業是其色陰餘四可知問曰善惡相對之法善中得有生得方便不善何故總說為一不分二乎釋言齊類理亦應然但今為明惡法本來九品性成非是方便進習始具是故隱其方便之名既隱方便生得亦癈又復善法難以頓成須分上下令漸習故說生得方便之異惡法易斷總相厭離是以不分生得方便兩種之別言穢污者欲界地中身邊兩見及上二界一切煩惱能染污心名為穢污於中初禪穢污煩惱能動身口具五陰性如彼梵王語諸梵眾汝但住此我能令汝盡老死邊即是妄語牛牽黑齒屏處求之是身邪謟此身與口是其色陰餘心法等是餘四陰欲界穢污是迷理惑不能親發身口二業二禪已上煩惱微細不動身口無色界中無身口業一向不發故無色陰但有餘四言報生者過因所生眼等諸根是其色陰報心法等為餘四陰言威儀者身口進止是其色陰起此心法為餘四陰言工巧者身營世務口言分處是其色陰餘四可知言變化者依其通體或化色身或化口語是其色陰欲起化時先作是念我今當作如是色像如是語言以此起化心心數法為餘四陰問曰化心與身通體為一異釋言是異異相如何變化心者是起化心身通體者是起化力又復化心是遠方便身通體者親能起化又復化心唯是無記身通體者或時是善或復無記何故如是通體有二一是修慧二是生慧依定修得是其修慧天龍鬼等不假習性能變現是其生慧是修慧者體性唯善與定相應生慧無記又復化心或自地收或他地攝起自地化即自地收起他地化則他地攝論其通體唯在自地問曰何不直依通體而起變化別從化心而起化乎雖有通體能起化事若無化心終不起化故須化心問曰若使要從化心而起化者何須通體若無通體雖有化心欲化前事終不能現故復須之問曰化色為當正從化心而現為當正從通體而發釋言化色正依通體遠依化心化心不能親動身口是故必依通體化也九陰如是相從三者初三是善次一不善後五無記毘曇如是成實法中唯一行陰該通三性餘皆無記大乘所說多同毘曇次就有漏無漏分別依如毘曇就向九種五陰之中第三無漏餘八有漏成實法中義有兩兼若斷漏故名為無漏唯在行心餘皆有漏若不生漏名為無漏無學五陰一向無漏凡夫五陰一向有漏學人不定若斷結處是其無漏結未盡處是其有漏大乘法中真德五陰一向無漏分段因果一向有漏變易因果隨相無漏體性有漏以相順理故名無漏以性違故名為有漏次辨五陰常無常義小乘法中一向無常大乘法中大位以分生死五陰一向無常涅槃五陰一向是常故經說言色是無常因滅是色獲得常色受想行識亦復如是隨義通論生死五陰有常無常涅槃亦爾生死陰中有相有實六識七識是其陰相如來之藏一在滅諦是其陰實陰相無常陰實是常涅槃陰中有體有用體則是常如上所說用則無常故經說言功德莊嚴有為有漏有礙非常良以隨世有生滅故次辨三界有無之義小乘法中四空無色滅定涅槃一向無心其無想定及無想報兩論不同毘曇無心成實有之故彼論言凡夫不能滅心心法但無麁心故說無想大乘法中四空有色故涅槃言如非想天亦色非色我說非色非想既有下三類然又大乘中說無想定乃至小乘無餘涅槃悉皆有心六識雖亡七識心在故說有心以有心故受想行識四陰不無五陰之義麁辨如是第一釋名言六道者所謂地獄畜生餓鬼人天脩羅是其六也言地獄者如雜心釋不可樂故名為地獄地持中釋增上可厭故名泥犁泥犁胡語此云地獄不樂可厭其義一也此之兩釋皆對厭心以彰其過非是當相解其名義若正解之言地獄者就處名也地下牢獄是其生處故云地獄言畜生者如雜心釋以傍行故名為畜生此乃辨相非解名義若正解釋言畜生者從主畜養以為名也一切世人或為噉食或為驅使畜積此生行從是義故名畜生言餓鬼者如雜心釋以從他求故名餓鬼又常飢虛故名為餓恐怯多畏故名為鬼所言人者如雜心釋意寂靜故名之為人此就人德以釋人也以人能思斷絕邪念名意寂靜若依涅槃以多恩義故名為人人中父子親戚相憐名多恩義所言天者如雜心釋有光明故名之為天此隨相釋又云天者淨故名天天報清淨故名為淨若依地持所受自然故名為天阿脩羅者是外國語此名劣天又人相傳名不酒神阿之言無脩羅名酒不知何義名不酒神此之六種經名為趣亦名為道所言趣者蓋乃對因以名果也因能向果果為因趣故名為趣所言道者從因名也善惡兩業通人至果名之為道地獄等報為道所詣故名為道故地持言乘惡行往名為惡道亦可道者當相名也六趣道別故名六道次辨開合開合不定總之唯一分段生死或分為二一者惡趣二者善趣以此二門統攝斯盡或分為三所謂三界生死果也或分為五謂三惡道諸天及人以何義故不說脩羅依法念經脩羅有二一鬼二畜良以鬼畜兩趣攝故更不別論依伽陀經脩羅有三一畜二鬼三者是天以鬼畜天三趣攝故不別論之或分為六如上所說脩羅雖復鬼畜等攝種類眾多故別分之隨形異論差別無量開合如是次辨其相先辨地獄地獄有二一正地獄二邊地獄正地獄者在大海下麁分有八細有一百三十六所麁分八者一活地獄二黑繩地獄三眾合地獄四叫喚地獄五大叫喚地獄六熱地獄七大熱地獄八阿鼻地獄於此南方大海之下五百由旬有閻羅界閻羅是鬼分判罪人閻羅界下五百由旬至活地獄如龍樹說此地獄中諸受罪者各共鬪諍惡心熾盛手捉利刀互相殘害悶絕而死宿業緣故涼風來吹獄卒咄之罪人還活應聲即活行從是義名活地獄多由殺生故生其中此地獄下有黑繩獄一切苦具轉過於前以黑鐵繩拼諸罪人悉令斷絕故云黑繩此地獄中苦事眾多黑繩事顯故偏名之以其先世讒謗良善妄言綺語兩舌惡罵枉殺無辜或為奸史酷暴無道故生其中此黑繩下次有眾合一切苦具轉重於前於中獄卒化作種種虎狼師子猪羊牛犬一切種形殘害罪人或復化作兩山相合鐵輪鐵網一切苦具治諸罪人以眾苦具同皆合會殘害罪人故云眾合以其先世多殺眾生故生其中此眾合下次有叫喚一切苦具轉過於前有大鐵城五百由旬獄卒在中或斫或剝或刃或刺或鞭或打或棒或杵打碎其頭或驅東西如是非一令諸罪人發聲叫喚故名叫喚獄良以先世斗稱欺誑非法斷事受寄不還侵陵下劣惱諸貧苦或破城邑傷害剝切離他眷屬或復詐善誘誑殺之令人叫喚故生其中此叫喚下有大叫喚一切苦具轉重於前獄卒於中或驅罪人入熱鐵屋令大叫喚名大叫喚以其先世熏殺一切穴居眾生或復繫閉墜陷深坑令大叫喚故生其中此叫喚下有熱地獄一切苦事復轉過前此地獄中有二銅鑊一名難陀二跋難陀熱沸鹹水涌波於中獄卒羅剎叉諸罪人投之於中或投炭坑或投沸灰或以膿血而自煎熬名熱地獄以其先世惱亂父母及諸師長一切沙門婆羅門等令其心熱故生其中此下次有大熱地獄一切苦事轉重於前以其先世活煮眾生或復生爛或以木貫生而炙之或燒山澤及諸聚落佛塔僧房或推眾生令墜湯火故生其中此下次有阿鼻地獄如涅槃說此獄縱廣八萬由旬其中苦事過前七獄及餘別處足二千倍鐵網羅覆上火徹下下火徹上交過通徹一人入中身亦遍滿第二人入身亦遍滿壽命一劫苦無暫廢以其先世作五逆罪謗方等經起大邪見謗無因果斷滅善根故生其中十不善業皆生此等八大獄中向來且隨麁相言耳所言一百三十六者前八地獄一一各有十六眷屬八是寒氷八是炎火八寒氷者如龍樹說一安浮陀此名多孔應是陵山多諸孔穴故名多孔亦可此處凍諸罪人令多穿穴故名多孔二足浮陀此名無孔對前可知此之二種隨相名之三阿羅邏此患寒聲四阿波波亦患寒聲五名睺睺亦是寒聲此之三種從聲以名六漚鉢羅此名青蓮獄城相狀似青蓮華故名青蓮亦可此處凍諸罪人似青蓮色名漚鉢羅七鉢頭摩此名紅蓮釋有兩義準前可知八名摩訶鉢頭摩此名大紅蓮華義亦同前此後三種從色名也八炎火者一名炭坑二名沸屎三名燒林四名劒樹五名刀道六名刺棘七名鹹河八名銅柱前八大獄東西南北各有二氷及二炎火故有十六八大地獄各有十六即是一百二十八所通八大獄便是一百三十六也如法念經明此一百三十六所名字各異業果亦異不可具論正處如是邊地獄者或鐵圍間或餘山中或大海裏諸治罪處名邊地獄次辨畜生如法念經說畜生中凡有三十四億種類於中具有四生不同四食之異業果差殊備如彼經不可具說次辨餓鬼如法念說餓鬼之中處要有二一在人中二在鬼界如彼經說閣浮提下五由百旬縱廣三萬六千由旬是餓鬼界類別不同有三十六一鑊身餓鬼其形似鑊無有頭頂眼耳鼻舌手足等相住餓鬼界初生之時倍過人身後漸增長滿一由旬猛火滿於鑊身之中焚燒其身飢渴熱惱無能救者人中十歲當彼日夜鑊身於彼壽五百歲以其先世為貪財利受雇屠殺又受他寄抵拒不還故生其中二針口餓鬼身大如山口如針孔亦住鬼界壽同鑊身飢火燒身燋燃無救并受一切寒熱眾毒種種之苦以其先世雇人屠殺或有婦人夫令供養沙門淨行誑言道無如是等比故生其中三食吐鬼四食糞鬼五無食鬼六食氣鬼七食法鬼八食水鬼九悕望鬼十食唾鬼十一食鬘鬼十二食血鬼十三食肉鬼十四食香煙鬼十五疾行鬼十六伺便鬼十七地下鬼十八神通鬼十九熾燃鬼二十伺嬰兒便鬼二十一欲色鬼二十二住海渚鬼二十三使執杖鬼是閻羅王二十四食小兒鬼二十五食人精氣鬼二十六羅剎鬼二十七火爐燒食鬼二十八住不淨巷陌鬼二十九食風鬼三十食火炭鬼三十一食毒鬼三十二曠野鬼三十三住塚間食熱灰土鬼三十四樹中住鬼三十五住四交道鬼三十六殺身餓鬼鬼別無量要攝如此其中果報業因各異備如經說次辨脩羅依伽陀羅脩羅有三一天二鬼三者畜生法念經中唯說二種鬼之與畜鬼脩羅者是其殺身餓鬼所攝住在地上眾相山中畜脩羅者住在北方須彌山側海底地下四重之別入地二萬一千由旬有其羅睺阿脩羅住地曠一萬三千由旬城名光明縱廣正等八千由旬有千柱殿寶房行列城地山池一切樂具皆以寶嚴於其城內有四寶園各百由旬一一園中有三千種如願之樹樹皆真金精靈虛妙如雲如影其園池內雜寶色鳥遊集滿中王住此城城外別有十三住處於一一處各有無量阿脩羅眾羅睺脩羅是師子兒形如須彌能變自身大小隨意人中五百歲當彼日夜羅睺於彼壽五千歲有四婇女從憶念生有其十二那由他婇女以為眷屬圍繞羅睺其王過去作婆羅門於曠野處有一佛塔高二十五里於中畫作種種佛像種種華菓樹林莊嚴為火所燒是婆羅門救之得免救已作念我救此塔有福以不若有福者願得大身又外道中多行布施故受斯報餘阿脩羅於過去世見他殺生強逼令放或為名利或為王使或習父祖不殺之法非慈悲心不持淨戒不作諸善故生其中次下二萬一千由旬是其勇健脩羅住處王名勇健民名摩睺此云骨咽地名月鬘漸廣前地城名遊戲縱廣正等八萬由旬嚴好過前其城住在四金山中其山高廣五千由旬王住此城別更有城名曰星鬘民住其中城外有園縱廣一萬三千由旬於中凡有七園差別種種莊嚴是諸脩羅於中受樂勇健脩羅其形長大如二須彌若住自界變身短小勢力轉勝人六百歲當彼日夜此地脩羅壽六千歲其王過去劫奪他物供養外道離欲之人故受斯報餘眾往昔供養外道不離欲者及破戒人故生其中次下二萬一千由旬有其華鬘脩羅住處王名華鬘民名遊戲地名脩那城名鋡毘羅縱廣一萬三千由旬莊嚴微妙轉勝於前華鬘脩羅所受之形如三須彌若住自界現微小身勢力轉增人七百歲當彼日夜此地脩羅壽七千歲其王過去飲食施與破戒病人故受斯報餘眾前世因種種戲聚物為食用以施人本無淨心故生其中次下二萬一千由旬有鉢訶婆毘摩質多脩羅住處王名鉢訶亦名波羅訶此本一名人語音異亦名毘摩質多所領之民名一切忍地名不動廣六萬由旬城名鋡毘羅縱廣一萬三千由旬七寶宮殿微妙如天毘摩質多其形長大如四須彌若住本界現微小身勢力過前三地脩羅人八百歲當彼日夜此地脩羅壽八千歲其王前世無正見心見持戒者來從乞求久乃施之施已語言我今施汝有何福德我以癡故施汝飲食邪見心施故受斯報餘脩羅眾於前世時自為身故守掌菓樹一切諸物己所不用然後惠人故生其中此諸脩羅與天怨對共天戰競備如經說不可具陳次辨人趣人類無量大約有四謂四天下人報差別四天下人有八不同一住處不同須彌山南有一海渚名閻浮提縱廣二十八萬里人住其上東方有渚名弗婆提倍廣閻浮人住其上西方有渚名瞿耶尼倍廣弗婆人住其上北方有渚名欝單越倍廣瞿耶人住其上二形相不同南閻浮渚其地尖邪人面像之弗婆提渚地如半月人面像之瞿耶尼渚地如滿月人面像之北欝單越其地正方人面像之三長短不同閻浮提人身長四肘弗婆提人身長八肘瞿耶尼人長十六肘欝單越人三十二肘四壽命不同閻浮提人壽命不定下極十歲上極八萬四千歲弗婆提人壽命二百五十歲瞿耶尼人壽五百歲欝單越人定壽千歲唯欝單定餘皆不定五果報不同南閻浮提人壽十歲時或飢饉劫或疫病劫或刀兵劫三劫互起東西二方飢饉劫時飲食不足而無餓死疫病劫時四大不和而不喪命刀兵劫時少增瞋恚不相殺害北欝單越全無變異六優劣不同若論受道閻浮提上弗婆次下瞿耶漸劣欝單最下若論果報欝單最上瞿耶次下弗婆漸劣閻浮最下七起業不同東西南方具行十惡欝單越國但有綺語貪瞋邪見綺語業道成而現行餘三業道成而不行如十業章具廣分別八趣果不同北欝單越死皆生天不向餘趣以無惡故餘三天下所向不定次辨天趣天有欲色無色差別欲天有六一四天王天須彌四面乾陀羅山去地四萬二千由旬縱廣亦然上有四王東有天王名提頭賴吒此名治國領揵闥婆及毘舍闍二部鬼神南有天王名毘樓勒此名增長主領鳩槃茶薜茘多二部鬼神西有天王名毘樓博此名雜語主領龍富單那二部之神北有天王名毘沙門此名多聞主領夜又羅剎二部鬼神此四天王所領天眾種類有四處別四十種類四者一鬘持天餘處名為持華鬘天二迦留足天此名鳥足天三名常恣意天四名三箜篌天初鬘持天有十住處一名白摩尼二名峻崖三名果命四名功德行五名常喜六名行道七名愛欲八名愛境九名意動十名遊戲林此十居在須彌四面龕窟中住南方有二東西亦然北方有四彼一一窟廣千由旬多有諸山寶樹寶池無量莊嚴人五十年當彼日夜彼天壽命五百歲也此十天中業果各異如法念說迦留足天有十住處一行蓮華二名勝蜂三名妙聲四名香樂五名風行六名鬘喜七名普觀八常歡喜九名愛香十名均頭此十住處皆繞須彌業果差別如法念說常恣意天三箜篌天各有十處不可具論初天如是第二天者名忉利天此翻名為三十三天在須彌頂須彌山者名善高山亦名安明去地八萬四千由旬縱廣亦然六萬諸山以為眷屬上有三十三處差別中有帝城名曰喜見亦高八萬四千由旬帝城四面各有八處臣民所居是中天王名釋提婆那民此方翻名能為天主釋者是能提婆是天那民是主佛亦呼之為憍尸迦蓋乃從其本姓為名如龍樹說過去世時摩伽陀國有婆羅門姓憍尸迦名曰迦陀有大福德與其同友三十二人共修善業命終皆生忉利天上各在一處本憍尸迦今為天主故從本姓名憍尸迦三十二友即為輔臣居在四面左輔右弼前承後儀并其天主合三十三是故名為三十三天如法念經具列名字廣以分別此前兩天是地居天第三天者名曰夜摩此云妙善於中凡有三十六處差別不同是中天主名牟脩樓陀第四天者名兜率陀此名妙足如龍樹說蓋乃從於天主為名第五天者名須涅蜜陀此云化樂自化樂具已得受用故云化樂第六天者名婆舍跋提此云他化自在天也他化樂具已得受用故曰化他此他化上別有魔天處近他化亦他化攝此六是其欲界天也問曰欲界日月星天何天所攝釋言隨近四天王攝隨別分之六天不收何故如是四天王天是其地居彼是空居又六欲天壽命短促此壽一劫是故不攝欲天如是色界天者經論不同若依雜心地持論等有十八天初二三禪各有三天第四禪中獨有九天故合十八若依華嚴色界具有二十二天初禪有四一是梵天二梵眾天亦名梵身此前兩天小梵生處三梵輔天貴梵生處四大梵天是中間禪梵王生處與前梵輔同在一處臣民之別二禪有四一是光天二少光天三無量光天四光音天三禪有四一者淨天二少淨天三無量淨四遍淨天四禪有十當分有四一者福天二福生天三福愛天四廣果天依地持等此四禪中皆無初天當應隨近攝屬第二故不別論此等差別合有十二第四禪中隨其別脩更有六天謂無想天及五淨居無想天者與前廣果同在一處有諸外道取此無想以為涅槃修無想定趣求斯報是人命終生廣果處初後有心中間無心經五百劫以此別得無心法故別為一天五淨居者一無煩天亦名無凡二無熱天三善見天四善現天五阿迦尼吒天此名無小阿那含人以無漏道熏第四禪熏有五階是故得此五天之報何者五階謂下中上上中上上下得無煩乃至上上得無小天熏之云何那含先得第四禪竟為熏禪故於四禪中先入百千無漏之心次入百千有漏禪心後入百千無漏之心以漸略之乃至先入二無漏心次二有漏後二無漏是為熏禪方便道成然後復入一無漏心次一有漏如是五遍合十五心十是無漏五是有漏是為熏禪究竟成就此五遍中初品為下乃至最後以為上上以純熟故如是熏修第四禪竟次熏三禪次二次初熏法同前然後生彼五淨居中此五淨居那含住處是故亦名五那含天以此通前為二十二依大智論五淨居上別更有一菩薩淨居名摩醯首羅此方名為大自在天是第十地菩薩住處以此通前色界合有二十三天無色有四一是空處二是識處三無所有處四者非想非非想處此等因行如八禪中具廣分別天趣如是次辨其因因有通別通而論之唯善與惡善謂十善惡謂十惡十惡是其三塗通因十善是其人天脩羅三趣通因故龍樹言惡有三品謂下中上下生餓鬼中生畜生上生地獄地經之中亦同此說善亦三品下生脩羅中善生人上善生天問曰脩羅四惡趣攝何故論言下善生中釋言脩羅雜業所招是雜業中有善有惡惡業得彼總報之果故名惡趣善業得彼別報樂受是故名為下善生也又復惡業得彼正報故名惡趣善得依果故說善生問曰諸餘鬼畜等中亦有樂受並為善生何故偏言善生脩羅釋言脩羅樂受增上如經中說脩羅所受其次如天是故偏言善生脩羅問曰脩羅樂既次天感樂之善應名為中何故名下釋言彼樂施福所招施福增上故樂如天施福望戒不及戒善是故名下問曰施福能生勝樂何故不能生善道身乃生惡趣釋言善趣必由戒得彼非戒善是故不能生善趣身又脩羅中有鬼有畜有是天者鬼畜脩羅樂不從善生總報惡得故名惡趣天脩羅者總報雖從善業而得疑心劣故不能會聖是故名為下善生也通因如是若論別因六道之中種類無量業因皆異如法念經具廣分別六道之義辨之麁爾七識住者如經中說何故說者為破外道別計故也有諸外道計識為我擇善而居佛為破之故說識住非我住也識住不同離分為七七名是何欲界人天以之為一初禪為二二禪為三三禪為四空處為五識處為六無所有處以為第七此之七處心識樂安故名識住問曰何故不名受住想行住等偏云識住釋言住義理亦應通但識是主故偏說耳問曰欲界有三惡趣何故不說論言三惡有苦煎迫識不樂安是以不論又問色界具有四禪第四禪中寂樂過下以何義故不名識住論自釋言第四禪中有無想定殘害心識識不樂居故非識住又四禪中有五淨居趣入涅槃亦殘心識識不樂在故非識住問曰無色有四空處以何義故不說非想以為識住論言非想有滅盡定亦殘心識識不樂安故非識住七識住義辨之麁爾第一釋名言八難者一是地獄二是畜生三是餓鬼四盲聾瘖瘂五世智辯聰六佛前佛後七欝單越國八長壽天初三後一就趣彰名於中初三全攝三趣是故直言地獄畜生餓鬼難也第八一難不盡天趣長壽別之是故名為長壽天難盲聾瘖瘂世智辯聰當體立稱正用盲聾世智辯聰以為難故佛前佛後就時彰目欝單一難處別為號此之八種能礙聖道故名為難次辯其相此之八種有四義故所以是難一苦障故難二樂障故難三惡增故難四善微故難一切三塗盲聾瘖瘂苦障故難長壽欝單樂障故難世智辯聰惡增故難以其邪見違正道故佛前佛後善微故難所言地獄鬼畜難者一切三塗報障深重無能會聖是故為難問曰若使三塗是難無會聖者是義不然如方等說有諸眾生在地獄中遇佛光明尋光詣佛聞法得道如龍樹說鬼畜兩趣聞佛說法有得道者如長阿含天品中說鬼子母神聞法得道如提謂經諸龍鬼等聞佛說法亦皆得道三塗之中不妨會聖云何是難釋言三塗是障難處不應得道但有眾生久習勝因遇墮三惡今值如來及大菩薩不思議力為品緣故有得道者如難陀等煩惱障纏不應得道佛為緣故得入聖道此亦如是無有自力及舍利等小因緣故能入聖道故名為難又三惡中值聖得道多是權人為引餘生令起出心示有所得非是實凡實凡不得故名為難所言盲聾瘖瘂難者盲不覩聖聾不聞法瘂不諮受不堪入聖是故為難問曰一切盲聾瘖瘂悉皆是難有非難者釋言生盲生聾生瘂是八難收餘者非難問曰一切盲聾瘖瘂皆無見聞不堪諮受何故偏說生盲聾瘂以為難乎釋言若非生盲聾瘂容先見友聞法諮受後依階道以非全障是故非難世智辨者有人聰利妄執難迴所以是難所言佛前佛後難者佛前佛後無佛法時不知出道無心求聖所以是難問曰辟支出無佛世佛前佛後有何難乎釋言辟支久修純熟自力能度不假師教其餘眾生無如是者故就餘人說之為難欝單越者北欝單越樂報殊勝覩無苦事其中眾生慧力微弱不知厭離觀過求出是故為難問曰欲天樂勝欝單何故非難釋言六天樂報雖勝而彼天中慧力增強堪能厭離觀過求出是以非難又彼天中有佛所化鏡林鏡壁諸天於中見己來世所向惡趣愁憂心深失於天樂如隔千世無有遺餘又報欲盡五衰現時愁憂無賴此二時中能厭三有趣求出離是以非難欝單越國無如是事所以是難長壽天者色無色界命報延長下極半劫名長壽天彼天之中寂靜安隱凡夫生彼多謂涅槃保著情深又無佛法可依求出所以是難問曰經說生般涅槃行無行等皆在長壽得涅槃果云何說言長壽是難釋言難者就凡以說彼生般等是那含人生上得滅是以無過次就五趣分別八難地獄鬼畜在下三趣盲聾世智佛前佛後及欝單越人趣少分但就人中盲聾世智佛前佛後除欝單越在餘三方欝單唯在欝單越國長壽一難天趣少分以欲界天非是難故次就煩惱業報分別地獄鬼畜盲聾瘖瘂長壽欝單就報說難於中地獄鬼畜盲聾是其苦報欝單長壽是其樂報世智辨聰是煩惱分邪見攝故佛前佛後煩惱業報三分不收但無佛法可依求出是故為難次就四輪以辨對治何者四輪如成實說一住善處謂生中國二依善人謂值佛世三自發正願謂具正見四宿植善根謂於現在諸根完具此四唯在天人中有故論名為天人四輪所言輪者就喻名也能摧八難出生聖道無漏法輪故名為輪四輪如是治相云何如論中說初住善處能摧五難謂三惡趣長壽欝單以在人天生住中國故離斯五依善人者遠離佛前佛後難也以值佛世故離斯難自發正願遠離世智辨聰難也以正求故離彼邪難宿植善者遠離盲聾瘖瘂難也具諸根故遠離彼難八難如是九眾生居如經中說何故說者為破外道總計故也有諸外道總計眾生以為神我擇善而居佛為破之故說斯九是眾生居非我居也何者是乎欲界人天以之為一初禪為二二禪為三三禪為四無想為五空處為六識處為七無所有處以之為八非想為九此之九處眾生樂住名眾生居問曰向前七識住中不說無想及非想處今此何故通說為居釋言此處殘害心識故非識住不滅眾生是故說為眾生居也問曰欲界三塗之中亦有眾生何故不說為眾生居釋言眾生同厭三惡非樂住處是以不說又問色界第四禪中除無想天餘有八天眾生樂住何故不說為眾生居雜心釋言彼四禪中有五淨居樂求涅槃不欲久住是故不說為眾生居餘有福生福愛廣果或求淨居或求無色或求涅槃不欲久住是故亦非眾生居也九居之義略辨如是第一釋名十二入者生識之處名之為入如八勝處名八除入又復根塵迭相順入亦名為入入義不同離分十二所謂眼耳鼻舌身意色聲香味觸法此十二中初六是內後六是外內名六根外名六塵云何名眼乃至名意釋有兩義一約對以論對色名眼乃至第六對法名意二就能以釋能見名眼能聞曰耳能嗅稱鼻能甞名舌能覺稱身能思曰意云何名色乃至名法解云有二一約對以釋對眼名色乃至第六對意名法二當相解釋質礙名色通而論之聲香味等皆悉質礙而彼色塵質礙相顯故偏名之又復形顯亦名為色響韻稱聲芬馥名香此名不足於中亦有腥臊臭等不可備舉且存香稱此則是其不盡語門可甞名味可棠曰觸自體名法名字如是第二門中辨其體性眼等五根淨色為體依如毘曇四大所造淨色為體若依成實四大所成假色為體問曰四大既無增減云何成根五種各別釋言四大所成法爾如外四大雖無增減而其所成粟麥豆等各各差別又由業故成根差別有業能生一種四大集成眼根能見於色乃至有業生一四大集成身根能覺於觸如施燈明得其眼根施鍾鈴等得其耳根如是一切問曰若使由業能見乃至能覺何用根乎釋言雖復有業為因必藉根緣如穀雖復由業而得必藉種子此亦如是次辨意入以心為體依如毘曇一切六識能生後義悉是意根齊名意入自餘一切想受行等以前生後皆非意入法入收故問曰若使一切六識能生後義悉是意根所生六識通得名為意識以不論自解釋依有二種一者共依六識共依意根而生二不共依六識之心各別依根望其共依同名意識望不共依眼等五識各別受名不名意識若依成實義釋有三一通相以論一切四心以前生後悉是意根同名意入從前生義齊名意識法入所收二簡別五識除生五識自餘一切識想受行以前生後悉是意入據此一門五識已前次第滅心是法入收非是意入三對別名意識以明意入識想受行四心之中局唯分取行末之心生意識者以為意入餘者皆是法入所攝大乘所說與毘曇同內入如是次辨外入色等五塵以色為體依如毘曇四大所造色聲香等以為五塵成實法中四大所因色香味觸以為四塵四大相擊便有聲發是則四塵是四大因聲是大果五塵如是次辨法入法入寬通除前十一自餘一切有為無為悉是法入體性如是第三門中次辨其相眼入有二一肉二天肉有二種一者報根二者長養人鬼畜等所有眼根從過因生說為報根藉現飲食醫藥等緣而得眼者說為長養天眼之中亦有二種一者報根二者方便始從欲天至色究竟報得淨眼是其報根依於四禪修得天眼是其方便問曰經中說有五眼何故是中但說二種釋言慧眼法眼佛眼體是慧性非是色根故此不論眼入如是次辨耳入與眼根同鼻舌身入亦有二種一肉二天肉與前同天中但有報生之根無其方便何故如是欲界諸天為欲嗅香甞味覺觸又為嚴身故有報根色界諸天為嚴身故亦有報根然鼻舌身非神通性塵到方覺不能玄知故不依禪方便修起問曰若有天鼻舌身經論之中何故不說釋言經論實說上天有鼻舌身但此三根非神通性與人無別故經論中不說天鼻天舌通等次辨意入毘曇法中六識生後即為六意成實法中意有通別行末之心生意識者以之為別一切四心生後為意以之為通別名之意義別有三一五識後行末之心生意識者或為意入二五意識後行末之心生意識者說為意入三者第六獨頭識後行末之心生意識者說為意入若有意入藉前五識開導生者名五意識不藉五識開導生者名為獨頭別名如是若論通者要為四重廣為十二言四重者識想受行能生一切通名意根齊名意入言十二者五識已後一重四心五意識後一重四心獨頭識後一重四心三重四心各能生後斯名意根齊名意入故有十二隨義別分意乃無量次辨色入總唯一色或分為三謂好惡中或分為五所謂青黃赤白黑色或分二十如毘曇說所謂青黃赤白煙雲塵霧光影明闇方圓長短高下正不正等成實法中無其定數但彼論中唯說青黃赤白黑等諸雜之色以為色塵自餘一切煙雲塵霧方圓長等皆是假色法入所收非是色入光影明闇於彼宗中隨其色相青黃赤等諸色所攝若復廣論色乃無量次辨聲入總唯一聲或分為三一者因受四大之聲眾生身大能生受心名受四大依斯發聲名為因受二因不受四大之聲謂外四大所發之聲三因俱聲所謂擊鼓吹貝等聲內外俱發名曰因俱廣則無量次辨香入總唯一香或分二種如成實說一成質香即樹香等二緣生香依彼香質緣生香氣離質而去緣生不同或時成地如香熏衣令衣有香或時成水如香熏麻令油有香或時成風如風經過香樹而來風中有香或復孤遊更無所成此二香中成質之香鼻根不聞緣生香氣來至鼻根鼻根所得問曰香氣來至鼻時為當獨來為更有伴外道宣說十微相扶來至鼻根言十微者色等五塵地等五大毘曇宣說八微相扶來至鼻根言八微者前十微中除聲及空成實論中廣破此義若言香氣與彼色等俱來至鼻前質應減亦可都盡又如燒香質壞香盛明知不與色等俱來唯與風大俱來至鼻或復孤來或分為三如雜心說謂好惡中此好惡中隨情分別順情名好違情名惡非違非順說以為中隨相別論香乃無量次辨味入總唯一味或分為三謂好惡中或分為六謂辛苦甜酢醎淡別如涅槃中宣說甜酥八味具足彼文不數不知是何隨別以分味亦無量味辨觸入總唯一觸或分為三謂好惡中或分十一如毘曇說謂堅濕煖動輕重澁滑冷飢渴等堅是地大濕是水大煖是火大動是風大此四能造後七所造後七雖復四大所造於中亦有增微不同如雜心說火風增故輕地水增故重地風增故澁水火增故滑水風增故冷風增故飢火增故渴以義推之觸應十五十一如前更應有四地火偏增應立強觸地增故飽水增故滿成實中有毘曇不說四大齊等應當立一調停之觸論中不辨以此通前故應十五成實法中觸無定數以義推之有三十九一堅二軟三輕四重五強六弱七冷八熱九澁十滑十一強十二濯此之十二是其外觸十三猗樂身離惱患自覺猗適故名猗樂十四疲極十五不疲極十六病十七老十八身利十九身鈍二十身嬾二十一身重二十二迷二十三悶二十四瞪瞢二十五疼二十六痺二十七頻申二十八飢二十九渴三十者飽三十一滿三十二嗜樂便其所憙故云嗜樂三十三不嗜身所不便名不嗜樂三十四者懵三十五者欠呿三十六者痛三十七者痒三十八者急如坐禪人所得急觸三十九者緩此後所列二十七種是其內觸此諸觸中前三十四是彼成實觸品中說後之五種隨義準置此等皆是身之所覺故通名觸問曰猗等是心數法云何說之為觸入乎釋言觸入皆是色法寄心顯別若復廣論觸亦無量次辨法入總唯一法或分為二一者有為二者無為或分為六有為有三一色二心三非色非心依如毘曇善惡無作以為色法想受行等以為心法自餘十四不相應行為非色心若依成實過未五塵身口作業及四大等假名之色以為色法五識已前次第滅心以為心法若復通論一切六識從前生義悉是心法假名眾生善惡無作為非色心無為亦三謂虛空數滅及非數滅此義如前三無為章具廣分別相別如是第四門中隨義分別於中有六一假實分別二三世分別三三界分別四離合分別五就因分別六就報分別初假實者眼等五根外道宣說是定性有毘曇法中破彼定性宣說眼等從因緣生雖說從緣而體是實非處非假成實法中一向是假以攬諸大集成根故第六意入毘曇是實成實法中亦實亦假一念生後名之為實三相成念目之為假色等五塵毘曇法中一向是實成實法中亦實亦假五塵之法止現一念不通相續名之為實又復不攬餘塵餘大假以集成故名為實所言假者釋有兩義一因和合攬細成麁隣空之色以之為細多集可見目之為麁二法和合苦無常等同體虛集故名為假大乘法中亦實亦假實義同前假有五種一因和合二法和合此二同前三妄想虛假色等諸法誑想假有如虛空華四妄想虛假色等皆從妄心假集如夢所見五者真實緣集之假謂依真識緣集色等故經中說三界虛妄皆一心作論自釋言皆心作者謂真心作具斯五義故名假矣次辨法入毘曇唯實成實法中隨相以論有實有假過未五塵三無為等是其實法自餘一切我人眾生舍宅軍眾叢林草木四大等法悉是假名據理以論一切諸法悉是假名四假攝故大乘亦爾次就三世辨定諸入依如毘曇十二入法並通三世若依成實六根五塵局唯現在一剎那頃不通過未在過未者法入攝故法入一種該通三世以法寬故大乘法中文無定判多同毘曇次就三界分別諸入香味二塵小乘法中唯在欲界上界則無上界無其段食性故大乘法中諸佛菩薩真實報果不屬三界餘則如前眼等五根色聲觸塵小乘法中定在欲色大乘法中若佛菩薩真實報果不屬三界餘通三界大乘宣說無色界中猶有色故意入法入若無漏者不屬三界餘通三界次辨根塵離合之義外道宣說六根六塵合而生知根塵異處云何得合彼說眼根有其神光去到前塵故能見色餘之四根無光至塵以神我力感塵至根是故合知意根一種神我將去往到前境故能知法成實論中廣破此義眼光若去應見中間麁細之物又若光去見火應燒見水應濕又若光去遙覩遠色應當遲見見遠不遲明知不去又光若去遙見遠色不應生疑又若光去水精中物淵中魚石眼悉見之云何得到又若見色合而見者現見以物置於眼中自所不了明知不合若言由我令餘四塵來至根者是中但陰何處有我說為能感若根無光神我之力不能將去塵亦無光神我之力焉能使來又聲味等不離質體縱有神我何能使彼離質而來問曰若聲不離質者彼此隔絕云何可聞釋言世間見聞法爾如色雖遠眼能見之聲亦如是何足可怪若言神我將意去者是中無我誰將意去又意若去身中無心應名死人人不名死明知不去又意若去他方之物不見聞處具應知之以不知故明知不去所破如是正義云何成實法中眼根一種離而生知鼻舌及身合而生知耳根一種亦離亦合耳鳴之聲合而得聞自餘外聲離而得聞意非色法無到不到非離非合若依雜心眼耳二根離而生知雖聞耳鳴亦是離聞鼻舌及身與成實同意根一種亦離亦合故彼偈言二境不近受遠近境界一餘一向近受二境不近者所謂眼耳遠近境一者所謂意根餘一向近者謂鼻舌身次就因義分別諸入十二入中眼等五根香味觸塵是無記法一向非因色聲二塵論說不同成實法中一向非因彼說五塵無罪福性是故非因毘曇法中有因非因身口業中善惡色聲一向是因餘者非因意根法塵通因非因意根之中善惡俱者說之為因餘者非因法塵之中諸業煩惱及此相應共有之法判之為因餘者非因次就報義分別諸入眼等五根依如成實一向是報毘曇法中有報非報過因生者說之為報長養之根及依禪定修習起者說為非報意入一種通報非報色等五塵成實唯報毘曇法中聲入一種一向非報何故如是彼論宣說色報無間聲聲有間是故非報又復色報酬因已定不隨心轉聲則不爾大小隨心輕重任意是故非報問曰若言聲非報者經中宣說施鐘鈴等得好音聲云何非報論自釋言由施鍾鈴得好四大在於咽喉發聲微妙從其所依故說為報聲體非報餘之四塵通報非報報根俱者說之為報餘者非報問曰外色香味觸等是其依果云何非報論自釋言善惡業風吹諸眾生往好惡處而所往處不由業生是故非報大乘法中色等五塵通報非報從過因生一向是報變化所為及餘一切現方便起皆悉非報法入之中通報非報善惡等法三無為等說為非報餘者是報義別如是第五門中對陰分別陰謂五陰分一色陰以為十入及一少分五根五塵是其十入言少分者依如毘曇法入之中善惡無作是其色陰若依成實法入之中過未五塵及四大等假名之色是其色陰故言少分餘四陰中依如毘曇分取識陰以為意入想受及行攝屬法入若依成實隨義通論一切四心能生後義悉是意入一切心識從前生義悉屬法入若簡五識五識已前次第滅心是其法入餘皆意入皆是通名意根攝故若當對彼別名意識行末之心生意識者是其意入餘皆法入第六門中對界分別此十二入對十八界云何分別依如毘曇五根六塵十八界中即為十一意入之中分出六識通前合為十八界義若依成實五根五塵十八界中即為十一法入之中開分六識通前合為十八界義彼宗六識法入攝故十二入義略辨如是第一釋名眼等六根色等六塵及與六識是其十八能生曰根能生識故能坌名塵坌污心故然此色等當法立名名六境界而言塵者偏對染心以彰名也良以淨心多緣理生染依事起故偏對染以名塵矣能了曰識了諸塵故此之十八經名為界亦名為性界別名界性別名性諸法性別故名為界次就三聚分別諸界言三聚者所謂色心非色非心十八界中五根五塵一向是色意根六識一向是心法界之中備含三聚依如毘曇善惡無作以為色法想受行等以為心法自餘十四不相應行及三無為為非色心成實法中過未五塵四大等色以為色法五識已前次第滅心是其心法假名眾生善惡無作三無為等為非色心三聚如是色中別以三門分別一就四大分別諸色依如成實色香味觸是四大因能成四大不為大成聲塵一種是四大果依四大生不攬大成眼等五根為四大成法界中色義則不定若論過未五塵色法同前五塵不為大成過未五根同前五根為四大成餘外假色亦四大成四大相望得有相生無相成理毘曇法中眼等五根色聲香味及法塵色皆四大造觸界不定輕等七種是四大造堅濕煖動四大之觸非四大造問曰為當一種四大具造諸色為當別造論者不同有人宣說一種四大具造諸色有人復言聚者同造異者別造雜心所存四大別造都無共理二就對分別色有三種一可見有對二不可見有對三不可見無對色界一種可見有對為眼所行名為可見為其對礙色根所對故名有對聲香味觸是不可見有對非眼所行名不可見有對同前眼等五根及無作色是不可見無對非眼所行故不可見為意所緣不為對礙色根所對故名無對三約受分別若有色法破壞逼迫能生覺心名之為受不生覺心名為不受如雜心說眼等五根若現在者能生受心名之為受若在過未不生覺心名為不受色香味觸在於現在不離根者名之為受餘者不受聲塵及與法塵中色一向不受不生覺故色法如是次辨心法於中約就覺觀分別依如毘曇五識之中定有覺觀意根意識及與法界義別三種初禪已還定有覺觀中間禪地無覺有觀二禪已上定無覺觀問曰五識何不如是釋言五識唯在欲界初禪中有上地則無是故五識唯在覺觀若依成實五識之中定無覺觀以五識中無思惟故意根意識及心法界麁同毘曇細則不同彼宗宣說覺觀一心遍通三界以是心之麁細相故就三界中欲界地心定有覺觀色無色界禪方便有定體則無以其寂故心法如是次辨非色非心之法於中約就有無分別若對空理一切法界斯名為有故地持云有為無為名之為有無我我所名無所有隨相分別三無為法是其非色非心無法有則不定毘曇法中宣說十四不相應行以為非色非心有法成實宣說假名眾生善惡無作以為非色非心有法次就內外分別諸界於中若就三分論之六根是內六塵是外六識為中兩分論之根塵如上六識不定毘曇法中攝之為內故彼論言內界說十二成實不爾彼宗六識法入所攝是則六識攝之在外次就三性分別諸界善惡無記是其三性依如成實五根五塵及與五識一向無記意根意識及與法界該通三性毘曇法中眼等五根香味觸塵一向無記餘通三性故彼論言無記謂八種餘則善不善意根意識及與法界善惡可知何者是其色聲五識善惡之義依如彼宗善心禮拜讚歎等事是善色聲惡心發動身口二業是惡色聲五識地中緣善境界而生五識判之為善若緣可貪可瞋等境而生五識判為不善問曰何故毘曇法中宣說色聲該通三性成實法中唯說無記釋言毘曇身口二業是色聲性故通三性成實法中一切善惡皆在假中實中則無然彼論中五塵唯實不通假名故無善惡問曰何故善之與惡唯在假中不通實法釋言彼宗相續之中方有損益一念無故又問五識毘曇法中說通三性何故成實說唯無記釋言毘曇不立假義宣說善惡皆在實中是故一念五識之中得有善惡成實善惡假中方有五識唯實故無善惡又復毘曇心法同時五識心邊有善惡數以王從數故說善惡成實法中心獨不並五識心起直了五塵更無餘義故無善惡問曰若使成實法中五識無記無善惡者五識之心應非妙行釋言彼宗五識心體實非妙行五識心後行中無過方名妙行大乘所說凡夫二乘與毘曇同諸佛菩薩實報境界根識唯善塵通三性次就自地他地分別言自地者身在欲界於自地中根塵及識一切具足身在初禪於自地中六根具足塵但有四色聲觸法彼無段食故無香味識亦有四除鼻舌識無香味故身在二禪乃至四禪於自地中六根四塵與初禪同識則不定毘曇法中但有意識餘識皆無若無餘識云何而得見色聞聲覺觸等事彼論宣說二禪已上借初禪識故得見色聞聲覺觸成實說彼與初禪同當地具有眼耳身意四種識故身在四空義則不定小乘法中但有意根意識法界大乘說彼根塵及識與四禪同大乘說彼猶有色故自地如是言他地者鼻舌身根及彼根識唯當地起不通他地眼耳意根及此根識身在下地於上地中隨所有處皆悉得起六塵之中香味及觸唯為自地根識所了不通他地無玄知故色界聲界小乘法中四禪已還隨身何處於他地中皆得見聞不通無色大乘所說色界已還與小乘同無色界中有同有異說彼凡夫二乘之人在無色界於他地中所有色聲皆不見聞心微劣故此同小乘菩薩在彼於他地中一切色聲皆得見聞心自在故根明利故此異小乘法界不定依如毘曇有漏法界四禪已還隨身何處於他地中皆得緣知生住無色則不如是唯緣自地及上地法不緣下地故彼論言無色不緣下地有漏無漏法界則不如是於他地中隨身何處皆得緣知不簡上下若依成實一切他地有漏無漏於三界中隨身何處皆得緣知然彼論中說無色界雖緣下地有漏之法心不通暢如燒筋羽非是不緣大乘法中與成實同問曰有人身在欲界用初禪眼見自地色及他地色所生眼識何地所攝釋言所生初禪地攝依眼生故又問有人身在欲界及初禪地用二禪眼乃至用彼四禪地眼見自地色及他地色所生眼識何地所攝依如毘曇皆初禪攝彼宗之中二禪已上皆無眼識借初禪識了諸色故所言借者二禪已上所有眼識與初禪識麁細相似是故言借不從彼來說為借矣有人身生二禪已上用自地眼及他地眼見自地色及他地色所生眼識當知亦是初禪所攝類上可知若依成實一切眼識隨眼處說不借下識大乘法中文無定判多同成實無借識故眼識既然耳識同爾若論身識初禪已還即當地說二禪已上所覺之觸必在當地所生之識亦初禪攝次就有為無為分別小乘法中前之十七一向有為法界該通有為無為色法心法非色心法是其有為虛空數滅及非數滅是其無為大乘法中諸佛菩薩真實根識體則無為用現有為六塵之中三無為法一向無為自餘一切就佛菩薩實報說者是其無為餘者有為次就有漏無漏分別毘曇法中五根五塵及與五識一向有漏從漏生故漏依住故意根意識及與法界通漏無漏成實法中若斷漏故名為無漏與毘曇同若不生漏名無漏者凡夫諸界一向有漏無學諸界一向無漏學人不定已斷結處一切無漏未斷結處一切有漏大乘法中諸佛菩薩實報根識體則無漏明現有漏六塵之中通漏無漏色等五塵就佛菩薩實報說者是其無漏餘是有漏法塵之中數滅無為一向無漏餘如五塵次就學等分別諸界法有三種一是學法謂三乘人無漏之因二無學法謂三乘人無漏之果三者非學及非無學謂餘一切有漏諸法及三無為學等如是小乘法中意根意識及與法界義通三種無漏之因及學等見說之為學學人汎爾遊觀無漏不斷結者名學等見無漏極果及彼無學等見智者說為無學何者是其無漏極果所謂盡智及無生智何者是其無學等見謂無學人遊觀無漏自餘意根意識法界說為非學及非無學餘十五界一向非學及非無學大乘所辨凡夫二乘十八界法與小乘同諸佛菩薩十八界法皆通三種一切菩薩實報境界根塵及識悉名為學如地持說種性菩薩六入殊勝無始法爾及從先來修善所得如是一切是學六根依此生心是學六識實報所得淨土境界及依三昧所現境界是學六塵一切如來實報境界根塵及識是其無學餘者非學及非無學次就三斷分別諸界言三斷者一是見斷二是修斷三是無斷見諦斷法名為見斷修道斷法名為修斷自餘無漏無為法等名為無斷依如毘曇五根五塵及與五識此十五界唯修道斷自餘三界亦見諦斷亦修道斷亦是無斷見惑俱者說為見斷修惑俱者說為修斷餘名無斷若依成實五根五塵及與五識通見諦斷及修道斷不通無斷斷見惑故令彼三塗五根五塵五識不生判為見斷斷修惑故令彼人天五根五塵五識不起判為修斷故彼論言見斷法者謂示相我慢及彼所起諸餘法也修斷法者不示相慢及彼所起諸餘法也見諦惑體是示相慢所起業報是其餘法修道惑體不示相慢所起業果是其餘法彼成實中斷因果喪斯名數滅是故見修二種惑果從其根本說為見斷及修道斷意根意識及與法界與毘曇同大乘法中十八界法皆通三種初地所除一切生死十八界法斯名見斷二地已上一切所除十八界法是其修斷諸佛菩薩實報所成根識無斷塵通三種次就三對分別諸界言三對者如雜心說一境界有對二障礙有對三緣有對境界有對者一切色根及心心法能於外境囑對分了名境有對於此門中六根六識及心法界是其有對色等五塵及法界中非心之法是其無對以非情故障有對者色根色塵共相礙對障隔不通名障有對於此門中十界有對所謂眼耳鼻舌身根色等五塵餘七心界及心法界一向無對非是色色相對礙故問曰若使五根五塵是障礙者眼等根處不應得有色香味等若得有者便非障礙論言各住極微聚故猶名障礙緣有對者心心法等對境能緣名緣有對於此門中七界少分是其有對謂七心界法界少分餘者無對以無緣故次約諸識明緣不同如雜心說色界二識識乃至觸亦然諸餘十三界一向意識緣此乃宣說色等五塵當分為彼五識所緣意識通緣一切法故亦得緣之自餘六根六識法塵五識不了唯意識緣成實法中文無定判人釋不同有人釋言與毘曇同有人復言六根六識及與法塵與毘曇同唯意識緣色等五塵唯五識緣意識不緣若意識緣盲應見色聾應聞聲不觸之物應知堅軟如是一切以盲聾等不見聞故明意不緣大智論中同此後釋據實論之意識通緣一切五塵但不分了何故得知如人現在緣於十方一切色聲香味觸等明知通緣所以不了色香味等非意正境是故不了若得通緣龍樹何故宣說意識不知五塵釋言龍樹云不知者不如五識知之顯了故言不知非全不緣十八界義略之云爾二十五有出涅槃經從因有果故名為有有別不同為二十五何者是乎如經中說欲界十四所謂地獄畜生餓鬼及與修羅即以為四四天下人復以為四通前為八欲界六天復以為六通前十四色界有七通前合為二十一有彼四禪地即以為四中間梵王以為第五無想天處以為第六一切淨居合為第七無色有四謂四空處通前合為二十五也問曰何故四天下人分為四種五淨居等合之為一釋言離合各隨所宜今據一門且分如是二十五有辨之麁爾言居止者三界眾生所居住處名為居止止處不同分為四十於中欲界有二十處八大地獄即以為八畜生餓鬼復以為二通前為十四天下人并六欲天復以為十通前二十色界地中有其十六初禪有二謂梵身天及梵輔天初禪地中有大梵王何故不說與梵輔天同在一處故不別論二禪有三謂少光天無量光天及光音天通前為五三禪有三謂少淨天無量淨天及遍淨天通前為八四禪地中當分為三所謂福愛福生廣果通前十一及五那含通前十六無想與彼廣果一處故不別說以此十六通前合為三十六處無色四天通前四十若就色界別分大梵及無想天是則居止有四十二居止如是淨法聚第四有一百三十一門淨法聚因法中有一百十三門此卷有九門第一釋名辨其體相發菩提心者菩提胡語此翻名道果德圓通故曰菩提於大菩提起意趣求名發菩提心然此發心經亦名願要大菩提令來屬己故名為願名義如是體相云何隨義不同略有三種一者相發二息相發三者真發言相發者行者深見生死之過涅槃福利棄捨生死趣向涅槃隨相厭求名相發心言息相者行者深悟諸法平等知其生死本性寂滅涅槃亦如生死寂故無相可厭涅槃如故無相可求返背前相歸心正道故名為發良以取相違背正道故名捨相以為發也蓋乃廢外以歸其內故名為發亦可離相平等之心始起名發故經說言滅諸發不發是發菩提心言滅發者滅諸相發言不發者不起相發是發心者是無相發無相心起名為發矣言真發者菩提真性由來己體妄想覆心在而不覺謂之在外向外推求後息妄想契窮自實知菩提性由來己體無異趣求知菩提性是己體故菩提即心無異求故心即菩提捨彼異求歸心自實故名發心良以外求違背正道是故捨彼歸心自實說為發心此亦廢外以歸其內故名為發亦可真證菩提之心始起名發體相如是次明因起次第之義先就相發以明因起彼相發心因何而生因大悲生悲因何生由依信慧信慧因何由聞正法聞法因何由近善友是故菩薩先近善友由近友故得聞正法聞何等法謂聞生死大苦涅槃至樂因聞生信信生死苦涅槃大樂因聞生慧知生死苦涅槃大樂由信慧故便起慈悲信知生死是大苦故念眾生未出故起大悲信知涅槃是至樂故念眾生未得故起大慈由慈悲故起菩提心悲念眾生於苦未出欲為濟拔自我不出無由化他令出生死是故發心願出生死慈念眾生未得涅槃欲為授與自我不得無由化他令得涅槃是故發心願得涅槃故因悲慈起菩提心次就息相以明因起息相發心是修慧攝彼依何生由思慧生思因何生由於聞慧聞慧因何由聞正法聞法因何由近善友是故菩薩先近善友由近友故得聞正法聞何等法謂聞生死涅槃法空如大品等既聞是已便知生死本性寂滅涅槃亦如成就聞慧依聞起思思惟生死涅槃法空依思起修觀諸法空見法空故捨彼相求安心如道名息相發息相如是次明真發因起次第真發即是證行所攝彼由何生由於修慧修因何生因思而發思依何起依於聞慧聞由何生由聞正法聞法因何由近善友是故菩薩先近善友由近友故得聞正法聞何等法聞知真實如來藏性是己自體如勝鬘經楞伽經等既聞是已便成聞慧因聞起思思量真實如來藏性是己自體因思起修觀察彼實因彼捨妄便證自實以證實故名真發心因起如是次就位論此三發心隨義通論統於始終約位以分非無差降位要有三廣開為六言要三者如馬鳴論說一信發心位在種性此即是前相發心也二解發心位在解行此即是前息相發也三者證發位在地上此猶是前真發心也言廣六者始從外凡終至法雲攝以為六一者外凡隨想趣求名為想發二十信位中真信已成以信趣順名為信發三習種位中真解成就以解趣順名為解發四性種位中真行成就以行趣向名為行發五解行位中如觀道立觀心趣順名為觀發亦名道發六初地已上證行成就證心趣順名為證發發心之義略之云爾第一釋名辨其體相言迴向者迴己善法有所趣向故名迴向迴向不同一門說三一菩提迴向二眾生迴向三實際迴向菩提迴向者是其趣求一切智心迴己所修一切善法趣求菩提一切種德名菩提迴向眾生迴向者是其深念眾生之心念眾生故迴己所修一切善法願以與他名眾生迴向問曰佛法無有自作他人受報他亦無他作自己受果菩薩何須迴己善法施與他人設令與之他人云何得此善利釋言佛法雖無自業他人受果亦無他業自己受報非無彼此互相助緣以相助故得以己善迴施於彼以迴向故於未來世常能不捨利益眾生助令修善故須迴向又復迴向即是己家能化之因迴向力故未來世中眾生見者敬順受法即是己家能化之果良以佛法自作自受故須迴向以成己家能化之因使未來世成就己家能化之果堪能益物三實際迴向是厭有為求實之心為滅有為趣求實際以己善根迴求平等如實法性名實際迴向次明修習迴向所為何故修習菩提迴向所為有三一者為去二者為住三為增廣善根言為去者一切凡夫心性樂有若不迴向所修善法堅住三界不得出離以迴向故令所修善出離諸有故修迴向言為住者一切有為無常磨滅若不迴向所修善根三有受報受報已滅不得常住以迴向故令所修善盡未來際常住不滅故經中說如海龍王注一滴雨欲令此雨經劫不滅若經平地無由可得降之大海經劫不盡迴向如是求菩提故令所修善常住不盡言增廣者為有修善局狹不多為佛修善廣多無量故修迴向是義云何菩提果德廣大無邊用一善根迴求彼故於大菩提一一德邊皆有善生一善迴向增廣既爾一切善根迴向例然是故經中宣說迴向以為大利為是三義故須修習菩提迴向何以故修習眾生迴向所為亦三一者為去二者為住三為增廣善根言為去者一切眾生心樂自樂若不修此眾生迴向得樂便住不能隨物在苦攝化以迴向故得樂不住常能隨物化益眾生言為住者若不修此眾生迴向得寂即滅不肯住世饒益眾生以迴向故常在世間饒益眾生為增廣者自善狹小曠益善多為令諸善隨物廣多故須修習是義云何如修一善用以迴施一切眾生眾生無邊令此一善增廣無邊一善迴向增廣既爾一切善根增廣例然為是三義是故修習眾生迴向何故修習實際迴向所為亦三一者為去二者為住三為增廣善根言為去者一切眾生心性取著若不修此實際迴向所修善根隨有繫著不能捨離以迴向故令所修善捨相出離故須修習言為住者情相之法性自浮危依之起善磨滅不住要與理合方得固安故經說言以法常故諸佛亦常為令諸善合理常住故須修習為增廣者隨相修善局狹不多行與理冥方乃廣大如理無邊是故菩薩為令所修諸善如理廣大是故修習所為如是次對餘行辨其同異寬狹之義先辨同異問曰願心亦願菩提願利眾生願證實際與三迴向有何差別釋言此二有同有異所願修所向三義不殊故說為同所言異者真爾悕求名之為願挾善趣彼說為迴向次辨寬狹問曰迴向遍迴眾善精進之心通策諸行何者為寬釋言此二雖並通遍迴向恒寬精進恒狹何故如是精進但策未生諸善故名為狹迴向通迴已起未起一切善法故名為寬問曰隨此寬迴向邊有精進否答言亦有問此精進與迴向俱何為不寬答曰精進雖復與彼寬迴向俱而彼迴向通迴三世一切善法故得名寬精進但策未生迴向不策所迴向已起善法故說為狹問曰若言精進之心但策未生不策已生一切善者四正勤中已生善法方便令廣云何說言不策已生釋言彼說已生善法令增廣者令已生善流類在於未來之者續起󱎇添令前增廣非謂策修已生善體策斷已惡義亦同然迴向之義隨行異論廣別難窮今據一門辨之且爾第一釋名金剛三昧出涅槃經言金剛者借喻名德世間金剛有十四義一能破義如經中說譬如金剛所擬之處無不破壞謂壞一切沙礫瓦石及諸鬼毒三昧如是能破一切煩惱業苦及諸外道魔怨等事二清淨義如世金剛體無瑕穢三昧如是體性清淨無諸垢穢三體堅義如世金剛自體堅固非物能爼三昧如是不為一切煩惱業苦外道魔怨所能阻壞四最勝義如經中說譬如金剛諸寶中勝金剛三昧亦復如是諸三昧中最為殊勝五難測義如經中說譬如金剛一切世人無能平價金剛三昧亦復如是一切眾生諸天世人無能平量六難得義如世金剛貧窮之人所不能得金剛三昧亦復如是世間眾生所不能得七勢力義如轉輪王金剛輪寶飛行自在有大勢力三昧亦復如是具不思議六神通力故經中說菩薩住是金剛三昧及身如佛遍滿十方恒河沙剎又一念頃能至十方恒河沙界如是等也八能照義如世金剛光明清淨能有所照金剛三昧亦復如是能放智光照窮法界故經說言菩薩得是金剛定目一切皆見明了無障九不定義如經中說譬如金剛若置日中色則不定金剛三昧亦復如是以此定力能於十方現種種身而無定相十者主義如轉輪王金剛輪寶為眾寶主一切諸寶悉皆隨從亦如輪王為諸一切小王隨從金剛三昧亦復如是為諸行主一切諸行悉皆隨從十一能集義如世金剛若有得者一切寶物自然聚集金剛三昧亦復如是若有得者一切種德自然而集十二能益義如世金剛能益貧人金剛三昧亦復如是能益眾生十三莊嚴義如世金剛能嚴身首金剛三昧亦復如是能嚴行者法身之首十四無分別義如世金剛雖具眾德而無分別金剛三昧亦復如是雖有所作而無分別故經說言菩薩住是金剛三昧雖見眾生無眾生想雖見諸法而無法想雖有所斷而無斷想雖有所作而無作想菩薩行德具是眾義如世金剛是故就喻名曰金剛言三昧者是外國語此云正定心體寂靜離於邪亂故曰三昧名義如是次辨體性於中有二一就心法分別二就心體分別言心法者所謂一切諸心數法今此三昧諸心法中用慧為體觀理斷結唯慧能故是何等慧小乘法中四諦之慧緣覺法中十二緣慧大乘法中了達法界如實慧也體性如是若論眷屬曠備法界一切種德問曰若此體是慧者何故經中說為三昧釋有四義一諸心數法更相受名如四念處體實是慧而名為念此亦如是二從伴稱是金剛慧共定相隨故從伴目說為三昧良以散慧無所成辦即定之慧堪有所能故此金剛從伴名矣三就能為名是金剛慧能令諸行正定不動故從功能名曰三昧四隨義受稱是金剛慧體含多義於中含有正定安固不動之義故曰三昧心法如是次就心體言其體性心別有三一者事識所謂六識緣事之心二者妄識亦名業識亦名現識所謂第七虛妄之心三者真識所謂第八如來藏心小乘金剛用彼分別事識為體於事識中第六意識分別觀解能斷四住不為四住煩惱所壞故曰金剛大乘法中金剛有二一緣治金剛二者真證緣治金剛妄識為體於妄識中觀空之解能除闇障不為闇惑之所破壞故曰金剛真證金剛真識為體真識之心本性清淨空義隱覆遂成垢染息除妄染心淨照明照明淨慧證法本如不見一法可起妄想不起妄故能除闇惑不為惑障之所破壞故名金剛以是金剛體是真故故經中說以為佛性智印三昧首楞嚴等體性如是次辨其相先就毘曇開合辨相毘曇法中義別兩門一唯分取非想地中修道無礙以為金剛第二通取非想地中見修兩治以為金剛先就初義開合辨相總之唯一修道無礙或分為二一者法智二者比智言法智者謂欲界中滅道法智此能治非想修惑是故說之為金剛也何故唯取滅道法智不取苦集釋言欲界滅道二境細於非想所受境界觀細離麁是故觀彼欲界滅道能除非想修道之結欲界苦集麁於非想觀麁境界不能離細是故不取苦集法智為金剛也言比智者所謂苦集滅道比智此比智中分取非想對治無礙為金剛矣或分十三滅道法法智即以為二苦集及道三比為三通前令說五滅比有八謂觀初禪乃至非想八地中滅合為八也以此通前合為十三問曰道比何不分八唯分滅比釋言上界八地之道是有為法互相因起故合觀之為一道比上八地滅是無為法隨其所滅分別各異不相因起故別觀之或復開分為五十二如雜心說前十三智但觀諦理一一智中皆四行觀是故離分有五十二何者四行如前四諦章中廣釋苦下有四謂苦無常空與無我乃至道下道如跡乘是其四也或分八十如雜心說此之八十根本二十何者是乎即就向前十三智中開道比智以之為八謂觀上界八地道故以此通餘合有二十此二十智各四行觀故有八十一義如是次就非想見修兩治開合辨相總之唯一非想對治或分為二一非想地見道對治二非想地修道對治或分為三一者比忍二者法智三者比智初一對治非想見惑後二對治非想修惑或分十三如雜心說非想地中見惑對治有四比忍修惑對治有九無礙是故通合有十三也或復開分為四十五何者是乎非想地中見道對治有四比忍修道對治有四十一通前合為四十五也何者是其修道之中四十一乎滅道法智即以為二苦集及道三種比智通前為五滅比智中有三十六通前合為四十一也何者是其滅比智中三十六種別觀上界八地之滅有其八智謂觀初禪乃至非想對治之滅二二合觀有其七智三三合觀有其六智四四合觀有其五智五五合觀有其四智六六合觀有其三智七七合觀有其二智八地合觀有其一智從八至一通合有三十六也或復分為一千四百九十二種金剛三昧如雜心說何者是乎次前四十五金剛中初四比忍各四行觀即為十六此之十六名數一定更不開分後四十一修道對治各四行觀即有一百六十四種然此一百六十四種一一皆治非想地中九品修惑各分為九便有一千四百七十六數通前見道十六比忍合有一千四百九十二也問曰何故見諦道中十六比忍不作九品獨修道中各為九品釋言上界一切見惑通相斷治以一品治治九品惑是故不作九品別分修惑隨別九品斷治是故治道九品別分此千四百九十二種從未來禪乃至四禪皆得具起空處唯起四百六十八何者是乎於前四十五金剛中唯得起於十三種智謂苦集道三種比智滅比智中離合有十別觀無色四地之滅有其四智二二合觀有其三智三三合觀有其二智四地合觀復有一智是故滅智離合有十通前三比合為十三一一皆作四種行觀有五十二一一皆治非想地中九品修惑為九無礙便有四百六十八也何故不起見道四忍彼宗無色無見諦故何故不起滅道法智無色不緣下地有漏故亦不緣下地對治何故不緣四禪中滅為滅比智亦以無色不緣下地有漏法故不緣彼漏對治之滅問曰無色得緣下地無漏道不釋言有得有不得義下地道中治下地者無色不緣治於自地及上地者無色緣之空處如是識無所有次第漸減准之可知毘曇如是次就成實開合辨相成實法中文無定判隨義以論開合不定總之唯一空觀無漏或分為九謂非想地九品無礙隨別廣分品數無量以無量心斷煩惱故大乘法中開合不定總之唯一謂如實智或分為二一一切智二一切種智知一切空名一切智知一切種事相差別名一切種或分為三如地持說一清淨智謂真諦慧二一切智謂世諦慧三無礙智於世諦中知之自在名無礙智又更分三一世諦智二第一義智三一實智或分為四一世諦智知世事相二第一義智知諸法空三一實智知非有無四法界智謂知真實如來藏中法界門別隨門異辨曠別難窮開合如是次就位論金剛之義有通有別小乘法中通別有五一簡聖異凡見道已上無漏聖慧能破難壞通名金剛二簡修異見唯取修道對治無礙以為金剛餘者皆非三簡上異下如雜心說唯非想地見修無礙是其金剛餘者悉非四簡勝異劣如雜心說唯非想地修道無礙以為金剛餘者皆非五簡終異始唯非想地修道治中末後一治是其金剛餘者皆非以此窮終破障畢竟故偏說之大乘法中通別有五一簡信異謗十信已上信心成就永離謗法同曰金剛二簡住異退習種已上解行成就堅固難壞齊名金剛三簡出世異於世間初地已上證真無漏能破惑妄不可破壞悉名金剛四簡上異下第十地中一切智能皆名金剛故地經中十地菩薩初入地時得離垢三昧離垢三昧猶是金剛破障之義五簡終異始其唯最後窮終一念以為金剛故地持云於最後身菩提樹下得眾相離垢障三昧名金剛三昧所攝以斯准驗局在窮終位分如是次明金剛有惑無惑於中且就窮終以論依如毘曇金剛心中亦得有惑亦得無惑無漏心中煩惱不行故言無惑所斷惑得唯在心邊故云有惑問曰若言無漏心邊猶有惑得不應言斷若當言斷不應有得云何說言所斷惑得猶在心邊釋言金剛是其心法所斷惑得是非色心良以非心得與心並是故於彼金剛心邊得有惑得是金剛心雖與得俱而今惑得更不牽後故名為斷所斷惑得是無常法與金剛心同時謝往後更無續以無續故不復得彼過未煩惱令來屬己名得解脫成實法中亦有亦無彼宗金剛必在相續實一念中無斷結故於彼續中始起之時見理未明細闇猶在得言有惑終成之時見理分明取執皆盡得言無惑又復不同毘曇法中所斷惑得與治同處故言無惑問曰終成若無惑者無學何別釋言金剛是增進智力勵觀理力勵無惑無學智者是順舊智容預觀理容預無惑有斯異也大乘法中人說不同先序異說次辨其非後顯正義言異說者昔來相傳常有二論一說定有此云何知金剛心者是其學收若全無惑應名無學又經中說無明住地佛菩提斷若金剛中全無惑者佛何所斷又人宣說一向無惑此云何知金剛心者治惑明解解惑不並云何有惑又若有惑此惑須斷應金剛後更立金剛更不立故明知無惑異說如此次辨其非先破定有若定有惑是金剛心則不能斷若不能斷不名金剛不名無礙得名金剛得名無礙定知能斷以能斷故不得言有若言能斷復言有者燈能破闇是燈之中應當有其所破之闇彼不得有此亦應然又復若言金剛心中有無明地令佛斷者應名佛智以為金剛應名佛智為無礙道而彼佛智不名金剛非無礙故不應說言金剛心中留殘無明令佛正斷又若佛智無礙正斷便與經違如大品說無礙道中名為菩薩解脫道中名之為佛云何言佛為無礙斷又若佛智作無礙道正斷無明小乘法中應用盡智為無礙道斷非想惑彼既不然此亦不爾次破定無若定無惑應名無學非無學故不應全無又若金剛一向無惑所見之理應與佛齊所成智能應與佛等如地經說十地菩薩遍滿一切界如稻麻葦比如來智百千萬倍乃至算數畢竟不及定知金剛惑障未盡又復諸佛所以為常由惑盡故證理窮故若金剛心一向無惑見理應窮惑盡理窮何為不常辨非如是次顯正義金剛心中亦得有惑亦得無惑是義云何無明有二一異相無明於諸法中緣而不了相返明解故曰異相二自性無明即彼緣照對治金剛相雖明照性是闇惑名性無明是二難分宜以喻顯異相無明所緣不了如闇中視自性無明如夢中見雖有所了性是昏闇惑相如是金剛心中異相無明一切盡故得言無惑自性無明猶未盡故得言有惑以無惑故於佛境界照見悉知與佛無別是故經中說為等覺問曰若等云何得分佛菩薩異釋言金剛力勵除闇佛心容豫又金剛心緣照無惑佛心無緣有斯異也問曰若言金剛無惑何故經說無明佛斷釋言彼說解脫證除不關無礙又以金剛猶有惑故學分所收又金剛心中所有之惑體是妄識攀緣之心緣心未息情與法別不能融心如法廣大是故十地德劣於佛至佛捨之唯有真心真心離緣無簡彼此故能融心如法廣大又真法中統含法界恒沙佛法隨法論論心廣統法界無一門中而無佛心是故佛德廣大無量超踰十地故地經云十地菩薩遍滿十方一切世界如稻麻葦比佛功德畢竟不及良在於此又金剛中所有之惑體是無常生滅法故未同佛德常住不動問曰有惑誰之所斷釋言金剛無礙正斷種智心起解脫證除問曰金剛與惑同體安能正斷若能正斷不應同體釋言斷除異相無明明起闇滅解生惑喪兩不相應不得同體斷性無明解惑同體而得相斷是義云何斷有二種一以金剛觀察唯真無妄相故能令自體更不牽後斷其為因牽後之義故名為斷二以金剛緣真力故令後同類不起赴前斷其為果酬因之義故名為斷問為偏斷闇惑義邊亦斷金剛能治之義釋有通別別而分之唯斷闇惑無知之義闇體盡故明亦隨滅如燈油盡明亦隨滅通而語之解惑俱盡良以金剛觀真大明故滅無明觀真寂滅無分別故能息緣治故經中說不觀是菩提離諸緣故菩提道中具一切義隨其所觀各有所離是故金剛解惑俱斷問曰解惑俱是無常自然滅謝何假金剛觀真斷乎釋言此雖無常自滅力能牽後相續不斷故須金剛截令不續問曰解惑二俱滅謝誰作種智釋言菩薩金剛心中非唯妄智亦有真德妄雖滅盡真德猶存真明獨曜說為種智問曰金剛義含真偽為當真妄共斷煩惱單妄除惑釋有兩義一簡因異果單妄能除緣治為因真為果故以金剛中真德未顯故不說斷二就義通論真妄共斷妄智緣真故能滅惑真相漸顯故能除障金剛心義粗述如是就初門中先釋其名後辨其相言斷結者煩惱闇惑結集生死名之為結又復煩惱結縛眾生亦名為結解生結盡目之為斷宗別不同說斷亦異先依毘曇分別解釋於中先明所斷之結後明治斷結有二種一者現起二成就得對緣現行貪瞋癡等名為起惑是惑起已謝入過去種類當生在於未來於其中間有一非色非心惑得在於心邊得彼過去未來之惑擊屬行人名成就得此得連持如繩繫物是故世人說為得繩惑相如是次辨治斷治道有四一方便道學觀未成二無礙道觀心始熟三解脫道順舊純熟四勝進道發修上進四中初一遮伏現起後三斷得初無礙道正斷惑得此言斷者與得同時使不生後故名為斷非令惑得不與道俱名之為斷彼無礙道與得同時謝往過去解脫道起證彼惑得盡處無為第三勝進遠令前得畢竟不起持前無為使之不失有漏無漏斷結齊爾次就成實以辨治斷於中亦先明所斷結後明治斷成實法中惑亦有二一者現起二成就得現起煩惱與毘曇同成就之得與毘曇異成實不說別有非色非心得法但說假人成就過未煩惱因果名為成就亦名為得惑相如是次辨治斷先修八禪伏其現起如修初禪伏欲界結修第二禪伏初禪結兼伏欲界乃至修習非想地定伏無所有兼伏下地後修觀理斷其所得總分麁爾於中細論理觀之中有伏有永是義云何聖道有三一方便道學觀諦理而未能見二無礙道觀而正見見中增進三解脫道見中順舊三中初一與前禪定同伏現起後二永斷所得煩惱無礙正斷解脫證除無礙增明故能正斷解脫順舊故但證除斷相云何煩惱之因起在過去所生惑果成就當來道起於中隔彼因果令過去者不能為因使未來者不能為果故名為斷據實論之正遮後惑令其不生名之為斷但未來惑不起之時令過去惑因義不成義說斷因非謂現有過因可斷若說現有過去因力可斷除者是則過去復有過去云何過去復有過去過去煩惱起已謝往是一過去生後之力流來至今為道斷滅是二過去此二過去成實已破明知現無因力可斷問曰若現令無因力誰牽後惑未來得生釋言過去所起惑因當起之時招感已竟然後謝往未來之惑遠由彼力所以得生非現有力牽後令起問曰過去所起惑因一道能斷多道共治釋言多道何故如是過去一惑能生未來多品惑果多品果中有麁細中聖道初起先斷未來多品之惑麁惑斷時令過去惑生麁惑邊因義不成麁因雖斷中細惑因義猶在後道起時方能斷盡故藉多道次就大乘以辨斷相亦先明惑後辨治斷惑有二種一者四住二者無明諸愛及見是其四住癡闇無知是其無明四住之中有麁有細麁者對緣作意現生細者與彼無明同體任性成就無明之中有麁有細麁者是其異相無明細者是其自性無明於諸法中緣而不了相返明解名為異相七識心體性是癡闇設於諸法緣照分明猶名闇惑名性無明如人夢中雖有所知性是昏睡亦如樂受性是行苦惑相如是次辨治斷斷四住中麁起之者與成實同微細之者要滅無明四住隨亡其中治斷如無明說斷無明中異相無明治斷有二一就地前出入觀心以明治斷二就地上相續觀心以明治斷地前如何先修禪定以為治因後修無漏而為正治正治有三一方便道隨於何法觀而未見二無礙道觀而始見三解脫道見而順舊初方便道制伏無明令不障後良以無明先成在心不可制伏令其不生故但制伏令不障後無礙正斷其猶世闇明生闇滅解脫證除地前如是地上云何初地已上無漏觀解運運相續念念之中無不斷障於彼相續明解之中隨義分別望其當分所除無明說為無礙即此無礙望其前念所斷無明累外而生說為解脫望其後念所滅無明有能遮伏令不障後使其後解相續得生即名方便如是一切斷此異相緣照無礙緣照解脫斷性無明用前總相緣觀之解以為治因後修真觀以為正治治別有三一方便道觀真無妄而未能見二無礙道見真無妄而未捨妄三解脫道見真無妄而能捨妄於此三中初方便道漸覺體虛名為伏斷第二無礙正能永斷良以無礙正見唯真無妄想故能令自體更不牽後後不起前故能正斷以斷自體性無明故治亦隨亡如油盡故明亦隨滅第三解脫累外證除證法本如體無妄故於此門中緣照無礙真證解脫治斷如是第二明其治道差別於中有四一就有漏無漏分別二見修分別三忍智分別四法比分別漏無漏者依如毘曇治道有二一有漏道謂世八禪攀上厭下六行斷結何者六行觀察下地為苦麁障觀察上地為止妙出合為六也如觀欲界為麁苦障厭斷下結觀初禪地為止妙出悕求上靜以此六行斷欲界結乃至觀察無所有處為苦麁障觀非想地為止妙出斷無所有結非想一地無上可攀等智不斷然此六行多人合說人別論之於下三中隨觀一行於上亦然不具觀六二無漏道所謂四諦十六行觀以此理觀斷諸煩惱何者十六觀苦有四謂苦無常空與無我觀集有四因集有緣觀滅有四滅止妙離觀道有四道如迹乘此義如前四諦中釋然此十六多人合說人別論之一一諦下隨觀一行成實法中有漏唯伏不能永斷故彼論言世俗道中無斷結故見諦道中不得名為行三果者論其永斷要在無漏大乘法中斷除五住性結煩惱要是無漏以此迷理見理斷故斷事無知或是無漏習學五明斷事無知是其有漏斷無明地令彼事中無知不生必是無漏次就見修分別治道依如毘曇三界煩惱攝為三分始從欲界至無所有見諦煩惱為第一分非想地中見諦煩惱為第二分三界修惑為第三分此三界中非想見惑唯見解斷三界修惑唯修道斷無所有下見諦煩惱治斷不定若凡夫斷用修道斷世俗八禪修道攝故若聖人斷用見解斷問曰凡夫既無見解云何能得斷見諦惑釋言凡夫雖無見解而用八禪總厭下過不分見修是故斷彼三空已還修道惑時見惑隨滅問曰凡夫斷三空下修道惑時見隨滅者聖斷三界見惑之時修道煩惱何不隨去而須別用修道解斷釋言凡夫斷惑無有分齊總相厭離是故通斷云何總厭總觀下地一切有漏為苦等故聖人斷惑必有分齊見理之時雖除理迷染事猶在故須別斷成實法中一切見惑唯見道斷一切修惑唯修道斷大乘法中與成實同不雜對治次就忍智分別治道慧心安法名之為忍於境決斷說之為智依如毘曇斷見諦惑忍為無礙智為解脫斷修道惑智為無礙智為解脫何故見惑忍為無礙不得名智釋言見解安理名忍所斷惑得猶與心俱心俱得中有其疑得帶疑不決故不名智何故見惑智為解脫疑得已捨心決了故何故修惑智為無礙智為解脫疑唯障見不障修道修道治邊一向無疑故皆名智何故疑惑唯障見諦不障修道釋言疑是迷理煩惱故唯障見不迷事故不障修道問曰若言疑迷理故唯障見者聖人修道亦觀諦理何故不障釋言聖人見諦道中見理分明已捨疑得修道門中雖重觀理緣無不了是故不為疑結所障問曰若言疑不迷事不障修者現見有人迷事生疑如夜見机疑為是杌為是人等云何說言不緣事生釋言此疑是不染法不能障道是故不論問曰聖人修道心邊一向無疑無礙解脫俱名為智義則可爾凡夫所起八禪修道亦斷疑得得與心俱何故無礙得名為智釋言凡夫所修八禪雖斷疑得緣事斷結事麁易了緣之心決故得名智緣何等事謂觀下地一切有漏為苦麁等問曰聖人觀下為苦得名緣理凡亦緣苦何故名事釋言聖人觀彼念念微細行苦行苦理通故得名理凡夫但觀生老病死愛別離等八苦事惱故名緣事問曰緣事安能斷彼迷理之疑釋言雖不觀理明白斷彼疑得而觀下疑為苦麁等故能厭斷毘曇如是成實法中一切治道通名為忍通名為智以心安法故通名忍決斷無著故通名智大乘法中忍智亦通如說五忍該始至終二諦智等通初及後隨義具分非無義異始觀名忍終成曰智次就法比分別治道言法智者亦名現智如論中說初知法故名為法智知現法故亦名現智言比智者正知之時亦知於法為別法智從初為目故曰比智要依現智比度知故此二如後十智章中具廣分別治斷如何毘曇法中見道已前學觀未成但伏未永斷苦忍已上法比觀成方能永斷欲界見惑法忍無礙法智解脫何故不用比忍為治境界別故又復比忍依法智生法智生時欲界見惑已斷滅故不至比忍上界見惑比忍無礙比智解脫何故不用法忍為治境界別故雖見下諦於上猶迷是故不治欲界修惑法智無礙法智解脫何故不用比智為治比智生時欲界修惑已斷滅故上界修惑滅道法智及四比智以為無礙亦即用此為解脫何故不用苦集法智為上對治偏用滅道二種法智此義如前金剛心中已具解釋欲界滅道細於上境觀細捨麁故能治之欲界苦集麁於上境設使觀之不除上惑問曰若言欲界滅道細於上境治上修惑何故不治上界見惑釋言修惑緣事而生觀細厭麁便能捨之故觀欲界滅道二諦除上修惑上界見惑親迷諦理要見彼諦方能捨之是故不能除上見惑毘曇如是成實法中若論伏惑比智亦能若論永斷要唯理現智以其現智見理明故大乘法中斷迷理惑現智能斷比智能伏斷迷事惑現比俱斷治道如是第三明其緣境總別境謂四諦毘曇法中觀諦有二一總二別總念處中總觀四諦為空無我名之為總燸頂已上別觀四諦目之為別於中總觀但伏不斷見不明故別中始習伏而未斷苦忍已上觀成能斷成實法中亦有總別燸頂忍中別而不總世第一上總而不別世第一法中總觀四諦名用虛假無相已上總觀諦空於中若對世俗八禪總別俱斷故成實言從燸等來漸斷煩惱見滅乃盡謂無相中見理滅故若就理觀隨義分之別觀但伏總觀之中世第一法總觀未成但伏未永斷無相已上總觀成就方能永斷問曰何故毘曇法中總伏別斷成實法中別伏總斷釋言兩宗立患各異毘曇法中闇為患本故經說言我昔與汝不見四諦是故久流生死苦海良以闇惑為患本故總觀未明但能伏惑別觀分明故能永斷成實法中取為患本別觀之時取相未泯故但伏惑總觀泯相故能永斷大乘法中亦有總別入法平等總觀諦空隨有差別別觀諦有總別二觀俱斷煩惱著有之患迷空之闇總觀除之著空之患迷事無知別觀遣之總別如是第四門中頓漸分別毘曇法中斷見諦惑聖諦是漸品數是頓四諦下惑次第除之名之為漸一一諦下九品之惑一治頓斷名之為頓良以見惑迷心易除是故一治能破九品故論說為折石方便斷修道惑望於諦理非漸非頓於惑品數得名為漸隨緣一諦即能斷之不具觀四是故不可說為頓漸始從欲界乃至非想一一地中九品煩惱品品別斷故名為漸良以修惑染事而生纏綿難捨所以漸除是故論中說斷修惑如絕藕絲成實法中斷見諦惑望諦為頓品數為漸總觀四諦斷迷諦惑故名為頓隨其麁細品數別斷故名為漸斷修道惑總觀諦空亦能斷除此則是頓別觀亦斷非漸非頓緣一諦故望惑品數唯漸不頓大乘法中斷迷理惑望諦為頓品數為漸總觀法空斷彼迷惑是故於諦名之為頓麁細漸除故於品數名之為漸斷迷事惑於境為漸品數亦漸漸學諸法次第斷除是故於境名之為漸麁細漸斷故於品數亦名為漸頓漸如是第五門中明斷假實毘曇法中實法有斷假中不論聖道念念能斷結故實中有斷彼宗之中無別假法故假不斷以實斷故見道八忍各別一念斷見諦惑修道之中九無礙道各別一念斷修道惑若依成實假中有斷實中無斷故彼成實假名品云諸斷得事皆是假名良以一念見理不明故實不斷相續乃明故假有斷大乘法中始修之時相續能斷一念見理不明了故終成之時一念能斷相續乃盡以其念念見理明故一念能斷故彼地經七地中說菩薩念念具足一切助菩提法所俱之法皆能治障是故一念能有所斷以障難窮相續乃盡故地論說非唯初斷亦非中後前中後取方能斷盡假實如是第六明其品數多少上下之義先辨多少毘曇法中斷見諦惑有八無礙謂四法忍及四比忍各別一念若通解脫有十六心斷修道惑有其八十一品無礙品別一念斷欲界惑有九無礙乃至非想皆有九品故有八十一品無礙若通解脫便有一百六十二心見修合說有其一百七十八品成實法中斷見諦惑總相一品別則無量不止八忍八解脫等斷修道惑地地之中總相麁分有九無礙九解脫道細分無量故彼成實斷過品云以無量心斷諸煩惱非八非九言非八者不同毘曇唯用八忍斷見諦惑言非九者不同毘曇地地之中用九無礙斷修道惑大乘法中亦無量心斷諸煩惱不止八九始從種性終至金剛念念之中比皆斷結故品數如是次論上下惑雖眾多要為三品謂下中上義釋不定就過以分麁惑為上以過重故細惑為下以過微故兩楹之間說以為中就力以分麁惑力微浮麁易遣說以為下細惑力強難可制斷說以為上故勝鬘云無明住地其力最上中同前釋解亦有三謂下中上麁解名下細解稱上兩楹之間說以為中以解對惑上下不定對向初門三品之惑得言下解對治上惑中對治中惑上品之解對治下惑此之一義如地持說故彼文云解行菩薩行下忍時諸過相增中忍時中上忍時下若對後門三品之惑得言下解還治下惑中品治中上解治上諸佛勝解能治無明最大惑故品數如是第七門中依禪分別毘曇法中斷見諦惑依六地禪未來中間根本四禪是六地也次第之人依未來禪超越之人六地禪中隨依何地問曰何故唯六地禪能斷見惑非四無色釋言前六心分麁強能緣下地有漏之法為苦集觀并緣彼治為滅道觀故斷見惑無色心細不能緣下有漏之法為苦集觀亦不緣彼對治滅道為滅道觀是故不能斷見諦惑斷修道惑所依不定若以有漏等智斷結用彼八禪方便之道治斷下結不斷自地及上地結以何義故不斷自地有漏力微不能斷除自地繫縛如人被縛不能自解以何義故不斷上結有漏於上唯生欣樂不能厭故以何義故不說未來未來即是初禪方便以何義故不說中間是其初禪眷屬不能斷除初禪地結為是不論若用無漏聖道斷結依六地禪及三無色除彼欲界及非想地無漏大王不居邊故就彼所依九地禪中依未來禪所發無漏斷一切結依餘八地所發無漏唯斷自地及上地結不斷下地何故如是無漏力大故斷自地能厭上過故斷上地無漏必依淨禪而生淨禪起時下結已斷是故無漏不斷下結以是義故依未來禪所發無漏能斷一切三界煩惱依初禪地所發無漏能斷初禪乃至非想結不斷欲界乃至依彼無所有定所發無漏能斷自地及非想結不斷下地成實法中斷二輪惑並依四禪及三無色并依欲界電光三昧云何得知依於四禪及三無色成實說為七依定故云何得知依於電光成實說言離七依處更有欲界如電三昧為所依故問曰毘曇何故不說依於電光毘曇所說欲界地中無此定故又問成實何故不依未來中間釋言成實一向不說離初禪地別有未來是故不依然彼論中亦說梵王能至中間當應相從攝屬初禪故不別論以何義故不依非想非想心微不發無漏斷煩惱故問曰成實宣說非想無漏心後入滅盡定云何說言不發無漏釋言有以先依下地發無漏觀觀非想地苦無常等斷非想惑然後用彼非想定心緣向所觀苦無常等名為無漏實無現觀斷結無漏大乘法中斷二輪惑多依四禪以第四禪功力強故是故如來成道之時依第四禪理實通論依欲界定乃至非想皆能斷結問曰欲界亂地無定云何說言依欲界定釋言大乘欲界有定故龍樹言有欲界定佛常依之此與欲界電光何別當應電光是彼定相聲聞暫得名為電光又問非想不發無漏云何說言乃至非想釋言聲聞依非想定不發無漏菩薩得發故龍樹言云何菩薩非想處定實相相應是為菩薩非想處定實相俱故名為無漏實相俱故能斷煩惱依禪如是第八門中就位分別毘曇法中一切煩惱攝為四分非想見惑以為一分非想修惑為第二分無所有下見諦之惑為第三分無所有下修道之惑為第四分於中初分唯見道斷第二分者唯是那含金剛心斷第三分者或凡夫斷或是聖人見道中斷第四分者或凡夫斷或是聖人斯陀行去修道所斷成實法中斷見諦惑位分不定若論無相空慧所斷要在見道若通離相見空所斷燸等已上皆斷見惑故彼論言從燸等來漸斷煩惱見滅乃盡若通習觀想解所除從聞思上皆斷見惑故彼論言多聞因緣思惟因緣滅假名心燸等見滅滅實法心因和合中取立定相名假名心法和合中取立定相名實法心是二如前假名義中具廣分別問曰聞等非見諦解云何能得斷見諦惑彼是見道之方便故所斷煩惱通名見惑修道煩惱斯陀行去次第斷除大乘法中見諦煩惱斷處不定若論真見解脫證斷要在初地故地論言諸見縛者先在初地見道時斷若論緣見無礙所除解行終心亦能斷之故地持言先解行住諸見縛斷若復通論十信已上皆斷見惑彼是見道之方便故修道煩惱斷處不定大位以分二地已上漸次斷除若復通論初地之中滿心已去亦皆能斷故地持中初地滿心名修慧行位分如是第九約就心識有三一者事識謂六識心二者妄識謂七識心三者真識此三廣釋如八識章治斷如何事識之中隔絕因果名之為斷不滅心體妄識之中始則解生闇滅名斷終則妄心盡滅為斷以知妄心本無法故真識之中融妄名名斷不滅心體良以真心絕妄成結窮之則實更無所除故不滅心事識中斷如刀截繩隔絕而已妄識中斷如火燒繩通體皆盡真識中斷如解繩結更無所除斷結之義辨之云爾第一門中先釋其名後辨體性名別不同乃有四種一名無心定二名斷受定三名滅受想定四名滅盡定通釋是一於中別分非無差異無心定者偏對心王以彰其名心識盡謝故曰無心離於有心分別散動名無心定斷受定者地持論中名斷受樂此對受數以彰其名五受皆亡故曰斷受離受散動名斷受定良以諸苦皆在受中故斷此受名斷受樂故地持言隨所有受是真實苦住定受滅名斷受樂滅受想者偏對受想二陰彰名想絕受亡名滅受想滅盡定者通對一切心心數法以彰名也心及心法一切俱亡名曰滅盡又復三界緣心都盡亦名滅盡如初禪中雖滅欲惡覺觀猶在乃至非想雖滅下過自地心在以是義故不名滅盡至此定中一切斯亡故曰滅盡定如前釋名字如是體性云何論者不同所說各異如彼佛陀提婆所說心法為體彼人何故作如是說入滅定者猶名眾生若全無心不名眾生是眾生故明知有心體雖是心絕離麁想故云滅盡毘曇所說非色心法為滅定體是義云何彼論宣說絕去心慮得一非色非心之法在於身中須補心處故說非色非心為體問曰是中滅去心慮心得滅不釋言不滅何故不滅能滅所滅同地法故如欲界善雖滅欲惡不滅彼得此亦如是問曰若此能滅所滅同地法故不滅得者斷善根時以欲界惡斷欲界善何故斷得釋言闡提斷善根時具以方便無礙解脫三道斷善極違善故通斷其得滅定唯以方便滅心故不捨得毘曇如是成實宣說心識盡處數滅無為為滅定體問曰若說心識盡處為滅定體是滅定中便無心識應非眾生又若無心草木何別成實釋言心得在故猶名有心以有心故亦名眾生不同草木何者心得入滅定者成就過去未來世心故名心得不同毘曇別立非色非心得也大乘法中尋名取義心識盡處為滅定體以實具論滅盡定中亦得有心亦得無心言無心者聲聞滅定無六識心菩薩滅定全無六識分有妄識諸佛滅定六七全無言有心者聲聞菩薩滅定之中猶有本識真妄和合為本識故佛滅定中猶有真心若有心識云何滅盡滅麁心故體性如是次辨出入滅盡定相先就毘曇以辨出入入時云何依彼論中先得八禪極令純熟次於八禪六種入定調練其心故經說言欲入滅定必先調心何者六種一者順入從初禪入次第上昇乃至非想二者逆入從非想入次第下轉至初禪出三逆順入從初禪入至第二禪却入初禪次第上昇至第三禪劫入二禪次第上昇至第四禪如是却入而復上昇乃至非想四者順超從初禪入超第二禪入第三禪超第四禪入於空處如是上超乃至非想問曰何故唯超一地聲聞超禪不過一故五者逆超從非想定超無所有入於識處超於空處入第四禪超第三禪入二禪中超於初禪起欲界心六逆順超從初禪地超入三禪却入二禪超入四禪却入三禪超入空處如是却入而復上超乃至非想然此六種皆就有漏根本定中轉次相入不入無漏不由方便問曰上入至非想地即得出定入散心不釋言不得何故不得若從彼出赴於欲界散亂之心便超八地聲聞禪定無如是義如人極上善心之後不起重惡彼亦如是問曰若言至非想定不得即出起散心者向前六中第三第六至非想定云何得出釋言彼還次第下入至於初禪或至二禪然後出定起欲界心若爾便有八種調心何得言六彼逆入者同第二門逆次第收故合說六調心如是如是六種調心已竟次起要期作滅心意又復要期其時當出作是念已方入滅定先入初禪根本定中滅欲界心次入二禪滅初禪心乃至轉入非想定中滅無所有心非想心後以本要期心心數法忽然而滅問曰有人一世之中數入滅定為當一一別須六種入定調心為當一調能多入定彼宗如來一調已後能多入定聲聞之人隨別須調入時如是出時云何在滅定中隨時多少至本要期欲出之時以本要期欲出之力心心數法忽然而生毘曇如是次就成實以辨出入成實法中趣入滅定有二次第一種次第先得八禪次修聖道斷欲界中修道煩惱上至非想非想地結或盡不盡斷此惑已次起要期作滅心意并起要期其時當出生此要期後然後滅心先入初禪根本定中滅欲界心乃至轉入非想定中滅無所有心非想心後以本願力一切心想忽然而滅問曰成實得八禪已別修無漏斷修道惑然後滅心毘曇法中何不如是釋言毘曇禪定斷結得八禪時無所有下煩惱已盡不須更修無漏斷結然後滅心設修無漏但斷悲想一地煩惱故異成實此成實一種次第第二次第先依電光修習聖道斷欲界中修道煩惱乃至非想次修八禪得八禪已次起要期作滅心意并起要期其時當出然後滅心從初禪入乃至滅定問曰毘曇亦得如是先斷修惑後得禪不釋言不同毘曇法中依未來禪發無漏觀斷除三界修道惑時即得八禪同治修故雖得八禪不能現前更起方便修乃現前問曰向說毘曇法中欲入滅定先作六種入定調心成實法中亦如是不釋言不須但得八禪則能滅心何故如是彼論宣說得此禪已別用無漏斷諸煩惱無漏調心是故不假故彼成實六三昧品云得八禪已即能滅心不假六種問曰欲入滅盡定時為作意滅為不作意成實兩釋一義釋云作意滅心是心方滅若不作意更緣餘法不名滅心良以行者斷煩惱來恒常制心以制心故欲滅即滅故彼成實引經說言欲入滅定必先調心第二釋云不作滅意而心自滅如人眠時不念而現以常修故入時如是出同毘曇問曰出時前無意根定後心識依何得生釋言定前最後之心為意根故後心得生問曰前心滅謝已久何能生後說為意根成實釋言因義成故雖滅生後如業雖滅能生後果成實如是次就大乘以辨出入大乘法中義別有四一據修始與毘曇同先得八禪六種調心要期方便後乃出入二據修終相同成實直得八禪要期方便即能出入不假六種入定調心三據修純始從欲界乃至非想隨何地心欲入即入欲出即出不假先作要期方便又復不須從初禪入乃至滅定次第滅心四據德成無時不入以常寂故無時不出以常用故故經說言不起滅定而現威儀為宴坐也問曰菩薩何因緣故獨能常入復能常出釋言菩薩畢竟不取一切心相故能常入不取滅相故能常出又復菩薩善入法界差別法門法界門中有其寂靜滅心法門菩薩住之畢竟不捨故常滅心復有分別不滅心門菩薩住之無時暫捨故常不滅出入定相辨之麁爾次辨滅定時節分齊毘曇法中欲界眾生所入滅定時雖能久而不久入於中極遠不過七日若過七日出定即死何故如是欲界眾生段食養身段食之勢不過七日故過七日出定即死上界眾生離段食故入滅定者能經多時雖經多時不得過於彼報分齊過出即死成實法中破毘曇家欲界眾生段食養身七日須出彼說一切入滅定者正受持身縱逕多劫出亦不死於中或有出而死者以本命根垂盡之時而入滅定是故出時即便命終不由在定多時故死大乘法中諸佛菩薩所入滅定時無限齊問曰經說摩訶迦葉在鷄足山待彌勒出從山而起禮覲彌勒現十八變然後滅身彼今在山為般涅槃為入滅定釋有兩義若依成實彼入滅定正受持身故後能出禮佛現化若依毘曇彼入涅槃非是滅定若是滅定出即身壞何能詣佛禮事供養廣現神化又復依如阿育王經宣說迦葉欲涅槃時往辭世王云入涅槃定知所入非是滅定又復世尊付法藏中說佛滅後迦葉持法經二十年摩訶迦葉般涅槃後阿難持法復二十年如是次第故知彼今入般涅槃問曰若彼入涅槃者後時何能詣佛禮覲廣現神變釋言彼是留化神力故能如是如佛世尊般涅槃時摩訶摩耶來至佛所佛為起坐亦如舍利目揵連等化火燒身此等皆是留化力也時分如是次就界論界謂三界於中別以三門分別一明得處二明入處三明成處言得處者修得之所名為得處小乘法中最初修得要在欲地非上二界藉說起故欲界地中有佛宣說滅心之法故得修起上二界中無佛宣說故不修起問曰上界無佛說法得修諸禪何為不得修起滅定釋言凡夫過去已來曾得諸禪以是凡夫常所得法故上修起凡夫本來不得滅定以非凡夫常得法故上不修起若退重修上界亦得問曰上界修得之時為得已得為得未得釋言斯乃得於未得非得已得何故如是彼非心法不得冥通三世成故如人得戒念念之中皆得未得彼亦如是大乘法中始同聲聞欲界修得終則不爾三界皆得於一切處滅心法門常現前故言入處者隨身所在堪能入中名為入處小乘法中欲色兩界堪能現入非無色界何故如是入滅定者斷絕心慮欲色界中滅心色在命根猶存故得現入四空無色復絕心慮命根不立故不入矣大乘法中諸佛菩薩隨身何處皆能現入問曰無色滅心即死云何大乘一切處入釋言大乘說無色界猶有形故雖滅心命根猶存又大乘中說有真心常而不滅無色界中入滅定時雖息心用心體猶存故不命終言成處者隨身所在成就不失名為成處修得已後於三界中隨身何處皆得成就依如毘曇滅定是其非想法故三界皆成成實大乘宣說滅定不繫法故三界皆成處別如是次就地論地謂欲界乃至非想就此諸地以明滅定先明定體次論入心後辨出心滅定之體宗別各異毘曇法中宣說滅定是非色非心有為法故繫屬非想與非想定同招一果成實說為無為法故不屬三界大乘法中義則不定若說六識七識心滅為滅定體是無為故不屬三界若說第八真心體寂為滅定體亦非三界若說第七妄識心寂為滅定體繫屬三界總相繫屬不別諸地次論入心聲聞滅定非想心入餘心麁強難可滅故菩薩法中始同聲聞成則不同云何不同始從欲界乃至非想一切地心皆能入故次論出心毘曇法中或非想出或無所有出次第正受非想心出超越正受無所有出聲聞超禪不過一故餘地不出問曰滅定非想地攝從滅定起無所有心應是次第以何義故說為超越釋言就地應非超越論家約就九次第說中間隔於非想定故成實法中雖無文證以義推之與毘曇同毘曇所立彼不非故大乘法中諸佛菩薩於禪自在一切地心皆悉得出地別如是次就有漏無漏分別先論定體次辨入心後明出心滅定之體諸論不同毘曇法中一向有漏體是非想有漏法故成實法中一向無漏體是數滅無為法故大乘法中總相論之體是無漏故地持中說為聖住於中分別亦有有漏無漏之義若說六識七識心滅為滅定體一向無漏若說第八真識體寂為滅定體亦是無漏若說第七妄識心寂為滅定體相似無漏性是有漏次論入心毘曇法中入心有漏非想入故成實入心一向無漏問曰滅定非想心入成實論家無漏唯依四禪三空欲界電光不依非想云何說言入心無漏釋言成實非想地中亦有無漏有何無漏謂有順舊遊觀無漏何者是乎先依下禪發無漏觀觀非想地苦無常等斷非想結然後用彼非想地心觀非想地苦無常等名非想地遊觀無漏依此無漏入滅盡定大乘法中有漏無漏皆悉得入次明出心毘曇法中出定之心或是有漏或是無漏非想心出一向有漏無所有處或漏無漏無所有中具有有漏無漏心故成實法中出唯無漏云何得知如彼成實滅定品中破毘曇云有人宣說入心有漏出心或漏或是無漏是義云何答曰非漏以其行者欲入滅定先破一切有為行已然後入中故入無漏出緣泥洹故出無漏大乘法中諸佛菩薩有漏無漏皆悉得出次就人論總相論之唯是三乘賢聖所得別相論之小乘人唯有那含羅漢人得就彼那含羅漢人中論說不同毘婆沙中十人得之謂非想地九品惑中從斷一品乃至九品即為九人非想地中具縛為一令為十人此十人中始從具縛乃至斷除八品惑來是阿那含斷第九品是阿羅漢成實法中無有非想具縛能得要分斷除方乃得云分斷幾品論中不辨有人釋言於非想地九品惑中斷前八品唯一品在患心勞慮故入滅定或可如此或斷一二三四品等亦能滅心斷之未盡是阿那含盡是羅漢大乘法中種性已上一切皆得若復通論十信已上亦漸得之次對經中第八解脫以辨同異毘曇法中正用滅定為第八解脫成實法中滅定與彼第八解脫一向別體第八解脫偏在果中滅盡定者通因及果故成實言滅盡定者學人亦得第八解脫唯無學得又彼論言滅盡定者滅心心法第八解脫滅諸煩惱彼論復言滅盡定者滅想受等第八解脫滅無明愛故知全別大乘所說與毘曇同故大品經六度攝品中宣說菩薩第八解脫滅定為體涅槃亦爾次釋其文如經中說過一切非想非非想處想受滅身作證名滅盡定言過非想非非想者論釋不同毘曇釋云過者名到到非想地即能滅心故名為過非謂要斷非想煩惱超出名過成實釋云超出名過故彼論言學人能見非想地中一切行空斷非想結名之為過但斷未盡不能不生故名學人非是始到說之為過大乘法中文無定判唯義判之與毘曇同菩薩雖未斷非想惑隨分亦得滅盡定故想受滅者依如毘曇理實通滅一切心法但想及受二數強故偏說滅之此云何強如論中說煩惱法中受為愛根想為見本淨法之中受修諸禪想修無色故說為強成實非此若說想受二數強故偏言滅者心王最強何故經中不說心滅又復想受皆依心王何不說心若欲釋通就主而言應云心滅但彼滅定滅八禪心八禪定中受修諸禪想修無色故對想受以彰滅矣成實所立滅盡定中滅一切心滅一切法通名為受受有二種一者想受二者慧受有為緣心名為想受無為緣心名為慧受言滅想者明有為緣想受滅也隱受在想故云滅想言滅受者明無為緣慧受滅也隱慧彰受故說滅受問曰心滅通攝空有何不就通說心滅乎為彰空有二心滅故餘經論中多同毘曇身作證者是中無心唯有色身定與身合名身作證故成實言八解脫等皆是身證何故獨說滅定身證答曰是中更無有心唯有身故滅定如是第一門中釋其名義所言乘者對人名也行能運人為人所乘故名為乘所言一者釋有四義一簡別名一二破別名一三會別名一四無別名一言簡別者據實以論唯一大乘隨化分三簡別彼三是故言一言破別者佛隨眾生假施三乘眾生聞已執為定實佛為破其所執假三是故言一故經說言十方佛土唯一佛乘無二無三又經亦言唯此一實餘二非真言無二者一大乘外無別聲聞緣覺二乘言無三者一大乘外無別聲聞緣覺二乘并無隨化所施大乘問曰直說無三之時無二已竟何須別說無二無三釋言聲聞緣覺乘者是大乘家對然大有二一者實大二者權大聲聞緣覺非直是彼實大家對當知亦是權大家對言無二者無實大家所對二也言無三者無權大家所對二乘并無權大故言無三何者實大如華嚴等所說是也彼說菩薩實修一切十三住中無漏真德息除妄想證性成佛故名為實何者權大如彼三乘別教之中所說是也彼說菩薩三阿僧祇但修有漏六波羅蜜不習諸地無漏真德度三僧祇次於百劫修相好業於最後身修世八禪厭離斷煩惱後觀四諦道樹成佛言不稱實故名權大破斯權大并破餘小是故言一言會別者總唯一大佛隨眾生分一為三今還攝三以歸一大因無異趣果無別從是故言一故經說言說大威儀以為木叉毘尼法等木叉毘尼即大乘學又經復言聲聞緣覺乘即是大乘法華亦云汝等所行是菩薩道良以根本無二法故問曰向前破三辨一今復何故會三為一釋言對情破其別取故說破三廢情就法一外無三是故會別即是一也問曰乘者人之所行三乘人別隨人說乘乘應定別云何為一釋言此以理一故爾故經中說三乘雖異同一佛性其猶諸牛色雖種種乳色無別三乘如是佛性無別性無別故證之未圓唯一佛因證之圓極唯一佛果是故就實唯一大乘故經說言世若無佛非無二乘證二涅槃一切世界唯一佛乘更無餘故無別二乘得二涅槃會別如是言無別者就實論乘由來無別非有三別可會可破猶如虛空平等無二是故言一問曰一乘以行為體行別千殊云何乘一釋言法門有其二種一別相門二共相門若就別相乘有無量今就共相是故言一其猶眾木共成一車此亦如是然此一乘經論之中亦名大乘解有兩義一隨人解釋諸佛菩薩是其大人大人所乘故曰大乘二當法辨釋備攝寬廣是故名大名義如是問曰乘義道義何別總相釋之能通名道能運名乘於中別分乃有三種一就行法相對辨異乘者是行道者是法行能運人故說為乘法為行履能通行心故說為道然就乘中非無有法今對道法唯說為行道亦有行對彼乘行偏說為法二就行中隨義分異一切行德能通名道能運名乘又復諸行體通名道用通名乘云何體通行無障故云何用通能運人故三就法中隨義分異能通名道能運名乘又復諸法體通名道用通名乘問曰乘義門義何別總相分之通入名門能運名乘於中分別亦有三種一就行法相對辨異門唯就法通行人故乘唯就行能運人故二就行中隨義分異一切諸行門別名門能運名乘又復諸行通入名門運通名乘三就法中隨義分異一切諸法門別名門運通名乘又復諸法通入名門運通名乘問曰道義門義何別釋言體一隨義名異通入名門通到名道次辨乘體於中略以五門分別一乘法分別乘有二種一者乘法二者乘行法有三種一者教法所謂三藏十二部經二者理法所謂佛性於中分別二諦一實緣起法界是其理也三者行法六度等儀言乘行者要唯三種一聞二思三是行修依教生聞依理成思依於行法集起行修問曰經說聞思修證今此行中何不說證攝入修故二行斷分別行德雖眾無出三種一智二福三者是報波若是智五度是福又復波若一向是智施戒及忍一向是福精進與禪亦福亦智壽等八種是其報也此三種中依智起福依福起報故地持言若報報因及與報果皆依福起福依智起此三至果轉名波若解脫法身智為波若福為解脫報為法身行德如是言斷德者要唯三種一煩惱斷五住結亡此前智慧所斷滅也二者業斷分段變易二種因亡此前福德所遠離也三者苦斷分段變易二種報盡此前淨報所出離也此三種中斷煩惱故諸業不生業不生故苦報不起苦不起故得大涅槃以斯行斷為一乘體三自利利他二行分別自行有二一厭有為起離過行二求佛智起集善行利他亦二一大悲方便拔令出苦二大慈方便化令得樂以斯兩行為一乘體自行之乘至果便住化他行乘畢竟無盡所化眾生不可盡故四證教分別無始法性顯成今德名為證行依教修起方便行德名為教行此之兩行該始及終五因果分別因雖眾多無出滅道果雖無量不出菩提涅槃之德問曰因行運人至果可名為乘果德窮滿更無進趣云何名乘釋有三義一乘因至果果仍因名故說為乘二者至果雖無去處非是果德不能運去如劫盡火更無所燒非火不能此亦如是以其能運故說為乘三至果中自行雖竟化他未息乘大涅槃周旋齊度一切眾生故得名乘乘體隨別難以具論略舉斯五行無不攝一乘如是二種莊嚴者一福德莊嚴亦名功德二智慧莊嚴言福德者善能資潤福利行人故名為福福利是其善行家德如清冷等是水家德言功德者功謂功能善有資潤福利之功故名為功此功是其善行家德名為功德言智慧者照見名智解了稱慧此二各別知世諦者名之為智照第一義說以為慧通則義齊此福與智經中或復名為莊嚴或復說之為菩提具或名助道或稱律儀言莊嚴者如涅槃說分別有四一能嚴人二能嚴心第三嚴果第四諸行共相莊嚴故曰莊嚴能為佛因亦名菩提具資順菩提名助道法言律儀者如地持說內調名律行合真則故曰律儀亦可調法名之為律行合戒律故曰律儀能嚴行人故曰莊嚴名義如是次辨體性於中別以三門分別一就行分別二體德分別三體用分別言就行者行謂六度攝此六種以為福智相狀如何經論不同乃有四別一依優婆塞經施戒精進以為福分忍禪波若以為智分何故如是施之與戒隨事修行資助行人福利義顯故說為福不能照見故不名智精進雖能遍策諸行而彼精進性是發動隨事修行精進相顯故從戒施攝之為福餘三種中波若正是照見之性故說為智即彼波若安法名忍忍體是慧故攝智中如五忍等然就忍中義別有三一他不饒益忍加損能受二安苦忍逢苦堪耐三法思惟忍於法能安此三種中前二非慧後一是慧彼經偏說法思惟忍為忍度故攝入智中即彼波若住緣名定定體是慧故攝智中然就定中義別有二一者事定繫意住緣二者理定慧心不動彼經偏說理定為禪是故禪度攝入智中二依相續解脫及地持論施戒及忍同為福分波若智分精進與禪亦福亦智施戒及忍但能資潤故說為福體非慧性不能照見故不名智波若慧性故說為智簡別前門故不名福精進與禪那體性是福從其所生故分二種福之與智故地持說依精進故修行施戒四無量等是其福分起聞思修是其智分依禪修習四無量等是其福分修陰界入巧便觀等是其智分問曰向說依精進故修行施戒四無量等以為福分何故依禪唯修無量以為福分釋言精進遍策諸行是故通起施戒等善以為福分施戒散善不依禪生是故唯起四無量等以為福分又問精進起聞思修通為智分何故依禪唯起修慧巧便之觀以為智分正以精進遍策諸行是故通起聞思修等以為智分聞思二慧乃是禪因非是禪果是故依禪唯起修慧以為智分三依大品等經前之五度是其福分體非慧性照明法故故彼經中說之為盲波若是智體是慧性照明法故是故論中說之為眼四依涅槃經前之五度及事中波若同為福分以其不能見實義故照理波若說之為智見實義故故彼經言福莊嚴者從檀波羅蜜乃至波若非般若波羅蜜慧莊嚴者是波羅蜜何者波若非波若波羅蜜何者波若是波羅蜜彼說六度各有二種一者布施乃至波若非波羅蜜二者布施乃至波若是波羅蜜隨事修行不到實義非是自性清淨度故非波羅蜜合理成者是其自性清淨度故是波羅蜜於中前五體非慧性一向為福就波若中分取波若非波羅蜜助成前五亦判為福分取波若是波羅蜜為智慧也上來第一就行分別次就體德以分福智真心為體從緣修生諸行為德心體本淨從緣說染後息妄染真心始淨真心始淨內照法界說之為智從緣修生方便行德資順義強通說為福體德如是行體雖眾無出證教無始法性顯成今德是證行也方便修生是教行也教行修起資順義強通說為福證行體明照窮法界說之為智體德如是次就體用開分二種體謂證如涅槃之行用謂隨緣世間之行用隨世間同世福善說之為福體則合如照第一義說之為智隨世行中非無有智隱而不彰合如行中非無有福隱而不說故涅槃云福莊嚴者有為有漏以有果報有礙非常是凡夫法慧莊嚴者無為無漏無有果報無礙常住是賢聖法是凡法者諸佛菩薩常在世間同凡行也以同凡故有為有漏有礙非常是聖法者諸佛菩薩捨離世間合如行也以合如故無為無漏無礙常住此二即是地經之中常與無常二種愛果福德是彼無常愛果智是常果然此二種性不相離故經中說無常共常常共無常二種莊嚴體性如是次就位論位別有二一世間出世間相對分別地前世間地上出世然福與智義有通別通而論之並通世間及與出世所言別者如法鼓經說地前之行名為福德地上所行說為智慧良以地前在相修行隨事猶潤故說為福於深法性未能證見故不名智初地已上於深法性證見分明故名為智簡別前門故不名福二約眼見聞見分別如涅槃說初至九地聞見佛性未能眼見因名為福十地若佛同能眼見說之為智位別如是次就人論人謂凡夫聲聞緣覺菩薩及佛約就此人以辨福智略有二門一對理分別凡夫所行隨事資潤說之為福未能見理故不名智三乘所行見理而成故通名智簡別前門故不名福二對實分別實謂不空如來藏性凡夫二乘於實未見一切所行通名為福諸佛菩薩見實性故一切所行通名為智凡夫二乘非無智慧隱而不彰諸佛菩薩非無福德隱而不說二種莊嚴略辨如是第一門中約就行位辨定先後二種性者一習種性二性種性此二種性若據位分習種在前性種在後若就行論性習同時以同時故前後不定依體起用先明性種後明習種尋用取體先明習種後明性種與彼證道教道相似就位以論教道在前證道在後世間之行為教道故所以在前地上之行為證道故所以在後據行論之證教同時以同時故先後不定依體取用先證後教尋用取體先教後證先後如是第二門中就位分別為辨種性通對解行十地以論於中義別有其四門一釋其名二約解以分三就行顯別四通解行以彰其異名字如何言種性者亦名十住若言十住當分為名解觀成就不退名住若言習種對後立稱依前觀解習後性種所成行德修而未成說之為習望後佛果能生曰種第二性種亦名十行若言十行當分以名備具法界一切行性故名為行言性種者對前望後以立其名前習種中所修行德至此位中成就不壞故名為性望後佛果能生曰種解行之位名有四別一名解行二名發心三名迴向四名道種言解行者對出世道以立名也於出世道解而行故名為解行言發心者對果以名於大菩提起意趣求故名發心亦可發求出世之心故名發心言迴向者亦是對果以立其名迴己善法趣向菩提故名迴向言道種者當分望後以立其名當分中之如觀道立故名為道望後佛果能生曰種十地之位亦有四名一名十地二名行方便三名菩提分四名聖種言十地者當分以名行德成就住處名地亦可望後能生名地行方便者當分以名善起諸度名行方便菩提分者當分為名出世之道名曰菩提道行差別名菩提分亦可此言對果以名佛果之道名曰菩提地上所行與彼為因名菩提分言聖種者當分望後以立其名當分之中會正名聖望後能生故說為種名字如是次就觀解以分其位解別有四一知教法知諸教門若權若實二知義法知諸義門若通若別三知理法知相空寂四知實法知一切法皆從佛性真心所起體則是真通則位位俱解此四於中別分習種位中偏解教法故華嚴云十住菩薩隨所聞法即自聞解不由他悟性種位中尋詮達旨解知義法解行位中破相歸寂解知理法初地已上悟實窮本解知實法解有此別故分四位又更分別習種位中尋詮取法知世諦義性種位中捨詮求理知第一義解行位中破離有無趣入中道知一實義初地已上悟實隨緣了知緣起無盡法界解有此別故分四位第一解知生死涅槃染淨法相第二解知無相空理第三解知非有非無一實之義第四解知如來藏中真實法界緣起之門解別如是理實通論一一位中皆具此四隨別論之習種位中觀行初起解知染淨差別法相性種位中觀解轉勝捨相趣寂解知無相第一義諦解行位中觀解轉深破相畢竟解知非有非無之法初地已上觀解畢竟解知真實緣起法界解有斯異故分四位次約諸行以別其位行有二階一者行種二者行德此二之中各有始終就行種中習種始習性種終成行德之中解行始習十地終成行有此別故分四位次就解行以分四位於中有二一解行參論二解行并說言參論者此四位中分為兩對前二一對先解後行後二一對先解後行相狀如何習種位中成就教解故華嚴云十住菩薩隨所聞法即自開解不由他悟性種位中隨起教行故華嚴中說為十行初對如是第二對中初解行住修習理解是故經中說為解行解為行故又地經中說彼解行為觀分明觀猶解也初地已上成就理行故論名為行方便持據此以論習種解行解觀成就性種十地行德成也言并說者聞思修證四種之中聞思是解修證是行習種位中依教生解成就聞慧性種位中依義生解成就思慧解行位中依教起行成就修慧初地已上依理成行成就實證解行相對分別如是上來四門合為第二就位分別第三門中就行分別然就行中義別有四一釋其名二辨體相三明真妄作滅之義四約時辨異名字如何性種性者從體為名無始法性說之為性此之法性本為妄隱說之為染隨修對治離染始顯說以為淨始顯淨德能為果本目之為種此乃顯性以成種故名為性種種義不壞故復名性故論說言性種性者無始法爾習種性者從因為名方便行德本無今有從習而生故名為習習成行德能生真果故名習種性義同前故論說言若從先來修善所得名習種性名義如是次辨體相此二種性同用真識以之為體真識之中義別有三謂體相用體謂平等如實法性古今常湛非隱非顯非因非果故經說言非因非果名為佛性此之謂也語其相也真實緣起集成心事所謂一切恒沙佛法集成真實覺知之心此心妄隱義說為染出纏離垢義說為淨淨中之始能為果本生後果故說為性種語其用也真識在染與妄和合起作生死在淨隨治集起行德行德初立能生後果說為習種體相麁爾次辨真妄作滅之義於中先明真妄兩心有作不作後明真妄有滅不滅問曰真妄二心之中何心能作習種行德何心不作釋言唯真則無作義單唯妄想亦無作理真妄相依方有作義是義云何若唯真實而無妄者真即平等故無修作若唯妄想而無真者妄想之法化化自滅體既不立焉有眾作故經說言若無藏識七法不住不得厭苦樂求涅槃由妄依真真隨妄轉故有修作問曰妄心何緣能作釋言妄心有三因緣所以能作一以現在善友緣力所以能作謂諸眾生於現在世由佛菩薩善友教化故妄心中能修種性一切行德二以過去善行因力所以能作謂諸眾生由其過去曾習眾善薰發現心故妄心中能修眾行三以所緣真力故作謂彼所依如來藏中具足一切功德法性薰發妄心故妄心中發生諸善問曰真心何緣能作釋言真心亦以三緣所以能作一以現在善友緣力所以能作謂諸眾生於現在世由佛菩薩善友教化故真心中出生諸行二以妄修薰力故作謂諸眾生妄想心中修集眾善彼善薰心故真心中起諸善法三以自體薰力故作是義云何真心之體是如來藏如來藏中具足一切恒沙法性彼法薰心故真心中發生諸善若心體中不具一切恒沙法性雖加功力善不可生作善如是次辨真妄有滅不滅真妄別論妄想緣修一向盡滅真修不滅何故如是妄想之法相有體無窮之則盡所以盡滅故楞伽云妄想爾涅槃智彼滅我涅槃真實之法相隱性實研之則明明顯真性說為行德所以不滅隨義具論真妄皆有滅不滅義是義云何妄法體虛終歸灰謝所以盡滅藉妄薰真真實行德由妄薰起故言不滅妄盡之時真隨妄息不復更起故言真滅真體常存故云不滅作滅之義辨之麁爾次第四門約時辨異此二種性在外凡時但名佛性不名行德佛性有二一法佛性二報佛性法佛性者是性種因報佛性者是習種因二性何別法佛性者本有法體與彼果時體無增減唯有隱顯淨穢為異報佛性者本無法體但有方便可生之義此二如前佛性章中具廣分別是二佛性依至性地名二種性法佛之性轉名性種報佛之性所生行德名為習種是二種性至解行中名得方便及清淨向彼習種性至解行中名得方便彼性種性至解行中名清淨向彼得方便及清淨向至初地上轉名二道彼得方便轉名教道彼清淨向轉名證道教道至果轉名報佛方便菩提方便涅槃證道至果轉名法佛性淨菩提性淨涅槃此等雖復隨時變改其義不殊二種種性辨之麁爾第一釋名證教兩行出地經論所言證者乃是知得之別名也實觀平等契如名證所言教者義別有七一方便行德依教修起從其所依故名教行二差別之行可以教辨行從詮目故名教行三知諸佛所說教法從其所知故名教行四說法智行能起言說教被世間故名教行五平等證行約言分異異從教別故名教行六行能顯真義說為教如因分行名為說大七上德下被義名為教如楞伽云法報說等然此二行藉教以彰應通名教行成合法應通名證為別兩行隱顯異名實觀平等證法義顯故偏名證方便行德詮題易及故獨名教此證與教集起名行名義如是次辨體相義別有九一修成相對以分證教一切地前造修方便名為教行以比始修依言起故一切地中所成之德名為證行以此成德證法性故此二猶是地經之中最初所行成就佛法地證論釋言最初所行是阿含行成就佛法是證行此之謂也又此教者是彼說大因分之行是中證者是彼義大果分之行二就位分別地前所修名為教行世間之行依言起故初地已上一切諸德同為證行行熟捨言證法性故此二猶是地經之中嘆眾二淨彼說地前聞思修等為阿含淨猶此教行十地行德同為證淨猶此證行三真妄分別一切妄修此名教行一切真修齊為證行故地論言聞思修及報生識智是則可說以可說故名之為教真智不爾離文字故以離文字故說為證四直就妄修隨義分別妄修有二一隨事造修福德之行二依理所成智慧之行福依事易以言彰故說為教慧依理成照理分明故言為證問曰妄修不能會真云何名證釋言妄修雖不體會緣中相應故得名證五就真中相實相對因分之中得彼出世真證無相說為教行彼相現於教行中故尋相得實說為證行此二猶是地經之中增上妙法光明法門彼增上法是此證行彼光明法是此教行言光明者論自釋言此大乘法顯照一切餘法門故謂顯世間修行心中六就真中體德分別無始法性顯成今德是其體也從緣修起方便之行是其德也體為證行始顯淨智證自體德故為教行方便行德本依言教修習生故此二猶是地經之中金莊嚴具所況法是金體清淨喻於證行環玔等相喻於教行七就真中體用分別次前證教同說為體依此體上教智外彰說以為用體為證行證法性故用為教行正說法智照明世故此二猶是地經之中摩尼珠光所況法是珠體清淨喻於證行光明外照喻於教行故地論言證智法明摩尼寶中放阿含光八就真體約詮就實隨義分別平等證體說為證行即此證體約言分十說為教道此二猶是地經之中虛空鳥跡虛空畫處所況法是平等虛空喻於證行故地論言鳥跡住處名句字身住處菩薩地證智所攝空中鳥跡風畫之處喻於教行故論說言非不於中有此言說十地差別約言分十故從詮目名為言說九就真中自分勝進相對分別自分所成一切行德若體若用斯為證行自於此法已證得故勝進分中上受佛教名為教行此二猶是地經之中嘆金剛藏證與阿含二力并是彼中宣說妙無垢智無量義辨演說美言真實相應同為證力猶此證行於佛教法念堅淨慧為阿含力猶此教行體相如是次辨證教有可宣說不可說義於中且就初對論之餘類可知然就初對修成門中義別有三一就證教二行相對以辨可說不可說義二唯就證三唯就教證教相對辨之云何教行可說證行叵論蓋乃就其修證時語始修之時未出名相行外猶有名相可得用之顯修是故可說得證之時證諸法如證外更無名相可得知復用何表影實證是故證行一向不說良以可說偏在教故地經說言但說一分言一分者所謂因分此名始修教道之行為因分也以其修行不可說故地經說言十地如是不可說聞證教二行相對如是次唯就證以辨可說不可說義然證望教一向叵說於中別論亦有可說不可說義義相云何分別有五第一可以總相玄標名為可說故地經中宣說五偈顯示義大又復經中說之為證不可即相指以示人名不可說故地經云言說不及此義如彼空中所有鳥跡風畫等處可以玄談名為可說不可即相指以示人名不可說第二可以拂相顯示名為可說不可相論名不可說何故如是證離名相不可說聞今還道證不可說聞言當彼法名為說證故金剛藏彰地難說名顯義大若言證法可說可聞言乖彼法則不名說第三可以況詮顯示名為可說故地經中用彼因分所修之行況顯果分離相真德名喻相應喻猶況也不可直詮顯示彼法名不可說第四可以自體真法互相顯示名為可說於中或有因果相顯故地經中舉彼佛法用顯地法或復體用互相顯示如地經說彼經之中金莊嚴具所況之法以用顯體摩尼光等所況之法以體顯用或復行法互相顯示故地經中用彼真智顯示地法是等皆是自體真法互相顯班名為可說不可用彼情相顯真名不可說第五情實相望以說據情望實情外有實可以談論名為可說就實望情實外無情知復用何施名說實故不可說證中可說不可說義差別如是次就教行以辨可說不可說義教中隨義亦有可說不可說義教行之中義含真偽偽修可陳名為可說真修難顯名不可說故地經中彰彼因分觀修之德云言難說自心知也證教兩行辨之云爾淨法聚因法中此卷有十二門第一釋名言三歸者歸投依伏故曰歸依歸投之相如子歸父依伏之義如民依王如性依勇歸依不同隨境說三所謂歸佛歸法歸僧依佛為師故曰歸佛憑法為藥故稱歸法依僧為友故名歸僧問曰何故偏歸此三以此三種畢竟歸處能令眾生出離生死稱涅槃故名義如是第二門中別明所歸三寶境界三寶義中三門分別一釋其名二辨體相三明次第先釋其名所言佛者外國正音名為佛陀此云覺者覺行成人故名覺者又人有覺亦名覺者覺有兩義一覺察名覺二覺悟名覺言覺察者對煩惱障煩惱侵害事等如賊唯聖覺知不為其害其猶世人覺知有賊賊無能為彼亦如是故名為覺言覺悟者對於智障無明昏寢事等如睡唯聖獨悟不為覆障如睡得寤故名為覺所對無明有其二種一迷理無明對除彼故覺法實性故名為覺二迷事無明對除彼故覺知一切善惡無記三聚之法故名為覺地持論中同此後義所言法者外國正音名為達摩亦名曇無本是一音傳之別耳此翻名法法義不同汎釋有二一自體名法如成實說所謂一切善惡無記三聚法等二軌則名法辨彰行儀能為心軌故名為法今三寶中所論法者軌則名法所言僧者外國正音名曰僧伽此方翻譯名和合眾行德不乖名之為和和者非一目之為眾此之三種何故名寶世間瓊瑤人之所珍此之三種世所尊重如世珍奇是故就喻說之為寶寶性論中釋有六義喻之如寶一希有義如世寶物貧窮之人所不能得三寶如是薄福眾生有千萬世不能值遇故名為寶二離垢義如世真寶體無瑕穢三寶如是絕離諸漏故名為寶三勢力義如世珍寶除貧去毒有大勢力三寶如是具不可思議六神通力故說為寶四莊嚴義如世珍寶能嚴身首令身殊好三寶如是能嚴行人清淨法身故說為寶五最勝義如世寶璧諸物中勝三寶如是一切世中最為殊勝故名為寶六不改義如世真金燒打磨等不能變改三寶如是不為世間八法所改故名為寶名義如是次辨體相於中略以三義辨之一明別相二明一體三明住持初別相者經中亦名階梯三寶三寶寶相異故稱別相隨化階降佛上法中僧為最下故曰階梯此階梯中先明佛寶佛寶之中四門分別一定其體性二開合辨相三明佛德四論修成體性如何經論不同所說各異毘曇法中宣說如來五陰之外無別假人但就陰上假施人名如貧賤人名字富貴彼亦如是以無人故不說假人以為佛寶就五陰中唯取方便修成善陰以為佛寶報無記者非是佛寶以無記法非可重故修成德中無漏功德是其佛寶有漏則非漏有有漏功德非可重故是故彼宗諸佛如來相好之形種智之德斯非佛寶相從說佛亦得無漏成實法中唯說假人以為佛寶五陰實德於彼宗中法寶所收故非佛寶何故彼宗唯說假人以為佛法彼宗說有假名行人為師匠益要在假中故說假人以為佛寶大乘法中佛寶門攝假人實德悉是佛寶體性如是次開合辨相開合不定總唯一佛或分為二二有兩門一生身法身開分二種父母所生相好之形是其生身方便修起戒定慧等五分功德名為法身二真應分二或分為三三有兩門一法報與應開分三種如地論說二化應及真開分三種如金光明三身品說或分為四四有兩門一開真合應以論四種是義云何如楞伽說一應化佛二功德佛三智慧佛四如如佛四中初一猶上應身中二報身報隨福智故分二種後一法身二真應並開以論四種是義云何真中有二謂法與報應中亦二謂應與化王宮所生示修成佛名之為應依此應身起餘化佛如涅槃說釋迦如來化無量佛受諸大眾所奉供等或分為十如華嚴說廣則無量此等如後三佛章中具廣分別辨相如是次明佛德佛德雖眾要唯二種一菩提行德二涅槃斷德行德不同一門說三所謂般若解脫法身依於般若而起解脫依於解脫而成法身此三同時義別先後涅槃斷德亦有三種一煩惱斷二者業斷三苦報斷先斷煩惱斷煩惱故業結不生業不生故苦報隨己由前般若故斷煩惱與前解脫故能離業與前法身故能滅苦佛德如是次辨修成大智論中明迦旃延子所說修成略有四階第一先於三阿僧祇劫修習有漏六波羅蜜不習無漏不斷諸結以其不修無漏道故則無習種性種解行乃至法雲聖位差別第二度於三阿僧祇次於百劫修相好業是中亦未修習無漏斷諸結縛第三分中於最後身修世八禪以有漏道攀上厭下斷除欲界至無所有一切煩惱修習初禪斷欲界結修第二禪斷初禪結乃至修習非想地定斷無所有結非想一地無上可攀等智不除第四分中修習諦觀觀察四諦十六聖行斷非想地見修兩惑有十六心斷除見惑謂見道中八忍八智有十八心斷除修惑謂非想地九無礙道九解脫道通合具有三十四心前三十三心因中無漏非佛寶體第三十四果中無漏是佛寶體毘曇宗中在依此義成實與前大同少異所言同者四分所修與前相似所言異者第三分中所修八禪但能伏結不能永斷第四分中所修聖道總觀諦空通斷三界見修兩惑不同前宗別觀諦有局斷非想又復成實多心斷結不局在於三十四心大乘法中行修多階略有十五一於外凡善趣位中修習淨信第二次於習種位中修習正解第三次於性種位中修起諸行第四次於解行位中修學如觀第五次於歡喜地中發諸大願第六次於離垢地中修習淨戒第七次於明地之中修治淨定第八次於炎地之中修道品觀第九次於難勝地中修習諦觀第十次於現前地中觀十二緣第十一遠行地中修習一切菩提分法第十二不動地中修淨佛土第十三善慧地中修習一切說法智行第十四法雲地中修習一切殊勝智行第十五十地窮終起金剛定斷絕微障入佛境界當知於此一一位中皆具修習法界行德隨其說相且分如是佛寶門竟次辨法寶於中義別略有五種一者教法二者理法三助道法四涅槃法五化用法言教法者所謂三藏十二部經是義如前教法聚中具廣分別言理法者毘曇法中宣說四諦十六聖行以為法寶十六聖行如四諦章具廣分別成實法中宣說四諦名用假有為世諦理無性之空為真諦理大乘所論義別有三一就相明理二相實相對三唯就實言就相者就彼妄情所起法中以辨道理離相之有為世諦理無性之空無相之空為真諦理所言相實相對辨者以彼妄情所起之相對於真實如來藏情以辨道理性相之法相有體無為世諦理如來藏性相界體有為真諦理此義如彼地經中說觀十二緣法相有體無名世諦觀觀察真心名第一義觀言就實者直就真實如來藏中作用法門為世諦理寂滅如門為真諦理理法如是助道法者所謂三十七道品法毘曇法中釋有兩義一者壞緣二不壞緣言壞緣者不分三寶境界差別故名壞緣於此門中一切三乘無漏功德悉皆是其助道法寶不壞緣者三寶境界各別建立名不壞緣於此門中唯取菩薩無漏功德及緣覺人因果無漏為助道法自餘聲聞無漏功德判為僧寶如來無漏判為佛寶是故不說為助道法問曰助道道諦所收前理法中已說道諦何須更說助道法乎釋言道中有理有事通者是理別者是事戒定智慧三十七品行數差別是其事道道如跡乘四義寬通是其理道前理法中所明道諦是其理道今此所論助道法者其事道事理不同故復明之成實法中宣說假人為佛僧故一切三乘無漏功德悉是助法大乘亦說一切三乘無漏功德為助道法涅槃法者毘曇唯說煩惱業思盡滅之處數滅無為為涅槃法問曰涅槃體是滅諦前理法中已說滅竟何勞更說涅槃法寶釋言滅中亦有理事別名為事通名為理約對所除煩惱業等品數上下以論其滅滅則階降優劣不等名為事滅盡止妙出四義寬通是其理滅前理法中所論滅諦是其理滅今涅槃法是其事滅事理不同故復須論成實法中煩惱業苦盡無之處同為涅槃大乘法中涅槃有二一數滅無為為涅槃法二以善有萬德圓寂為涅槃法化用法者如經中說行於非道通達佛道如是法也法寶如是次辨僧寶於中三門一定體性二明僧德三開合辨相體性如何毘曇法中僧有二種一應供僧與盡諸佛下極至於凡夫沙彌通皆是僧是故檀越僧次請人不簡上下皆悉得於供僧之福二三歸僧唯局分處聲聞人中四果四向以為僧寶凡夫比丘無德可歸是以不取緣覺出世無和合眾不成僧故所以不論彼論之中住聖菩薩單一無侶只不成僧所以不說佛是佛寶亦非僧故所以不論又聲聞中唯取五陰實法功德為僧寶體不說假人以為僧寶彼宗陰外無別人故又實德中無漏功德是其僧寶有漏則非有漏功德不可量故成實法中僧亦有二一應供僧與前相似二三歸僧大況同前唯取聲聞不取餘眾所言異者聲聞人中四果四向假名行人為僧寶體不取實德受供生福唯假人故大乘法中通而論之三乘聖眾皆是僧寶簡大異小唯取菩薩於中以彼僧門統攝假人實德悉是僧寶體性辨之麁爾次辨僧德德有二種一行二斷行德雖眾要唯三種一福二智三者淨報施戒忍辱是其福分般若智分精進與禪亦福亦智依精進故修施戒忍四無量等是其福分起聞思修是其智分依禪修習四無量等是其福分修陰界入巧便觀等是其智分菩薩成就八種勝報是其報也此等具辨如地持論行德如是斷德亦三所謂煩惱業苦斷也由前智故能斷煩惱由前福故能絕諸業由前淨報能離諸苦僧德如是次辨其相於中開合廣略不定總唯一僧或分為二二有三門一就位分二如涅槃說一假名僧在見道前未有僧德假與僧名名假名僧二真實僧位分在於見諦已上內有實德名真實僧二約境分二謂事和僧及理和僧隨有行同名事和僧證理行同名理和僧三隨法分二謂羯磨僧及法輪僧法別不同汎有三種一出家眾法所謂百一羯磨之事出家比丘四人已上同崇此法名出家眾法二出家行法所謂四依唯出家者所共行之名出家行法何等為四所謂比丘盡形乞食著糞掃衣於樹下坐有病服陳棄藥是為四依問曰比丘所受禁戒亦是出家同行之法何故不名出家行法偏名四依為出家行法釋言戒是比丘正體故廢不論四依乃是比丘所行是以偏說三道俗通法所謂坐禪學問觀空斷結如是一切道俗同行名為通法三中前二是其僧法約之辨僧於彼出家眾法之中四人已上同一界內許崇不乖名羯磨僧於彼出家行法之中十方同遵和而不乖名法輪僧有人說言四諦之理是其法輪會諦之解是法輪僧然彼四諦乃是道俗通行法輪非是出家僧行法輪若言四諦是僧法輪調達破僧說相似語應說五諦以何義故宣說五邪以說五邪為相似故明知不用四諦之理為僧法輪又復若以會諦之解為法輪僧者在家之中三果聖人皆會諦理應名為僧彼非僧故明知不以會諦之解為法輪僧以此推之但令出家莫問凡聖同遵四依情無乖異斯皆名為法輪僧也法輪無漏同異難分今此具以四句辨之何等為四一法輪僧而非無漏謂出家凡夫同遵四依故名法輪未有聖德故非無漏二是無漏非法輪僧謂在家聖人內具聖德故名無漏不行四依故非法輪三亦法輪亦是無漏謂出家聖人遵行四依故是法輪內具聖德故是無漏四非法輪亦非無漏謂在家凡夫不行四依故非法輪不具聖德故非無漏以此推之法輪無漏同異可知不得唯將無漏聖人為法輪僧上來三門分僧為二或說為三於中亦有三門差別一就位分三一假名僧位在外凡未有僧德假與僧名名假名僧二清淨僧位在內凡三真實僧位在於見道已上內具真德名真實僧二就行分三如涅槃說一破戒雜身雖持戒慎過不犯與破戒者共同止住布薩說戒二愚癡僧身雖持戒見己弟子有所毀犯令悔除見他有犯默而不舉三清淨僧身自持戒見他有犯能教悔除三大小分三所謂聲聞緣覺菩薩故經說言僧者謂三乘眾或分為四如大智論說一啞羊僧愚癡比丘不識善惡持犯輕重隨所犯罪不知悔除猶如啞羊至死無聲名啞羊僧二無羞僧雖知善惡持犯輕重內無羞恥故為毀犯三有羞僧識知善惡持犯輕重內懷羞恥慎過不犯四真實僧內具聖德或分為五如律毘婆沙說一群僧與前四中啞羊相似二無慚僧與前四中無羞相似三別眾僧身雖不犯而不和布薩說戒四清淨僧與前四中有差相似五者實僧與前四中真實相似若復廣分僧有無量如毘曇中說十四賢聖成實宣說二十七賢大乘宣說四十一賢謂十住十行十迴向十地合為四十加一等覺為四十一若通十信有五十一此等如後賢聖章中具廣分別別相三寶辨之麁爾一體如何於中分別略有三義一就事論就佛體上隨義分三覺照義邊說為佛寶即彼佛德有可軌義說為法寶違諍過盡說為僧寶此三義別德體不殊故名一體此之一義毘曇成實大乘法中齊具有之不偏在大二就破相空理以論三寶事別體空不殊故名一體亦名同體此義唯在大乘成實毘曇中無彼宗不說法體空故三就實論一三寶雖別莫不皆用實性為體於中辨一隨法不定若就涅槃開出三寶三寶即於一大涅槃名為一體故涅槃云我示三事即是涅槃若就性以辨三寶三寶即性名為一體故涅槃云如是三歸即是我性若就真諦以分三寶三寶即真名為一體故涅槃云若能觀三寶常住同真諦我性佛性無二無別若就常義以辨三寶三寶即常名為一體故經說言我曾不說佛法聖僧有差別相唯說常恒無有變易無差別耳若就不二法門以辨三三即不二名為一體故經說言佛即是法法即是僧此之三寶皆無為相與虛空等一切法亦爾斯乃一切法界門中隨就何法辨一皆爾一體三寶辨之既然諸法一體類皆像此此之一義局在大乘小乘中無一體三寶辨之略爾住持云何小乘法中泥龕木像為住持佛綿素竹帛為住持法凡夫比丘為住持僧大乘法中住持有二一化用住持二實德住持言化用者諸佛如來大悲作用充遍法界八相成道為住持佛隨化所說一切言教流布益世為住持法依法化成三乘諸眾為住持僧又復諸佛雖得涅槃畢竟不捨菩薩所行常能示為菩薩聲聞緣覺等事此亦名為住持僧也化用如是實德云何諸佛如來法身常住為住持佛法性常恒為住持法諸佛如來僧行不滅為住持僧住持三寶辨之麁爾次明三寶次第之義次第不同略有三義一起化次第先明佛寶次法後僧佛為化本故先明之由佛起說故次明法依法化成三乘諸眾故後明僧二化益次第亦先明佛次法後僧先明佛寶化人生信次明法寶變化人生解後明僧寶人起行化令供養起福行故又欲令人學之行故三修成次第或先明法次僧後佛或先明僧次法後佛於中若以行儀為法先明法寶依法集起僧寶行德故次明僧僧行成滿便得成佛故後明佛若就理性以為法寶則先明僧僧行成就便證法性故次明法證法窮滿便得成佛故後明佛所歸如是第三門中別明能歸於中有二一明歸相二辨歸意歸相有三一異相歸依於彼外相佛法僧中歸心憑伏名異相歸依二自德歸依於己當來三寶功德起心歸趣名自德歸依三自實歸依如涅槃說三歸真性是己自實捨彼異求歸趣自實三寶真性名自實歸依歸相如是次辨歸意異相歸依所為有三一為離故歸為離生死惡不善故故涅槃云一切眾生怖畏生死惡獵師故求三歸依勝鬘亦云聲聞辟支以怖畏故依於如來二為得故歸為得樂果及善法故三為益故歸為依三寶利眾生故自德歸依所為亦三一為離故歸為離生死惡不善故二為得故歸為得出世涅槃道故三為益故歸為求當果利眾生故自實歸依所為亦三一為離故歸為離妄想虛偽法故二為得故歸為證自性如實法故三為益故歸為證自實化眾生故三歸之義厥趣麁爾第一釋名言三學者一增戒學二增定學亦名增意亦名增心三增慧學防禁名戒澄靜曰定定神內靜故復名意亦名為心觀達稱慧於此三中進習稱學學進名增名義如此問曰是中何者學體釋言能學以心為體若論所學用戒定慧三行為體問曰三學為局在因為當通果釋言學心局唯在因果德窮滿學心停息是故經中說為無學若論所學通因及果問曰果中名為無學云何學行得通於果釋言果中戒定慧等由學成故亦名為學次辨其相戒學有三一律儀戒二攝善戒三攝生戒此義如後三聚戒中具廣分別定學亦三一有覺有觀謂欲界定乃至初禪問曰欲界云何有定釋言毘曇不說有定大乘成實宣說有之成實宣說如電三昧為欲界定龍樹宣說欲界禪定佛常住之不如電光暫現而已二無覺有觀謂中間禪於初禪上二禪定下除覺觀在名為中間三無覺無觀謂三禪上乃至非想此義如後八禪章中具廣分別慧學有三謂聞思修此義如下三慧章中具廣分別次就位論三學之行遍通始終隨位真分非無差異異相如何小乘法中義別有二一義分別五停心觀總別念處未得定水修習戒品燸等四心已得定水修習定品見諦已上修習慧品第二義者始從內凡漸學戒行至初果時戒行成就以得聖戒不可壞故斯陀行去漸學定品至那含果定行成就那含金剛漸學慧品究竟盡智無生智時慧行成就大乘法中亦有兩義一義分別淨行賢首修習戒品種性解行修習定品初地已上同修慧品第二義者始從世間漸學戒行至離垢地戒行成就故地持中無離垢地為增上戒住三地方便漸學定品住三地時定行成就故地持中宣說三地為增上意住相續解脫說為定淨四地已上漸學慧品至第十地慧行成就故彼相續解脫經中說四地上以為慧淨位分如是次辨攝相於中有四第一約對五分法身共相收攝二約六波羅蜜共相收攝三對七淨共相收攝四約八正共相收攝五分身者所謂戒身定身慧身解脫身解脫知見身是其五也此五種中戒身是戒定身是定慧及知見是其慧學解脫一身諸論不同若依成實體是慧學彼宗解脫體是慧故若依毘曇是解脫數非是慧性三學不收相從為論攝入定慧多與定慧相隨逐故次約六度共相收攝依如地持前之四度是其戒學故彼論言眾具自性眷屬無盡是其戒學施為戒因故名眾具戒度正是戒學之體故名自性忍行助戒名為眷屬由精進故持戒不斷故名無盡禪是定學般若慧學問曰精進通策諸行何故偏攝在於戒中釋言實通今以三義偏攝在戒一戒學在初故攝戒中二戒學中攝行度多廣多之行由精進成故入戒中云何廣多戒中具有三聚法故又復具攝施戒忍故三以戒學散心修行未與法合難成易敗必須精進佐助方立故攝戒中若依相續解脫經中前三戒學禪是定學般若慧學精進之行通策三學問曰何故五分身中慧分多身六度之中戒分多度釋言諸行開合不同各隨一義或時開戒如六度等或復開定自所未見道理應有或復開慧如五分身及七淨等或時俱開如八正等或復俱合如三學等法門不同寧可一類約七淨共相收攝何者七淨一者戒淨二者定淨三者見淨四度疑淨五道非道淨六者行淨七行斷智淨此義如後七淨章中具廣分別於此七中初一戒學第二定學後五慧學次約八正共相收攝言八正者所謂正語正業正命正念正定正思惟正見正精進於此八中正語正業正命是其戒學正念正定是其定學正思惟正見是其慧學精進一種通策三學問曰戒中正語正業正命何別釋有三義一離嗔癡所起口業名為正語離於嗔癡所起身業名為正業離貪所起身口二業名為正命第二義者離貪嗔癡所起口業名為正語離貪嗔癡所起身業名為正業離四邪命名為正命言四邪者如龍樹說一下口食所謂種殖合和湯藥治生販賣而自活命二仰口食所謂占相日月星宿變現尊事以求活命三方口食所謂諂媚豪勢貴勝通致使命巧言求利以自活命四維口食所謂習學種種呪術卜算吉凶諸妓藝等以自養活離如是等名為正命第三義者如龍樹說以無漏慧離口四過名為正語用此聖慧離身三惡名為正業離五邪命名為正命言五邪者一為利養詐現奇特異人之相二自說功德二占相吉凶為人宣說四者高聲現其威嚴令人畏敬以取其利五自說己所得利養以動人心五中前一是其身邪後四口邪離此五邪名為正命問曰定中正念正定有何差別釋言此二始終為異求定方便守心住緣名為正念終成不動說為正定又問慧中正思正見有何差別釋言此亦始終為異始心分別名正思惟終成而徹說為正見攝相如是次辨對治於中有三一約業煩惱使性辨治戒防業非定除起惑慧斷使性二對五蓋辨治如成實說貪嗔二蓋能發惡業障於戒品戒能治之掉悔障定定能治之掉睡眠障慧慧能治之疑返障三品三學返治三對六弊以辨對治慳貪破戒瞋恚懈怠能障於戒戒能治之亂意障定定能治之愚癡障慧慧能治之三學之義辨之略爾第一釋名三聚戒者謂律儀戒攝善法戒攝眾生戒律儀戒者亦一名離戒亦名正受戒言律儀者制惡之法說名為律行依律戒故號律儀又復內調亦名為律外應真則目之為儀防禁名戒即此律儀離殺等過故名離戒正是所愛離過之行是故亦名正受戒也攝善戒者順益名善要期納善故名曰攝離不攝過名攝善戒攝生戒者論中亦名利眾生戒眾多生死名曰眾生要期攝化故名云攝離不攝過名攝眾生戒以道益物是故亦名利眾生戒也此三積聚故云三聚名義如是第二門中辨其體於中有五一受持分別二作無作分別三止作分別四自利利他二行分別五色心等三聚分別言受持者戒行雖眾要唯受持始心納法名之為受順法防護說以為持受則對法要期而成持則對緣防護以成此受與持以種分別開之為四所言四者受中有二一從他正受二善淨心受持中亦二一專精護持二犯已能悔故地持中說此四德為自性戒次就有作無作分別先就受行明作無作後就持行明作無作受行云何受中之作汎有二種一因中作求戒方便禮師乞戒如是等也二果中所謂最後一剎那頃與法相應身等業因中之作是作戒因非作戒體果中之作是作戒體作戒如是次辨無作准依毘曇文中無作略有三分一因時無作謂前因中有作善邊無作隨生二果時無作謂彼最後一剎那項有作善邊無作隨生是中即有二種無作同時俱起一作俱無作二要期無作隨彼作戒無作善生名為作俱由前要期無作法生名為要期問曰此二同在一時何故偏名一為作俱釋言作俱親從作生故名作俱要期無作由前方便要期力起為是義故不名作俱此是第二果時無作三果後無作於作戒後無作續生名為果後此三時中因時無作一向非是無作戒體果時果後有是有非作俱則非要期則是准依成實亦有三分一者因時二者果時三者果後因時果後與前相似果時無作大況同前所言異者毘曇法中作俱要期二種並生此宗果時唯有作俱要期未有以未有故唯名作俱此云何知如成實說彼論問曰齊何當名無作論自釋言第二念項名為無作彼名作戒以為初念故名無作為第二念此三時中因及果時一向非是無作戒體果後所發要期無作是無作戒大乘戒中亦有三分一者因時二者果時三者果後因及果後與小乘同果時無作文無定判或同毘曇或同成實此三時中因時無作非無作戒果時不定若說果時單有作俱非無作戒若說果時二種並生是則分取要期無作為無作戒作俱則非果後亦爾作俱則非要期則是受戒如是次就持戒明作無作義釋有四一就行業明作無作對緣防護名為作持依作則有無作善生名無作持二據行修始終分別學戒之始作意防護名為作持修心純熟任運離過不假作意名無作持如杖轉輪與杖相應名為作轉去杖自動名無作轉此亦如是三就行位明作無作一切凡夫習戒未成通名作持一切賢聖戒行成就名無作持故涅槃云戒不具者是人但有作戒無無作戒謂凡夫人但有方便始作之戒無其終成無作戒也四約境界明作無作從凡至佛隨事離過通名作持證實捨過名無作義辨之麁爾次就止作二門分別三聚別論律儀是止止諸惡故餘二是作作諸善故三聚通論一一之中皆有止作律儀戒中防禁殺等名之為止修習慈心安穩心等對治殺果修施治盜修不淨觀對治邪行如是一切名之為作攝善戒中離其懈怠不攝善過名之為止修行六度說之為作攝生戒中離其獨善不化生過名之為止修行四攝饒益眾生說之為作良以三聚皆止惡故經說三聚通為律儀皆作善故經中說為善集諸善次就自利利他分別行門有二一分相門三聚戒中前二自利後一利他二助成門三俱自行三俱利他自修三聚為涅槃因故通自利修此三聚為得菩提利益眾生故皆利他次就色心非色心等三聚分別依薩婆多作無作戒一切是色以是身口色業性故相狀如何謂受戒時最後一念身口調善是其作色此之作色為眼所行眼見身口不作惡故口之止業不可耳聞以無聲故於此作邊無作善生名無作色以此無作是其色業從色法生防禁色過故說為色故雜心云以作色故無作亦色其如樹動影亦隨動此無作色為意所行故論說言為不可見無對色也依曇無德作戒唯色亦以身口色業性故然此宗中是假名色為意所行非眼識見正義如是有人說言依曇無德作戒是其色心自性若言作戒是色心性何所依據又若作戒是色心性聲聞應受十善道戒何故唯受七律儀戒聲聞唯受七律儀故明非心性又若作戒是色心性比丘二百五十戒中應有一戒獨防心過無有一戒獨防心故明非心性問曰若言聲聞戒法不防心過何故律言汝以何心釋言彼遮成身口心非謂制戒獨防心過以如是義當知作戒一向非心無作戒者於彼宗中非色非心以非形礙所以非色又非慮知所以非心大乘法中作戒是其色心自性以大乘中作戒是其三業性故問曰若言大乘法中作戒是其色心性者有人於彼受戒之時最後一念心想異緣是人云何得具作戒釋言是人心雖異緣由前方便要期力故身口意上離惡義成說為作戒故得具足無作戒者於大乘中是色心法非色心事以無作戒三業自性從三業生防三業故說為色心是色心故異曇無德故涅槃云我諸弟子不解我意唱言如來說無作戒定非色心彼無作戒雖復是其防色心法不是其色心之事是故說為非色非心非色心故異薩婆多故涅槃云我諸弟子不解我意唱言如來說無作戒一向是色是義云何薩婆多中說無作戒性四大造體是障礙故欲色界有無色則無大乘法中說無作戒真是制法如結界處所有界法是制法故不為大造非大造故非定隔礙不定礙故身生四空亦常成就是以不同以小乘中情見未融或有聞說是色心法便即取之以為色事或有聞說非色心事便即取為非色心法故成諍論大乘通取所以非諍體性如是第三開合以辨其相先就律儀開合辨相律儀戒中開合不定總之唯一謂三聚中一律儀戒或分為二如地持說一在家戒二出家戒或分為三一別解脫戒二者禪戒三無漏戒別解脫者戒是正順解脫之本故名解脫又免業䩭亦名解脫此之解脫不與定道二種心俱故稱為別言禪戒者經論亦名定共戒也有人意謂定心無過名為定戒此事不然蓋乃世俗禪定心邊戒法隨生名為禪戒依阿毘曇四根本禪未來中間六地禪邊戒法隨生以為禪戒依成實論八禪心邊及彼欲界電光定邊戒法隨生以為禪戒無漏戒者經論亦名道共戒也有人意謂道心無過即名道戒此亦不然蓋乃出世無漏道邊戒法隨生名無漏戒毘曇法中依色界禪所起道邊戒法隨生說為道戒成實大乘三界道邊戒法隨生悉名道戒又成實中更說三種與前少異何等為三一別解脫戒二者禪戒三者定戒別解脫戒與前相似欲界電光及色界定此等心邊所生有漏及無漏戒通名禪戒無色定邊所生有漏及無漏戒通名定戒依如毘曇戒是色故四空無之成實無作非色心故四空定邊亦得有戒或分為四一別解脫戒二者禪戒三者道戒四斷律儀戒別解脫戒義如上釋餘三云何四根本禪及中間禪所生禪戒一切皆是禪戒所收依未來禪所生禪戒有是有非是非如何未來淨禪唯治欲惡彼治有二一無礙道二解脫道解脫道邊所生禪戒是四種中禪戒所收無礙道邊所生禪戒是斷律儀非禪戒攝以此親斷欲界不善故與斷名又依四禪及中間禪所生聖戒一切皆是道戒所收依未來禪所生聖戒有是有非是非如何依未來禪所生聖道能治三界九地之中所業煩惱隨其地別各有無礙解脫之道於此九地解脫道邊所生聖戒一切皆是道戒所收無礙道邊所生聖戒義則不定依治初禪乃至非想無礙道邊所生聖戒是道戒收對治欲界無礙道邊所生聖戒是斷律儀非道戒攝以此親斷欲惡不善故與斷名問曰欲界有其不善能治道邊可有戒生上二界中無其不善能治道邊云何有戒釋言上界雖無不善而彼對治於欲界惡有持對治遠分對治故得有戒或分為五謂五支戒如涅槃說一是根本業清淨戒謂離根本不善體二前後眷屬餘清淨戒謂離業道前後方便三離諸惡覺覺清淨戒謂離八種惡覺煩惱八覺如前煩惱聚中具廣分別四護持正念念清淨戒謂修六念助成戒行言六念者念佛法僧戒施及天五迴向阿耨多羅三藐三菩提戒謂以戒行正向佛道或分為六所謂五戒八戒十戒式叉摩那比丘及尼合為六也或分為七謂七眾戒言七眾者在家有二謂優婆塞優婆夷出家有五比丘比丘尼式叉摩那沙彌沙彌尼合為七也或分為十謂十善戒或復宣說二百五十五百戒等廣則無量律儀如是次就攝善開合辨相此亦不定總唯一善或分為二唯福與智或分為三謂聞思修或分為四聞思修證或分為五如地經說凡夫二乘菩薩及佛五品善法即為五也或分為六謂六波羅蜜又地持中身口意善加聞思修亦為六也或分為十謂十善道廣則無量攝善如是次就攝生開合辨相總之唯一或分為二一離惡攝二修善攝或分為三謂身口意攝取眾生或分為四謂四攝法攝化眾生或分為五五品善法饒益眾生或分為六如勝鬘說六波羅蜜攝取眾生或分為十謂十善法饒益眾生或分十一如地持說彼分四攝以為十一何者是乎布施有四一者財施二者法施三無畏施四報恩施愛語有一通前為五利行有四一無德善人方便隨順二有德善人稱揚讚悅三易調惡人隨過治罰四難調惡人神力降伏以此通前合為九也同事有二一苦事中同二樂事中同以此通前合為十一廣則無量辨相如是第四門中制立三聚於中略以五義制之一起因不同故立三聚言起因者一厭有為心起律儀戒二求菩提心起攝善戒三念眾生心起攝生戒二依法不同故立三聚所言法者一離惡法依成律儀二集善法依成攝善三化生法依成攝生三離過不同故立三聚言離過者初律儀戒離殺等過二攝善戒離不攝善過三攝眾生戒離不攝生過四功能不同故分三聚言功能者如地持說初律儀戒能令心住二攝善戒成就菩提三攝眾生戒成就眾生以此不同故分三聚五品分不同故分三聚律儀最下以能離惡未修善故攝善為次依前離惡能修善故地持論言攝善法戒於律儀為上攝生為勝依前自善能利他故故地論言利益眾生戒於攝善為上以此五義故立三聚第五明其大少不同於中有五一起因不同二有無不同三寬狹不同四長短不同五受捨不同言起因者菩薩戒法三種心起一厭有為心二求佛智心三念眾生心於中別分為厭有為故受律儀為求佛智故受攝善為念眾生故受攝生通則三聚一一皆從三種心起為厭有為必須離惡故受律儀為求佛智離惡方成故受律儀欲化眾生離惡方能故受律儀又厭有為非善不治故須攝善為求佛智非善不成故須攝善為念眾生非善不救故須攝善又厭有為獨善不去故須攝生為求佛智獨善不到故須攝生為念眾生必須要期以法攝取故受攝生菩薩如是聲聞唯從厭有為心而起律儀是故不同次辨有無不同之義大乘法中猶具三聚小乘法中單受律儀無餘二聚以何義故無攝善戒有人釋言小乘之人意存息滅故受律儀無心起作故無攝善若爾小乘三學之中但應修戒不習定慧彼存息滅三學俱修雖存息滅三學俱修雖存息滅何妨攝善以有斯妨更為異釋夫為制戒流類均齊故制律儀云何均齊莫問利鈍同皆遠離五篇諸過得聖果故攝善不等是故不制攝善法戒云何不等彼小乘中作善無量無有一人具修諸善方得聖果故曰不等如八禪等隨修一二亦得聖果不要具修問曰何故離惡均齊集善不等以惡易離善難成故問縱使攝善不等制攝善戒竟有何過釋言不得若小乘中制攝善戒有人不能具修善法便是犯戒云何得聖又不齊等云何名制為是義故無攝善戒問曰若言小乘法中無攝善戒亦應小乘無有止犯作持之義釋言小乘雖不制於攝善法戒非全不修故有止犯作持之義雖有作持量分而為非制齊修是故不名制攝善戒又小乘中設有作持助止之作非攝善戒問曰若言小乘作善是助止法三聚戒中無攝善者三學之中亦應不立定慧兩學釋言三學隨義分別非制法故不得齊等為是義故說有無過以何義故無攝生戒彼在獨度不兼他故有無如是次辨寬狹小乘律儀但防身口不遮心過名之為狹大乘律儀通防三業目之為寬云何得知小乘律儀但防身口不遮心過彼小乘中但說身口七善律儀以之為戒不說十善以為戒故故成實言戒防身口定慧防心云何得知大乘之戒通防三業如地經中說十善道為律儀故問曰何故小乘法中單防身口大乘法中通防三業釋言小乘一身求果習道不久心過難裁非戒能制要修定慧方除心過故戒不防心大乘法中多身求果習道長久堪裁意非故戒防心次辨長短不同之義小乘之戒止在一形不通異世名之為短菩薩戒法一受得已若不退失菩提之心及不增上起煩惱犯盡未來際畢竟不失名之為長故地持云菩薩無有捨身失律儀戒何故如是聲聞為欲一形期果受戒之時自誓要故言盡形壽一形已來是彼要期分齊之限故不失戒一形已後不復是彼要期之眼所以失戒菩薩為欲多身求果受戒之時自誓要期盡未來際盡未來際是彼要期分齊之限故不失戒次辨受捨不同之義先就受戒以明不同受中有二一就初受以明不同二就重受以明不同初受云何小乘法中得戒有二一者自得二從他得自得有三一自然得二上法得三自誓得言自然者謂佛一人於最後身初出家時自然發得別解脫戒不從師受故曰自然言上法者或有沙彌及與俗人修道證得無學聖果證得如是增上法時發得出家具足禁戒從其所依名上法得言自誓者如大迦葉聞佛出世自誓要期佛為我師我為弟子於此言下得發具足名為自誓從他得中差別有四一者善來有諸眾生上品利根佛命善來於我法中快修梵行得盡苦源即發具戒二者三語所以一切沙彌俗人及佛初出諸比丘等師教三遍歸依三寶即便得戒三者八敬如大愛道比丘尼等諸比丘僧遙宣敬儀令其奉行彼聞頂受即發具足四羯磨得僧數具足和合作法與受具戒有五人十人二十人等大乘法中亦有二種一從他受唯對一師不藉多人因力強故二善淨心受無如法人可從受時於佛像前自受而得此即是其自誓得也問曰大乘何故不說自然得戒釋言大乘說佛過去為菩薩時先已成就別解脫戒非最後身初出家時方始得故何故不說上法得戒義同自然佛先成就非最後身證上法時方得戒故何故不說善來得戒大乘戒廣具緣三聚無盡之法要期領納方始得戒直稱善來攝戒不具故闕不論何故不說三語得戒義同善來何故不說八敬得戒菩薩尊勝不如尼眾常敬他故何故不說羯磨得戒菩薩受戒唯從一師不藉多人不假和合作法與故亦可菩薩從他受者即是菩薩羯磨受矣初受如是次就重受以明不同如地持說小乘法中犯重禁已遇緣捨戒後若重受終不得戒邊罪難故菩薩不爾犯重禁已捨菩薩戒後若重受還復得戒何故如是菩薩法中有二緣故重受得戒一多身求果微善亦去所以得戒故地持中若有善心搆牛乳頃亦得受戒二菩提心是廣大意能滅重罪是以得戒小乘法中有二種義不得重受一現世求果純善方得若曾犯重障難深極為是不得二小乘心劣不滅重罪故不得戒次就捨戒以明不同聲聞法中別解脫戒有四種捨一不用道捨二命終捨三斷善根捨謂邪見人起大邪見斷善根時失律儀戒四二形生捨所謂男女二形生時失律儀戒菩薩法中別解脫戒有二種捨如地持說一退菩提心壞本故捨二增上煩惱犯波羅夷過重故捨此同聲聞斷善根捨何故菩薩無不用道捨釋言聲聞受形俱法是故不用道失出家戒菩薩通受七眾法故不用道不捨何故菩薩無命終捨此如前釋聲聞受戒要期一形故命終捨菩薩要期盡未來際故不失戒何故菩薩二形生時不失禁戒釋言聲聞別受七眾隨形法故二形生時七眾不分是以失戒菩薩通受一切戒法不隨形別故不失戒何故菩薩退心失戒聲聞不爾釋言菩薩行業微細受捨持犯多隨心本是故退失菩提心時失菩薩戒小乘法中行業浮麁受捨持犯多皆約相不隨心本是故退心不失禁戒問曰若言小乘法中受者約相直爾退心不失戒者斷善根時內心邪見何故失戒釋言邪見極違正法能滅善根是故失戒退出世心不壞世善是故不類何故菩薩增上煩惱犯波羅夷失菩薩戒聲聞不爾釋言大乘多隨心制故上煩惱犯波羅夷失菩薩戒小乘法中約相而制不隨心故輕重煩惱犯波羅夷齊不失戒不同如是第六明其大小一異大乘律儀與小乘戒為一為異是義不定攝大接小得言是一以是一故小乘所受即大乘戒故勝鬘說大乘威儀以為毘尼出家受具地持亦云菩薩律儀即七眾戒據小望大小外有大得言是異以是異故地持說言聲聞波羅提木叉戒比菩薩戒百千萬分不及其一問曰若言菩薩律儀即是小乘七眾戒者有人在俗受得菩薩三聚戒竟然後出家更須別受出家戒不有人釋言不須更受菩薩戒中已通得故此義不然菩薩戒中雖復通攝七眾之法一形之中不可並持七眾之戒隨形所在要須別受如人雖復總求出道隨入何地別須起心方便趣求此亦如是第七明其三聚總別總別不定離惡為宗律儀一戒亦總亦別餘者唯別統收三聚為一律儀名之為總故地持云一切三聚皆律儀攝同離惡故於中分出攝善攝生餘二不收還復攝在律儀戒中名之為別若就攝善以之為宗則攝善戒亦總亦別餘二唯別統收三聚莫不皆善故名為總於中別分餘二之外還復攝在攝善戒中名之為別若就化生以行為宗是則攝生亦前總亦別餘二唯別菩薩修習三聚行德皆為利物故名攝生以之為總於中別分餘二之外還復攝在生戒中名之為別當知大乘一切行德總別相望類皆同三聚戒義厥趣略爾第一釋名無作之善說為律儀所言律者法之別稱調惡之法名之為律行依律戒故號律儀又復因調亦名為律外應真則故曰律儀律儀不同一門說三三名是何一別解脫律儀二禪律儀三無漏律儀別解脫者戒是正順解脫之本故名解脫又復戒體免絕業覉亦名解脫不與定道二種心俱故稱為別禪律儀者經中亦名定共戒也上界靜心思惟終起名之為禪依禪發得防惡之法名禪律儀禪心不亂目之為定戒與定合名定共戒無漏律儀經中亦名道共戒也聖慧離垢名為無漏依此發得防惡之法名無漏律儀亦可戒體離垢清淨名為無漏此與道合故復經中名道共戒名義如是次辨其相別解脫中開合不定總之唯一或分為二一在家戒二出家戒或分為三一者五戒二者八戒三出家戒或分為四於前三上加菩薩戒或分為五所謂五戒八戒十戒具戒及菩薩戒或分為六謂五戒八戒十戒比丘戒尼戒及菩薩戒或分為七謂七支戒又七眾所受亦得分七言七眾者在家有二謂優婆塞及優婆夷出家有五比丘及尼式叉摩那沙彌及沙彌尼或分為八於前七上加菩薩戒或分為十謂十善戒廣則無量禪戒之中亦開合不定總之為一或分為二一禪律儀二斷律儀依未來禪以世俗道斷欲界結九無礙邊所生之戒名斷律儀餘禪定邊所生之戒名禪律儀或分為三一覺觀俱謂未來禪及初禪地所生之戒二無覺有觀俱謂中間禪所生之戒三無覺無觀俱謂二禪上所生之戒或分為四謂四禪中所生之戒或分為六謂未來中間根本四禪所生之戒若依成實禪戒有九謂依八禪及欲界電光所生之戒廣則無邊無漏戒中亦開合不定總之唯一或分為二一無漏律儀二斷律儀依未來禪發無漏道斷欲界結九無礙邊所生之戒名斷律儀餘無漏邊所生之戒名無漏律儀又常無常亦得分二被照無漏所生之戒名曰無常諸佛菩薩真無漏邊所生之戒名之為常或分為三謂三乘人無漏聖戒或分為四諸佛菩薩聲聞緣覺無漏戒也或分為六謂三乘人因果之戒或分為九謂三乘人別有見修無學道戒或分為十謂十善戒廣亦無量辨相如是次辨所防同異之義於中有三一遮性分別依如毘曇別解脫戒防禁性惡及離遮罪言性惡者所謂身口七不善業言遮罪者所謂飲酒殺草木等禪無漏戒唯離性惡不防遮罪以非所受威儀法故若依成實三種律儀同防遮性二者根本方便分別殺盜等罪名為根本養猪羊等名為方便依如毘曇別解脫戒通防根本方便之惡禪無漏戒唯防根本成實法中三種律儀齊防根本方便之罪三約時分別時謂三世毘曇法中別解脫戒唯防現在不通過未禪戒隨心寬通三世三世俱防現起之者防離現惡過去未來性成就者防過未惡無漏戒中最初得者唯防現在未來之惡不通過去彼現在者防離現惡寬通成就在未來者防未來惡以本未有過去世中不成就故不防過去經生聖人無漏律儀通防三世現起之者防於現惡過去未來性成就者防於過未若依成實三禪律儀體皆現在不說寬通過未之義體雖現在而能通防三世之惡問曰何故毘曇法中現在之戒唯防現惡成實法中現在之戒通防三世釋言毘曇性相中求故隨世別以論所防成實立義務就寬通故說現戒通防三世通相云何現戒起時現惡不生名防現在現惡滅故令過去惡因義不成名防過去現惡滅故更不作因牽生後惡名防未來非謂過未有體可防同異辨之麁爾次就界論界論三界約就此處明三律儀通局之義於中先明別解脫戒別解脫中分別四門一者身處二者心處三成就處四戒體處言身處者就三界中明受戒身故曰身處小乘法中別解脫戒欲界身受非上二界何故如是別解脫戒防禁現惡上界無惡是故不受若爾上界亦應無彼禪無漏戒釋言上界定道律儀於欲界惡有持對治遠分對治所以得有別解脫戒隨身在處防現遮過是故不類大乘法中別解脫戒麁同小乘以理細論色界眾生亦應得受何故如是有色界天聞菩薩法發菩提心自誓要期盡未來際永斷諸惡無作隨生故得受之如地經說雖在色界光音天等亦得聞經如是等也問曰小乘何故不爾釋言小乘受形俱法彼無形惡所以不受菩薩通受盡未來際一切戒法故得受之問曰無色何故不受釋言有以若是凡夫生無色界心志微細要期不成故不發戒若是菩薩生無色界先已成就別解脫戒故不新發言心處者約就三界明受戒心故曰心處小乘法中受心不定若就所求以別受心為求人天而受戒者是欲界心為求出道而受戒者是出世心若就定散分別受心是欲界攝散心受故大乘受心義亦不定若就所求以別受心是出世攝故地持云菩薩律儀從於第一真實心起菩提之心名為真實若就定散分別受心是欲界攝散心受故若復通論乃至色界聞思善心亦得受之大乘色界具聞思故言成處者隨身所在成就不失名為成處小乘法中別解脫戒唯欲界成此形俱法死時捨故菩薩戒法三界成就一受得已乃至菩提隨身所在常成就故戒體處者小乘法中戒體不定對果論之或欲界攝或出世攝為求人天而受戒者是欲界攝為求解脫而受戒者是出世攝若就定散分別戒體唯欲界攝以此欲界散善業故大乘法中別解脫戒義亦不定對果論之是出世攝菩提因故若就定散分別戒體是欲界攝以是欲界散善業故若復通論色界地中聞思善心而受得者是色界攝別解脫戒辨之麁爾次論禪戒於中亦四一明身處二明心處三成就處四戒體處言身處者毘曇禪戒欲色身生非無色界戒是色法色處生故成實大乘三界身生何故如是成實宗中戒是非色非心法故無色得生大乘無色有色心故無色得生言心處者毘曇禪戒一向唯從色界心起非餘二界彼宗欲界一向無禪故無禪戒戒是色法是故不從無色心發若依尊者瞿沙所說欲色心發彼說欲界有禪定故成實大乘三界心發何故如是若依成實欲界有其如電三昧故發禪戒戒是非色非心法故無色心邊亦得發之大乘宣說欲界地中有無量定說龍樹言佛常住於欲界定中名無不定聲聞暫得說為電光彼定心邊得發禪戒無色心邊義在可知言成處者毘曇禪戒欲色成就非無色界有漏之法在下成上生上之時必失下故成實大乘三界皆成彼說禪戒三界法故又彼宗中有漏善法生上之時不失下故戒體處者毘曇禪戒唯色界攝瞿沙所說欲色界攝成實大乘皆三界攝依三界地禪心生故禪戒如是次論道戒於中亦四一明身處二明心處三成就處四戒體處言身處者毘曇道戒欲色身生成實大乘三界身生與禪戒同言心處者非三界攝若隨禪本與禪戒同言成處者三界皆成無漏生上不失下故戒體處者性出三界若隨禪本如心處說界別如是次就趣論趣謂五趣約就此處明三律儀通趣局之義於中先明別解脫戒毘曇法中別解脫戒人天身生人天成就餘趣難身不生不成成實法中出家之戒局在人道在家之戒人天鬼畜四趣中生四趣成就大乘戒法人天鬼畜四趣中生五趣皆成一受得已常成就故次論禪戒及無漏戒毘曇成實人天身生人天成就依長阿含天品之中鬼子母天亦得聖道道必依禪若從彼義人天及鬼三趣中生三趣中成大乘法中菩薩遍在五趣之中皆生皆成此云何知如華嚴經諸龍鬼等各於法門而得自在提謂經中諸龍鬼等聞法悟道方等經中地獄眾生遇佛光明尋諸佛所聞法悟道故知五趣皆成問曰若言地獄鬼畜得聖道者云何名難釋言此等由佛強緣方能悟道離佛不能故名為難趣別如是次就形論形謂男女及無根等毘曇法中別解脫戒唯在男女一形中生餘者悕望不具足故不發律儀成則不爾除二形人餘皆成就若依成實出家之戒與毘曇同在家之戒除二形人自餘一切皆生皆成大乘之戒不簡二形一切身中皆生皆成所受通故次論禪戒及無漏戒小乘法中在欲界者男女身生一切形中皆得成就經論之中不曾說有二形人等捨此戒故在上界者非男女身能生能成菩薩之人一切形中皆生皆成形別如是次就人論人有邪正外道名邪內道名正依如毘曇別解脫戒佛弟子受非外道得成實法中外道亦得故彼論言外道亦以深心離惡故受得戒禪律儀者內外俱得外道亦修八禪定故無漏律儀唯佛弟子非外道得彼住邪見無八正故人別如是次論得捨成就之義先論其得次明其捨後辨成就所言得者先無今起名之為得別解脫戒唯一受得更無餘義受中差別如三聚中具廣分別禪律儀者依如毘曇有二種得一者斷得斷下過時得上禪戒二者生得從上退未生下地時得下禪戒成實大乘唯有斷得不說生得彼說生上不說生得彼說生上不失下故退生下時不名新得無漏律儀毘曇法中有三種得一者斷得斷下過時得士道戒二轉根得轉根之時捨鈍根戒得利根戒故三者退得證聖果時捨彼因中無漏之戒後退果時還得本戒成實大乘唯一斷得餘皆不論彼說轉根及得果時舊法增明非捨前法別有得故得相如是次論捨義先有今失名之為捨小乘法中別解脫戒有四種捨一不用道捨二命終捨三斷善捨四二形生捨所謂男女二形生時失律儀戒有人宣說犯初眾罪亦失禁戒是事不然此但污戒不名為捨諸經論中皆同此說菩薩律儀有二種捨如地持說一退菩提心二增上煩惱犯波羅夷不同所以三聚章中具廣分別禪律儀戒有二種捨一者退捨退起下過失上禪戒二生上時捨有漏生上則失下故成實大乘唯有退捨彼說生上不失下故無漏律儀毘曇法中有三種捨一者退捨退聖道時失無漏戒二轉根捨轉根之時捨鈍根戒三得果捨得聖果時捨彼因中無漏之戒成實法中三捨悉無唯入無餘涅槃時捨大乘法中緣治俱者證實時捨真證俱者畢竟無捨三種律儀辨之麁爾第一釋名止觀捨者經中亦名定慧及捨此乃修中之差別也修義不同一門說三止者外國名奢摩他此翻名止守心住緣離於散動故名為止止心不亂故復名定觀者外國名毘婆舍那此翻名觀於法推求簡擇名觀觀達稱慧捨者外國名憂畢叉此翻名捨行心平等捨離偏習故名為捨次辨體性唯依毘曇義釋有二一就同時心法以論止者正用定數為體觀者或用觀數為體或復用彼慧數為體伺求之觀觀數為體照法之觀慧數為體捨者或用捨數為體或用定慧二數為體捨過之捨捨數為體定慧平等捨離偏習名之為捨還即用彼定慧為體二就前後修義分別止者正用定行為體定數為主諸心心法相從住緣通名為止觀者或用觀行為體觀數為主諸心心法相隨伺求通名為觀或復用彼慧行為體慧數為主諸心心法相隨照境通名為觀捨者或用捨行為體捨數為主諸心心法相隨捨過通名為捨或用定慧二行為體定慧兩數以為正主諸心心法隨此定慧通名為捨若依成實義釋亦二一就同體同時法中隨義分別一心體中住義名止照義名觀調停曰捨不同毘曇諸數別體二就前後修義分別作意住緣名之為止作止照境說名為觀作意捨相方名為捨通皆是心無別主伴大乘法中義別有三一事識中修二妄識中修三真識中修事識中修與毘曇同心數別故妄識中修麁同毘曇細同成實此云何知如馬鳴說第七識中麁細六重根本四重心數無別故同成實末後兩重心與數別共心相應故同毘曇真識中修義別有三一就同時同體法中隨義別分寂義名止照義稱觀離相名捨二就同時同體法中異門相攝止義為門諸行隨之通名為止觀義為門諸行隨之齊名為觀捨義為門諸德隨之俱名為捨三約修義前後別分始心住法離妄名止正見名觀終證捨相故說為捨體性如是以此類餘諸行齊然次辨其相於中兩門一通就諸行開合辨相二別就諸行開合辨相初通就諸行開合辨者此之三行開合不定總之唯一謂聞思修三行之中修行所收或分為二謂止與觀如地持說於一切法不起妄想名之為止知第一義離言自性及知世諦無量處法說以為觀或分為三謂止觀捨此三猶前止觀所攝止觀別修分為前二止觀雙修合為後一故有三種或分為四如地持說一者修止二者修觀三者修習止觀四者樂住止觀此四猶前止觀及捨三行所攝捨中分二初為修習終為樂住更無別行所言止者於事於義繫心安住遠離一切虛偽輕躁及諸憶想是名為止事謂世諦義謂真諦離輕躁者息除事中輕亂心也離憶想者遠離理外分別想也所言觀者於事於義憶念選擇名之為觀修止觀者於前止觀常修頓修樂止觀者於前止觀以久修故不勤方便熾然不動隨義廣分修乃無量通就諸行開合如是次就諸行別相論之先就止行開合辨相如涅槃說總唯一定或分無二一者世間八禪事定二者出世合理之靜或分為三謂上中下下謂凡夫人禪事定中謂二乘合理之靜上者所謂諸佛菩薩離妄真定或分為四一者退分二者住分三勝進分四決定分此決定分涅槃名為能作大益義如下解或分為五所謂凡夫聲聞緣覺菩薩及佛所得三昧又涅槃中更分五種一無食三昧所謂初禪彼離揣食故曰無食二無過三昧亦是初禪彼離欲惡故名無過三身意清淨一心三昧謂第二禪離六識中覺觀之過名身意淨內淨一處故曰一心四因果俱樂謂第三禪彼樂勝故五常念三昧謂四禪乃至生非想彼免三災絕於四受離出入息定心不動故曰常念或分為六謂五停心及觀生滅五停如下或分為七謂須陀洹所得三昧斯陀那含羅漢辟支菩薩及佛所得三昧或分為八於前七上加凡所得又八解脫八禪定等亦得分八並如下釋亦得分九謂九次第定根本八禪及滅盡定轉相趣入名九次第或分為十謂一切入亦如下釋廣則無量次就慧行開合辨相總唯一慧或分為二一是世間世俗等智二是出世謂無漏智亦得分三一者般若此翻名慧二毘婆舍那此翻名觀三者闍那此翻名智此三何異經中兩釋一約人以分言般若者一切眾生一切凡夫同有慧數故名般若毘婆舍那一切聖人此名聲聞緣覺為聖彼能觀察苦無常等故名為觀言闍那者諸佛菩薩彼知一切諸法差別故名為智二隨境別言般若者是別想觀別知世諦毘婆舍那是總相觀總知真諦言闍那者是破相觀破離有無知一實諦亦得分四謂四無礙四諦觀等亦得分五謂法住智泥洹智願智無諍智邊際智等廣如下釋又復五種無量之智亦是五種亦如下釋亦得分六謂知生死無常苦空無我不淨涅槃寂滅亦得分七所謂知法知義知時知足知自知眾知尊卑亦如下釋或分為八知生死法無常與苦無我不淨知涅槃法常樂我淨亦得分九知前八種及第一義亦得分十所謂十智義如下釋又復十力亦是十也或分十一所謂十智及如實知亦如下釋廣則無量捨中有二一定慧雙修離於偏習名之為捨義如前二更無別行二住空捨相名之為捨義則不定總唯一捨或分為二一生空觀於人平等二法空觀於法平等或分為三謂三空觀或分為四謂四空觀有法空無法空自法空他法空是其四也廣如上釋或分為五謂空無相無願無作及無起觀如無量壽經中所說於空理中無相可取名為無相無願樂心說為無願無果可為名為無作無因可起故曰無起或分為七謂七空觀亦如上釋或分十一觀十一空如涅槃說或分十八如大品說廣則無量辨相如是次辨制立以何義故立此三行不增不減解有八義一行性不同定數是止慧數是觀捨數為捨二行相不同住緣是止知法是觀調停是捨三功能不同止能息亂觀能斷惑捨能違治四修時不同如涅槃說心慢修止煩惱增強戒律羸損諸根不調於善疑悔則宜修觀定慧不等則須修捨又經宣說定慧平等則宜修捨五行門不同如涅槃說彼空三昧名之為止以心住空離分別故無願三昧說之為觀慧觀生死能斷捨故無相三昧說為捨行證入涅槃捨眾相故六根依境不同多門如後今此且依一相論之依事修止如世八禪住事中故依法修觀觀察諸法苦無常等名為觀故依理修捨證空平等捨眾相故七隨人不同多門如後今此且依一相辨之如涅槃說聲聞緣覺定多慧少菩薩之人慧多定少諸佛如來定慧平等說之為捨八所為不同如涅槃說為三義故所以修止一為離煩惱依禪伏結二莊嚴大智依禪發慧三為得自在依禪發通為三義故所以修觀一為觀生死果報過故依慧滅苦二為增善法依慧離業三為破煩惱依慧除惑為三義故所以修捨一為調定慧其令平等二為證空捨離有相三為得中道故離有無制立如是次明修起次第之義於中次第略有四階一制發捨二止舉捨三止觀捨四定慧捨此之四門通釋是一於中別分前之兩階行修方便後二修成得法相應前方便中有始有終得法亦爾故有四階制發捨者方便之始對治昏覺昏謂昏睡覺謂八種惡覺煩惱言八覺者所謂欲覺恚害親里國土不死族姓輕侮若有惡覺則便制之制心住於數息門等昏則發之念身無常三惡道苦佛法欲滅以此鞭心令去睡昏昏覺俱離修心得中是時名捨止舉捨者方便之終對治沈掉沈謂沈沒掉謂掉動心志濁悶名之為沈心數異緣說以為掉掉則修止止心鼻端眉間足指隨在何處沈則修舉念身無常苦無我等沈掉俱離修心得中是時名捨止觀捨者得法之始所治有三一對愛見以明修治四住煩惱分為愛見初一是見後三是愛於此門中修止治愛所謂世俗八禪方便修觀治見所謂出世無漏方便止觀雙修離於偏習是時名捨二對癡愛以明修治五住煩惱分為癡愛無明名癡餘四名愛於此門中修止治愛修觀治癡癡愛俱離止觀雙修是時名捨三對癡妄以辨修治直就無明住地之中有闇有妄迷覆諸法名之為闇妄有所取說以為妄如地持說如是如實凡愚不知是其闇也起八妄想是其妄也於此門中修止治妄如地持中佛為訕大迦旃延說不依地等一切法想而修禪定馬鳴論中亦同此說離一切想名為修止修觀對治癡闇之心故地持云於一切法不起妄想名之為止知離言性及知無量世諦方便名之為觀雙修離於偏習是時名捨定慧捨者得法之終更無別治於前止觀所除煩惱究竟盡處所成行德為定慧捨修起如是次約境界分別三行於中義別略有三階一三法相對以辨三行二兩行相對以辨三行三歷就一法以辨三行初就三法相對之中別有二門第一約就事法及理以分三行事者所謂陰界入等依之修止如世八禪法者所謂苦無常等依之修觀理者所謂第一義空依之修捨捨離眾相二約三諦以分三行言三諦者一是世諦謂法有相二第一義諦謂法無相三一實諦謂法非有非無之相此三門中起修不定從事入理依世修止如世八禪故依真修觀觀諸法空從寂起用依真修止離分別故依世修觀觀諸法故依一實諦修習捨行捨有無故故地持中隨事取者名平等觀隨如取者名平等心等猶止也捨離有無名第一捨上來約就三境辨行故約二境言二境者一世諦法二真諦法通而論之於此二中不起妄想通名為止照見二諦俱名為觀故地持中不起妄想說名為止了知二諦同名為觀止觀雙修調停名捨於中別分起行各異若就觀入依世修止依真修觀若論起用依真修止依世修觀止觀雙修調停名捨次就一法以辨三行隨於何法何事之中攝止安住即名為止照察名觀止觀調停名之為捨約境如是次就位論位別有五一外凡位二內凡位三見道四修道位五無學位通而論之一一位中皆具三行於中別分進退有三一義分別外凡位中修世八禪名之為止內凡位中學觀諦理名之為觀見道已上證理平等同名為捨第二義者內凡位中安心諦理而未能見說之為止故見諦前名為定淨見道位中始見諦理名之為觀修道已去定慧調停說名為捨第三義者見道已前同名為止見修二道照理名觀無學位中得涅槃果捨離十相故名為捨位別如是次就人論人有五種一是凡夫二是聲聞三是緣覺四是菩薩五是如來通而論之人人皆具止觀及捨於中別分略有三義一凡夫之人修世八禪但有止行聲聞緣覺觀察四諦十二緣等有其觀行菩薩及佛證法平等有其捨行二凡夫有止義如前釋菩薩二乘同觀法性有其觀行佛證涅槃有其捨行三除凡夫直論賢聖聲聞之人住寂名止菩薩了知差別法界名之為觀佛得涅槃有其捨行止觀捨義辨之粗爾第一釋名言三慧者經中或時名聞思修或復說為聞思修慧通釋是一於中別分義有寬狹若當直言聞思修者其義則寬通一切通一切中始受行法通說為聞於所聞法分別簡擇通名為慧依法正行通說為修若當說為聞思修慧其義則狹局在般若不通餘行就般若中受教名聞生解名為聞慧簡義名思從思得解名為思慧進習名修從修得智名為修慧名義如是次辨體性三慧皆用慧數為體慧依法成法有三種一教二義三者行法三藏言數是其教法三諦之理是其義法三乘行儀是其行法於中別分依教起聞依義入思依行起修通而論之依一一法皆具三慧於教法中初受名聞簡擇是非說以為思成就聞持陀羅尼行說以為修於義法中有其三種一者世諦二第一義諦三一實諦通而論之於此三諦初受名聞簡擇名思成就正智說以為修隨相別分依於世諦成就聞慧世法可為言教及故依第一義成就思慧理出言外正智思量方能及故依一實諦成就修慧一實精微正證修行方能見故於行法中初受名聞簡擇稱思造行曰修又復前三隨教修行通名為聞捨言趣證說以為思得證相應說之為修又復證相初來現心義說為聞蓋乃是其不聞聞矣正得名思得已上進說名為修體性如是次就位論通則位位一切皆具於中別分非無差異異相如何准依毘曇外凡位中初受師教說為聞慧五停心觀總別念處想心觀行未得禪定修慧法故判為思慧煗等已上依定修行判為修慧又更分別五停心觀依教之始判為聞慧總別念處背教已遠觀心轉強判為思慧煗等已上依定修行判為修慧成實法中念處已前初受師教隨聞得解判為聞慧念處位中堪能自心分別簡擇說為思慧煗等已上現見空理說為修慧問曰成實三慧如是此三慧中解知何法有人釋言聞慧地中以陰分生得眾生空思慧地中別觀五陰壞苦無常成前生空兼趣法空煗等已上總觀五陰行苦無常得諸法空蓋是人語不關經論若當聞慧但解生空法空寂聞竟在何處若當思慧壞法以成眾生空者法空寂思復在何處若修慧地唯解法空生空寂修復在何處二空之理皆藉初聞次思後修方能悟入而言生空但有聞慧而無修慧法空有修而無聞思豈非謬浪當知聞慧具聞二空思慧地中具見二空修慧地中具見二空不得偏取大乘法中位分不定據始為言習種位中依教悟解成就聞慧故華嚴中宣說十住隨所聞法即自開解性種位中捨詮得義成就思慧解行已上修習出道成就修慧次勝以論種性地中於出世道但可聞知未能思量同為聞慧解行位中能觀出道判為思慧初地以上正行漸增判為修慧次上以論習種性種直爾成就出世種子未能方便趣入出道三慧俱無解行位中能起方便趣入出道於出世法能聞能思具聞思慧故地持中說解行地具足聞慧思慧思惟初地已上發起正行說為修慧極上以論一切地前成就教行同為聞慧初地之中始觀人如判為思慧二地已上證心轉增判為修慧位別如是次就界論界謂欲色無色界等雜心中說聞慧局在欲色兩界不通無色無色無形不能聽受是故無聞思慧局在欲界地中上界則無何故如是上界報靜斂思量則與禪定修慧相應故無思慧問曰上界若無思慧應無覺觀釋言上界所有覺觀修慧所攝故得有定修慧局在色無色界不通欲地一切禪定修慧攝故上界有修欲界無定故無修慧瞿沙所說聞思同前修慧一種遍通三界彼說欲界有禪定故成實所立聞慧如上思慧不定隨教之思局在欲色推義之思遍通三界此云何知論解覺觀麁思名覺細思名觀彼說覺觀三界皆有明知遍通通修三界彼說欲界有電光定明修通下大乘三慧並通三界何故如是菩薩雖在無色界中能來佛所聽受正法又得聞持陀羅尼故具受一切諸佛教法是故聞通菩薩常思是故思通大品宣說欲界有定是故修通界別如是次就人論人謂聲聞緣覺菩薩通而論之人人皆具於中別分聲聞之人聞教悟道成就聞慧是故當相說為聲聞緣覺深思十二緣義成就思慧是故當相說為緣覺緣者是義覺謂思也菩薩善修俱利之道成就修慧是故當相說為菩薩菩薩此翻名道眾生以修自利利他道故三慧如是三種般若出大智論言般若者是外國語此翻名慧於法觀達目之為慧慧義不同一門說三三名是何一文字般若二觀照般若三實相般若此三種中觀照一種是般若體文字實相是般若法法體合說故有三種言文字者所謂般若波羅蜜經此非般若能詮般若故名般若如涅槃經詮涅槃故說為涅槃此亦如是又此文字能生般若亦名般若如食生命說食為命言觀照者慧心鑒達名為觀照即此觀照體是般若名觀照般若如眼是目名為眼目於中具辨開合不定總唯一智或分為二二有多門一約境分二謂世諦智第一義智世諦智者名一切種於世法中種別智故第一義智名一切智以知一切諸法如故二真妄分別六七識中緣照分別是其妄智第八識中體照之慧是其真智是義云何如來藏中恒沙佛法集成心事是心性淨而為客塵煩惱所染相似不淨後息妄染淨相始顯始顯淨識普照法界說為真智三大小分二方便觀解緣別彼此不能滅想普照一切名之為小故龍樹云十八空觀名小智慧滅觀般若絕其緣想而能普照一切法界名之為大故龍樹言般若波羅蜜是大智慧或分為三三有多門一觀入分三謂聞思修二約境分三謂世諦智第一義智及一實諦智三隨義分三謂清淨智一切智無礙智義如後釋四隨人分三一一切智二乘所得二道種智菩薩所得三一切種智如來所得亦如後釋五隨識分三一事識中分別之智二妄識中分別之智三真識中分別智或分為四謂聞思修證或分為五一聞二思三修四報生識智變易聖人報無漏心生便見法名報生智此四是妄五是證智謂真識中無分別慧或分十一所謂十智及如實智此義如後十一智中具廣分別廣則無量問曰此之觀照般若體性云何如龍樹辨人說不同凡有六種第一家說唯有漏慧是般若體何故如是如小乘中佛道樹下方斷煩惱自斯已前所修智慧皆名般若故知有漏第二家說無漏聖慧是般若體有漏則非見理之心名般若故如此說者小乘法中佛最後身所修無漏方便是般若已前悉非第三家說從初發心至坐道樹所修智慧莫問有漏及與無漏悉是般若至佛轉名薩波若智如此說者般若在因不通於果第四家說菩薩所修一切智慧通名有漏通名無漏悉是般若論自釋言以觀涅槃行佛道故通名無漏未斷結盡通名有漏第五家說菩薩慧中無漏無為不可覩見無對常智是般若體無常緣智一切悉非第六家說般若之體不可取得非有非無非常非無常非空非實非陰界入非有非無無生無滅無取無捨猶如火炎不可甞觸觸則燒人般若如是不可取執取皆破遣向前所取一切悉非問曰此門與前第五有何差別釋言向前第五門者從緣方便修生真智為般若體此說無始佛性真心從緣修顯得證通望從來體外畢竟無緣緣既不有真亦亡對絕對真心說為菩薩般若正體餘者悉非問曰此六何者為是論有兩判一言皆是如諸比丘各說彼此中間之義佛言皆是此亦如是一言第六所說者是前五皆非般若正體故說為非觀照如是言實相者是前觀照所知境界諸法體實名之為實實之體狀目之為相何者是乎開合不定總為一實或分為二如地持說一事法性世諦實也二實法性真諦實也或分為三如涅槃說一者世諦二第一義諦三一實諦或分為四一者事實陰界入等二者法實苦無常等三者理實空無我義四者性實佛性真法又地持說四真實義亦是四實一世間所知二學所知三煩惱障淨所行處法四智障淨所行處法如上廣辨此諸法中通而論之皆是實相於中別分唯第一義名實相耳此之實相體非般若能生般若故名般若如色香等體非是欲能生欲心說為五欲問曰聖智非直知實亦知虛妄何故所知唯名實相釋言聖人如法而知知實知虛皆稱前法故通名實又知實時達本無妄故唯言實問曰觀照即是般若此之三種俱名般若何故不得通名觀照釋言亦得但彼論中為辨般若文字觀照實相別之是故一種偏名觀照若復就彼觀照門中以辨其義亦得說為三種觀照一文字觀照二般若觀照三實相觀照義既均齊不得偏取三種般若辨之略爾第一辨相言三智者一道種智二一切智三一切種智此之三種出大智論道種智者於一切道種別而知名道種智又知一切化眾生道名道種智所知云何如彼論中增數廣辨或說一道所謂趣向涅槃之道或分為二二有多門謂善與惡世及出世有漏無漏見之與修有學無學無礙解脫向果得果如是無量不可具辨或分為三三亦多門謂三惡道及三善道人天涅槃三乘之道戒定智慧見修無學止觀及捨如是無量或分為四四有多門所謂凡夫三乘之道聲聞緣覺菩薩佛道四念四懃四如意等如是無量或分為五五亦多門所謂五趣五度觀門凡夫二乘菩薩佛道如是無量或六或七乃至八萬四千道法知如是等道法差別名道種智彼一切智與一切種智有何差別通釋是一於中別分凡有六種一總別分別總相知法名一切智別相知法名一切種如知苦諦是一切智分別是苦有無量種名一切種如是一切二通別分別知苦無常空無我等諸法通相名一切智知五明等諸法別相名一切種智三空有分別知諸法空名一切智知其種種世諦諸法名一切種四廣略分別略知諸法名一切智廣知諸法名一切種智如知分段因果對治名一切智分段變易因果對治一分皆知名一切種智亦如有人知一世界事名一切智知於一切世界中事名一切種智如是一切五大小分別小乘之智名一切智大乘之智名一切種問曰向前道種智中知法已盡何須別說一切智及一切種智釋言向前道種智者直知道法自餘一切五明處等空無我等第一義法非彼所知是以更明次就人論人謂聲聞菩薩及佛約就此人辨義有四一隨人別分如論中說聲聞之人有一切智以能總相知諸法故又復聲聞但能通相知於諸法不能別知又復但能略知諸法不能廣知是故說彼有一切智菩薩之人有道種智能知一切差別道法化眾生故諸佛有其一切種智以能別相廣知法故二簡勝異劣於此門中下不兼上上得兼下以是義故聲聞唯得有一分智無餘二種菩薩之人有道種智兼一切智無一切種諸佛如來具足三智三簡大異小佛菩薩大聲聞是小小中單直有一切智大中不爾佛與菩薩兼具三智四就實通論聲聞之人小分具三菩薩漸勝諸佛並極三智如是第一釋名三量之義出於相續解脫經中慧心取法各有分限故名為量量別不同一門說三一是現量二是比量三是教量地持成實亦有此相地持說言現智比智及從師同聞成實論言見聞及比猶此三矣言現量者現知諸法名為現量又知現法亦名為現於中分別有其二種一者知事二者知理言知事者隨在何時何處法中不因比度不藉他言而能知者同名現量事相麁近隨在何時何處之中能現知故言知理者毘曇法中就處分別知欲界法名之為現以何義故知欲界法偏名為現毘婆沙云得正決定必在欲界要先見於欲界苦等後見上界良以欲界法麁易見故先見之先見分了故偏名現上界不爾故知上界不名為現又復行者於欲界苦有二現見一離欲現見以離欲道現照知故二自身現見欲界之苦身現覺故於上界苦但有一種離欲現見身不在彼不覺知故如兩擔物一則自擔二使人擔於自所擔有二現見一知是物二知輕重知欲界苦其狀似此於他所擔但有一種知物現見不知輕重上界如是以知欲界其二現故偏名為現上界唯一故不名現成實法中約時分別彼現有二一據修始見諦已前現在時中觀假無性名之為現二據修成見諦已上三世法中現見空理同名為現大乘通就時處分別義釋有四一據修始唯於欲界現在法中見諸法如名為現量欲界現法易觀察故二者修次或於欲界見三世如或於三界見現在如同名現量三者修成於自分中現見三世一切法如悉名現量四據修息到菩提時現見三世一切諸法皆名現量不簡自分他分之別故地持言諸佛如來於一切法現知見覺現量如是言比量者譬度知法名之為比於中分別亦有二種一者知事二者知理言知事者隨在何時何處法中比度而知悉名比量言知理者毘曇法中約處分別知上二界四諦之理名為比量成實法中約時分別見諦已前過未法中觀假無性名為比量大乘通就時處分別義釋有三一據修始以彼欲界現在法如比知他界他世法如名為比量二據修次或以欲界三世法如比上二界或以三界現在法如比知過未名為比量三據修成以自分中所知三界三世法如比他分中未所見處三界三世一切法如名為比量以何義故不說修息到菩提時無復比故然此比量經中亦名譬喻量也通釋是一於中分別同類相比名為比量異類相比名譬喻量言教量者有法玄絕自力不知藉教以通名為教量於中分別亦有二種一者知事二者知理於世諦中藉教知者名為知事二諦理中藉教知者名為知理此之教量法中亦名信言量也通釋是一於中分別法隣自分藉言入者名信言量法大玄絕依教知者名為教量有人就此分量為四現量為一比量為二教量為三信言為四此亦無傷但非經論名義如是次辨其相現量可知比量有三一同類相比相似之法以此比餘如百論中義別有三一者如殘如人海中取一滴水甞之知醎則知餘者一切皆醎亦如有人於一法中見苦無常空無我等知餘皆爾如是一切二者如本如人先曾見火有煙後見餘煙必知有火亦如有人曾見諸法無常故苦後見法苦必知無常如是一切三共相比知如似人見從東至西人有行動類天上日從東至西當知亦動亦如有人見色生滅色性無常後見其餘想受行等有生滅故性亦無常如是一切此三合為同類比也二以劣比勝如國無金用鍮比之亦如經中以世虛空不生不滅比況佛性如是一切三以勝比劣如國無鍮將金比之亦如經中以大涅槃非有非無譬王殺罪如是一切此後兩門通釋亦是共相比也少分同故比量如是次辨教量義別有三一異時法藉教以知如過未法不現見故因說方知二異處法藉教以知如他方事不現見故因說乃知三者同時同處之法藉教以知如說身中如來性等教量如是此教量中所知不定或深勝法藉教方知如彼佛性涅槃道等或中間法藉教方知如苦集等或麁淺法藉教方知如世間中難識事等次就位別位謂習種性種解行十地佛地於此位中辨義有三一開始合終習種為一性種為二解行已上合為第三同觀如故於此門中或以三位共望一法以辨三量所謂望於解行已上所觀之法習種望彼是其教量在彼玄絕藉教知故性種望彼是其比量位分相隣可比知故解行已上望自所得是其現量現證知故或以一位別望三法以辨三量習種還望自所證法是其現量現證知故望性種地所證之法是其比量位分相隣可比知故望解行上所證之法是其教量法玄絕故向前門中教淺現深於此門中現淺教深或以三位別望三法向前三位自望所得皆是現量是則現量是通深淺二開中間以合初後如地持說習種性種合之為一種子同故解行為二初地已上合為第三同證如故於此門中亦得三位共望一法望初地上所證之法種性位中是其教量解行比量地上現量亦得一位別望三法亦得三位別望三法類上可知三合始開終種性解行合之為一信地同故十地為二佛地為三於此門中亦得三位共望一法望佛所證地前名教相去玄絕信教知故地上名比以自所得上比佛故佛地名現現證性故亦得一位別望三法地前還望地前之法是其現量望地上法是其比量望佛所得是其教量以玄絕故亦得三位別望三法皆是現量同現見故三量如是第一釋名同相三道出地經論名字是何一是證道二是助道三不住道言證道者證是知得契會之義心冥實性亡於分別契會平等名之為證言助道者助是扶佐資順之義諸度等行迭相扶佐資順菩提故名助言不住者是離著之義巧慧雙遊行無偏在故曰不住此三通論皆依法成俱應名證同能資果並應名助超凡異聖齊名不住為別三門隱顯異名等別三門隨顯受目證據心體心淨照明得法義顯故偏名證所證如中無果可資故不名助染淨相泯不住義隱故不名不住助是行修資順義強故偏名助見果可求證如義隱故不名證背有求出不不住義微故不名不住不住巧慧離著義顯故偏名不住染淨俱遊證如義隱故不名證染淨雙隨不偏求出非專向果故不名助此之三種諸地通有名之為同同行體狀目之為相蓋是體相非標相也同行虛通目之為通問曰此三名為同相見修無功名為別相此證助等有別相不見修等中有同相不釋言亦有何者是乎如地經中三地已還名為世間未能證法所修諸行遠資出世判為助道第四地中初入出世內證法明判為證道五地已上得出世間後能隨世名不住道故地經中五地已上方始宣說不住道勝此即是其證等別相菩薩見解無地不有行修亦然無功用義亦該始終故地論言從初地來隨分所行捨功用故不名染行此即是其見等同相若爾俱齊何故證等偏名同相見修無功偏名別相釋曰此言隱顯故爾等是隱顯何故證等偏名同相此據成德通有義顯故偏名同何故見等偏名別者此據修相從解起修修熟捨功階別相顯故偏名別何故證等偏據成德何故見等偏是修相釋言同相三道之中證行為首助與不住依證而說故是成德別相三中見道為首從見起修修過前見修心久純方成無功無功過修漸次相起故說為修修相階漸故名別相成德同時故名同相名義如是次辨體相通說皆用真心為體於中別分非無差異異相如何證道體者是真識心是心體中具足一切恒沙佛法所謂法界常樂我淨智慧三昧解脫等法將心攝法無出一心隨法分心心有法界微塵等別心於彼法同體照明淨無闇障性雖常淨而為妄染相似不淨後修對治息除染累本隱淨心顯成令德始顯淨德如甘心性內照法界故說為證蓋乃自然無分別照非緣照也助道體者所謂有作六波羅蜜是義云何向修對治顯證之時備修法界一切諸行行熏真心故令心中真德集起說為助道不住體者略有三種一就觀解以明不住二據行修三就果德言觀解者菩薩觀法非有非無見非有故不著有邊見非無故不著無邊於有於無不偏住著故名不住言行修者義別有三一證相對助以明不住證行寂滅助行起作助而常證不偏住作證而常助不偏住寂寂作俱遊不偏住著故名不住二偏就證以明不住證實平等無法可住故名不住故地論中名如行道為不住道三偏就助以明不住於中有三一自利利他二行分別菩薩善修自利行故不住凡夫修利他故不住二乘故名不住二就自行福智以明福隨有生智依無成以修福故不住於無以修智故不著於有故名不住三應就諸行以明不住如一施中不見施者受者財物及與果報不著於有常依三事而行布施不住於無故名不住如施既然諸行齊爾此後三門合為助中不住之義前就證助以明不住次偏就證後偏就助合為第二行修不住第三門中言就果德明不住者謂佛如來得大涅槃不捨世間得涅槃故不住生死有為法中不捨世故不住寂滅無為法中故名不住同相三道辨之麁爾別相三道出地經論亦得名為位別三道名字是何一見二修三無功用初言見者慧心推求明白名見進習名修修心久純任運上昇息於緣務名無功用此之三種諸地不同名之為別別行體狀目之為相即此三行虛通名道此三分異是故亦名位別三道名字如是次定位分據實通論一切位中皆具此三隨相別分局在出世出世有二一初地已上名為出世二隨地相四地已上方名出世就初門中大位開分初地見道故地論言諸見縛者於初地中見道時斷二地已上乃至七地是其修道八地已上名無功用以實細分見有二種一者緣見在解行終心故地持言諸見縛者解行時斷二者證見在初地始心修道亦二一者習修在初地滿心故地持中宣說初地以為淨心及初修慧行也二者正修在二地已上無功用中亦有二種一習無功用在七地中故地經中宣說七地修無功用二成無功用八地已上與無生忍其義相似始習無生在七地中成就無生在八地上初門如是第二門中大位開分第四地中初入出世名為見道故仁王中名第四地為須陀洹又地經云身見為首我人眾生陰界諸入我慢所起出沒等事第四地中皆悉遠離五地已上判為修道八地已上名無功用以實細分見有二種一者習見在三地終心觀一切法不生不滅因緣而有二者成見在四地中正見諸法不生不滅修亦有二一者習修在四地終心方便行中發懃精進二者正修在五地上無功用中二種如上然經論中地位開合進退非一或開前合後或開後合前或開中間以合前後今據一門且分此三位別如是次辨其相見有二種一者習見謂解行中學觀如理二者成見謂初地中真觀現前成中有二一者自分始入初地於自所證無我法中證照分明二者勝進謂初地中於二地上行修得失善觀分明如初地中發趣果等修道亦二一者習修謂初地中發諸大願修行戒等二者正修謂二地上修行戒等正中有二一漸次修二者頓修言漸修者謂二地上乃至六地五行勝進言五行者如地持說二地修戒三地習定四五六地修習智慧慧有三種一道品相應慧四地所修二二諦相應慧五地所習三緣起相應慧六地所學以此通前合為五行此五漸生名漸次修言頓修者謂第七地於念念中頓起一切菩提分法無功用中亦有二種一習無功用在七地中故論說言七地修習無功用也二者成熟在八地上成中亦二一者自分謂八地中報行成熟二者勝進謂八地上法流水中諸佛勸發自然趣向無上菩提是勝進中諸行備起今隨地相略分三種一八地中淨土化生成就身業二九地中辨才益物成就口業三十地中得深智行成就意業別相三道辨之麁爾三種住義出持地論大智論中亦具分別依處名住住義不同一門說三三名是何一是聖住二是梵住三是天住言聖住者會正之解名之為聖聖為人依故名聖住亦可聖者是其聖人聖所依處名為聖住言梵住者淨行名梵梵為人依名為梵住亦聖人離欲名梵梵所居處名為梵住言天住者八禪天法故名為天天為人依名為天住亦可聖人是其淨天天所居處名為天住問曰何故不說人住鬼畜住等釋言通說理亦無傷以非勝故是中不論名義如是次辨其相開合不定總之為一謂七無上中一住無上或分為二一是世間二是出世梵住天住是其世間聖住一種是其出世或分為三三名如向於中辨釋略有三義一就果分別如大智論說欲界六天名為天住色無色天名為梵住以離欲故涅槃聖法名為聖住二就因分別亦如大智論說布施持戒禮拜等善名為天住能得欲界六天果故四禪四空四無量等名為梵住能得上界梵世界故此色無色通名為梵三三昧等名為聖住三就行分別如地持說八禪地定名為天住其所依故四無量心名為梵住以此四行於一切生離過淨故彼三三昧滅盡正受名為聖住唯是聖人所依止故此後三住涅槃名為三行窟宅猶是住處義也或分為四如大智論說於前三上加一住合為四也如彼論說首楞嚴等無量三昧及佛十力四無所畏不共法等一切佛法通名佛住或分十六彼天住中有八禪定即以為八梵中有其四無量心通前十二聖住有四謂三三昧滅盡正受通前十六如地持說此十六中四無上住如來多住天住之中住第四禪以下三禪慧多定少上之四空定多慧少定慧不均用不稱心故不多住唯第四禪定慧均等作用稱心是以多住是故如來最初成道及般涅槃皆依四禪梵住之中多住大悲如來常念有苦眾生大悲能拔是故多住聖中多住空三昧門及滅盡正受以空三昧離相中勝滅盡正受寂止極是故多住隨義廣分住乃無量今據一門且論三種三住如是淨法聚因法中此卷有十九門第一釋名煗頂及忍并世第一法是其名也所言煗者就喻為名無漏如火此諸善根學為理觀得彼火相名之為煗所言頂者亦就喻名如世山峯謂之為頂此善為是在於煗上故名為頂問曰煗等四品善根一次第法頂非最極何故名頂釋言善根有動不動前二是動以可退故後二不動不可退故頂者是其動中之極如世山峯分流之處故名為頂問曰何不不動之極說名為頂彼所受其第一名故問曰大小德位相並如龍樹說菩薩初地名之為頂解行終心名為頂墮將彼類小應苦忍去方名為頂今何故說世間善根以為頂乎釋言頂義上下無局一切所行隨分過前皆得名頂以無局故大小相類大乘世間亦有頂義小乘出世亦有頂義以俱有故彼龍樹論且就出世不退之位說名為頂小乘就彼世間善中退窮名頂所言忍者當相為名慧心安法故名為忍通論四種俱皆是忍但此是其不動之始安住義顯故偏名忍世第一者顯勝之目於世間中此善最上故云第一然此四種毘婆沙中名別有四一名達分二名觀諦三名修治四名善根如彼論釋言達分者出世聖慧觀徹諦理名之為達此四善根是彼性分故名達分言觀諦者念處以前未觀諦理此煗等上以無常等十六行法觀察四諦故名觀諦言修治者為求聖道及聖道果修治身器如世農夫為求子實修治淨田故曰修治言善根者聖道是善涅槃善果煗等四種是彼初基故名善根又此四種調順名善能生聖道故名根名義如是第二門中辨其體性於中有二一心法分別依如毘曇此四善根由慧名體於所觀察四聖諦慧若論眷屬則五陰性此慧相應受數為受想數為想心王為識餘數為行定共之戒以為色陰若依成實此四亦是智慧自性前後眷屬唯行陰攝若說遠緣亦五陰性二就有漏無漏分別依如毘曇一向有漏但能伏結不永斷故又是聖慧方便道故成實法中此四善根現見空理性是無漏以雜相故亦名有漏體性如是第三辨相於中有四一約境不同二觀心有別三生解不等四治障有異言約境者如毘婆沙說觀察五陰苦無常等名之為煗觀三寶功德名之為頂觀四真諦名之為忍唯觀身苦名世第一法理實此四同觀四諦為分四別且為言耳言觀別者此之四種同觀四諦觀心差降故有四別是義云何依如毘曇苦集滅道界行分別有三十二界謂三界行者所謂苦無常等十六聖行欲界地中有十六行上界亦然上下通說有三十二於一一行正能觀察說之為煗觀之未明名煗方便觀心分明名煗成就煗法如是於一一行心觀來去以漸略之至一心觀名之為頂一心觀前名為方便一心觀後名為成就此頂心中雖後漸略望於四諦及十六行猶名具觀不名為略然此成處各一心觀與後忍中初觀相似如增上忍似第一法問曰善根漸多應好何故須略釋言始觀多心重緣猶不明了觀心後純少緣即見是以減之頂法如是次辨忍法於彼上下三十二行各一心觀乃至於彼欲界苦下一行觀來說之為忍就此忍中具有三十二番觀行初第一番於一一行各一心觀先觀欲界苦下四行次觀上苦後觀欲界集下四行次上界集乃至觀道類亦同然各四行觀次第二番上界道下略去一行觀察餘者次第三番上界道下略去二行觀察餘者如是漸去乃至最後唯觀欲界苦下一行或苦無常或空無我從初乃至唯觀欲界苦下二行名忍方便唯觀一行名忍成就向前頂中直略觀心今此忍中心境俱略問曰諦法多觀應好何故須略毘婆沙云譬如富人欲適他土財物廣多不能持去故以財易錢猶嫌錢多轉以易金猶患金多以金轉買多價寶珠持去地土行者如是欲從世間入出世道先捨有漏多相續心起於上忍唯緣一行易入聖道是以略之忍法如是次辨第一增上忍後重起一心緣欲界苦唯緣一行名世第一法以一心故更無方便成就之別毘曇如是成實論中直云行者以無常行觀察五陰生泥洹智下名為煗中名為頂上名為忍上上名為世第一法不明四種觀相差別今且義釋初煗法中先以無常觀察現在果報五陰智無定性以此比知過未亦然次觀現集亦但生滅無有自性過未同爾次觀現滅託待而立無有定性過未亦然後觀現道無常生滅無有自性過未齊爾第二頂中先觀苦諦因緣虛假無有自性以此比知過未同然集滅道觀類亦同爾向前觀始以苦無常生滅法數分壞法體今觀轉勝以其因緣虛假之理明法無性第三忍中初先總觀三世諸法虛假無性集滅道觀類亦同爾向前觀始三世別觀今觀轉勝三世總觀世第一中總觀三世四諦虛假以此總觀與無相中總見法空方便故觀別如是生解別者如毘曇婆沙說煗初緣諦能生下明頂生中明忍生上明以此身中緣諦明故生世第一法次明治障如毘婆沙說煗初緣諦能止上愚頂止中愚忍止下愚以止身中如是愚故生世第一法顯相如是第四明其開合廣略此四善根總之唯一達分善根或分為二如毘婆娑說一動善根二者不動前二是動以可退故又復雜起欲界善故後二不動不可退故又不雜起欲界善故或分為三如毘婆娑說謂下中上煗名為下頂名為中忍及第一說以為上分或分為四煗名為下頂名為中忍名為上世第一法名為上上或分九種如毘婆娑說煗法有三所謂下下下中下上頂法有三所謂中下中中中上忍法有二謂上下上中世第一法有其一種所謂上上又彼論中更有一說煗法有二所謂下下及與下中頂法有三所謂下上中下中中忍法有三所謂中上上下上中世第一法有其一種所謂上上或分為十前三各有上中下別世第一中其唯一品通前十也煗中三者修彼四諦三十二行始觀未見名之為下昧見為中明見為上頂中三者於彼諸行多心觀中初略一觀名之為下略二已後及至於彼三十二行各三心觀說之為中各二心觀說以為上忍中三者初於三十二行之中各一心觀名之為下故毘婆娑云觀欲界苦行至上界道行三十二心是名下忍於三十二行之中略一已後乃至於彼欲界苦下唯觀二行是名中忍此中忍中極多有其三十一心極少二心欲界苦下唯緣一行是名上忍故毘婆娑云復以一心觀欲界苦名上忍也世第一中唯有一心更無多品或分十八如瞿沙說前二善根名之為動就此動中品別有九始從下下乃至上上此九品中煗有三品頂中有六後二善根名為不動此不動中亦有九品始從下下乃至上上此九品中忍有八品世第一法唯一上上前後合說故有十八隨義細分乃有無量開合如是第五門中長短分別如毘婆娑說煗頂善根一向相續忍法之中或是相續或是一念中下二忍多念相續上品之忍局唯一念世第一法局唯一念若依成實煗等四種並皆相續一念之心不能具觀四真諦故長短如是第六門中就界分別界謂三界論者不同所說各異若依尊者達摩多羅煗等善根唯色界攝以色界中有遍緣智能觀上下四聖諦故色界善中有動不動動中下者說名為煗上名為頂不動中下說名為忍上名第一以何義故非欲界攝故彼宗欲界一向無定不得依之修習起故以何義故非無色攝無色界中無遍緣智不能觀下四聖諦故彼心微弱是故不遍尊者瞿沙說此煗等是其欲界及色界攝非無色界彼說欲界亦有六禪定可依修起故欲界攝色界可知欲界攝者名之為動動中下者說名為煗上名為頂色界攝者名為不動不動中下說名為忍上名第一以何義故非無色攝此如前釋僧祇部說是三界攝彼說欲界有其禪定依之修起故欲界攝色界可知無色上能具觀四諦故無色攝如是說者依無色定上入見道成實論家同此後說煗等四心略之云爾人四依義出涅槃經來世憑仗稱之為依依義不同一門說四四名是何有人出世具煩惱性是其第一須陀斯陀是其第二阿那含人是其第三阿羅漢人是其第四有人出世具煩惱者所謂地前種性解行內凡人也如來滅後現化在時名為出世於初地上所斷二輪未能剪除名具煩惱問曰何知此地前經自說言是名凡夫非第八人明在地前何者第八對之說非依毘婆娑名須陀洹以為第八對見道前七方便故故彼論中問言何者是第八人所謂信堅及與法堅鈍根之人入見諦道名為信堅利根之人入見諦道名為法堅問曰地持說種性人二障清淨何故涅槃說具煩惱所望不同故說有異地持約對聲聞緣覺種性菩薩五住齊斷故名清淨涅槃約對初地已上所斷二輪地前未斷名具煩惱問曰是中為辨依德應說無惱何故說具為別後故須陀洹者此翻有三一名修習無漏二名逆生死流三名觝債聖解漸進名修無漏三途苦報違而不順名逆生死拒而不受故云觝債位在何處分別有三一者守果在初地終心二者攝因從於初地始心已去通名須陀三者進向上盡二地通名須陀斯陀含者此名住薄能薄修惑名斯陀含如小乘中偏於欲界九品修惑能薄六品大乘法中通於三界一切修惑齊能薄之如地經說位在何處分別有三一者守果在第三地故經中宣說三地一切欲縛色無色縛及無明縛皆悉微薄以能薄故名斯陀含二者攝因二地已上通名斯陀三者進向上盡七地通名斯陀以那含果未成就故何故須陀斯陀之人合為一依釋有三義一得義同故合之為一如經中說於一切義十六分中得十二分十六分義後當更論二功用同故合為一依始從初地乃至七地所修諸行功用同故三化用同故合為一依始從初地乃至七地隨所化生作意攝取不能自然無分別化是故合之問曰若爾八地已上同無功用何故不合得義別故又復地位開合不定各據一宜不可定責經說此人未得第二第三住處於四果中須陀洹人未得第二斯陀住處斯陀含人未得第三那含住處阿那含者此名不還小乘法中更不還未欲界受身名阿那含又於二十五有之中隨所過處不重受生名阿那含大乘法中釋有兩義一不重起愛拂煩惱故名不還二不重受欲界地中分段殘報故曰不還故經說言更不重受肉身虫身不淨之身名阿那含設更受生但是應化位在何處分別有三一者守果在第八地以八地中愛佛心斷故名那含又七地還欲界人天分段殘習猶故未盡故大品中宣說七地猶有肉身八地已上畢竟永離名阿那含二者攝因七地已上同名那含修習順忍向那含故三者進向上盡九地同名那含以阿羅漢果未成故判屬前矣若分四依於此三中守果進向說為那含攝因一種判屬斯陀阿羅漢者此名不生亦名無著小乘法中於三界地不復受身名為不生大乘法中三界分段殘報皆盡故曰無生設使受之但是應化具六妙行不染六塵故云無著以實論之佛是羅漢此第四依學中究竟高美同佛是故說之為羅漢也位在何處分別有三一者守果在第十地故涅槃言阿羅漢者住第十地二者攝因九地已上同名羅漢三者進向上盡金剛同名羅漢若分四依於此三中守果進向是阿羅漢攝因一種判屬那含問曰何故第二依中須陀洹因攝之從後為第二依此後二依分因屬前釋言向前第二依中須陀洹因與須陀果同是出世得義相似是故從後為第二依後二依中那含之因與前斯陀同是功用得義相似故判屬前羅漢之因與前那含同非究竟故判屬前不類在斯此四種人能益世間猶如如來等無差別問曰此人何時為依釋言依實無時不為今隨化相在佛滅後弘通正法為依也次第二門開合辨相開合不定總為一依或分為二一凡二聖地前名凡地上名聖或分為三就此三中或開前合後種性為一解行為二地上為三或開後合前地前為一初地見道以為第二二地已上修道為三又復地上功用無功用亦得分二或離為四就此四中或開前合後習種為一性種為二解行為三地上為四或開後合前地前為一見道為二修道為三無功為四又如向說地前為一須陀斯陀以為第二那含第三羅漢第四此亦開後以合前也或前後俱開種性為一解行為二出世間中見道為三修道為四又出世中功用為三無功為四亦是俱開或分為五就此五中或合前開後如五忍說地前為一初二三地信忍為二四五六地順忍為三七八九地無生為四十地寂忍以為第五或前後俱開習種為一性種為二解行為三初地見道以為第四二地已上修道為五又復地前種性為一解行為二見道為三修道為四無功為五此五亦是前後俱開或分為六如地持說種性為一解行為二淨心為三二地已上乃至七地行跡為四八地九地決定為五十地畢竟以為第六如涅槃中言為六住謂諸菩薩者謂此六也或分為七如地持說於前六中開決定地以之為二即為七地彼論八地名決定地九地名為決定行地或分為八就前七中習種性種各別為一即是八也或分為九地前為一出世間中四五六地合為正見餘各為一通為九也或分為十就前九中種性解行分為二種即是十也或分十一地前為一十地為十或分十二地前種性解行為二十地為十或分十三習種為一性種為二解行為三十地為十或分四十所謂十住十行十迴向及與十地若分等覺有四十一廣則無量此等開合各且是一宜今據一門且分為四開合如是次第三門辨明四依侍佛多少如涅槃說第一依人於五恒河沙佛所發心能持禁戒善解文義能為他說於惡世中不謗正法故堪為依第二依人於六恒河沙佛所發心具修眾善能持正法善為他說於惡世中不謗正法第三依人於七恒河沙佛所發心德行純熟能建正法廣為他說能於十方周旋往返濟度眾生於惡世中不謗正法第四依人於八恒河沙佛所發心斷諸煩惱捨於重擔逮得己利所作已辦欲成佛道即能現成隨人所樂悉能現化得自在智廣為他說次第四門辨明四依得義多少如涅槃說一切諸義統而攝之為十六分如說一慈為十六分如是等也此十六中第一依人得八分義第二依餘八分中復得人四分通前十二第三依人餘四分中復得兩分通前十四第四依人具得十六據實論之第四依人餘二分中但得一分通前十五諸佛方得十六分義以第四依位隣佛境高美同佛故說具得十六分也又第四依於佛所得第十六分雖未窮證觀解相應故說具得問曰四依初劣後勝何故得義初多後少釋言麁義浮淺易知故初得多細義難精故後得少又復麁義隨詮相別少為多分細義說實階降相微多為少分分數雖少其義實廣問曰若言麁義易知初處得多細義難精後得少者何故經言初地菩薩得百三昧二地得千乃至十地得十不可說百千萬億那由他佛世界微塵數三昧佛土廣數三昧釋言辨義汎有兩門一就攝義從詮門中明得多少二就捨詮實門中明得多少從詮門中細分有四一約一詮始終別論初得多義後時得少從詮之義具顯文中初得聞持成就之時依文具解故初持得多後設重思委審而已無多異見故後得少故涅槃中初依菩薩得八分義第二依人更得四分乃至第四但得兩分二約一詮以終攝始初時得少後時得多故涅槃中初依但得八分之義乃至第四得十六分三約多詮始終別論初得少義聞教少故終得多義聞教多故故第十地能受諸佛雲雨說法依其所聞亦知多義四約多詮以終攝始初時得少後時得多義在可知就其捨詮證實門中細分有二一始終別論初時得少對教心多見理昧故終時得多以能捨詮見理明故二以終攝始初少後多義在可知地經所說是其捨詮證實之義故後得多不同在斯次第五門辨明四依所化差別三乘之人是其所化聲聞人中所化有二一化令入小除阿羅漢餘皆化之彼阿羅漢得果滿足不假化故二化令入大一切皆化乃至羅漢亦憑四依入大乘故緣覺人中所化亦二一化入中乘除緣覺果餘皆化之二化令入大一切皆化大乘人中所化有六如涅槃說一初發心在外凡地最初發意第二已於熙連河沙佛所發心聞法初不謗第三已於一恒河沙佛所發心聞法愛樂不謗同前第四已於二恒河沙佛所發心聞法受持餘德如上第五已於三恒河沙佛所發心隨所聞法能為他說餘德如前第六已於四恒河沙佛所發心能解深義十六分中已得一分餘德如上六中初一隣入善趣後五在於善趣位中四依如是第一釋名法為行託名之為依依別不同一門說四四名是何一依法不依人二法依義不依語三依了義經不依不了義經四依智不依識言依法者法有兩義一軌則名法二自體名法故論釋言法名自體憑法起行故名為依不依人者宰用名人不依有二一自未見法不依邪偽乖法之人名不依人非謂不依正見之人二自已見法一切不依言依義者義有四種一所以名義二義用名義三義利名義四德義名義依同前釋不依語者詮談曰語不依有二一求義之始不依顛倒乖義之語非謂不依如法之言二得義捨詮一切不依依了經者顯法之詮名了義經憑之趣實故名為依不依不了經者彰邪之言名不了義棄而不從故曰不依言依智者解法決了名之為智憑之取法故名為依不依識者闇心分別名之為識捨而不從故曰不依名義如是次辨其相依法不同差別有五一教法名法二者世諦自體名法三者真諦自體名法故涅槃言法謂法性常恒不變四因行自體名之為法又復因中起行之軌亦名為法所謂三十七道品等五果德自體名之為法故涅槃言法者所謂大般涅槃依義不同亦有五種一對教法二諦名義二諦並是教下所以故名為義二對世諦法真諦名義真諦是彼世法所以故名為義三對真諦法世諦名義世諦是彼真家義用故名為義又復世諦顯真諦所以亦名為義故地經中知世無常顯無我法名義無礙四因行利人名之為義故地持中名彼善法為義饒益五果德名義故地持中名得菩提以為得義依了義經不依不了義者分別有二一就大小相對分別或小乘名了大乘不了小乘麁顯故名為了大乘祕密故名不了或大乘名了小乘不了大乘顯實名之為了小乘覆實名為不了二約愚智相對分別正智取法大小皆了隨法淺深當分了故愚心取法大小所說一切不了淺深相望互相違故此之一門如地持說故彼論云於如來說除信清淨於此法律不可破壞名了義經於如來說作不決定法律可壞名為不了所言依智不依識者分別有四一解惑分別聞思修等三慧解心名之為智惑心分別說以為識二就解心明昧分別三慧之中修慧深明名之為智聞思闇昧說以為識此之一門如地持說故彼論言用修慧智不以聞思識諸法義名為依智不依識也三大小分別大乘三慧知法實相悉名為智小乘三慧不見法實齊名為識此之一門如涅槃說故彼經云若知如來即是法身如是智慧所應依止聲聞不知如來功德如是之識不應依止四真妄分別就大乘中真證名智見實義故妄修三慧悉名為識此之一門如地論說故彼論中宣說地實唯智境界聞思修報生識智非彼境界以不同故體相如是第三門中辨其次第經論不同凡有五種一觀入次第如成實說第一依法第二依於了義之經第三依義第四依智此等據其聞思修等以辨觀入四中初二是其教法依成聞慧但就聞中初先簡去人以取其法後就法中簡去不了取其了義始終雖思同成聞慧第三依義是其理法依成思慧依聞起思故次明之第四依智是其行法依成修慧上人智慧為下倣習說為行法依思起修故後說之第二依體起用次第如涅槃說第一依法謂大涅槃涅槃果體是故先明第二依義所謂法身解脫般若此是果德依體有德故次辨之第三依智所謂如來一切種智此是果用依德起用是故次說第四依於了義之經謂佛所說大乘經典依智起說是故後論第三據果尋因次第如涅槃說第一依義所謂法身解脫般若第二依法所謂法性常恒不變第三依智所謂僧是常無為不變不畜八種不淨之物第四依於了義之經所謂一切大乘經典就此四中前二是果後二是因就前果中義是果體是故先明果依法成故次明法就後因中智是因體是故先明因依法成故次明其了義之經又義是果果是所求是故先明果依理成故次明法此二一對向前果德由因而起故次明智向前理法藉教而顯故後明其了義之經第四據深尋淺次第如維摩說第一依義義是理法第二依智智是理行第三依於了義之經經是顯前理法之詮第四依法法是成前智行之軌理是所詮故先明義依義成慧故次明智所求之義由詮故顯故次第三明了義經所成之智依法而起故次第四明其依法第五攝法起修次第如地持說第一依義義者是理第二依法法者是教第三依於了義之經正解取法名為了義第四依智修慧達義名之為智四中前二攝法次第後之兩種起修次第就攝法中義能成行正是所求故先明義義由教顯故次明法後起修中隨義相別分初了義經依前教法起聞思解解法無違名之為了故論釋言深信佛說名了義經後依智者依前理義起修慧行故論釋言用修慧者智名為依智通而論之了義經者依前法義起聞思解言依智者依前法義起修慧行次第如是次第四門對四無礙共相收攝隨相分之初依法者是法無礙第二依義是無礙第三依於了義經者是辭無礙第四依智善達物心起說自在為樂說無礙以實論之初依法者是法無礙方便之道第二依義是義無礙方便之道第三依於了義經者是辭無礙樂說無礙方便之道第四依智是其四種無礙正體故地持中第四依智名為修慧就修慧中開四無礙於法章句修慧不謬名法無礙於諸法相修慧不謬名義無礙於法名字修慧不謬名辭名無礙隨順世俗種種名字修慧不謬名樂說無礙第五門中約對人依辨明可依不可依義人依有四如上所說人法相從二俱可依人即法故依法之者亦必依人故涅槃云如上四人應當依止法即人故依人之者亦必依法人法別分互有可依不可依義有肉眼者人為可依法不可依人能教誨樂道善惡故人可依法相難辨故法叵依故涅槃云我為肉眼諸眾生等說人四依終不為於有慧眼者有慧眼者法為可依人不可依以有慧眼正見法故法親成行故法可依人是疎遠不親成行故人叵依法四依義辨之略爾第一辨相四聖種者亦名四依乞食等法能生聖道與聖為種故名聖種起行所憑故復名依依別不同一門說四四名是何一盡形乞食二盡形壽著糞掃衣三盡形壽樹下常坐四有病服陳棄藥為破比丘四種惡欲故說此四一破比丘為食惡欲受乞食二破比丘衣服惡欲受糞掃衣三破比丘房舍臥具惡欲受樹下坐四破比丘湯藥惡欲受陳棄藥初乞食中三門分別一明乞儀二明所為三明食法言乞儀者有十三種一住正形乞不自妄禪得上人法而行乞食二正威儀乞執持應器進止安祥被服齊整而行乞食如戒經說三住正命乞終不諂曲執持威儀不現異相不禪己善而行乞食如是一切四住正見乞不取乞食以為真道著取乞食為真道者是戒取攝五依法乞非法飲食生罪過者終不乞求六依時乞要在中前不得餘時故毘尼中迦留陀夷夜行乞食生世譏嫌如來制之七依處乞若有學處僧先為作學家羯磨又有惡人僧先為作覆鉢羯磨不得從乞八依次乞亦名等乞不簡貧富次第等乞除有命難梵行難處又觀他人因己乞食而生罪過終不從乞九離貪心乞於所乞求不念美饎及時早得又於所乞受求以限不得過分十離取著乞如維摩說於乞食時見色如盲聞聲如響臭香如風於所食味心無分別受觸如證知法如幻十一離瞋惱乞如地持說若得麁澁留難不時或加打罵不生瞋惱方於破所起憐愍心十二不麁獷乞軟言乞食終不麁獷亦不強乞十三離慢心乞於乞食時若見貧賤不起輕想又亦不時乞食生慢故遺教云當自摩頭已捨飾好著壞色衣執持應器以乞自活自見如是若起憍慢當自滅之增長憍慢尚非世俗白衣所宜何況出家入道之人為解脫故自降其身而行乞也此十三中初四一分住四正乞次四一分住依義乞後五一分捨煩惱乞乞儀如是次明所為所為有二一為自己資身行道二為眾生令施得福凡夫乞食但為自己設有為他少不足言聲聞緣覺多為自己少為他人菩薩人中有始行者多為自身少為他人次行之者多為他人少為自身上行之流唯為眾生法身菩薩無所假故佛亦如是然佛為他有二十事如轉女身經說一為示現相好之身令物覩見發菩提心二令眾生覩見佛身盲者見色聾者聞聲啞者能言如是一切三乞食故現受諸天龍鬼神等所奉供養令人覩見發菩提心四捨尊位出家乞食息物慢高發菩提心五令大德諸天人等見佛慈心愍物乞食學佛為之六有眾生欲見如來以懈怠故不能往見佛知其心現行乞食令彼覩見七令眾生見佛聞法遠離愚癡漸增出世涅槃之因八有眾生繫閉牢獄或受楚毒因見佛故即得解脫發菩提心故行乞食九有女人欲供養佛而為父母親戚所護不能奉獻佛為受之故行乞食十如來鉢四王所奉佛持乞食若有眾生欲少布施少物即滿欲多施者多物不滿欲休乃滿令人覩見發菩提心故行乞食十一如來鉢中所成之食施一切僧終無增減令人覩見發菩提心十二如來鉢中成百千種食味味味各別不相和雜猶如別器令人覩見發菩提心十三佛身一合之體其內不空如實金剛無生熟藏大小便利雖現有食而無入者令釋梵等覩見發心十四有人施佛若多若少若麁若妙福皆無盡乃至涅槃佛為是故現行乞食十五如來常定現行乞食令人覩見發菩提心十六如來若常不行乞食有人學之便常飢餓羸疲無力不能修得過人智慧故行乞食十七如來善攝四聖種故現行乞食十八佛若不乞未來不信諸長者等見比丘乞便作是言汝家世尊不行乞食汝何故乞為破是言故行乞食十九有諸豪貴隨佛出家恥於乞食故佛行乞食令彼學之不生羞恥二十如來為度根熟眾生處處隨逐故行乞食所為如是次辨食法隨所乞得於自所食三分留一所餘著淨處施與眾生隨所欲食上奉諸佛次獻賢聖下施眾生然後食之故維摩言供養一切及眾賢聖然後可食然於所食當壞貪想如藥塗瘡飢世食子不生味著復應生厭為是食故多致苦惱願得法身維此食過食已念道報施主恩食法如是糞掃衣者外國法死人之衣火燒鼠齧如是等衣棄之巷野事同糞掃名糞掃衣問曰何故飲食須乞衣受糞掃釋言飲食乞求易得無妨修道故行乞食衣乞難得懼妨修道是以不乞又外國法糞掃之衣求覓易得無妨修道故受糞掃食不如是是以須乞樹下坐者樹能陰覆事同半舍不須造作省事修道是以依之陳棄藥者所謂大便除病易得無妨修道故病服之辨相如是次就人論此四乃是出家人中上行所依在家積聚不行此法出家人中義別有三一簡小異大此中唯是凡夫二乘之所依憑非佛菩薩何故如是凡夫二乘心行微劣依仗此四方能離過諸佛菩薩知法如幻常處五欲而能不染不假如此故轉女身經云如貧人病服苦澁等賤價之藥得差病苦聲聞如是行四聖種頭陀之法方能離過如帝王病服上味藥仗藥適心所患得除菩薩如是雖在五欲以其種種巧方便行得無眾患不假四依二簡因異果此四唯是凡夫二乘菩薩所行出家菩薩亦依此四離諸過故故地經中宣說菩薩修習少欲頭陀等也以此四法名聖種故局唯在因諸佛如來聖果已滿不假此四三就實通論從凡至佛皆行此四故轉女身經云如來善攝四聖種矣四聖種義略之云爾四親行者如涅槃說蓋乃驗人簡友行也附人撿練名親近行近行不同略有四種一者共住二者久處三者智慧四者觀察四中前二驗其身行後二驗心身心之中各有難知易覺之別故有四種故經說言如奄羅菓生熟難分人亦如是善惡難別或善外相內無誠實或內賢良外現麁鄙或俱相禪如是等人遠矚難明近鑒易曉故須親近驗之得失驗法云何有人意欲訪德憑友乍聞他人有善可依未可專信直須共住撿其虛實若易別者共住即知若難識者加以久處乃知美惡此前驗身內心善惡難以自覩須以智慧觀察驗之心雖難曉准言度意事亦可知唯依如來三藏教法驗言取意名為智慧言扶行者此驗即足言乖行者加以觀察不依聖教直以道理測其得失名為觀察四親之義略辨如是轉業四行如涅槃說何等為四所謂修習身戒心慧於中差別乃有八門一一門中皆初辨過後翻顯德第一門中不攝五情名不修身不能受持七支淨戒名不修戒不善調心名不修心不修聖行名不修慧觀諦聖慧名為聖行翻此名修身戒心慧第二門中不能具足清淨戒體名不修身受畜八種不淨之物名不修戒不能修習止舉捨相名不修心不修梵行名不修慧四無量心名為梵行不知修此名不修慧又大無量用慧為體故不修彼名不修慧翻此名修身戒心慧第三門中不能觀身身相身數不能觀色色相色數非身色中生身色想貪著不捨名不修身身根名身長短大小好惡等根名為身相眼耳鼻等名為身數如想受等名為心數色塵名色方圓大小好惡等相名為色相香味觸等名為色數如是一切受持下戒邊戒自戒名不修戒受持聲聞凡夫之戒名為下戒苦身求度名為邊戒自為捨他名為自戒若心散亂不守自境名不修心自境界者謂四念處他境界者謂五欲也於惡業中不善護心名不修慧翻此名修身戒心慧第四門中不能觀身無常滅壞愛著不捨名不修身此名無檀不具尸羅名不修戒不具禪那名不修心不具般若名不修慧翻此名修身戒心慧第五門中著我我所謂身常恒名不修身著我我所是其身見謂身常恒是其邊見作十惡業名不修戒於十惡中不能修心名不修心不能分別善惡等法名不修慧翻此名修身戒心慧第六門中不斷我見名不修身不斷戒取名不修戒不斷貪瞋名不修心不斷愚癡名不修慧翻此名修身戒心慧第七門中不能觀身猶如怨賊常須將護不護害人名不修身不能觀戒是善梯撜根本道首名不修戒不能觀心輕躁動轉難捉難調一切惡本名不修心不觀智慧有大勢力名不修慧翻此名修身戒心慧第八門中妄想分別一切身相名不修身分別戒相名不修戒分別心相名不修心分別慧相名不修慧翻此名修身戒心慧於此諸行善修習者轉重令輕不善修者轉輕令重轉業之行略辨如是四修定義如成實論四修定品具廣分別四名是何一現法樂二為知見三為慧分別四為漏盡現法樂者依如毘曇初禪善法名現法樂以初禪中創背欲樂故偏說為現法樂矣成實法中二禪已上乃至非想名現法樂以初禪中有其覺觀散動心故不說現樂問曰二禪亦有喜動何故說之論言一禪先滅覺觀攝心深故所以說矣若依地持一切禪定通名現樂問曰亦有後世之樂何故偏說現法樂乎成實釋言以近故說現樂在近易知見故偏說之又為破現五欲樂故說現法樂又佛不讚後身樂故偏說現樂又復世人謂出家者現無樂故佛說現樂問曰四修皆是現樂何故偏說初為現樂為別四門就初言耳為知見者依如毘曇觀生死慧名為知見成實法中修八除入十一切入等名之為知五神通等說以為見推求成故慧分別者依如毘曇得聞思修名慧分別成實法中觀五陰空名慧分別不通聞思為漏盡者有論師說依第四禪九無礙道得羅漢果名為漏盡以第四禪盡漏勝故毘曇法中依六地禪及三無色得羅漢果名為漏盡成實法中一切聖人破壞假名證泥洹果名為漏盡四修定義辨之麁爾第一辨相依如成實四不壞淨亦得名為四不壞信信心精純離於疑濁故名為淨淨信堅固不可傾動稱曰不壞是信不同一門說四四名是何一佛不壞淨二法不壞淨三僧不壞淨四戒不壞淨佛不壞者於佛所得真實法中自證小分仰類佛德知其殊勝名佛不壞淨故成實言自得真智於佛決定知佛一切眾生中尊名佛不壞淨法不壞者自證真法於法決定名法不壞又得真智信此真智殊勝微妙亦名信法故成實言信此真智即名信法僧不壞者自得真智類餘聖眾知於一切諸眾中勝名僧不壞故成實言信得真智者一切眾中最為第一名信僧也戒不壞者如成實釋得聖所愛戒深心離惡知因是戒能信三寶信戒大力名戒不壞問曰三學常相隨逐以何義故偏說信戒不說信定及與信慧釋言實通就初為論偏言信戒又復三學隱顯論之見諦道中治三塗惡戒行成就修道之中斷人天愛定行成就無學道中永絕無明慧行成就此三道中就始彰信是故四中偏言信戒以此四種皆是信故通名心淨若依毘曇此四正得名不壞淨不得說為四不壞信何故如是彼宗所立前三是信後一是戒非是信故唯依彼義信戒精純名之為淨是二牢固稱曰不壞於此二中開信合戒故有四種佛不壞者自見道故於佛所得盡無生智深信決定名佛不壞淨法不壞者於四真諦證見決定名法不壞就四諦中於苦集滅一切皆信名法不壞淨道諦之中深佛及僧無漏功德信餘菩薩及緣覺人無漏功德名法不壞淨僧不壞者僧不壞淨戒不壞者出世上人成就聖戒名此聖戒為戒不壞淨問曰云何知毘曇中前三是信後一是戒雜心釋言前三心淨故知是信第四一種名四大淨明知是戒彼宗戒法四大所造是故戒淨名四大淨大乘所說多同毘曇又說四信為不壞淨亦得無傷次就處論若說四諦義通上下若當宣說四不壞淨局在出世依如毘曇從苦法忍至滅比智其唯成就二不壞淨謂法不壞及戒不壞於苦集滅證信決定名法不壞此忍智邊所成聖戒名戒不壞淨從道法忍至道比智得具四種彼宗佛僧是道諦攝故見道時於佛及僧無漏功德深信決定即名信佛及與信僧信餘菩薩緣覺無漏名為信法此忍智邊所成聖戒名戒不壞淨修道已上當知亦具若依成實無相位中於理決定得名信法餘三義有良以是中心無異緣故隱不論須陀果去方於佛等起心決定名為信佛乃至信戒大乘初地始心已去一切皆具以大乘中心普緣故四不壞淨辨之麁爾四堅之義如成實說牢固不壞稱之為堅堅別不同一門說四四名是何一者說堅二者定堅三者見堅四解脫堅言說堅者如論中釋宣說有為無常苦空涅槃寂滅此言決定不可破壞名為說堅於此正知名聞慧滿言定堅者如論中釋因說得定名為定堅是定成就名思慧滿言見堅者論言依定觀有為法無常苦等名為見堅是見成就名修慧滿解脫堅者如論中釋三慧得果名解脫堅名見諦上無漏聖德為解脫也此即是證問曰何故不說戒堅道理應論以初行故略而不辨又此為明聞思修證一次第行故不說戒四堅如是四種道義出阿含經毘曇成實具廣分別名字是何一苦難行道二苦易行道三樂難行道四樂易行道此之四種論釋不同依如毘曇人有利鈍定有根本方便之別以人依定故分四種是義云何如彼中釋利根之人所行名易易成就故鈍根之人所行名難難成就故定中四禪是其根本根本具支作用自在名為樂道未來中間是其方便方便定中支因不具用不自在名為苦道鈍人依於方便之定名苦難行利人依於方便之定名苦易行鈍人依於四根本禪名樂難行利人依於四根本禪名樂易行成實法中難易如上苦樂約就定慧以說彼宗之中定名為苦於照用中不自在故慧名為樂於照用中得自在故鈍人得定名苦難行利人得定名苦易行鈍人得慧名樂難行利人得慧名樂易行四道如是四種善法者一是退分二是住分三勝進分成實論中名為增分四決定分成實論中名為達分依如成實此四通攝一切善法如彼論釋離於禪定修施戒等名為退分修習諸禪名為住分見道已前起聞思修名為增分見諦已上無漏聖道名為達分毘曇法中此四唯就淨禪以說釋有兩義一義釋云下品淨定喜為下地煩惱所敗以可退故名為退分非是已退中品淨定堅守自地不為下地煩惱所退名為住分上品淨定微能厭伏自地之過起求上定名勝進分上上淨定能學觀法苦無常等出生聖道名決定分第二義者下品淨定喜為自地煩惱所陵名為退分如彼欲界下品善心喜為欲界惡心所雜彼亦如是此退分禪雖為自地煩惱所雜而不失定因地法故中品淨定堅守善心不為自地煩惱所雜名為住分上品淨定能呵自地煩惱之過深心厭背名勝進分上上淨定能生聖道名決定分問曰此四局在淨定散善亦有釋言亦有如欲界中下品散善多為欲界不善所雜即名退分堅守善心不為惡雜即是住分漸習散善令轉精純名勝進分求出世心起聞思慧修諸善行遠生聖道名決定分四善如是四種味者如涅槃說成實論中亦具分別地持說為四無罪樂神耳道法名之為味以善適心名無罪樂樂味名別其義不殊名字是何一出家味二離欲味三寂滅味四者道味成實論中名正智味信家非家出家學道解脫種種在家之難受離欲戒得戒愛味名出家味地持說此為出家樂離欲惡不善法有覺有觀離生喜樂得初禪行名離欲味地持說此為遠離樂二禪已上乃至滅定覺觀喜樂色想等滅名寂滅味地持說此為寂滅樂無漏聖道永斷煩惱名為道味道是正智故成實中名正智味地持說此為菩提樂四中初一是其戒學中二定學後一慧學四味如是第一辨相四德處義如成實說德成分齊名為德處處別不同一門說四四名是何一慧德處二實德處三捨德處四寂滅德處如論中釋聞法生慧名慧德處依前慧故見真諦空名實德處實猶諦也此亦是慧為別前門從境立稱故名實處見諦空故捨離煩惱名捨德處前實德處亦捨煩惱此捨德處亦見諦實為別前門隱顯異名捨煩惱故心得寂滅名寂滅德處以離煩惱苦心滅故論釋如是次就四家會名分別此四德處十地論中名為四家聖所依處名之為家家與德處眼目之異名字是何一般若家猶前第一慧德處也二者諦家猶前第二實德處也三捨煩惱家猶前第三捨德處也四苦清淨家猶前第四寂滅德處名雖變改其義不殊次第三門就位分別此四行實並通上下於中分別非無差異異相如何初慧德處在見道前以見道前依於聞法起聞思修故說慧亦即名為般若家也實德處者在見道中以見道中初見諦理從境立稱故名實處亦名諦家捨德處者在修道中重緣諦理正能斷除貪瞋等過名捨德處亦即名為捨煩惱家寂滅處者在無學道無學聖智永盡生死故云寂滅亦即名為苦清淨家大小齊然四德處義略之云爾第一辨相四種求知出地持論始觀推尋謂之為求終成悟實名如實知求知不同一門說四言四求者如論中說一隨名求二隨事求三自性施設求四差別施設求四中前二名事別觀後二合觀故彼論言彼名與事若離相觀若合相觀別為名事合為自性差別施設言名求者菩薩隨彼名字分齊觀以求實故曰名求言事求者隨色等事觀以求實名隨事求後二合中言施設者依事施名依名施事名事相施故曰施設云何依名施設彼事廢名求法法如幻化非有非無無一定相可以自別將名攝法法隨名轉方有種種諸法相立相立由名故曰施設又依名字造作諸事如依瓶名造作瓶事依車乘名造車乘事如是一切亦是依名施設事也此施設中有體有相體名自性相名差別於彼自性施設法中觀以求實名自性施設求於差別施設法中觀以求實名差別施設求四求如是言四知者如論中說一隨名求如實知二隨事求如實知三隨自性施設求如實知四隨差別施設求如實知理實通論菩薩於彼一一門中皆悉具知一切種義隨相分別第一門中但知世諦知法名字隨世立故第二門中知第一義離名求事事體寂滅離言說故第三門中知一實諦知法體性非有無故第四門中了知緣起差別法界以知諸義同一體性互相成故論言隨名如實知者隨前所求諸法名字於中正知知彼名為事故立為想為見為於流布若不立名無有能知色等事者是為隨名如實知矣言隨事求如實知者隨前所求色等諸事於中正知彼事寂滅離言離言求事事常寂故自性施設如實知者隨前所求名事體性於中正知知此名事體非有無猶如幻化影響夢等是義云何菩薩深知諸法如幻幻化之有有非定有非定有故無法為有無為有故無外無別有性可得幻化之無無非定無非定無故說彼幻化有法為無有為無故有外無別有性可得還即說彼幻化有無為非有無有無之外無別非有非無可得還即說此非有非無以為有無非有無外無別有無自性可得進退推求無一別性名一實觀此理淵極故論說為甚深義處差別施設如實知者隨前所求差別之相於中正知論義同一性互相集成種種差別以知諸義同一體故論中說之為不二觀互相集成種種別故論中說為有色無色有性無性可見不可見等無量差別言有色者世諦有色言無色者真諦無色言有性者真諦有性言無性者世諦無性所言可見不可見者若對色論世諦可見真諦叵見若對性論真諦可見世諦叵見知如是等無量種法名隨差別如實知矣辨相如是次對八妄明其對治八妄想義前煩惱中已廣分別一自性妄想取諸法體二差別妄想取有諸法差別之相三者攝受積聚妄想取有諸法和合業用四我妄想於前攝受積聚法中有內有外彼內法中取立我人五為我所妄想於前積聚外法之中取為我所六念妄想於前所取我所法中取有順情可念之事七不念妄想於前所取我所法中取有違情不可念事八俱相違妄想於前所取我所法中取有中容非違順事八妄如是此八妄想四求四智能為對治治有通別通而論之八種妄想所取法中皆有名事別求其名名隨名求別成其事名隨事求名事合觀說為後二求其體性名自性求求其相別名差別求通治如是隨相分別八妄想中偏對前二前二妄中所取之法無出名事名事別觀說為前二名事合觀說為後二自性施設觀彼自性妄想所取差別施設觀彼差別妄想所取此二是本但破此二餘六皆隨故無別治經說破竹喻況在斯四求既然四知同爾四種求知略之然矣第一釋名四陀羅尼出地持論陀羅尼者是中國語此翻名持念法不失故名為持持別不同一門說四四名是何一法陀羅尼二義陀羅尼三呪術陀羅尼四忍陀羅尼教法名法於佛教法聞持不忘名法陀羅尼聞不忘故經中亦名聞陀羅尼二諦名義於諸法義總持不忘名義陀羅尼菩薩依禪能起呪術為眾除患第一神驗名呪術陀羅尼菩薩依禪備起多用隨用別論即有無量陀羅尼門良以呪術傳益義多故偏論之於法實相安住名忍忍法不失名忍陀羅尼忍行成時能入法界陀羅尼門成就法界陀羅尼德如九地說地持就本且說忍矣名義如是次辨修得法陀羅尼得之云何釋有六種一由先世業因緣得故龍樹言有人先世業因緣故受生不忘先世何業得此聞持或因願力或曾修習聞持之力所以得之二因現在神呪力得故龍樹言或復有人因神呪力故得不忘三因藥力有人服藥便得不忘如諸仙等四因現在修習力得如龍樹說先於一門所知法中一心憶念令心增長次復於餘相似法中繫心專念復於一切所聞事中專心憶念皆使不忘是為初學初學成就三聞能持心根轉利二聞能持究竟成時一聞能持成有優劣下者於彼小法之中一聞能持中者於彼次多法中一聞能持上者能於廣多法中一聞能持五因禪定得如龍樹說有人依禪得其不忘解脫力故能於一切言說之中乃至一句亦不忘失六因實慧深入法界陀羅尼門故能不忘聞持如是第二義持得亦有六與聞持同唯於義中修學為異第三呪術得有三種一以現在修習力故能為呪術二依禪定能為呪術三以實智深入法界呪術法門能為呪術第四忍持得有二種一由先世久習力得謂諸菩薩久修力故生便能於一切法中不取不捨二由現在修習力得修之云何如地持說精懃不惰託處寂靜身不遊行口默少言不雜種食常一坐食少睡多覺思量如來所說之法知非有無以其所知類通諸法皆悉善解修得如是次約聞思修證分別四中初一是其聞慧持教法故第二義持是其思慧第三呪術依禪而起攝末從本是其修慧一切禪定修慧攝故第四忍持是其證行證心住理說為忍故次對三昧辨其同異諸行同體互相集成緣集相攝得言是同隨相別分非無差異異有五種一心法分不同三昧多用定數為體陀羅尼門念數為主又言是慧二約心辨異如龍樹說一切三昧唯心相應諸陀羅尼或心相應或不相應作意念持名心相應雖起瞋等不忘所持名不相應相應據體言不相應辨其勢力如留化通心雖滅盡而有化用三始終分異如龍樹說始修之時名為三昧久習成就名陀羅尼其猶習欲不改之時說名為性此亦如是四本末分異如龍樹說三昧是本三昧與彼實相和合出生功德名陀羅尼其猶瓦瓶為火燒已方堪持水功德如是從實相出方堪能持五失不失異如龍樹說三昧轉身容有退失陀羅尼者轉身不失以是增上成就行故次就位論如地持說法義呪術度初僧祇入淨心地所成就者必定不動最勝最妙中間所得或因願力或禪定力不定不住忍陀羅尼起在解行成在地上若復通論種性已上亦能起之住分如是次明大小有無之義通而論之小乘亦得如阿難等聞持第一於中別分唯在大乘小乘中無何故如是如龍樹言如小家無金不足為問聲聞小人無大功德何足可怪又彼論言聲聞但求戒定慧等出離生死不求一切諸大功德為是不修陀羅尼門故彼論復言聲聞之人唯求自度不欲持法授與眾生為是不修諸陀羅尼又聲聞人唯求早滅不欲久留住持佛法為是不修陀羅尼矣問曰若言小乘無者經說阿難聞持第一云何言無釋言阿難於聲聞中說有聞持若望菩薩少故名無如河少水名為無水如食少鹽名為無鹽所得少故名之為無如小乘中說摩訶拘絺羅四無礙第一如涅槃經說聲聞人一向不得此亦同彼又阿難等雖現聲聞實是菩薩故有聞持龍樹言無據實聲聞所以無過有無如是次辨其因如地持說具四功德乃能得之一不習愛欲二不嫉彼勝三一切所求等施無悔四者樂法樂菩薩藏及摩德勒伽前二離過後二攝善就中等施無悔攝功德因五度皆是攝功德因就初云施樂法是其攝智慧因聞思修等皆是慧因就初以舉偏云樂法四陀羅尼略之云爾第一門中先釋其名後辨其性四無量者化物心也化心不同一門說四謂慈悲喜捨愛憐名慈惻愴曰悲慶悅名喜亡懷名捨心無存著故曰亡懷經中名此以為無量亦云四等緣於無量諸眾生起故名無量等緣一切故復名等名義如是體性云何於中略以四義分別一就心體分別二就心法分別三就有漏無漏分別四常無常分別言心體者心有三種一者事識謂六識心二者妄識謂七識心三者真識凡夫二乘所修無量事識為體就事識中意識為體菩薩始修事識為體次修轉深妄識為體見生唯妄念為妄纏起憐愍心究竟終成真識為體真為體故無相無緣等虛空界次就心法辨其體性法謂一切想受行等諸心心法依如毘曇慈悲二行是無瞋性喜者是其喜受自性捨者是其無貪善性對治婬貪故雜心言捨治婬貪此言婬者父母親戚共相憐愛尋續不斷說之為婬如世俗中多日連風名曰婬風多時連雨說為婬雨此亦如是親情不斷說之為婬不同世人姦逸名婬以於親所偏愛不斷故捨治之問曰捨心通捨一切貪瞋癡等何故偏說為無貪性釋言修時最後於親捨離貪著故就終成就說為無貪理實通捨貪瞋癡等成實法中四無量心用慧為體故彼論言四無量心體性是慧蓋乃從其根本為言由慧分別四種生異而行四等故名為慧又慧分別怨親等別而行四等故名為慧大乘法中四無量心有大有小真行是大妄修是小小同毘曇故涅槃中說慈與悲同無瞋性大無量心體皆是慧故地論中說為大慈大悲智慧雜心亦云大悲是慧由慧證實法門之力自然能益一切眾生說為慈等是故就本說為智慧隨用論之與小相似若言諸行同體相成一一門中備具法界一切行德次就有漏無漏分別毘曇法中四無量心一向有漏眾生緣故成實法中義釋不定若言觀空斷於漏故名為無漏四無量心齊是有漏非是觀空斷結心故若言所行不生漏故名無漏者四無量心通漏無漏凡夫所行一向有漏取性心中修此行故學人所起或漏無漏未斷結處名為有漏斷處無漏無學所起一向無漏名用心中起此行故大乘法中隱顯互論小無量心一向有漏大無量心一向無漏證真成故隨義通論大小皆有漏無漏義小無量中眾生緣者是其有漏法緣無緣是其無漏大無量中眾生緣者用隨世轉相似漏故名之為漏與經中說功德莊嚴有為有漏其義相似法緣無緣德體寂滅說為無漏次就有常無常分別小無量心一向無常大無量心一向是常大中義分用隨世變名為無常與經中說功德莊嚴有常非常其義相似德體不變名之為常故經中說慈即佛性常樂我淨悲喜捨心類亦同爾第二明其開合制立先辨開合後明制立開合不定總之為一如地持說一切無量名為大悲成就此者名哀愍菩薩如四無量俱能拔苦故通名悲蓋乃且據一門言耳若以慈門統攝諸行亦皆成慈喜捨亦爾諸行同體互相成故或分為二二有兩門一對治說二慈之與悲對治見行以見行者多瞋恚故喜之與捨對治愛行以愛行者多嫉妬故二化益分二如地持說前三無量名樂想攝後一捨行名安想攝通即義齊隱顯互彰故為此判等是隱顯何故前三偏名樂想捨名安想釋言慈心能與物樂悲喜佐助故前三種通名樂想云何佐助悲拔物苦遣其樂障喜離嫉妬能與勝樂故曰佐助後一捨心去怨離親齊與善法令離危怖故曰安想又復前三是其有行有行事益適情名樂捨是空行空理教授永絕危怖故曰安想或分為三三如上辨慈悲二行是無瞋性合為之一喜以為二捨以為三或分為四謂慈悲喜捨無瞋中離重名慈除輕曰悲故分四矣或分為五如地持說所謂五種淨心說法一者慈心於怨不瞋二者安心於惡欲善三哀愍心於苦欲拔四不自讚毀他除嫉行喜五不著名利離貪行捨五中初一是慈無量次二是悲次一是喜後一是捨地論之中亦同此說或分為六如地經說一慈二安此如前釋三憐愍心於貧憶念四者樂心於苦欲益五利潤心於樂放逸欲令住善六攝饒益心於善懈退欲令堅住此六猶是慈悲差別慈樂二心是慈無量餘皆是悲或分為八如地經說一安隱心二者樂心三者慈心此同前釋四者悲心於苦欲拔五憐愍心樂放逸者愍其當苦六利潤心外道眾生欲令住正七守護心同法眾生守令不退八者我心於大乘中已發願者視之如己此八亦是慈悲差別樂心慈心守護我心慈中差別餘者皆是悲行差別隨義廣分數別難窮今據一門且論四種開合如是次辨制立以何義故說四無量不增不減釋有七義一體性不同二功能有異三緣境有別四治患不等五行時有殊六得果有異七相資義別體性別者愛念是慈哀傷是悲慶悅是喜等心是捨捨行不同汎釋有七一心平等名之為捨二捨怨親故名為捨三捨一切貪瞋癡等因之為捨四捨放眾生故名為捨五得空平等捨離眾相稱之為捨六自捨己樂施與眾生名之為捨如涅槃說七化眾生捨離悕求故名為捨如維摩說故彼經云有所福祐無所悕望名為捨矣今初門中心等曰捨功能別者慈能與樂悲能拔苦喜能慶物捨能齊益怨親等故對境別者慈心多緣無樂眾生悲心多緣有苦眾生喜心多緣得樂眾生捨緣究竟解脫眾生以彼究竟得解脫故心即放捨又捨多緣怨親及中三品眾生捨此等故以斯境別故分四種故涅槃云器若有慈即不得有悲喜捨心餘亦如是故立四種對患別者如涅槃說慈息貪欲悲止瞋恚經中亦云悲止害覺喜除嫉妬經中亦云喜除不樂以嫉妬故見他得利心不喜樂故喜治之捨除一切貪恚癡等問曰前說慈無瞋性今云何說慈息貪欲釋言不違若貪五欲由惜資財便瞋眾生不能與樂由息貪故於他不瞋能與其樂是故慈心性雖不瞋能息貪欲行時別者如涅槃說以行分別故應立四何者行別修慈之時不得修餘餘時亦爾是為行別以是別故建立四種得果別者如經中說修慈極遠生遍淨處遍淨是其第三禪天修悲極遠生於空處修喜極遠生於識處修捨極遠生無所有此義難解若依毘曇喜無量心在初二禪修之極遠得二禪報餘三無量遍在四禪修之齊得四禪之果成實大乘四無量心具依八禪修之齊得八禪之報如來何故說修慈心極生遍淨乃至修捨生無所有毘曇釋云此非無量是八禪定世尊假作無量名說何故假說慈與物樂還得樂果遍淨天中樂報最勝相順慈果故說彼因為慈無量悲拔物苦得無苦報空處地中離色惱礙相順悲果故說彼因為悲無量喜心慶物得多喜報識處地中捨外空緣多識適意相順喜果故說彼因為喜無量捨心平等得寂靜報無所有處捨緣多識內心寂靜相順捨果故佛說彼無所有因為捨無量理實非是成實釋云四無量心理實具得八禪無之果佛隱顯說故言修慈生遍淨等何義隱顯慈多與樂故佛偏說生於遍淨以遍淨中樂增上故悲多拔苦故佛偏說生於空處以空處中離色惱故善多慶物故佛偏說生於識處以識處中緣無邊識多適意故捨心寂靜故佛偏說生無所有以無所有捨多緣故此雖隱顯然其所說實是無量龍樹釋云佛不思議隨應眾生故如是說以慈無量多與物樂求遍淨易悲多拔苦求空處易喜多慶物求識處易捨亡怨親求無所有易佛隨易故如是偏說又復論言慈願與樂多生遍淨悲願除惱多生空處喜願眾生一切法中心得自在多生識處捨欲令人捨苦樂等多得生於無所有處佛隨多故如是偏說以斯果別故立四種相資別者四行相資相順難闕故立四種云何相資先就慈悲明相資助慈欲與樂無悲拔苦與樂不成由悲拔苦與樂方熟故悲資慈悲欲拔苦無慈與樂苦終不去由慈與樂苦方可離故慈資悲次用慈悲共喜相資慈欲與樂悲欲拔苦無喜除嫉與拔不成由善除嫉與拔方熟故用喜心資成慈悲喜欲慶物若無慈悲拔苦與樂即無所慶由慈與樂悲拔物苦方隨慶喜故用慈悲助成喜心次以前三共捨相助慈欲與樂悲欲拔苦喜欲慶物若無捨心簡別怨親不能普利由捨除礙方能齊與俱拔等慶故用捨心資成前三捨欲等利若無前三與樂拔苦慶物隨喜知何所等由前三故就之說等故將前三資成捨行又復前三是其有行捨是空行若無空捨有成愛見故用捨心資成前三若無有行空成涕沒故以前三資成空捨以此四行相資相順故須齊立故涅槃云伴侶相對故分四矣制立如是第三門中明其次第次第有二一據修難易以辨次第二化益始終以論次第難易如何慈緣佛樂玄欲與人貰益易為故先修之悲拔今苦交益難作故在慈後次修悲心悲苦易生愛樂難發故在悲後次修喜心此云何知如人見其怨家受苦亦起悲心故知悲易覩觀得樂未必生喜故知喜難偏益易為等利難作故後修捨又復前三其是有行有行易生故先修習捨是空行空行難發故後為之修入如是次辨化益如維摩說謂以菩提起於慈心以救眾生起大悲心以持正法起於喜心以攝智慧行於捨心此對一人化益始終以論次第始緣佛樂玄欲與人故先修慈所益眾生交在苦中理須救拔故次行悲所化眾生依教受法雖未得脫去脫不遙故隨生喜彼人依法修成智慧心即放捨不須愛故譬如父母養子長大心即放捨此亦如是問曰此捨捨益眾生何成利他釋有四義一依龍樹釋前三無量雖欲與樂拔苦慶物而未能得故須修捨捨前三種所念眾生自修善法攝大菩提饒益於彼故名利他二有眾生菩薩化之得少智慧未能究竟菩薩捨之更修勝善攝大菩提究竟饒益故名利他三為究竟捨眾生故慈懃與樂悲懃拔苦喜懃慶之進策前三故名利化四捨前所化更益餘人故名利他次第如是第四門中明其三緣分別言三緣者一眾生緣二是法緣三是無緣地經論中名眾生念法念無念緣念一矣辨此三緣略有三別一依涅槃直就化益開分三種於此門中緣諸眾生欲與其樂名眾生緣緣諸眾生所須之物名為法緣緣如來者名曰無緣簡前二故故彼經言慈者多緣貧窮眾生如來大師永離貧窮受第一樂若緣眾生即不緣佛法亦如是是故緣佛名曰無緣此明緣生欲與樂時不緣於佛緣法欲與眾生之時亦不緣佛前二緣中並不緣佛簡別前二故曰無緣非全不緣既非不緣何義緣之欲將佛樂與眾生故若將佛樂欲與眾生便是法緣何故言無以佛是人非是法故若佛是人即眾生緣何義言無為別所化諸眾生故如慈既然悲等亦爾二依地論前二化益後一觀入開分三種於此門中緣生與樂名眾生緣緣化生法名曰法緣觀諸法空說為無緣慈行如是悲等亦然三依涅槃地持論等初一化益後二觀入離分三種於此門中四義分別一辨其相二約人分定三論通別四明大小有具不具言辨相者緣諸眾生欲與其樂如緣父母妻子眷屬名眾生緣緣諸眾生但是五陰生滅法數無我無人名為法緣問曰法緣不見我人眾生等相云何行慈釋有兩義一由見無我念諸眾生妄為我人之所纏縛深可哀愍所以生慈二念為生說如斯法是即真利樂故名行慈觀五陰空名曰無緣問曰無緣云何行慈還有兩義一由見法空念諸眾生妄為虛法之所纏縛所以生慈二念為生說如斯法故名行慈故維摩言自念我當為眾生說如斯之法是即名為真實慈也第一義樂利眾生故問曰彼此皆無我人誰起自念為眾生說釋言經說幻化不真所以名無不無幻人故經說言譬如幻士為幻人說當建是意而為說法故得自念為其說也如慈既然悲等同然次約人分定如地持說眾生緣者與外道共外道亦依世俗淨禪修四無量彼緣眾生欲與其樂故眾生緣與彼共也法緣無量與二乘共二乘亦見五陰法數無我人故無緣無量不與聲聞辟支佛共二乘不能見法性相畢竟空故次就慈等辨其通局通而論之四無量中皆有三緣緣諸眾生與樂拔苦慶喜等益是眾生緣但緣五陰而行四等是其法緣知無陰法而行四等是其無緣隨義分別前三無量是其有行唯眾生緣故後一空行唯有法緣及與無緣如此說者前三種中法緣無緣通攝為捨捨有相故捨中生緣攝屬前三與樂中等攝屬慈門拔苦中等攝屬悲門慶物中等攝屬喜門其猶六度通即六中並含空有別即前五唯是有行後一空行無量似此次明大小有具不具無量有二一小二大六識七識分別緣修名之為小第八識中無量等益名之為大以分別心緣別彼此不能自然等益一切故名為小真心平等無簡彼此自然等益故稱為大大小相對義別有三一簡凡異聖小無量心凡夫所修唯眾生緣大無量者賢聖所習破離人相及法相故唯有法緣及與無緣二簡小異大凡夫二乘同名為小菩薩及佛說之為大小無量心小人所修唯有生緣及與法緣大無量心大人所習唯有無緣以佛菩薩見法空故三就實通論大小就量並具三緣小無量中分別之心緣諸眾生欲為利益是眾生緣觀察眾生但是五陰是其法緣觀陰空寂名為無緣此之無緣望前是大對後真行猶名為小故大智論十八空觀名小慧門真證般若名大慧門此亦同爾大無量中無心分別而能普益一切眾生名眾生緣故涅槃中慈益眾生而言我時實不往彼慈善根力令諸眾生見如是事此即是其大無量中眾生緣也雖益眾生而無愛見故涅槃云譬如母中行求水草以愛念故若足不足忽然還歸諸佛世尊不如是也又佛菩薩取捨心亡而能遍照一切法界名為法緣神知交絕而能常照一切法如名為無緣三緣如是第五門中義別有二一體用分別二主伴分別言體用者初一慈行是其德體後三德用如維摩說慈是體故一慈門中統含法界一切行德故彼經言行寂滅慈無所生故行不熱慈無煩惱故行等之慈等三世故乃至修行六度慈等良以真實如來藏中恒沙佛法同一體性互相成故依之成德德只如是一一之中皆備一切是以慈中得具法界一切行德後三用故隨人化益故彼經言何謂為悲菩薩功德皆與一切眾生共之何謂為喜有所饒益歡喜無悔何謂為捨有所福祐無所悕望此等皆是對人用也一相如是理實四行齊得為體並得為用互相依故次論主伴如龍樹言慈為如王餘三隨從如民隨王慈心正是與樂之意故說為主無悲拔苦與樂不成故悲隨慈無喜除嫉與樂不勝故喜隨慈無捨除礙與樂不等故捨隨慈蓋乃只據一門為論理實四行皆得為主齊得為伴互相隨故第六明其修得之相於中先就眾生緣說次就法緣後就無緣眾生緣慈得有二種一離欲得二是修得離欲得者眾生本來曾依諸禪修得無量後還退失起下煩惱後修禪定離下欲時本所失者今還得之名離欲得離欲雖得而不現前要假方便譬如有人財在他方雖復屬己不得現用要須方便方便如何先以觀心分別眾生以為七品親中分三上中下別怨中亦爾通前為六中人為一合為七矣良以中人無多階異故合為一毘婆娑論及涅槃經同為此判人言分境以為九品當應謬耳彼涅槃等就怨親中分定所化地持論中就苦樂等分定所化彼苦樂等猶怨親中損己名苦猶是其怨益己名樂猶是其親不損不益名不苦樂猶是中人境別既然次對起修依如成實修慈悲喜始緣上親終緣上怨上親易益上怨之所難與利故彼宗所說慈悲及喜究竟成時即名為捨先別修習相狀如何如修慈心品別有七其第一品先緣上親欲與上樂次緣中親欲與中樂後緣下親欲與下樂其第二品是緣中親齊同上親等與上樂次緣下親欲與中樂後緣中人欲與下樂如是次第乃至第七緣彼上怨齊同上親等與上樂以心難調七品修習方能齊益七中前六修慈方便第七一品慈行成就前六方便直名為慈第七一品亦慈亦捨與樂名慈平等名捨以慈對捨修之既然悲喜對捨修之亦爾唯有拔苦慶物為異若依毘曇毘婆娑等修慈悲喜與成實同然彼宗中至第七品唯名慈悲喜行成就不名為捨以此親想非是中容亡懷心故以第七品非是捨故別須修習彼法云何於中亦有七品差別其第一品先緣中人而修捨心中品人所先無憎愛易行捨故其第二品緣下品怨齊同中人其第三品緣中品怨亦同中人其第四品緣上品怨亦同中人其第五品緣下品親齊同中人乃至第七緣上品親齊同中人此七品中前六方便後一捨成良以最後上親處成故說捨心為無貪性問曰何故先捨三怨却捨三親怨相易除親難捨故問曰慈等愛憐眾生能為利益可須修習捨心亡懷不能深益何用修乎釋言無捨彼慈悲喜雖復等益多先益親後方及怨為除是患故須修捨又若無捨慈悲及喜益親心易利怨心難故須修捨又若無捨彼慈悲喜便成愛見故須修捨毘曇如是大乘法中多同毘曇故地持中慈悲喜外別修捨心眾生緣行修得如是次辨法緣隨義淺深略有七重一觀眾生體是五陰事相之法無我無人二觀眾生體是五陰生滅法故無我無人三觀眾生體是五陰因緣假法如土禾城但假因緣無我無人四觀眾生體是五陰妄相之法如揵闥婆城誑相似有無我無人五觀眾生妄想有法如夢所見無我無人六觀眾生體是真實集用五陰如夜所見皆報心作如波水作亦如有人見繩為蛇蛇是繩作五陰如是無我無人七觀眾生體是真實如來藏性緣起法界無我無人如是觀察名修法緣次辨無緣於中有四一觀五陰假有性無如土禾城緣假無性二觀五陰妄相本無如揵闥波城遠觀似有近觀本無非直無性亦無城相三觀五陰情有理無如夢所見但出妄心心外無法四觀五陰真法所集窮其本性體是真如古今常湛不起不滅如是觀察名修無緣修得如是第七門中就處分別於中有四一所依處二所緣處三修起處四成就處所依處者四無量心依禪定起論說不同毘婆娑中有一論師說四無量唯依四禪中間禪起餘皆不依復有論師說四無量依於四禪未來中間六地禪起非四無色就所依中初禪二禪無悲無量悲與喜違彼處有喜是故無悲未來中間三禪四禪無喜無量彼處地法無喜受故慈捨二行六地俱起此前兩家雜心論中舉束對破雜心所立亦說無量依六地禪慈喜及捨與前所列第二家同悲行有異彼說悲行念眾生心喜者是其慶眾生心兩不相返故初二禪亦得起悲何故不說依無色定彼宗無量緣欲界生無色不緣下有漏故是以不依成實法中四無量心具依八禪故彼論言是無量心三界皆有問曰喜心在初二禪三禪已上云何得有成實釋言我不說喜是喜根性但為利生心得清不濁說名為喜故上有之問曰云何知依四空亦起無量成釋言經說修悲生於空處喜生識處修捨生於無所有處明知通依問曰經中不說無量生於非想非想應無釋言彼有微故不說大乘所論凡夫二乘及小菩薩所修無量與毘曇同佛大菩薩四無量心具依八禪問曰地論說慈心等欲色界中受正習果非無色界云何說言諸佛菩薩具依八禪釋言彼依世間相說所以無過云何得知如無色定如經中說修習悲心生於空處乃至修捨生無所有不說餘人成實取此非阿毘曇道理不應所依如是次辨緣處無量緣於眾生而起依如毘曇四無量心唯依欲界眾生而起非上二界以欲界中有苦須釋故偏緣之上界無苦所以不說成實法中通緣三界故彼論言有論師說無量但緣欲界眾生是事云何答曰何為不緣餘者佛說慈心普覆一切豈獨欲界又色無色諸眾生等亦有退沒墮惡道等何為不緣然成實中雖說無量通緣三界止一三千不論十方諸佛菩薩無量寬廣盡眾生界悉皆普緣次明起處隨身修起名為起處依如毘曇身在欲界起四無量非上二界何故如是雜心釋言慈治瞋恚悲止害覺喜除嫉妬捨除貪恚此皆欲界煩惱對治故欲界起又慈欲與苦眾生樂餘三隨助欲界有苦故欲界起上界無苦是以不生就欲界中三天下人能起無量餘皆不修何故偏在三天下修非欝單越由說起故何故唯人非餘四趣人多方便故能修起天多著樂不肯修習三塗難處不能修起故非餘趣成實三界皆得修起彼問曰有論師說欲界現入是事云何答曰不然一切生處皆能現入彼復問言若在上界亦得修起即上界死還上界生報應無盡釋言上界雖得修起亦有退失故還生下大乘亦說三界俱起菩薩所在常修習故次辨成處隨身不失名為成處依如毘曇四無量心性是有漏在下成上生上失下以是義故依於初禪未來中間所修無量但未退失大梵已還隨身何處皆得成就生上界失依二禪者二禪已還一切處成乃至依於四禪起者四禪已還一切處成生上即失成實法中有漏生上不失於下上得寄起下地法故以是義故依一切禪所修無量但未退失於三界中隨身何處皆得成就故彼成實無量品云於一切處有一切矣大乘亦爾菩薩所修隨身何處常成就故第八門中明無量心大小不同略有十二一心體不同小無量心六識七識以之為體大無量心真識為體二心法不同小無量中慈之與悲是無瞋性喜是受性捨貪性大無量心是智慧性故雜心云大悲是慧一切無量皆大悲攝故餘三種亦是慧性以慧證入法界門中化益法門說為慈等故名為慧隨用義分與小相似三漏無漏別小無量心一向有漏妄為體故大無量心一向無漏真為體故四常無常別小無量心一向無常妄為體故大者是常真為體故五心緣不同小無量心攀緣分別大無量心心如虛空無一分別而能普益一切眾生六行緣不同如涅槃說無量有四一緣而非自在普緣一切名之為緣不能自在與其利樂名非自在二自在而非緣如緣父母妻子眷屬與樂無礙名為自在所益不廣稱曰非緣三者非緣亦非自在如聲聞等緣小境界故名非緣不能與樂名不自在若緣小境即非無量何故經言有無量心而非緣乎釋言此是無量中分亦名無量如一比丘僧中分故亦名為僧四亦緣亦自在普緣一切名之為緣與益無礙稱曰自在四中前三是小無量後一是大七依法不同小無量心依世法成大無量心依真諦成故涅槃云捨世諦慈得第一義慈第一義慈即是佛性故涅槃云慈即佛性菩提涅槃常樂淨等八成德不同小無量心一行一緣大無量心德體圓通一一門中曠備法界一切行德如維摩說九起行不同小無量心出生小善大無量心能生一切功德善根故涅槃中說慈能生一切諸行地持亦爾十功能不同如雜心說小無量心能緣不能度大無量心能緣能度又小無量能度小苦小惡眾生大無量心能度大苦大惡眾生十一位分不同小無量心位在世間大無量心位在出世所謂無量初地已上故涅槃云因世無量得出世無量是故出世名大無量十二在人不同如雜心說小無量心與二乘共大無量心不與聲聞辟支佛共四無量心辨之麁爾第一釋名四無礙者起說智也說智不同一門說四四名是何一法無礙二義無礙三辭無礙四樂說無礙所言法者汎釋有二一軌則名法二自體名法知法無滯名法無礙義無礙者汎釋有四一所以名義二義用名義三義利名義四德義名義知義無滯名義無礙辨法之言目之為辭於辭自在名辭無礙語稱物情名為樂說於樂自在名樂說無礙此四經中亦名四辨若別分之無礙是智辨是口業智於諸法知無滯礙故名無礙言辭辨了故稱為辨通即心口俱名無礙齊稱為辨智於諸法知無滯礙故名無礙知法辨了故復名辨口於諸法說無障礙名為無礙言辭辨了故復稱辨名義如是次辨其相此四種中隨相別分前二是智後二是說智中窮本唯一知法就智法中上窮深故別分義說中窮本其唯一辭辭中善巧故復分樂通而論之四俱是智智之所照四俱是法依智起言四俱是說故地經言四無礙智起言辭說今先就法辨其四種餘類可知辨法不同略有四門一教法為法二諦為義依此法義隨方言音辨宣之儀用之為辭辭中差別能應物情名為樂說二世諦為法真諦為義於世諦中色等諸法各有自體故名為法又復世諦顯真之軌亦名為法真諦之理有深所以故號為義一切教法名之為辭隨方言音辨宣之儀名為樂說三真諦為法世諦為義真諦是其諸法自體故名為法世諦是其顯真所以故說為義又復義用亦名為義辭樂如上四歷法分別一一法中皆具四種如地經說如一色中總相論色名之為法色中差別目之為義隨方說儀稱之為辭辭中差別即名樂說如是一切上來所辨通皆是法依法正知悉皆是智依此起言四俱是說辨相麁爾次隨門別具義論之法無礙中具有五種一知教法名法無礙故地經中知修多羅名法無礙如是一切二知世諦名法無礙故地經中知色等法名法無礙三知第一義名法無礙故地經中知法無性名法無礙如是一切四知因行名法無礙故地經中知菩薩行名法無礙五知果德名法無礙故地經中知佛法身名法無礙如是一切義無礙中具亦有五一知教中解釋所以名義無礙故地經中知解釋相名義無礙二知世諦名義無礙故地經中知法生滅名義無礙三知第一義名義無礙故地經中知如實境名義無礙四知因行名義無礙故地經中善知十地義差別相名義無礙五知果德名義無礙故地經中知佛色身時事相等名義無礙辭無礙中具義有五一知名無盡起說自在名辭無礙云何無盡如華嚴經名號品說四諦名字一世界中有四十億那由他別一切世界差別例然如來名字一世界中有百億萬一切世界差別類爾以此類餘諸法名字齊應無盡二得解知一切眾生語言三昧隨以何言起說自在名辭無礙三得無礙法䗍聲相起說自在名辭無礙四得聞持持一切教起說自在名辭無礙五得義持持一切義起說自在名辭無礙樂說無礙差別有五一知義不同稱情樂說二知教不同稱情樂說三知諸法名字不同稱情樂說四知方言不同稱情樂說五以無礙法䗍圓音稱情樂說具義如是次就諸法相對辨異法義相對略有十四一就能詮所詮分異知一切教名法無礙知諸法義名義無礙故地持云於法章句修慧不謬名法無礙法相不謬名義無礙二就能說所說分異如地經說知力無畏不共佛法大悲智行轉法輪德名法無礙知所說法名義無礙三就教中總別分異如地經說總知如來所轉法輪名法無礙知佛所說八萬四千音聲差別名義無礙四就教中本末分異如地經說知修多羅名法無礙知解釋相名義無礙五就二諦觀入分異如地經說知世諦中色等諸法名法無礙知真諦中如實智境名義無礙六就二諦淺深分異亦得名為體用分異真諦名體世諦名用如地經說知法無性名法無礙知法生滅名義無礙七就諸法總別分異如地經說總知一切諸法自相名法無礙知法差別名義無礙八就諸法約時分異如地經說知現在法名法無礙知過未法名義無礙以過未法顯今所以故說為義九就諸法別智分異如地經說法智知法名法無礙比智知法名義無礙十就諸乘權實分異如地經說知實一乘名法無礙知權說三名義無礙涅槃經中知三乘別名法無礙知實一乘名義無礙十一通就諸乘淺深分異知三乘人第一義智名法無礙知三乘人世諦之智名義無礙故地經說知第一義無我慢相名法無礙知世諦中無我慢相名義無礙三乘上人證理之慧名第一義無我慢相知陰界等名世諦中無我慢相十二偏就大乘因中實相分異知諸地實名法無礙知諸地相名義無礙故地經說知菩薩行名法無礙知說十地義差別相名義無礙十三偏就大乘果中體德分異知涅槃體名法無礙知佛法身解脫般若三德差別名義無礙故涅槃云法者所謂大般涅槃義謂法身解脫般若十四偏就大乘果中體用分異如地經說知佛法身名法無礙知佛色身時事相等名義無礙法義相對實有無量且論斯耳就辭樂相對分異略有七種一同體義分以言顯理名之為辭辭中差別隨人所好即名樂說地經論中多依此門二總別分異總說名辭別說名樂故地經言次第不斷名為樂說三多一分異一名顯法名之為辭多名顯法隨人異樂名為樂說故地經言於假名法以假名說名之為辭不壞前名異假名說名為樂說四麁妙分異於惡眾生麁言呵識唯得名辭妙言說法令人愛好方名樂說五所隨分異如地經說隨音異說名之為辭隨心異說名為樂說六自他分異諸佛菩薩隨自意語名之為辭隨他意語說之為樂是二種語如涅槃說七約法分異亦得名為約智分異如地經說依於世諦正見說法名之為辭依第一義不倒說法名為樂說此據教授觀入時語亦得宣說真諦名辭說世稱樂辭樂之異理亦無量且說斯耳次明大小有無之義通而論之大小皆有小乘法中唯是利根阿羅漢得餘者皆無大乘法中種性已上一切皆具若復通論十信菩薩亦分得之隱顯別論大有小無故涅槃云聲聞緣覺無四無礙問曰經說摩訶𤘽絺羅四無礙第一今云何言小乘中無釋有兩義一多少分別小乘所得少故名無如河少水名為無水此亦如是故經說言聲聞之人或有得一或復得二若具得者無有是處以不具故宣說其無大具得故說有無礙二取捨分別小乘之人於法取著不能自然等照諸法故無無礙諸佛菩薩心無取著自然等照一切諸法故有無礙故涅槃云有取著者即無無礙無取著乃有無礙問曰就通宣說大小齊得應好何須就別言小不得釋言為顯四無礙智是上功德小乘人中得之者尠設有得者不具不勝是故就別道其不得問曰無礙就別唯大不在小者戒定慧等亦如是不釋言齊類理亦無傷但戒定等是通行門凡聖大小咸皆得之四無礙智是上行門上人方有是故設通唯通小乘利根羅漢彰勝隱劣唯在大乘問曰無礙是上功德得通聲聞力無畏等何不如是釋言力等是上上門故小乘人一向不得然德階降相非一准或有功德唯佛有之如地持說謂斷諸習及佛一切種妙智等或有功德佛菩薩有餘者皆無謂首楞嚴定及不思議解脫門等或有功德唯佛菩薩利羅漢有餘人皆無謂四無礙無諍願智邊際智等或有功德唯佛菩薩聲聞緣覺四人有之謂三明等或有功德唯佛菩薩聲聞緣覺那含人有謂滅盡定或有功德唯是三乘賢聖有之謂三無漏根或有功德凡聖皆行謂戒定等德門不同非可一類不得相並次明大小不同之義不同有六一體性不同二依地不同三緣境不同四緣心不同五開化不同六起說不同體不同者小乘無礙十智為體言十智者謂四諦智法智比智盡智無生智等智及他心智如龍樹說辭法無礙唯等智性以緣名故樂說無礙具九智性除一滅智滅智緣無不緣眾生根欲性等隨樂說故義無礙者具十智性十智所緣皆是義故大乘法中莫不皆是一如實智何者如實如地持釋謂清淨智一切智無礙智是如實智何者是其依地不同地謂九地欲界八禪是其九也如龍樹說小乘法中義及樂說在於九地九地所知皆是義故義無礙智在於九地依九地心緣諸眾生根欲性等為他說故樂說無礙亦在九地問曰若言依四空定得緣眾生根欲性等起樂說者依彼得起他心通不釋言不得論說五通在於四禪不在餘定故依四空雖緣眾生根欲性等起於樂說不能明見故無他心通法辭無礙緣名起故唯在欲界及初禪地雜心所說在於欲界及四禪地大乘法中諸佛菩薩起用自在四無礙慧齊依九地何者是其緣境不同聲聞之人但緣小乘十二部經名法無礙緣陰界入四真諦等名義無礙雖知陰等總相麁知不能深細說小乘法名辭無礙說小乘法應小乘心名樂說無礙諸佛菩薩知一切法名法無礙知一切義名義無礙說一切法名辭無礙說一切法應一切心名樂說無礙此等如前第三門中具廣分別何者是其緣心不同聲聞之人於法義等分別攀緣名為無礙諸佛菩薩深證實性捨離妄想無念無緣而能普照一切法界名為無礙何者是其開化不同如地經說菩薩或以一音說法令眾生解即得解了言一音者或隨方言或隨法別以論一也或種種音說令一切大眾生解即解了言種種者或隨方言或隨法異彰種種也或放光說令生解了即得解了或以一切風鈴樹等宣說法音令人解了即得解了何者是其起說不同不同有六一音聲不同諸佛菩薩有法䗍聲無心分別自然普應諸眾生心而為說法聲聞不能二方言不同諸佛菩薩得解眾語言三昧能隨一切差別為說聲聞不能三名字不同諸佛菩薩知名無盡一一法中無量名說聲聞不能四現說不同諸佛菩薩或以口言而現說法或於自身諸毛孔中而現說法或但放光而現說法或依一切風鈴樹等而現說法聲聞不能五所說不同如地經說十方一一微塵之中各有無量不可說界塵數法門諸佛菩薩能具宣說聲聞不能六廣狹不同諸佛菩薩身充法界一時等說聞聲不能此六合為起說不同大小不同差別如是次以無礙對力無畏彰其本末次第之義德實同體無有前後隨相起用非無本末次第之義本末有二一十力為本依十力故起四無礙為眾說法依力無畏破諸外道說四無畏依十力故起一切智漏盡無畏依四無礙能說法故起後二種能說彰道及盡苦無畏二十力為本依十力故起四無畏以有力故於他不怯依四無畏起四無礙以不畏故能為他說故龍樹言依十力故說四無所畏以四無畏莊嚴十力依四無畏說四無礙以四無礙莊嚴無畏四無礙義略辨麁爾菩薩無畏如大智論說化心不怯名為無畏無畏不同一門說四四名是何一總持不忘說法無畏二盡知法藥及知眾生根欲性心說法無畏三善能問答說法無畏四能斷物疑說法無畏言總持者略有二種一者聞持能持教法二者義持能持眾義以此二種不妄名義故無所畏言知法藥及根性者藥有二種一世間法二出世法世法有三一欲界法二色界法三無色界法出世亦三一聲聞乘法二緣覺乘法三大乘法所知根性准法可知於此具了故無所畏能問答者一切異見皆能摧破一切正法悉能󰘟請名為能問無量眾生一時問難一一眾生為無量問菩薩一時悉能酬對名為能答以有此能故得無畏能斷疑者善解說義巧開物心名能斷疑以有此能故得無畏四中初一依陀羅尼說法無畏後三依智說法無畏菩薩無畏辨之略爾第一釋名言四攝者化他行也化行不同一門說四四名是何一布施攝二愛語攝三利行攝四同利攝言布施者以己財事分布與他名之為布輟己惠人目之為施因其布施緣物從道名布施攝問曰此與檀度何別釋言體一隨心分異異相如何直爾與財說為檀度因施授道名布施攝此地持中名隨攝方便彼說愛語以為正攝布施順彼故名隨攝愛語攝者美辭可翫令他愛樂名為愛語因其愛言緣物從道名愛語攝此地持中名攝方便以此愛語正授善法名攝方便利行攝者經中亦名利益攝也勸物起修名為利行以道潤彼故云利益因利緣物名利行攝此地持中名度方便勸修可行度離生死故名為度同利攝者名字不定或名同事或云同行或稱同利通釋是一於中別分同事最下菩薩為化先同眾生苦樂等事名為同事同行為次菩薩為化亦與眾生同修諸善名為同行同利最上化物成德來同菩薩名為同利因同緣物名同利攝此地持中名隨順方便巧隨眾生聞修所行故名隨順名義如是次辨體相此四窮本莫不皆用巧慧為體隨別論之非無差參相如何布施攝中差別有四一者財施二者法施三無畏施四報恩施菩薩思願與無貪俱起身口業捨所施物濟慧貧乏名為財施以法授與名為法施濟拔厄難名無畏施菩薩先曾受他恩慧今還以其財法無畏酬報彼恩名報恩施用此四種為布施攝愛語攝中論其語體離口四過與眾生語是愛語體故地持云可喜語真實語如法語義饒益語與眾生語是愛語性言可喜者不惡口也言真實者不妄語也言如法者不倚語也義饒益者不兩舌也以此對人說法授益名與眾生語若就所說要唯二種如地持說一隨世間語所謂慰問呪願讚嘆二正說法語謂說一切德相應法以此二種為愛語體問曰愛語所說之法與布施中法施何別釋言相同隨心分異為令眾生受法從道說為法施為使眾生樂其法言而受化者判為愛語利行攝中就行有二一離惡攝二集善攝隨人有四如地持說一無德善人方便隨順二有德善人稱揚讚嘆三易調惡人呵責折伏令其改悔四難調惡人神力降伏令其捨惡此四人中對前二人集善攝取對後二人離惡攝取用此諸行為利行體問曰愛語說法授人利行亦爾有何差別釋言直爾說法授與是愛語攝依所說法勸之起修名利行攝同利攝中道義別分同事有二一苦事同二樂事同此二具廣如地持論同行有二一集善行同二離惡行同同利有二一自分德同二勝進行同故地持言此義此善若等若勝授與眾生悉與己同是名同利用此諸行為同利體問曰利行勸人起行同行之中亦勸起行有何差別釋言直爾勸他起修名利行攝自作勸他名為同行體相如是次對六度共相收攝經論不同地持論中就初檀度說布施攝就中四種說同利攝以己所行勸他修故般若之中具足四攝以慧方便起諸行故依阿差未經布施攝中具一切諸度無極以布施中具有財法無畏施故財施攝檀無畏施中攝戒攝忍以此不害不惱他故法施攝餘精進禪慧布施攝中具此三義故攝諸度愛語攝中攝戒攝忍良以愛語離口四過戒分所收故攝戒度以愛語故不毀不罵故攝忍度利行攝中攝精進度以彼利行懃化眾生故攝精進同利攝中攝禪攝慧所成定慧與人同故又更別分布施攝檀如地持說餘三如向阿差末經說次就位論理實四攝遍通諸位隨義且分非無差異異相如何經經說不同如地經中菩薩初地布施愛語二攝增上第二地中愛語增上第三地中利行增上第四地中同利增上五地已上四攝齊等何故初地布施愛語二攝增上釋言初地檀行利他彼能財施故施增上彼修法施故愛語增上何故二地愛語增上彼地持戒離口四過是愛語攝故二地中愛語增上何故三地利行增上彼於眾生修習十種救度之行故三地中利行增上何故四地同利增上彼四地中不捨眾生修行道品故四地中同利增上依阿差末經布施在放初地之中愛語在於二地已上利行在於八地已去同利在於第十地中故彼經言布施攝者名初發心愛語攝者名已修行利行攝者名不退轉同利攝者名一生補處初地之中菩提心起名初發心彼地檀勝故布施攝在彼地中二地已上所起修道名已修行初修持戒離口四過說為愛語故愛語攝在彼地中八地已上法流水中趣佛無間名不退轉第八地中淨土化生第九地中辨才益物說為利行故利行攝在彼地中第十地中去財不遙名一生補處彼地所得上同如來名為同利又十地中與一切生同善根藏亦名同利故同利攝在彼地中位別如是次明因起次第之義德實同時隨人別化亦無次第今且約就修入起用化益一人以論次第於中略以三門分別一修入次第施除外慳其行易為故先行施愛語攝者離口四過戒分所攝行故次難作故布施後明修愛語利行攝者是集善行離惡易成集善難就故愛語後明修利行因前利行成就功德與他上地諸菩薩同故利行後明其同利故地持云有菩薩同利如是同利不示他己所成德與他上地諸菩薩同名有同利不須顯示己德化彼名不示他二起用次第先明同事菩薩尊高眾生卑下彼我殊淳無由攝化菩薩為化迀德從彼現與彼同名為同事故先明之故地持言有菩薩不同利示同利菩薩實德不與彼同名不同利現化同彼名示同利於此門中先後不定何故如是所化之人有貧有惡若對貧人先行布施濟其貧苦次行愛語授之以法後明利行勸物起修若對惡人先行愛語化令捨惡次行布施隨順資養後以利行勸令起修地持論中多從後義以論次第三攝益次第此就一人以論攝受益其中次第與初門同先以布施攝取其身次以愛語攝取其心令生信解次以利行化之起行因其利行化彼成德與菩薩同故次第四明其同利故地持言有菩薩同利示同利菩薩為他先與彼人同修所行名有同利彼所化者同修成德示同菩薩名示同利四攝之義辨之麁爾淨法聚因法中此卷有三十一門五願之義出地持論求義名願願別不同一門說五五名是何一發心願二者生願三境界願四平等願五者大願五中初一是自利願後四利他發心願者菩薩自為發菩提心求大菩提名發心願後利他中言生願者求利他身為眾生故願未來世隨善趣生以道益物名為生願問曰何故不願惡趣釋言願心有其二種一為拔苦願生惡道二為授善願生善趣善趣眾生堪受道故境界願者求利他智願未來世成就五種無量之智正知五種無量境界名境界願五無量者一眾生境無量二世界無量三法界無量四調伏界無量五調伏界方便界無量此義如後五無量中具廣分別平等願者求利他行願未來世一切菩薩四攝之行平等成就名平等願言大願者正求利他願未來世於眾生以四攝法平等饒益名為大願故論釋言大願者即平等願用前等行廣利人故五願如是言五戒者所謂不殺不盜不邪婬不妄不飲酒是其五戒也此五能防故名為戒前三防身次一防口後之一種通防身口護前四故問曰身中打縛等事並是不善何不說離釋言打縛是殺眷屬但言離殺則已具攝故不別論又此過輕世人難持故不說離問曰離殺離盜之中不言離邪離婬之中偏言離邪邪釋言殺盜唯邪無正有皆須離是故不須以邪別之婬則不爾有正有邪自妻為正侵他為邪為簡正婬故說不邪問曰何故餘戒法中有婬皆離五戒之中偏離邪婬釋言五戒被在家者在家之人自妻難斷故偏離邪又成實言若婬自妻不墮地獄是故簡之偏言離邪問曰八戒亦被在家以何義故有婬皆離不說離邪釋言八戒是在家人持出家法故似出家者有婬皆離又復八戒時短易持有婬皆離五戒盡形時久難持故偏離邪以難持故乃至在家初果聖人亦不能離問曰口過乃有四種以何義故偏離妄語不離餘三龍樹釋言妄語重故偏說離之又復妄語故作心起餘則不定或有故作或不故作又復妄語攝餘口過兩舌等罪不應法故皆名妄語若說離妄餘者皆隨故不別論又兩舌等在家難持故不說離故雜心言出家之人尚不能離況在家者問曰飲酒不惱眾生何故須離論言飲酒是放逸門多生罪過是故須離問曰一切歌舞等事何不說離以過微故又在家者難常持故所以不說次辨遮性五中前四遠離性罪後之一戒防禁遮惡前離性罪是其戒體後離遮惡是助戒法又前戒體是其所護後一助法是其能護所護如菓能護之者如似薗牆論說如是次辨得戒有分有具有人說言五戒之法具受乃得有人宣說不具亦得若依毘曇具受乃得分受不得門曰若言具受得者是義不然如經中說優婆塞義差別有五一者一分二者小分三者多分四者具足五者斷婬若具受得云何得有一分等異毘曇釋言此據持中宣說一分小多分等不關受事於五戒中具受得竟若於一戒名為一分若持二戒名為小分若持三四名為多分若具持者名為具足若於自妻亦不婬者名為斷婬若依成實分受亦得量其分齊或受一二乃至具足故彼論言隨受多小皆得據極說五以分得故經中宣說一分多分乃至斷婬大智論中同成實說次辨時分於中有二一約要期以辨時分二約法辨時言約要期辨時分者要期有三一者要期盡一日夜所謂八戒二者要期盡於一形所謂五戒出家戒等三者要期盡未來際謂菩薩戒言約法者如毘曇說有佛法時受戒則得無時不得以戒必依佛法受故若先受得佛法雖滅成就不失成實法中乃至法滅人十歲時受戒亦得問曰爾時既無佛法依何受得釋言爾時雖無人授但自要期結誓斷惡亦能得之次就人趣形報分別趣謂五趣依如毘曇五戒唯在人天中受不在餘趣成實法中人天鬼畜一切皆得趣別如是言就人者依如毘曇佛弟子等得受此戒外道不得成實法中外道亦得阿含經中宣說外道得受八戒當知五戒亦應得受涅槃經說供養外道持戒之者得無量報明亦得受人別如是言就形者依如毘曇男女得受餘皆不得依如成實律儀品中黃門無根不能男等皆得之不局男女五戒之義略辨如是第一釋名五品十善出地經論順義名善順有三種一順益上昇名之為善若從是義下極三有人天善法齊名為善二順理名善謂無漏行若從是義下極二乘所修善法皆名為善同順理故三體順名善謂真識中所成行德相狀如何法界真性是己自體體性緣起集成行德行不異性還即本體即如不乖稱曰體順若從是義唯佛菩薩體證真行是其善也良以所對惡有三故善分此三言三惡者一違損名惡若從是義唯三塗因及人天中別報苦業是其惡也翻對此故宣說初善二違理名惡取性心中所造諸業皆違法理同名為惡若從是義上極凡夫有漏善業猶名為惡翻對此故說第二善三體違名惡一切妄心所起諸業違背真體同名為惡若從是義上至三乘緣照無漏齊名為惡妄心起故翻對此故說第三善名義如是次第二門開合不定總唯一善簡凡異聖分之為二聖別大小通凡說三小中開分聲聞緣覺二種善異通餘說四大中離其佛與菩薩兩種善別通餘說五凡中別分人天善異通餘說六廣則無量今據一門且論五種開合如是次約人位辨其通局人有五階所謂凡夫聲聞緣覺菩薩及佛通局如何善有二種一者善法二者善行此二何別別有四種第一義者法通理事行唯在事第二義者法通有情及與非情行唯在有情第三義者法通善惡及與無記行唯是善第四義者法通自他行唯局別法云何通他人所行得為己法己之所行得為他法行云何別己行不得說為他行他行不得說為己行有斯差異故分兩門今先就法辨其通局義別有四一隨人別分凡夫善法唯就凡說乃至佛善唯就佛說無相通理二簡勝異劣於此門中下不兼上上得兼下以是義故凡夫最劣唯有凡善無餘四種聲聞次勝其有聲聞凡夫善法無餘三種緣覺轉勝具有緣覺聲聞凡夫三種善法無餘二種菩薩具四無其佛善如來具足一切善法三簡大異小凡夫二乘是其小故下不兼上上得兼下備如向辨菩薩及佛是其大故並皆具足一切善法精麁為異以並具故二地菩薩攝五十善為善攝善戒四就實通論凡夫二乘菩薩及佛一切皆具五品善法此就真實如來藏中十善法門以論具矣凡夫心中即具法界一切善法今雖未現法實常有二乘亦然菩薩小見至佛圓見良以法界無增減故一切皆具法之通局辨之麁爾次就善行以論通局於中有三一隨人別分二簡勝異劣三簡大異小與前法中初三相似行唯在事不同法故闕無第四凡聖皆具通局如是次明所治同異之義五品十善所治之障義有同異所言同者莫不皆離十不善業所治既同何緣得分五品善別釋言離之有遠有近故得分為五品善別凡夫十善離之最近乃至佛善去之最遠所言異者凡夫十善正離業道餘之四種離業根本五住煩惱是業根本聲聞緣覺同治四住聲聞解劣見法麁昧所治不精緣覺智勝見理深明所斷精盡菩薩及佛同滅無明菩薩智淺離之未窮佛智圓極斷之畢竟有此差別故分五品五品十善辨之略爾就初門中先釋其名後辨其相名字是何一不淨觀二慈悲觀三因緣觀四界分別觀五安那般那觀此五經中名五度門亦曰停心言度門者度是出離至到之義修此五觀能出貪等五種煩惱到涅槃處故名為度又斷煩惱度離生死亦名為度通人趣入因之為門言停心者停是息止安住之義息離貪等制意住於不淨等法故曰停心名字如是相狀云何不淨觀中略有二種一厭他身觀他不淨二厭自身觀自不淨觀他身中有其九相一者死相二者脹相三青瘀相四膿爛相五者壞相六者血塗相七虫敢相八骨鎖相九離壞相大智論中加一燒相少一死相此義如後九相章中具廣分別觀自身中有五不淨如大智論說一種子不淨是身過去結業為種現以父母精血為種二住處不淨在母胎中生藏之下熟藏之上兩界之間安置己體三自相不淨是身具有九孔常流眼出眵淚耳出結𦡲鼻中出洟口出延吐大小便道流出屎尿四自體不淨是身具有三十六物所共合成如大智論說一髮二毛三爪四齒五皮六肉七骨八髓九筋十脈十一牌十二腎十三心十四肝十五肺十六大膓十七小膓十八胃十九胞二十屎二十一尿二十二垢二十三汗二十四淚二十五結𦡲二十六洟二十七唾二十八膿二十九血三十黃陰三十一白陰三十二肪三十三𦙇三十四腦三十五膜三十六精於此門中要唯二種一皮等觀二除去皮肉為白骨觀骨觀有三如毘曇說一者始業觀察自身從頭至足除去皮肉作其骨相二已習行觀彼骨鎖以漸寬廣周滿大地又觀彼骨展轉相對大風飄搏變為雪聚修此骨相極令純熟不作心想任運現前三思惟已度於彼骨鎖以漸略之還至自身於其所緣清淨寂靜唯觀一色此是第四自體不淨五終竟不淨此身死已埋則成土虫噉成糞火燒成灰究竟推求無一淨相名終竟不淨慈悲觀者普緣眾生作其與樂拔苦之想名慈悲觀於中廣有七品修習如前四無量章中具廣分別因緣觀者於彼生死十二因緣分別觀察是觀不同略有二種一順二逆逆順不同略有兩門一前後分別從前向後次第觀察名為順觀從後向前次第推之名為逆觀二空有分別有觀名順順法相故空觀名逆逆諸法故五度門中因緣觀者就初門說界分別者依如毘曇為六界觀名界分別言六界者一地二水三火四風五空六識如論中釋地為水界潤故不相離水為地界持不流散火成熟故不淤壞風動飄故得增長以空界故食等出入識界合故有所造作此六差別無我人故若依涅槃經觀十八界名界分別十八界義如上廣釋於此分別知無我人數息觀者觀自氣息繫心數之無令妄失名數息觀於中分別略有四種一者增數以一為二二者減數以二為一三者亂數出作入想入作出想四者等數以一為一心散亂者為前三數心不亂者為後一數數之至幾極不過十於彼十中不滿心忘還從一起若心不亂至十便迴何故唯十不增不減論自釋言畏心散故不得過十懼心聚故不得減十出入息中數何為十是義不定內氣增者偏數出息內氣小者偏數入息氣息調者入出俱數如雜心說入五出五合為十也出入息中先數何者如論中說先數入息後數出息良以生時入息在前故先數入命終之時出息在後故後數出相狀麁爾次明五度治患不同如經中說多貪眾生教觀不淨貪有五種對治各異何者五貪一者色貪男女相愛以不淨觀而為對治二親戚貪亦名婬貪眷屬相憐名親戚貪親情相愛尋續不斷名為婬貪如多日雨名為婬雨多日之風名曰婬風此亦如是不同世人姦逸名婬此之婬貪捨無量心而為對治故雜心云捨無量心對治婬貪三者財貪悋惜身財檀度為治四名聞貪求善稱譽身空為治五善法貪愛著善法法空為治今此偏說色貪對治為初度門以此過重受生根本故偏說之色貪有二一愛自身觀五不淨而為對治二愛他身九相為治愛他身中有四種欲一威儀欲二形色欲三處所欲四細觸欲威儀欲者死相為治第二形色青淤膿爛血塗為治處所欲者脹壞虫食分散為治細觸欲者骨鎖為治問曰九相能治貪欲與彼十相對治何別釋言九相但能遮伏十相能滅九相能伏如似縛賊十相能滅如似殺賊差別如是十相之義後當別論多瞋眾生教慈悲觀慈悲二心治有通別通則俱治一切瞋恚則則各異如涅槃中六門別之第一義者瞋有二種一能奪命二能鞭撻斷命之瞋麁而易捨修慈悲能治鞭撻之忿輕而難離修悲方治第二義者瞋有二種一瞋眾生二瞋非眾生嗔眾生者應生所起性容輕薄易除易遣修慈能治瞋非眾生者不應生處起性必深厚難離難捨修悲方離嗔非生者於眾生處灼然亦嗔故曰深厚第三義者嗔有二種一有因緣二無因緣有緣生嗔應生處起性容浮薄易除易捨修慈能治無緣生者性必深厚難除難斷修悲方治無緣生者有緣亦嗔故曰深厚第四義者嗔有二種一緣過去久因緣生二緣現在近因緣生緣於過去久緣生者去境玄遠瞋容輕薄易除易捨修慈能治緣現生者近境逼心忿惱必深難裁難忍修悲方治第五義者嗔有二種一嗔聖人二嗔凡夫憎聖人者可敬處起易除易捨修慈能治嗔凡夫者可憎處起難忍難捨修悲方治第六義者嗔有三品上中及下上嗔易息修慈能治中嗔次難修悲方治下嗔難斷修慧方離慈悲不治愚癡多者教觀因緣癡有四種一迷世事五明為治二迷世俗因果之法十二緣觀而為對治三迷二諦有無之理以二諦觀而為對治四迷真實如來藏性實證為治今說第二為因緣觀問曰經說聲聞鈍根教觀四諦緣覺利根教觀因緣今云何言愚癡眾生教觀因緣龍樹釋言此愚癡者不如牛羊全無所知蓋乃外道邪見利根迷正因果故說為癡以利根故能觀因緣然因緣中治患非一今據一門且言治癡著我多者教分別界依如毘曇六界分別明無我人涅槃經中十八界觀明無我人是身唯有六根六塵及識故所治之我或一二三乃至六十五種差別無我章中已廣分別思覺多者教令數息覺有八種所謂欲覺嗔惱親里國土不死族姓輕侮此義如前八覺章中具廣分別問曰有人諸患等分以何為治成實法中十六特勝能為對治依如觀佛三昧經中觀佛三昧能為對治毘曇法中義亦同此以佛相好非是三毒境界故爾問曰何故諸煩惱中偏說對治貪嗔癡我及與覺觀以為度門不說餘結以此凡夫多所起故又貪嗔癡是三毒根我為一切諸見根本覺觀妨道故偏治此以為度門餘不如是所以不說又餘煩惱皆是觀收故唯說五次就三善分別五度言三善者所謂無貪無嗔無癡三善根也五度觀中不淨觀門是無貪性慈悲觀門是無嗔性餘三觀門是無癡性若論眷屬即五陰性定共無作是即色陰受數為受想數為想心王為識餘為行陰次就地論地謂欲界未來中間及八禪地約此諸地分別五度初不淨觀是其欲界未來中間初禪二禪五地所攝依欲界地聞思慧心作即欲界攝依未來等彼慧心作即彼禪攝問曰何故三禪以上不起此觀釋言欲界有二種欲一者身欲二者心欲五識地中有其身欲意識地中有其心欲故從欲界至禪中間修不淨觀對治彼欲初禪地中亦有二欲眼耳及身三識地中有其身欲意識地中有其心欲故依二禪修不淨觀對治彼欲二禪以上單有心欲無有身欲故三禪上不修此觀又三禪中樂樂於自樂四禪以上其心寂靜不樂觀此不淨之事故三禪上不為此觀設令修習小故不論慈悲觀者依如毘曇欲界四禪未來中間七地所攝成實法中一切地攝大乘法中麁同毘曇細同成實因緣界入二種度門一切地攝安般念者五地所攝所謂欲界未來中間及彼二禪三禪地家方便道攝雖五地攝多用欲界聞思慧心作問曰初禪二禪三禪根本定中以何義故不為此觀釋言數息為求禪定彼根本定定心已成是故不為又問何故四禪以上不為此觀彼地已離出入息故五停心義大況麁爾如成實說定能生聖與聖作因名聖支定聖支不同一門說五五名是何一是喜定二是樂定三是清淨心定四明相定五觀相定初禪二禪名為喜定三禪名樂第四禪中免三災絕四受滅出入息名清淨心定此三猶是世俗四禪依此三種發生理解名明名觀始觀五陰苦無常等名之為明破壞五陰觀五陰空說以為觀問曰何故世俗定中唯說四禪以為聖支生聖強故又問此五位在何處釋言前三位在外凡後之二種聞思已去其中辨義進退不定一義釋云聞思位中習解方便名之為明修慧位中現見二空說以為觀第二釋云四現忍心同名為明無相已去齊稱為觀以小類大大亦應有大中前三亦在外凡明在種性觀在解行亦可明在種性解行觀在地上五聖支定略辨如是五聖智三昧如成實論五聖智品說名字是何一聖清淨三昧二非凡所近智者所讚三昧三寂滅妙離三昧四現樂後樂三昧五者一心出入三昧聖清淨者行者在於見諦道時所修禪定時若起煩惱則以智慧除彼煩惱令定清淨名聖清淨非凡所近智所讚者行者能破世俗假名入無相位所得聖定名非凡近智所讚也寂滅離者論自釋言薄諸煩惱令貪等滅名為寂滅此斯陀含所得之定妙盡欲界微細煩惱名為妙離此阿那含所得之定現樂後樂者於現在世證煩惱斷名為現樂未來世中得泥洹果名為後樂此上二界一切煩惱對治定也一心出入者論自釋言行者常行無相心故名為一心出入三昧此一在於無學位中准小類大大亦具有解行已前名聖清淨歡喜地中名非凡近智者所讚二地已上至第八地名寂滅妙離九地十地名現樂後樂佛地名為一心出入問曰何故說此五種成實釋言佛明定中非但繫心亦有聖智是故說之五聖智三昧相別麁爾言五智者一法住智二泥洹智三無諍智四者願智五邊際智法住泥洹從境為名相狀如何汎釋有六一就有為無為分別知苦集道有為之法法相存立名法住智觀察滅諦無為之法名泥洹智泥洹胡語與彼涅槃原是一名傳之音異二望生死增損分別觀集生苦增長生死名法住智觀道趣滅減損生死名泥洹智又觀諸法無常苦空趣向涅槃是亦名為泥洹智矣故論說言增長生死名法住智減損生死名泥洹智三空有分別知世諦有名法住智了真諦空名泥洹智四望有法增損分別觀察有法從因緣集名法住智觀法無常苦無我等趣入空理名泥洹智五事理分別了知真實如來藏中法性常住名法住智故經宣說真諦之法以為法界法住知其事滅無為之法名泥洹智六直就真諦隨義分別知第一義法性常住名法住智知一苦滅名泥洹智此六種中隨宗別分初之兩門是毘曇法中間兩門是成實法後之兩門是大乘法以深攝淺初之兩門是毘曇法前之四門是成實法六門是俱大乘之法初二如是無諍智者就能為名得此智時不與物競名無諍智此義云何聖人常恐違眾生心令起煩惱凡所為作類察物情知其心欲能以巧慧善順隨之名無諍智言願智者從方便為名聖人修得捷疾智故於一切法隨願欲知即能知之名為願智邊際智者從境為名身報窮處名為邊際聖人修得自在智故於此邊際修促隨心名邊際智問曰此智所延之報誰為集因釋言所延之因不異直以邊際住持力故令此身報相續不壞報不壞故酬因無盡如似仙藥延命不死以不死故酬因不斷此亦如是問曰所延由邊際智邊際望彼說集可得釋言不得失言集者能生為義修但能治不能生果故非是集因譬如好器盛水不漏非謂是水即從器生彼亦如是次辨體性此五皆用慧數為體於中別分法住泥洹小乘法中一切智為智體小乘之人總能知一切法故大乘法中或一切智或一切種是義云何大乘法中知世諦者名一切種知真諦者名一切智於彼法住泥洹智中差別非一為是不定若就世諦知有為法名為法住知無為法名為泥洹是則二種莫不皆用種智為體問曰何故二乘知此名一切智如來知此名一切種釋言二乘但能總相知一切法故名一切智如來於中種別知故名一切種故龍樹云聲聞緣覺有一切智諸佛如來有一切種若就真諦知理常住名法住智知理寂滅名泥洹智二種皆用一切智為體若知世法名法住智知真諦空名泥洹智是則法住種智為體泥洹智者一切智為體若說了知真諦常住為法住智了知世諦事滅無為為泥洹智是則法住一切智為體泥洹智者種智為體第三無諍巧智為體善巧隨順眾生心故第四願智無礙智為體知法種捷疾無障礙故第五邊際自在智為體修促知心得自在故次就有漏無漏分別法住泥洹毘曇法中通漏無漏等智觀者是其有漏聖智觀者是其無漏成實法中泥洹無漏法住不定在見道前說為有漏在見道上義有兩兼一切聖人名用心起不生漏故名為無漏非是現觀空斷漏行故名為有漏大乘法中義別有二一約境分別於此二中知世諦者是其有漏知真諦者是其無漏二就心分別心中有三一等智觀二俱有漏二者緣照無漏智觀亦漏無漏緣修治障名為無漏性是妄想分別心法名為有漏三真智觀一向無漏後之三智毘曇法中一向有漏等智攝故成實法中亦漏無漏無學聖人名用心起不生漏故名為無漏非是觀空斷漏行故名為有漏大乘法中義別有二一約境分別此三知於世諦法故一向有漏二約心分別心有真妄分相論之妄心所起一向有漏性是妄想煩惱法故真心所起一向無漏體非妄想煩惱法故隨義通論妄心所起亦漏無漏與成實同名用心起故名無漏非是觀空斷漏行故名為有漏真心所起亦漏無漏體出妄想名為無漏作用隨世名為有漏有漏無漏辨之麁爾次就位論位分有五一者外凡二者內凡三者見道四者修道五無學道小乘法中法住泥洹初位中無後四位有之後之三智第五位中有前四無之以是增上勝功德故大乘法中除邊際智餘之四種初位中無後四有之邊際一智位分不定將小類大局在地上學窮處論在第十地後身菩薩於生死邊得自在故以實通論種性已上皆悉得之生死之中麁細無量隨在何邊際皆自在故次就人論人謂凡夫聲聞緣覺菩薩如來凡夫之人五智皆無緣覺人中但有法住及泥洹智無餘三種以後三智依教修起緣覺出世無教可依是故無之聲聞菩薩如來齊具聲聞之中法住泥洹一切皆有後之三智增上利根羅漢有之餘者皆無以此增上勝功德故以利根者得願智故能於三千大千世界神變自在乃至無色諸眾生心亦能知之次就處論處中有三一者身處二者心處三者境處言身處者法住泥洹三界身中皆得修起餘之三種聲聞人中唯在欲界三天下人能得修起除欝單越依說起故故論說為三方依矣菩薩不爾於一切處皆得修起言心處者法住泥洹從欲界心乃至非想皆得修起問曰欲界何心修起依如毘曇欲界地中聞慧思慧二種心起成實大乘欲界地中三慧心起彼說欲界有禪定故後之三智小乘法中依第四禪勝功德故諸佛菩薩麁同小乘以實通論一切地心皆得修起心自在故言境處者法住泥洹及與願智用三界法以為境界無諍智者唯欲界中未生惱心以為境界彼觀欲界未生惱心護令不起瞋恚唯在欲界地中故論說言緣於欲界未生惱矣邊際智者小乘法中唯以欲界身報為境邊際唯在欲界修故諸佛菩薩以一切處身報為境一切身中皆自在故五智如是五忍之義出仁王經慧心安法名之為忍忍行不同一門說五五名是何一者伏忍二信忍三順忍四無生忍五寂滅忍言伏忍者就能為名始習觀解能伏煩惱故名伏忍言信忍者從伴立稱忍體是慧與信相隨故從伴說稱為信忍是義云何信有兩種一者證信從前伏後觀心轉深分證法性於所證法證信清淨故名信忍二者玄信以己所得仰類上法信解不疑故曰信忍言順忍者就能為名依前信已更修勝慧趣順無生以能上順故名順忍無生忍者從境為名理寂不起稱曰無生慧安此理名無生忍亦得名為遣相為目得此忍時捨離生相故曰無生寂滅忍者從境為名一切法界常寂不動名為寂滅慧安此法名寂滅忍亦得名為當相為目捨緣分別心體寂滅名寂滅忍問曰寂滅無生無我及空平等有何差別通釋是一是故諸地齊得此義於中別分非無差異異相如何觀法虛假遣其定性是無我義此理最淺破相入如名空平等此理次深證實離相由來不起名為無生此理轉深法界皆寂名為寂滅不同無生唯實無相此理最勝以不同故諸地之中亦得差異異如後論名義如是次就位論第一伏忍通則遍在一切地前於諸地前始觀未斷斯名為伏別則唯在種性解行以此世間未入聖位不能永斷故偏名伏問曰地持宣說種性二障清淨似永不伏彼文復說解行菩薩有其種種煩惱上纏涅槃亦云地前菩薩具煩惱性名為凡夫似如具在非伏非永仁王說伏似非永非具在其義云何釋言煩惱麁細非一於中麁者種性地時已伏已斷地持據此說為二淨中品之者地前始伏未能永斷仁王據此說為伏忍微細之者地前菩薩未伏未斷地持所說解行菩薩有其種種煩惱上纏據此為言涅槃所云具煩惱性義有兩兼若望中品伏而未斷亦名為具若望細品未伏未斷亦得名具若復細論煩惱無量或有煩惱十信中伏種性時斷或有煩惱種性時伏解行中斷或有煩惱解行中伏初地時斷或有煩惱初地時伏二地中斷如是次第乃至佛地若復細論從初發心乃至佛地念念之中前伏後斷以有此義聖說沈浮種種不同今據一義且說地前以為伏耳是伏有三謂下中上下在習種中在性種上在解行第二信忍通亦遍在如道品中所說之信別唯在於初二三地如仁王說信中下品在於初地中在二地上在三地問曰論說證信兩地信在地前故論說言願善決定已入初地非信地攝今說信忍何故在於初二三地釋言信者是其始相世間中說世與出世相對有二一地前地上相對分別地前世間說為信地地上出世判為證地二就地上隨相以分初二三地是其世間說為信忍四地已上是出世故更與異名名為順忍無生忍等問曰若言信是始相世間說者四不壞信應在世間何故就彼出世說乎釋言不壞是其證信故就出世證處論之不同玄信在出世故或對地前初地出世名不壞淨故地持云初地菩薩得不壞淨生歡喜心或復對彼三地已還世間之行四地出世名不壞淨故地持云四地菩薩不壞淨首如修多羅第三順忍通亦遍在別唯在於四五六地如彼仁王及地經說以此三地破相趣寂順入無生故說為順順有三品下在四地為道品觀中在五地為四諦觀上在六地十法平等及因緣觀無生忍者通亦遍在別則不定如龍樹說初地已上亦得無生若依仁王及與地經無生在於七八九地下在七地始習無生中在八地成就無生上在九地無生忍滿問曰前來以何義故不名無生至此方論釋有四義一就行以論前六地中差別修道諸行漸起初地起願二地起戒三地起定四地修起道品之慧五地修起諦相應慧六地修習緣起之慧以此諸行分分新生故非無生七地已上念念頓起一切佛法無有別行新起之者故名無生二據修以解初至六地功用修道修心未熟故名為生第七地中修無功用八地已上成無功用修心純熟故曰無生三約有無二法以解前六地中有無二行前後互起不能雙修以互起故名之為生七地已上寂用雙修無有間起故名無生四就一相如理以釋初地已上觀法虛假破遣定性名得無我四地已上破相入如未能證實自體無相故非無生七地已上證實離相知法本寂由來不起故名無生寂滅忍者通亦遍在別唯在於十地已上於中唯有上下二品如仁王說下在十地上在如來故經說言下忍行中名為菩薩上忍中行名之為佛問曰此忍九地已前何故不得以彼趣求一相寂滅無分別法未能了達法界皆寂故不得此問曰何故三持之中地前分多地上為一此五忍中地前為一地上分多釋言地位開合不定或有開前合後如彼三持三決定等或開後合前如五忍等或前後俱開如五方便及六地等或前後俱合如彼證信二種地等門別各異寧可一類五忍之義大況麁爾五菩提義如大品經無生品說彼經直云五種菩提不列名字論有二釋一以聲聞緣覺大乘三種菩提及與順忍無生法忍合說為五第二直就大乘之中隨義分五五名是何一發心菩提二伏心菩提三明心菩提四出到菩提五無上菩提言發心者論云在於無量生死發菩提心求大菩提因中說果是故名為發心菩提言伏心者論言菩薩斷諸煩惱降伏其心行諸波羅蜜名伏心菩提明心菩提者論言菩薩觀三世法本來總別得法實相畢竟清淨所謂般若波羅蜜相名明心菩提言出到者論言菩薩於般若中得方便力不著般若滅一切煩惱得無生忍出離三界到薩波若名出到菩提言無上者論言道場斷煩惱習得阿耨菩提名為無上問曰此五位分何處文無定判義釋有三一義分別發心菩提在種性前善趣位中以此在於無量生死求菩提故伏心在於種性解行以此位中伏忍攝故明心菩提者在於初地乃至六地以此諸地得無我智破諸法故出到在於七地已上乃至十地以七地上出離情相到無生忍故名出到又七地上得方便智不著有無能出三界到菩提故名為出到如彼論說得方便力不著般若猶七地上十方便慧於空不著得無生忍猶七地上無生法忍無上菩提在於佛果第二義者發心菩提在於地前以此發心求出道故伏心在於初二三地以此三地修世間行伏煩惱故明在四地五地六地以此三地同修慧明順無生故後二如上第三義者發心菩提還在地前伏心在於初地已上乃至五地論言伏心斷諸煩惱行諸波羅蜜此五地中修施戒忍精進及禪五度行故明菩提者在第六地論言明者謂般若相般若在於第六地故後二同前此五種中前四是因後一是果問曰前四通皆是因何故論文偏言發心因中說果釋言望彼無上菩提前四皆是因中說果隨分論之伏心已上分證菩提是故不名因中說果初發心者一向未證是故名為因中說果云何得知伏心已上分證菩提釋言有驗如法華論釋法華經所言八生乃至一生得菩提者謂初地證智故知地上亦證菩提又涅槃說須陀洹人八萬劫到乃至辟支十千劫到謂到性地阿耨菩提明種性上亦證菩提以同證故論家不名因中說果五種菩提辨之麁爾五種方便如地持說巧修上順名為方便方便不同一門說五五名是何一隨護方便二無罪方便三思惟方便四淨心方便五決定方便五中前二是種性位次一在於解行位次一在於初地已上乃至七地後一在於八九十地言隨護者種性地中集善行也行有福智智慧之行隨法防護福德之行隨人防護謂修福時自護護他故曰隨護言無罪者種性位中離過行也行修離過故曰無罪言思惟者論自釋言謂解行地以解行中思量出道故曰思惟言淨心者論自釋言謂解行地以解行中思量出道故曰思惟言淨心者論自釋言從淨心地至具行地此出世間證心清淨故曰淨心言決定者謂決定地決定行地及畢竟地決定地者是第八地決定行者是第九地畢竟地者是第十地此三在於法流水中決定趣向無上菩提故曰決定五種方便略之云爾五種善法者謂信戒施多聞智慧始於三寶得清淨心名之為信依信起行行初離過故次明戒既離惡已次修善行善有福智福行易為故次明施既修福已次宜起智智由聞法故次明聞依聞起慧故次第五明其智慧五善如是五行之義出涅槃經名字是何一是聖行二是梵行三是天行四是病行五嬰兒行言聖行者就人為名如經中釋諸佛菩薩是其聖人聖人之行名為聖行又此亦得當相為名會正名聖此行會正故名聖行問曰五行皆聖人行何故獨此偏名聖行釋言諸行名有通別通則一切皆是聖行於中別分初一名聖餘者隨義更與異名良以此行正聖人自行之體故偏名聖言梵行者當相為名梵名為淨利他之行能為一切不善對治離過清淨故名為梵亦可此行從果為名初禪已上離欲果報名之為梵四無量等能生梵果故名梵行又復涅槃亦名梵果此行能得說為梵行言天行者當相為名一切禪定名為天住天住之行名為天行亦可此行從果立稱初禪已上淨天果報名之為天禪為彼因名為天行又禪能得大般涅槃第一義天亦名天行言病行者從所治為名罪業是病治病之行故名病行嬰兒行者有二種一者自利二者利他若論自利從喻為名行離分別如彼嬰兒無所辨了名嬰兒行若論利他從所化為名如經中說凡夫二乘始行菩薩如似嬰兒化此嬰兒名嬰兒行名義如是次辨體相聖行體者經說有三一戒二定三者智慧此三如上三學章中具廣分別梵行體者依經有二一七善法化他之德二四無量化他之心何者七善如經中說一者知法二者知義三者知時四者知足五者知自六者知眾七知尊卑七中前五是自利行後二利他自利二行具足方堪益物是以明之言知法者知佛所說十二部經言知義者知經所說一切法義言知時者知起行時知如是時任修寂靜如是時中任修精進如是時中任修捨心如是時中任修施戒如是一切言知足者是節量行知於飲食湯藥眾具受求以限故曰知足言自知者於前所修自行功德有成就者如實知之故曰自知故經說言菩薩自知我有如是信戒施等言知眾者善知剎利婆羅門等種種眾別如應教化知尊卑者知彼所化行有優劣量宜勸道七善如是四無量心如上廣辨有人更說知見覺等以為梵行案經以求四無量慧知見覺心及六念等亦是第四捨中所收不應別分天行體者謂八禪定此義如後八禪章中具廣分別此前三行猶地持中三住所攝初聖行者是彼聖住第二梵行是彼梵住第三天行是彼天住前三攝善後二離過懺治前法名為病行不起後過名嬰兒行又化嬰兒令不起過亦得名為嬰兒行矣體相如是次就位論此五通則遍在諸地隨相別分修在地前成在地上此云何知如經中說定行成時住堪忍地慧行成時住不動地慈行成時住於極愛一子之地捨行成時住空平等地所成皆在初地已上明知修處在於地前五行如是五生之義出地持論受報隨物故名為生生別不同一門說五五名是何一息苦生二隨類生三者勝生四增上生五者最後生此五通論皆遍諸地隨相別分前三地前後二地上息苦生者菩薩願力自在力故受生三界隨所生處能除物惱名息苦生所息之苦略有二種一息現苦謂三劫時及於餘時能息物苦二息當苦邪見眾生奉事天神及諸惡行教令遠離不受當苦隨類生者菩薩願力自在力故與物同生教令離惡化之住善名隨類生言勝生者菩薩自以功德善業於人天中受八勝生言八報者如地持說謂壽具足色具足等增上生者初地已上十王等報名增上生最後生者菩薩學窮受生剎利波羅門家得阿耨菩提作一切佛事名最後生問曰此五二種生中為是分段為是變易釋言此五在地前者亦是應化亦是分段願力自在力故隨物現受故是應化隨所生處即與有漏結業相應故是分段所受是其六道身故非是變易故在地上者惡道之身唯是應化惡業盡故非是分段善道之身亦是應化應化如前亦是分段地上菩薩有漏殘氣未盡隨所生處與之相應故是所受亦是六道身故非是變易此義如前二生死中具廣分別五生如是五無量者是化他智名字是何一眾生界無量二世界無量三法界無量四調伏界無量五調伏方便界無量善知所化眾生差別名眾生無量善知眾生住處不同名世界無量知諸眾生心心所起善惡等法用之教化名法界無量知諸眾生根性差別名調伏無量然此非直知調伏心亦知不調以調為主故偏言耳知度生法名調伏方便度生法中行修善巧名為方便用此授人調令起行名調伏方便又復令他起行善巧亦名方便問曰如彼四無量心名為無量今此五種亦名無量無量之言為當在境為就心說釋言不偏癈心論境四境五境俱是無量約境論心四無量心五無量智皆是無量名義如是次辨其相如地持說六十一種眾生名眾生無量何者是其六十一種文無定判有人釋言調伏界中就人不同有五十五加以六道為六十一或可如此要略如是若隨心別形類不同地處差異難以限算故地持言隨意地身則有無量十方世界國土不同有無量種如娑婆等名世界無量無善惡無記三性之法一一分別各有無邊名法界無量調伏界者如地持說從一至十有五十五廣亦無邊調伏方便如地持論成就品說二十七種方便一一各有九品分別為無量種次明五種次第之義如地持說菩薩方便為化眾生是故先說眾生無量所化眾生住處可得是故次說第二無量用何法化是故次說第三無量依何心化是故次說第四無量化住何法是故次說第五無量次對十盡共相收攝十盡之義如地經說一眾生界盡二世界盡三虛空盡四法界盡五佛出世界盡六涅槃界盡七如來智界盡八心緣界盡九佛境界智入界盡十世間轉法轉智轉界盡此十皆悉該攝窮極故名為盡眾生無量攝眾生盡世界無量攝世界盡虛空界盡法界無量攝法界盡調伏無量攝心緣界盡調伏方便攝佛出世界涅槃界如來智界佛境界智入界盡五種無量共攝第十世轉法轉智轉界盡以彼總收次對地經二十種無量共相收攝何者二十如彼經說一無量眾生界二佛無量化業三無量世界四佛無量淨土五無量法界六佛無量智七無量劫八佛無量通達三世界事九無量隨信化十無量根十一無量隨根說十二無量心行十三佛無量心行十四佛無量說對治十五無量聲聞乘法十六佛無量說聲聞乘十七無量辟支佛乘法十八佛無量知辟支佛乘十九無量大乘法二十佛無量種說大乘此二十中初二一對是眾生無量次二一對是世界無量次四兩對是法界無量次六三對是調伏無量後六三對是其調伏方便無量五無量義辨之粗爾五德舉罪如律中說地持論中亦具明之五名是何一者慈心不以瞋恚謂見他人有所毀犯以慈愍心舉罪令識不以瞋恚故揚其過二者柔軟不以麁獷謂舉罪時軟言求聽然後舉之不得麁獷令其瞋忿三者利益不以損減謂舉罪時屏處私語令其覺令捨過住善終不彰揚使致衰惱四者真實不以虛妄謂舉罪時要具三根見聞疑等然後舉罪終不虛妄五者知時不以非時謂舉罪時先觀自己有其勢力多善伴黨堪任治罰則宜舉之無時便止又觀前人若無勢力惡黨相用是時宜舉有時便止如是一切名為以時不以非時此五是其舉罪行德故名五德五德如是五種教誡出地持論教謂教示誡謂誡約教誡不同一門說五五名是何一者名制制斷惡法二者名聽聽修善法此二是本後三隨之三者名舉於前制聽有缺減者如法舉之此言舉者是其彰舉標過令識不同賓舉四名折伏於前制聽數數毀犯折伏與念令其改悔五名歡喜於前制聽有實德者稱揚讚說令其歡喜五種教誡略之云爾第一釋名六波羅蜜者謂檀波羅蜜乃至般若波羅蜜初言檀者是外國語此名布施以己財事分布與他名之為布輟己惠人目之為施言尸羅者此方正翻名曰清涼三業炎非焚燒行人事等如熱戒能防息故號清涼復言戒者隨義傍翻以能防焚故復稱戒言羼提者此名忍辱他人加毀名之為辱於辱能安目之為忍毘離耶者此名精進練心於法故說為精精心務達故稱為進言禪那者此名思惟修亦名功德叢林上界靜法審觀方成名思惟修能生諸德故復說為功德叢林言般若者此方名慧於法觀達故稱為慧此六何故名波羅蜜波羅蜜者是外國語此翻名度亦名到彼岸所言度者如地持說度有三種一者時度此之六度行依從種性上度三僧祇方始成滿故彼優婆塞經說言前二僧祇所行檀等非波羅蜜第三僧祇所修行者是波羅蜜彼亦就其時度為言二者果度此六能得大菩提果三者自性清淨度修此六種能捨有相到法實性具斯三義故名為度到彼岸者波羅者岸蜜者是到釋有兩義第一能捨生死此岸到於究竟涅槃彼岸與前度中果度相似第二能捨生死涅槃有相此岸到於平等無相彼岸與前度中自性清淨度其義相似具斯兩義名到彼岸第二門中辨其體性於中約就色心等法以論其性隨義進退略有五種一就根本六度皆以心法為體離心之外更無行德二據攝修方便為論六度皆以色心為體如布施中身口捨財是其色性思願捨財是心自性第二戒中身口離過是其色性內心清淨是心自性忍中身口意不罵不報是色自性內心安忍是心自性就精進中身口造修是其色性內心策懃是心自性就禪定中身口安靜是其色性內心不亂是心自性就般若中身口求法是其色性內心照明是心自性第三約境以論行體前之四種隨事造修該通色心後二是其證法之行局唯在心住境見法唯心能故第四就其行相以分前三是其化眾生力化藉三業該通色心後三是其護煩惱力局唯在心伏惑斷結唯心能故此之二力後當更辨第五就其業性分別布施持戒三業自性該通色心施中思願是其意業身口捨財是身口業戒中心淨是其意業身口清淨是身口業故此二種該通色心後四心法意業自性局唯在心體性如是第三門中開合辨相開合不定約之唯一統攝諸行唯一助道或分為二二有兩門一約行分二謂自利利他之道如彼相續解脫經說前三是其化眾生力化力即是利他行也後三是其護煩惱力護惱即是自利行也化眾生中先以布施攝取眾生次以持戒不惱不怖後以忍辱於彼惱害逼迫恐怖堪忍攝取護煩惱中先以精進麁伏煩惱修習善法不為煩惱之所傾動次以禪定正伏煩惱令其不起後以智慧永斷煩惱二就德分二德有二種一是福德二是智慧辨此二種經論不同乃有四別第一依彼優婆塞經施戒精進判為福分以彼事中方便所作故說為福忍禪般若判為慧分般若正是慧之正體慧心安法說之為忍如五忍等蓋乃是其法思惟解忍不取安苦他不益忍專心住理不動名定非是事中住心之定以此忍定同即慧故說為慧分斥取小分非盡言耳第二依彼相續解脫及地持論前三是福般若是智精進與禪亦福亦智依精進故修施戒忍四無量等名為福分起聞思修陰巧便等名為智分又依禪定修四無量名為福分修陰界入巧便觀名為智分然此就其功能以分判為福智論其體性性是福德第三就彼大品等經前五為福非慧性故般若是智是慧性故四依涅槃經前五及與事中般若同為福分理觀般若說為智分故彼經言福莊嚴者謂檀波羅蜜乃至般若非般若波羅蜜慧莊嚴者是般若波羅蜜依彼經中六度之行各有二種一者隨事修行不到實性非是自性清淨度故非波羅蜜二依理修行到法實性是其自性清淨度故是波羅蜜前五莫問依事依理同名為福就般若中隨事修者不見實性亦判為福依理成者見實性故說為智分或分為三所謂三學前四戒學次一定學後一慧學故地持云眾具自性眷屬無盡是名戒學禪為定學般若慧學言眾具者是其布施施為戒因故曰眾具言自性者是其戒度戒度正是戒學自體故言自性言眷屬者忍波羅蜜堪忍諸緣助成戒行故云眷屬言無盡者以精進故持戒不息故曰無盡精進通策以何義故偏說為戒釋有三義一三學中戒學在初就初以言故攝戒中二戒學中備具三聚攝行寬廣難可成立必須精進佐助方成故攝戒中三者戒學隨事修行難成易敗必須精進佐助方立故攝戒中或分為四如彼相續解脫經說前三戒學禪為定學般若慧學精進通策別為一門故有四種或說為五謂哀愍愛語勇猛惠施說深法義如地持說哀愍攝禪哀愍是悲悲亦是禪故攝禪定愛語攝戒及與智慧良以愛語離口四過戒分所收是故攝戒依慧起說是故攝慧勇猛攝於忍進及慧由勇猛故苦緣不動故攝忍辱由勇猛故策修善法故攝精進由勇猛故能入深義故攝般若惠施攝檀說深法義攝禪攝慧依禪起說是故攝禪依智起說是故攝慧或分為六所謂檀等六波羅蜜或復說十謂十波羅蜜就前六中開出方便願力智等四波羅蜜故合有十是故經中說後四種為前六伴然經論中說伴不同若依相續解脫經中別說其伴彼說方便別伴前三願伴精進力伴禪定智伴般若何故方便偏伴前三以前三種化眾生力化物須巧故為方便別伴前三何故以願別伴精進精進勝求須願佐助故偏伴之伴有二種一者前伴如彼經說以現在世多煩惱故不能精進懃修善法願未來世煩惱微薄懃修善法故為前伴二者後伴依精進故能起願心上上勝求故為後伴何故以力別伴禪定定多力用故力伴之伴有二種一者前伴如彼經說近善知識聽聞正法內正思惟轉劣悕望得勝悕望名之為力以是力故能修禪定故為前伴二者後伴依禪定故起神通力故為後伴又復禪定發生如來十力種性名之為力此力亦是禪定後伴何故以智別伴般若知見性同相伴義親故偏伴之伴有二種一者前伴由世諦智開引出生第一義慧故為前伴二者後伴依真諦智起世智用故為後伴若依地經及地持論通伴前六彼說巧智以為方便以方便故能修施等無量善法求增進智名之為願以是願故令其施等上上勝進堅固之智不為魔動名之為力以是力故令彼施等不可破壞於法開覺名之為智以是智故於施等法差別示現攝化眾生故後四種通伴前六或復分為八萬四千諸度法門如賢劫經說彼說如來三十二相八十種好十力無畏一切功德令有三百五十種門一一門中皆以六度行修為因便有二千一百度門用此對四大及六衰十種之患便有二萬一千度門言四大者地水火風自身之患言六衰者謂外色聲香味觸法六塵之患此六大賊衰耗善法故名為衰以此二萬一千度門化四眾生故有八萬四千度門四眾生者一是多嗔二是多貪三是多癡四是三毒等分此等廣略各隨一宜今據一門且論六種第四門中通就諸行同相分別諸行相似說名同相廣略不定於中增數次第辨之或說為二二有兩門一有作無作相對分二檀等諸行方便修成名為有作無始法性顯成今德名為無作是義云何真識之心體是一切功德法性本為妄陰名為佛性不名行德後息妄想彼心顯了說為檀等故曰無作又經中說真如法中離一切著名之為檀無一切惡即名為戒無有瞋惱即名為忍無有懈隋名為精進遠離動亂說為禪定永無闇障即名般若此等一體隨義以分此義昔隱今時始顯說為無作六波羅蜜此波羅蜜諸聖同體無有差別以真如法無別體故二世間出世間相對分二隨事修行名為世間合理而成名為出世又復地前名為世間地上名出或說為三如彼相續解脫經說一是因相所謂大悲悲能起行故說為因二者果相謂攝眾生得未來報三能作大義施等諸行能得菩提或說為四四有三門一攝修方便以分四種如彼相續解脫經說一大悲方便能趣起施等二思惟方便起施等法三常方便於施等法無間修習四頓方便於施等法具足修習二據修論四如地持說一決定修於施等法堅心修學不為緣動二專心修於施等法專意修學不雜餘相三者常修恒作不息四無罪修修時離過三就能說四如相續解脫及地持說一者對治能治六弊二成菩提具修施等法能得菩提三能攝自他修行施等能令自他離過恐怖得勝安樂四得未來果修行施等於未來世生善趣中受勝福報或說為五五有三門一攝修方便以論五種如彼相續解脫經說一者先當多修信解如地持說於八解處起淨信心二起於聞慧聞菩薩藏以為方便三護菩提心心為行本是故須護四近善知識行依支成是故須近五精懃修學無間善業五中前四起修方便後一心修施等善法二離過說五亦如相續解脫經說一者無礙修行施等能除六弊二者無願修行施等不願名利三者無過於施等法遠離雜染無方便過四無妄想不隨言說分別取著五迴向菩提不以施等求餘果報唯求佛智三就能說五亦如相續解脫經說一增上樂因能得菩提二攝取自他三得未來報四遠離煩惱五不往惡趣或說為六如攝論說一廣大意為一切生死無量無邊阿僧祇劫修行六度不生足相二長時意無量無邊阿僧祇劫修行六度不患其長三隨喜意見諸眾生得淨涅槃菩薩隨喜過彼得者四恩德意不見自己於生有恩唯見眾生於己有恩由彼受化令我得成諸度行故五大志意用己所行一切善根迴向施與一切眾生六善好意用前所施眾生善根代生迴向無上菩提或說為七如彼相續解脫經說一行施等不求他知二於諸法不著諸見三於大菩提不生疑惑若是若非四不自讚毀他五不高慢及不放逸六不以少劣生知足想七不起惱嫉或復論九如地持說一者自性明其行體二者一切彰其行相三名為難起修殊勝難為能為四一切門攝行寬廣諸行同入五者善人起行純善六一切行起行具足七者除惱辨行功能修行施等能除煩惱八者此世他世安樂彰行利益修施行等能令自他得於今世後世樂果九者清淨行修離過此等具釋如地持論若復廣分義別無量第五門中別就諸行異相略分別有四種一修心不同二行相不同三治障不同四得報不同修心不同者如彼七卷金光明說一一各有五心修習初依五法成就檀度一具信根二起慈悲三心無異求四以布施等攝眾生五求一切智次有五法成就戒度一淨三業二不為眾生作煩惱因緣三斷惡道開諸善門四過聲聞辟支佛地五一切功德皆願滿足次有五法成就忍辱一降伏貪瞋二不惜身命三思惟往業用自開解四為成就眾生善根發慈悲心五為得甚深無生法忍次有五法成就精進一者不為煩惱共住二福德未具不得安穩三一切難行不生厭心四為利眾生成就大慈五願不退地次有五行成就禪定一於善法攝持不散二解脫生死三願得神通成就眾生四者慈心洗浣法界為淨心故五為斷眾生一切煩惱次有五法成就般若一於佛菩薩供養無厭為求法故二於深法樂聞無厭三成就勝智四能斷煩惱五善達五明次明成行不同之義如相續解脫及地持說彼說六度皆有三種施中三者一是財施二是法施三無畏施戒中三者一律儀戒二攝善戒三攝眾生戒此義如上三聚章中具廣分別忍中三者一他不饒益忍堪忍他惱二安苦忍能自忍苦三法思惟解忍住法不動精進三者一弘誓精進發生大願二攝善精進自修善行三攝眾生精進以善化他禪中三者一現法樂住內心寂淨二出生功德謂依禪定發生神通四無量等三利益眾生謂依禪定四攝益物慧中三者一隨覺分別第一義慧二善達五明及三聚法世諦之慧三利眾生慧巧以四攝饒益眾生次明治障不同之義修施治慳戒治毀禁忍治瞋恚精進之心能治懈怠禪治麁念慧治愚癡前五伏斷後一永斷理實智慧通治諸過分相亦然亦可諸過為慧治邊通名愚癡次論果報不同之義依如相續解脫中六度之行各得一果以布施故得於大樂以持戒故生善趣中以忍辱故無有怨對以精進故隨所修善不為緣壞以禪定故多致喜樂為梵等眾生之主以智慧故多所堪能不為一切生死所害若依地持布施之行外得大財內得色力壽命安樂無礙辨才五事之報餘之五度各得一果以持戒故生善趣中壽等奇特以忍辱故得善方便忍他侵逼不惱眾生以精進故得其俱生一切方便堅固堪能以禪定故隨所生處少諸塵穢知義得通以智慧故於未來世智慧增廣異相如是第六門中明修所為并論是非所為有三一為求菩提二為念眾生三為求實際為求菩提是其大心為念眾生是其廣心為求實際是其深心其深心故捨離有為不同凡夫大心廣心不同二乘為求菩提護彼小心為念眾生護彼狹心通則六度皆為此三如地持經說菩薩為求一切智故修行六度如是等比名為菩提如維摩說以施攝慳戒攝毀禁忍攝瞋恚精進攝怠禪攝麁念慧攝愚癡勝鬘經中為成眾生修行六度如是等比名為眾生如大品說為見實相修行六度涅槃經說為見佛性修行六度如是等比名為實際於中別分前之二門為攝眾生中間兩門為求實際後之兩門為求菩提此等差別如維摩說故彼經言以攝慳貪起檀波羅蜜以化犯戒起尸羅波羅蜜以無我法起羼提波羅蜜以離身心相起毘梨耶波羅蜜以菩提相起禪波羅蜜以一切智起般若波羅蜜以攝慳貪起檀波羅蜜者自行布施兼勸他施以化犯戒起尸羅者自持淨戒兼勸他持何故此二偏為眾生以此麁易可修起眾生能作故偏為之以無我法起羼提者無我是其眾生空義依之成忍又為彼故修行忍辱以離身心起毘梨耶者離身心相是其法空依成精進又為彼故修起精進何故此二偏依二空以此二行修時有苦在有難成依空易就故偏依之又此二種依空防退易入實際故偏為之以菩提相起禪那者菩提是佛功德之行禪能生之故為菩提修起禪定以一切智起般若者彼一切智是佛慧行般若能生故為彼智修起般若何故此二偏為菩提一切智乎於諸度中禪定最能出生廣德於大菩提能生力強故偏為之修起禪定般若正是一切智因生智親強故偏為之修起般若蓋乃是其隱顯門耳所為如是是非如何經說此六有波羅蜜非波羅蜜其義云何分別有三一約時度以論是非如優婆塞經說前二阿僧祇所行非波羅蜜非時度故第三阿僧祇所行是波羅蜜是時度故二約果度分別如涅槃說四心中修能致究竟大涅槃果是波羅蜜是果度故不具此四非波羅蜜不能究竟致大涅槃非果度故何者四修如地持說一決定修修心堅固不為緣動二專心修修意精純不雜餘想三者常能修恒化不息四無罪修不離煩惱無方便道如涅槃經初功德中具有此相第三約就自性清淨度以論是非隨事修行不能到於諸法實性非是自性清淨度故非波羅蜜依實所成破捨情相到法實性是其自性清淨度故是波羅蜜是非如是第七明其六度相攝菩薩行巧一一度中皆攝一切一切成一云何一一皆攝一切釋有兩種一攝同義二攝異義言攝同者於六度中所有捨義皆攝為檀故彼金剛般若論云檀義攝於六資生無畏法此中一二三名為修行住言資生者是其財施言無畏者是無畏施所言法者是其法施所言一者謂初檀度是資生施所言二者謂戒與忍是無畏施所言三者謂後三度是其法施於六度中有難過義悉攝為戒有安忍義通攝為忍有策懃義攝為精進有不亂義通攝為禪有離著義攝為般若言攝異者如大品說一一度中皆攝諸度云何檀中攝餘五度修行施時身口意淨不犯佛戒而行布施名為攝戒於彼受者瞋恚打罵堪忍饒益名為攝忍於諸眾生常施不倦名攝精進施心不亂名攝禪定分別善修名攝般若又於施中不取不著亦名般若云何戒中攝餘五度修行戒時離殺盜等普施一切眾生安樂名攝布施以堪忍力不為諸過名攝忍辱持戒不息名攝精進一心持戒離過寂靜名攝禪定分別善修名攝般若又復戒中不取不著亦名般若云何忍中攝餘五度修行忍時不怖眾生施彼安樂名攝布施又忍貪苦以財惠人亦名攝施以安忍故離殺縛等名為攝戒堪忍不息名攝精進忍心不亂名攝禪定分別善修名攝般若又於忍中不取不著亦名般若云何精進攝餘五度以精進故懃修善法饒益眾生名攝布施懃斷諸惡名攝持戒以勇猛力堪忍諸苦名攝忍辱堅住精進名攝禪定分別善修名攝般若又於精進遠離取著亦名般若云何禪中攝餘五度依禪捨著慈悲益物名攝布施依禪離過名攝持戒定心住緣安忍不動名攝忍辱又依禪定發慈悲心堪忍眾生打罵寢欺隨順攝取亦名為忍於深禪定求無休息名攝精進分別善修名攝般若又復禪不味不著亦名攝般若云何般若攝餘五度修行慧時能以正義惠施眾生名攝布施以智慧心觀過不為名攝持戒於諸法中思惟不動名攝忍辱又以智慧堪忍他惱亦名攝忍辱觀法不倦名攝精進於諸法中不起妄想亦名攝禪定又依智慧分別善修一切三昧亦名攝禪攝相如是第八門中明其資導為因之義先辨資導福能資助慧能導達資導不同略有五種一資導相生唯望未起已生之福資未起智令其得生已起之智導未生福令其得起二資導相成義在同時同時之福資同時智令其明淨同時之智導同時福令其堅固不可破壞三資導捨相亦在同時同時之福資同時智於空不著同時之智導同時福於有不染四資導得果其義寬通以寬通故一福起時能資已生未生智慧令近菩提一智現時能導已生未生之福智悉令近果良以諸行共牽一果故彼福智一一現時資導一切五隨行前後以說資導福行先生智慧後起以先生福資未生智令其得生以後生智導先起福令出生死趣向涅槃資導如是次明六度為因之義於中別以三門辨釋一明六度淺深分齊二明果得差別不同三以六度對果明因言分齊者義別有三一緣修六度於彼六識七識心中緣觀修習二者真實有作六度依前緣修動發真心令真心中諸行集起此即地經第八地中世出世間有作淨勝前五功德名為世間後一智慧名為出世此從緣生故曰有作三者真實無作六度真心自體本是一切功德法性如妄想心雖不對緣現起煩惱體是一切諸煩惱性真心如是雖不對緣現起諸德體是一切諸功德性故馬鳴言從本已來具足無量性功德法是功德性本為妄隱相似不淨後息妄染本隱之性顯成今德名為無作六波羅蜜此即地經第八地中世出世間無作淨勝分齊如是次分果德果德有二一性淨果本隱今顯二方便果本無今有果德如是次以六度對果明因於中有二一緣正分別望性淨果無作六度以為正因餘二為緣望方便果有作六度以為正因餘二為緣二生了分別望性淨果生了不定若言辨無令有名生則性淨果唯了因了非生因生如涅槃說非本無故就了因中緣修有作二種六度異相顯了故名了因無作六度自體顯了而為果德故曰了因若說正起以為生因傍助為了則性淨果具足二因無作六度以為生因餘二為了望方便果生了不定若言了於本有名了則方便果唯生因生非了因了非本有故就生因中有作六度為正因生餘二六度為緣因生若說正起以為生因傍助為了則方便果具足二因如涅槃說有作六度是彼正因餘二六度是彼了因緣修六度是了可解無作六度云何名了由見彼法成菩提智如色生識故名了因體性顯了成彼果故第九門中就位分異并辨優劣言分異者六度隨位異有二種一者別異如地經說菩薩初地檀度增上乃至六地般若增上二者通異如彼相續解脫經說彼說六度義別有三一者直名為波羅蜜二上波羅蜜三大波羅蜜地前菩薩煩惱亦行善法亦起不能起勝是故直得名波羅蜜初地已上乃至七地煩惱不行善法獨起隨分平等離染清淨名上波羅蜜八地已上微細使性畢竟永滅善行深廣名大波羅蜜隱顯如是通則義齊次辨優劣釋有二一攝善分別二治患分別攝善之中義別有四一約位分別檀在初地乃至般若在第六地且在初地最以為劣戒在二地次以為勝如是漸增乃至般若在第六地最以為上此之一義如地經說二就能分別精進般若通能策導一切諸行說以為勝餘不如是說以為劣此之一義如地持說彼論言六度之中精進般若勝餘波羅蜜如四攝中愛語為勝四無量中大悲為勝如是一切三主伴分別慧為行主說之為勝餘五伴助說以為劣此之一義如大品說地論亦云智眷屬者所謂檀等四就說行相成分別六俱是勝六俱是劣何故如是六度之行互相助成檀行為主餘五助成檀行主故說以為勝餘五助故說之為劣乃至般若類亦同然此之一義如大品經六度相攝品說攝善義中有此四異治患義中亦有四種一對業煩惱辨其優劣戒治業非餘治煩惱業兼易防能治之行說之為劣煩惱是本深細難遣能治之道通以為勝若爾何故戒在施上釋言上能起犯戒煩惱難治於慳故能治戒在於總上非是破戒細於慳故戒在施上故信戒等五種善中戒初施後六念亦爾二對使非使辨其優劣六中忍慧對治使惑忍治瞋使慧治癡使餘治非使施治慳垢是故非使戒防業非故亦非使精進與禪治煩惱地故亦非使使強難斷忍慧能除說之為勝非使易遣餘四治之說以為劣問曰何故忍慧二行偏治使性釋言六中前三是其化眾生力後三是其護煩惱力化生力中忍勝餘劣護煩惱中慧勝餘劣今就勝處明除使惑餘廢不論三伏永分別前五伏斷說之為劣般若永斷說以為勝四隨過互論六度皆有勝劣之義望慳貪病布施為勝餘者為劣對破戒病持戒為勝乃至對治愚癡之病般若最勝餘者為劣是故六度皆有勝劣第十明其因起次第如地持說始不顧賊捨離出家故先明施既出家已受菩薩戒精持不犯故次明戒以護戒故忍力清淨不怖眾生故次明忍以忍力故能安苦緣懃修無間善法方便故次明精進以其精進不放逸故善一其心故次明禪心善一故得實知見故次明慧問曰精進通策諸行為諸行本何不初說乃為第四釋言精進雖策諸行隨義別分或屬前三或屬後二故置第四云何屬前如地持說前四戒學精進是其戒行所依故在第四云何屬後如龍樹說施戒及忍世人能行不假精進故不在初云何不假論言如人所有客主法應供養或為種種因緣行施乃至畜生亦知施食是故布施不假精進又復世人見為惡者王法治罪順過不為或畏惡名或思世間種種苦惱避罪不作或有性善不樂為惡不由精進又如世人於打罵等或以畏故不敢返報或復力小不堪加報或性和忍而不返報不假精進又前三中雖有精進小故不說禪智微細世間眾生不能自起要假精進故禪智前宣說精進何故如是禪定是其上地勝法懃習方現般若是其照理深行專修乃成故假精進又禪智中得勝境界懃心轉增譬如世人掘水見濕攢火見烟求心踰猛彼亦如是僧故偏說又復前三依事修行後之二種依義而成捨事入義非懃不能故在第四問曰但有前三福行所願皆得何假精進方得禪智龍樹釋言佛道深難雖有前三不能成辦要假精進方得禪智及諸佛法故地持云世尊種種稱嘆精進為菩提因六度之義辨之麁爾第一釋名六念之義出涅槃經守境名念念別不同一門說六六名是何一者念佛二者念法三者念僧四者念戒五者念施六者念天六中初三念其所學中間二種念己所行後之一種念己所成涅槃之果言念佛者覺故名佛念有四義一緣如來有大功德是諸眾生無上大師名為念佛二緣佛德念己當同名為念佛三緣佛德欲與眾生名為念佛四離妄想與彼如來實德相應名為念佛言念法者軌則名法念有四義一緣法寶有大功德是諸眾生無上妙藥名為念法二緣法寶念己當證名為念法三念法寶欲授眾生名為念法四離妄想與法相應名為念法言念僧者和故名僧念有四義一緣僧寶有大功德是諸眾生良厚福田名為念僧二緣僧德念己當行名為念僧三緣僧行欲與眾生名為念僧四離妄想與彼真實僧行相應名為念僧言念戒者防禁名戒念有四義一緣戒行有大勢力能除眾生惡不善法名為念戒二念己所受精懃護持名為念戒三念己戒善勸人同習名為念戒四離妄想得戒實性清淨無染名為念戒言念施者惠捨名施念有四義一念施行有大功德能破眾生慳貪重病名為念施二念己所行專精修習名為念施三念以施善攝取眾生名為念施四離妄想得施實性無所繫著名為念施問曰行有六度之別今此何故偏念戒施釋言略故以此行始故偏舉之又問於彼六度之中先施後戒今此何故先戒後施釋言行者二種次第一麁細次第施麁易為是故先修戒細難作是以後習二止作次第要先止惡然後作善如似染衣要先除垢後受染色戒是止行是故先明施是作行是以後說彼六度中依麁細門故先明施此六念中依止作門故先明戒言念天者己家當來所成涅槃寂淨名天有淨光明所受自然亦名為天念有四義一緣當來力無畏等一切種德有大福利名為念天二緣當果起必成意名為念天三緣當果欲與眾生名為念天四離妄想與彼菩薩境界相應名為念天名義如是第二門中開合辨相開合不定據要唯三所謂念佛念法念僧故雜心云為開眾生佛法僧念故說斯偈所謂說於敬三寶偈或分為六如上所辨或離為八如大智論說於前六上更加二種一念出入息繫意住於數息法門二者念死常修死相或分為十如大智論摩訶衍品說於前八上更加二種一者念滅念彼涅槃無為寂靜起意趣求二者念身自念己身無常苦空無我不淨修行厭離或分十一如經說一者念佛二者念法三者念僧四念菩薩五念菩薩行六念波羅蜜七念十地八念不壞力九念無畏十念不共法十一念一切種一切智智此之十一猶是六念念佛念法與六念中初二念同念僧菩薩是六念中念僧所收念菩薩行念波羅蜜十地者是六念中念戒念施二念所攝六中略故單念戒施是中廣故通念一切後念力等是六念中念天所攝廣則無量今據一門且論六種開合如是次廣辨釋初念佛者如涅槃說念佛十種名稱功德所謂如來應供正遍知明行足善逝世間解無上士調御丈夫天人師佛世尊此十如後十號章中具廣分別佛德無量今據一門且論斯十以此名稱生念義強故偏念之言念法者依大智論法有二種一念教法所謂三藏十二部經二念義法所謂無常無我涅槃三種法印亦得分三一念教法謂三藏等二念理法所謂二諦一實諦等三念行法謂三學等起行之儀言念僧者念三乘眾及三乘人所成行德言念戒者就性分二如龍樹說一念有漏戒二念無漏戒問曰直念無漏便足何用念彼有漏戒乎龍樹釋言因有漏戒得無漏戒故通念之如人雖從賊中而來還能破賊王亦賞之彼亦如是就行分三一念律儀二念攝善三念攝生隨義分八如龍樹說一清淨戒二不缺三不破戒四不穿戒五不雜戒六自在戒七不著戒八智者所讚戒清淨戒者如論釋言無諸瑕穢名清淨戒此句通明五篇清淨不缺戒者除離初篇二篇重惡名不缺戒不破戒者離後三篇名不破戒又論釋言遠離身惡名不缺戒遠離口過名不破戒不穿者論言善心向於涅槃不令煩惱惡覺入中名不穿戒不雜戒者正為涅槃不為世報名不雜戒自在戒者論言隨戒不隨外緣不為愛結之所傷礙名自在戒言不著戒者論言於戒不取戒相不生愛著名不著戒智所讚者持戒清淨常為賢聖之所稱讚名為智者所讚戒也言念施者念行財法無畏施等言念天者依如涅槃天有三種一者生天謂四天王乃至非想二者淨天所謂一切三乘賢聖三第一義天謂佛果德是三種中菩薩但念第一義天以是究竟所求果故依大智論天有四種一假號天亦云名字天如世人王名為天王亦云天子二者生天謂四天王乃至非想三者淨天謂諸賢聖四生淨天謂三界中受生聖人是四種中念彼生天及生淨天以此未來上勝果故問曰佛弟子眾應念三寶以何義故念彼生天以此自己善業果故問曰生天是凡夫法何故念之有人不堪入涅槃故念彼生天起行趣求第四門中明其次第佛是究竟所學果德故先念之佛由法成故次念法法由人行方能到果故次念僧依前三寶發起修行先離十惡故次念戒以戒破惡便能生善故次行施依戒依施能得涅槃第一義天故次念天又依龍樹佛是化主說法之人故先念佛依佛說法故次念法僧隨佛語能解能行故次念僧僧由戒成故次念戒以戒破惡便能行施故次念施以戒施故得二果報所謂生天及生淨天中品行者得其生天增上行者得生淨天故後念天次第如是第五明其念之所為所為有四一者為除現在怖畏如龍樹說或有惡魔來怖行者佛即教人修習六念或有怖畏念佛即滅如諸天眾與脩羅鬪心生怖畏若有憶念帝釋寶幢怖畏即滅或有怖畏念法即滅如天畏時憶念帝釋左面天王伊那舍天寶幢即滅又念右面天王婆樓那天寶幢亦滅或有怖畏念己所修施戒善根及天果報亦得除滅二為出離生死因果故修六念三為求佛一切種德故修六念四為化度一切眾生故修六念六念之義辨之麁爾六種決定出地經論斯乃出世菩提之心即實不退名為決定此之決定是十地體故地經中創始開宗標言菩薩願善決定無雜不可見廣大如法界究竟如虛空盡未來際覆護一切眾生界能入三世諸佛智地雖言願善統納眾德無不在中眾德之狀難以具論今據一門且說六種六名是何一觀相善決定二真實善決定三勝善決定四因善決定五大善決定六不怯弱善決定六中前五自分功德後一勝進故地持中第六名為增長勝分究竟菩提就自分中初四自利後一利他就自利中前二行體次一行德後一行能為因之義體中初一明其觀解破相入如後一彰其契實離相言觀相者論自釋言謂真如觀一味之相言一味者從喻為名如似大海雖復浩廓醎同一味諸法雖廣如性一味觀此如理更無異緣名一味相言真實者論自釋言非世境界以行契真不為世智之所照見名非世境言勝善者行德深廣如於法界故名為勝言因善者願善之行能為常果無常果因故云因善言常果者謂大涅槃無常果者謂佛菩薩大悲作用隨世生滅故曰無常此二猶是涅槃經中二種莊嚴常者猶彼智慧莊嚴故彼經言智慧莊嚴無礙常住無常是彼功德莊嚴故彼經言功德莊嚴有礙非常又涅槃云諸佛如來無常共常常共無常是此常果常共無常是此所說無常愛果願善望彼同能出生故名為因言大善者上來自利此一利他利他行廣等眾生界故名為大故經說言覆護一切眾生界矣不怯弱者諸佛智德菩薩分證於深能入心無憚退故云不怯故經說言能入三世諸佛智地六種決定釋之云爾六妙行者無學聖人離過行也經亦名為六妙法矣通釋一切起作名行行之自體說以為法此行與法遠離一切不善麁過故稱為妙隨相別分妙行妙法非無差異異相如何行陰無過名為妙行餘陰離染說為妙法是義云何依如毘曇識想受行起在一時眼識起時即具四陰眼識識陰同時受數說為受陰同時想數說為想陰餘思欲等說為行陰乃至意識起時亦爾彼六行中離過無罪名六妙行餘之三陰離過無染名六妙法大乘亦爾若依成實識想受行起在先後眼識之後具有四心初識次想受後行乃至意識之後亦爾彼六識後行中無過名六妙行彼六識中識想及受性雖無記不生行中煩惱漏過亦不從於煩惱漏生名六妙法六妙行義辨之略爾六種善法如大智論說名字是何謂善五陰及數滅無為是其六也善五陰中有其四種一生得善陰宿習今成二方便善陰現在修起三無漏善陰謂三乘人緣修法身四常住五陰謂佛菩薩真實法身故涅槃云捨無常色獲得常色受想行識亦復如是此等如前五陰章中具廣分別數滅無為略有三種一煩惱滅謂滅五住一切煩惱二者業滅謂滅有漏無漏之業三者苦滅謂滅分段變易之果是等如前三無為中具廣辨釋此等皆依大乘分別六善如是六和敬者同止安樂不惱行也起行不乖名之為和以行和故情相親重目之為敬和敬不同一門說六六名是何一身業同二口業同三意業同四者同戒五者同施六者同見六中前三就身彰同後之三種就行說同身業同者略有二種一離過同同離殺盜邪婬等事二作善同同為一切禮拜等善口業同者亦有二種一離過同同皆遠離妄語兩舌惡口綺語二作善同同為讚誦讚詠等善意業同者亦有二種一離過同同離一切煩惱業思二作善同同修信進念定慧等一切善法言同戒者略有二種一受戒同二持戒同又更分二一作戒同二無作戒同亦得分三一律儀戒同二攝善戒同三攝眾生戒同言同施者略有二種一內施同自捨己身奉給尊事二外施同捨餘資生亦得分三一財施同二法施同三無畏施同言同見者見謂見解略有二種一世諦中見解無別二真諦中見解無別問曰前三行無不收以何義故復說後三釋言前三是其能作後三所作故復說之又前三中攝行難盡未知前三所作是何故復明之問曰所作行別無量何故偏說戒施及見以其略故於六度中戒施在初慧見在後就初就後以彰其同中間可知故略不論六和敬義辨之略爾第一辨相六修定者一數二隨三止四觀五名為還毘婆娑中名之為轉六名為淨初言數者為制覺觀繫念數息名之為數數中有四一增二減三亂四等如五度中具廣分別此數即是止家方便所言隨者心無異行住隨氣息為長為短為近為遠為遍身中為在一處去至何處齊何而還心隨覺知名之為隨此隨即觀家方便所言止者於己身分眉間鼻端齊輪足指隨心所宜繫念令住故名為止所言觀者始觀氣息於己身中為損為益為冷為煖審悉觀察然此氣息即是風大毘婆娑云為風大故等觀四大觀四大已次觀四大所造之色所謂色聲香味等色依何法能有造作謂依心法故次觀察受想行識觀察是等名之為觀所言還者止行能也止行成故於欲惡法若起思覺則能制之令心還住出離覺中名之為還故雜心云欲覺少行出覺多行毘婆娑中何故名此以之為轉轉離惡覺住善覺故又善覺中轉下起上亦名為轉所言淨者觀之能也觀行成故能滅諸惡故名為淨六相如是次明止等行義差別如毘婆娑說數有二事一數出入息二能捨惡覺隨亦有二一隨出入息二能離惡覺止亦有二一能住心在於鼻端眉間足指二不捨三昧觀亦有二一觀出入息損益等事如上所辨二能善取心心數相轉亦有二一能知五陰二能入聖道淨亦有二一能斷結二能於諦知見清淨行別如是次就位論隨義通論位位皆有於中別分數隨止觀在五停心還在念處至世第一法故毘婆娑云轉出入息起身念處如是次第乃至轉忍起世第一法名為轉矣淨者在於見道已上故毘婆娑云淨者所謂苦法忍等次就地論地謂欲界乃至非想依毘婆娑此六欲界未來中間二禪三禪方便道攝於中別分數隨二行在於欲界未來中間二禪三禪方便道攝止觀還淨在一切地方便道攝諸地皆有止觀還淨四種義故次就界論界謂三界依毘婆娑此六初起在於欲界後依色界亦得隨起次約智論智謂十智此六唯一等智所攝世間修故若當就位分淨在於見道已上是則淨中具十智性次約受論受謂苦樂憂喜及捨此六唯一捨根相應非是根本禪地攝故若就諸禪義說止觀及與還淨或喜相應或樂相應或捨相應在初二禪喜受相應在三禪中樂受相應自餘一切捨受相應六種如是六三昧義如成實義名字是何一一相修為一相二一相修為種種相三一相修為於一相及種種相四種種相修為種種相五種種相修為於一相六種種相修為種種相及一相相狀如何論釋不同有論師說修第四禪名一相修修五聖支定名種種相修五聖支定廣如上辨言一相修為一相者修第四禪為得羅漢果言一相修為種種者修第四禪為得五通言一相修為於一相及種種者修第四禪為得羅漢及五禪通種種相修為種種者修五聖支為得五通種種相修為一相者修五聖支為得羅漢種種相修為種種相及一相者修五聖支為得五通及羅漢果此之一義成實不立故彼非言五聖支中前三猶是世俗四禪得羅漢時於四禪中隨依一禪云何說言修五聖支得羅漢果名為一相又復明觀二聖支中親依觀支得羅漢果不依明支故知不以修五聖支為得一相成實所立定守一緣名一相修慧心見法種種差別名種種修言一相修為一相者論言依定還生神定如從初禪生二禪等言一相修為種種者依定生慧言一相修為於一相及種種者依定生定及生智慧言種種修為種種者依慧生慧如聞生思如思生修言種種修為一相者依慧生定言種種修為種種相及一相者依慧能生一切定慧問曰是中定慧相生為是有漏為是無漏論無定判義釋有三一就通以論能生所生一切定慧悉通有漏及與無漏二就定慧隱顯互論定唯有漏慧唯無漏三就能生所生定慧隱顯互論能生定慧隱一向有漏所生定慧一向無漏六三昧義辨之云爾六攝之義出地持論錄物從道目之為攝攝處不同一門說六六名是何一者頓攝二增上攝三者取攝四者久攝五不久攝六者後攝六中前三化事分別三中初一所化中頓第二一門能化身上第三一門化具圓備後之三種隨根分別初一下根次一中根後一上根故有六種言頓攝者於一切生作父母想隨己力能以一切種安樂饒益是名頓攝增上攝者菩薩居尊攝取眾生名增上攝依論有三一者為王善攝人民二為家主巧益親屬三者為父於子等益情無偏黨言取攝者能以財法攝取眾生言久攝者軟根眾生久化乃熟不久攝者中根眾生易化近淨言後攝者上根眾生於現世中堪任清淨化益之窮故名後攝問曰此六於四攝中何相所收釋言四攝通於六中不別相對六攝如是無作之善說為律儀律儀不同一門說七所謂不殺不盜不婬不妄語不兩舌不惡口不綺語言不殺者論說有三一者因離二果行離三對治離因離有二一者共因謂貪嗔癡諸業皆悉用此為因故名為共二者不共因謂離殺心畜刀枝等此唯殺因故曰不共問曰若言遠離殺心是因離者何故論中說為果離釋言殺心所望不定若望貪等是其果行若望正殺是其因行今據後門說為因離言果離者正離殺業對治離者所謂慈心安隱心等慈能與樂安能授善以此二種能治殺業故名對治言不盜者亦有三種一者因離二果行離三對治離因離有二一離共因謂貪嗔癡二離不共因所謂盜心及無資生故地經中資生滿足名為因離言滿足者常修少欲知足之心無所須欲故云滿足果行離者正離盜業對治離者所謂布施言不婬者亦有三種一者因離二對治離三果行離因離有二一離共因謂貪瞋癡問曰論中宣說邪婬唯貪心成今云何言離貪瞋癡為因離乎釋言終成其唯在貪遠則從於貪瞋癡起是故離之通名為因離二離不共因所謂婬心及無妻色故地經中自足妻色名為因離云何自足於現在世梵行有餘心無求欲名足妻色以自足故心無悕欲故離婬因果行離者正離婬業對治離者常修梵行不淨觀等不妄語者論釋有二一對治離所謂實語對治誑心二果行離正離妄語據實具論亦有三種一者因離二果行離三對治離因離有二一離共因謂貪瞋癡二離不共因謂誑他心果行離者正離妄語對治離者常修實語問曰是中實具三離何故論中但云二乎釋言為彰口言易發不藉遠因是故不說離貪瞋癡以為因離離誑他心雖是因離能治誑心對治中說故不別論故地論云對治誑心即是因離不兩舌者亦有三種一者因離二對治離三果行離因離有二一離共因謂貪瞋癡二離不共因離破壞心果行離者正離兩舌對治離者修和合語不惡口者亦有三種一者因離二果行離三對治離因離有二一離共因謂貪瞋癡二離不共因謂侵惱心果行離者正離惡言對治離者常修濡語不綺語者亦有三種一者因離二果行離三對治離因離有一離共因謂貪瞋癡二離不共因謂綺語心果行離者正離綺語對治離者恒修正語次辨開合廣略之義開合不定總之唯一善律儀攝或分為二一者身業二者口業前三身業後四口業或離為七備如向辨或復分之為二十一此七律儀各從上中下品心起是故通說有二十一或復開分為六十三前二十一各從無貪無瞋無癡三善根起是故通說有六十三問曰三善常相隨逐未曾相離云何別分為六十三釋言三善體雖同時隨用強弱非無先後如不淨觀是無貪性慈悲觀等還無瞋性因緣觀等是無癡性三善既有別起之義所生律儀何為不別是故得分六十三種若隨凡聖禪地不同境界差別則有無量次對境論此七律儀普於一切眾生處起若不如是所受律儀便有增減問曰律儀為於現在眾生處起為於三世眾生處起論釋不同若依成實普於三世眾生處起緣之皆得起善心故若依毘曇唯於現在眾生處起良以過去未來眾生不可殺盜乃至綺語為是緣之不發律儀問曰若於現在眾生得律儀者現在眾生死滅之時應失律儀釋言不失念念常於現在眾生得律儀故問曰於彼非眾生所得律儀不釋言亦得故成實言非眾生所得善律儀問曰直緣非眾生數得善律儀不釋言不得故成實言要因眾生得善律儀何故如是於眾生所遠離性罪於非眾生所遠離遮罪離性為本是故要於眾生所得直緣草等不發律儀次明支因有具不具支謂七支始從不殺乃至不綺因者所謂上中下心問曰七支要具乃得不具亦得釋言不定大比丘戒要具乃得沙彌俗人不具亦得是故五戒八戒十戒皆不具七問曰於彼上中下品三種因中具用發戒不具亦得釋言不定或有具用上中下心受在家戒沙彌十戒大比丘戒名為具因或有偏用上品之心受三種戒或中或下名為不具以此支因有具不具故雜心中四句分別何者是四一一切因非一切支謂以上中下品之心受其五戒八戒十戒依具三因名一切因所受唯離殺盜邪婬妄語過故非一切支二一切支非一切因有人直以上品之心受具足戒或中或下所受之戒具足七支故名一切支不具三心名非一切因三一切因亦一切支具以上中下品之心受在家戒沙彌十戒大比丘戒四非一切因非一切支謂以下心受在家戒及沙彌戒中上亦爾七善律儀略之云爾行德無垢名之為淨淨義不同一門說七七名是何一者戒淨二者定淨亦名心淨三者見淨四度疑淨五道非道淨此前五淨大小名同後二名別依如小乘六名行淨七名行斷智淨若依大乘六名行斷七名思量菩提分法上上淨矣此後二名如地經說言戒淨者行修之始持戒離過故云戒淨由戒淨故能生淨定說名定淨以定淨故發生實慧生已能除身見名為見淨能斷疑惑名度疑淨能離戒取知無漏慧是其真道戒等非道名道非道淨後二種中若依小乘重緣諦理進習所行名為行淨行窮盡障名行斷知淨若依大乘隨道除障名為行斷依此行斷趣入佛境名思菩提上上淨矣七中初一是其戒學次一定學後五慧學次就位論行實齊通隨相隱顯非無階異異相如何依如小乘初二在於見道已前次三在於見道之中次一修道後一無學何故見前明戒明定外凡麁過非戒不防故先明戒出世聖道非定不生故次明定何故次三偏在見道以見道中斷除三結成就三淨故偏在中何者三結所謂身見戒取及疑斷身見故得其見淨斷疑心故得度疑淨斷戒取故得道非道淨問曰聖人入見道時十使俱斷云何說言但斷三結如涅槃釋此三重故所以偏說如世人言王來王去重故偏論又十使中五見及疑唯障見諦入見道時斷之究竟貪瞋癡慢通障見修入見道時斷之不盡五見及疑見中盡故與其斷名貪瞋癡慢見不盡故不與斷稱就彼所斷五見疑中三使是本三使是隨身見是本邊見為隨戒取是本見取為隨疑心是本邪見為隨說除三本三隨亦爾故經論中偏說見道斷除三結何故行淨偏在修道以此位中重緣諦理趣修行故何故行斷偏在無學以無學道離障盡故大乘法中初五同前後二在於修道位中就修道中有通有別通而論之一切地中有除障義悉名行斷有上求義皆號思量於中別分始從二地乃至七地修道斷障名為行斷八地已上法流水中趣入佛境說為思量上上淨矣七淨如是言七財者善能資具故名為財財別不同一門說七七名是何一信二戒三施四聞五慧六慚七愧此義如後十藏章中具廣分別七財如是七種大乘出地持論運通名乘乘中莫加謂之為大大乘不同一門說七七名是何一者法大二者心大三者解大四淨心大五眾具大六者時大七者得大七中前六就因說大後之一種就果論大因中初一是其因法後五因行言法大者所謂大乘十二部經方廣之藏過餘契經故云法大問曰法中說通理教何故是中偏說教法釋言實通攝旨從詮故不別論言心大者謂發無上菩提之心超出餘願故曰心大言解大者謂解菩薩方廣之藏勝過餘解稱曰解大此心與解在於地前淨心大者在初地中過解行住入歡喜地證心解染名淨心大眾具大者在於二地乃至七地修習功德智慧眾具趣向菩提名眾具大言時大者八地已上乃至十地度三僧祇滿足眾行名為時大言得大者謂如來地得菩提果無與等者況復過上故為得大七種大乘略辨如是第一釋名七地之義出地持論能生曰地地位開合廣略難定今據一門且論七種一種性地二解行地三淨心地四行跡地五決定地六決定行地七畢竟地種性地者習種性種同名種性行本達立能生因果故名為種種義不壞目之為性以性別地名種性地解行地者依前種性起修方便趣入出世於出世道解而行故名為解行以解別地名解行地淨心地者在初地中過解行住入歡喜地證心離垢名為淨心又於菩提淨信悕望亦名淨心以斯別地名淨心地行跡地者二地已上乃至七地起於修道名為行跡以行別地名行跡地決定地者第八地中在法流水決定趣向無上菩提名決定地決定行者第九地中依前決定上上增進名決定行地畢竟地者謂第十地及如來地第十地中因行窮滿如來地中果德圓極以是義故同名畢竟蓋乃且據一門為論若入餘門因果別矣名義如是次定其體諸地皆用行德為體行門開合廣略不定總唯一行或分為二一是證行二阿含行廣如上辨又就福智亦得分二或離為三謂證助不住亦如上辨又戒定慧亦得分三或開為四聞思修證或說為六謂六波羅蜜或分為十謂十波羅蜜又復信等亦得分十或復離為三十七品廣則無量體性如是次辨其相地位開合廣略不定要攝唯二一是信地二是證地地前菩薩於出世道信順趣向名為信地初地已上證實相應名為證地或分為三如地持說一種性持在種性地二發心持在解行地三行方便持在初地上或離為四一方便道在於地前二者見道在於初地三者修道在二地上四無學道在於佛地或開為五於前四中開方便道以為種性解行之別故有五種或分為六如地持說一種性地二解行地三淨心地四行跡地五決定地謂八地九地六畢竟地謂第十地涅槃經中言為六住諸菩薩者據此為言或復說七廣如上辨於前六中開決定地以為決定及決定行故有七種亦得分八於前七中分種性地以為習種性種之別故有八矣亦得分九於前八中分畢竟地以為畢竟及如來地故有九種或分十三如地持論住品中說彼十地上加種性住解行住及如來住故有十三亦得開分以為十四前十三中開種性住以為習種性種之別故有十四經中或說四十二賢聖廣則無量是等廣略各隨一宜今且論七七地如是八戒齊者所謂不殺不盜不婬不妄語不飲酒不歌舞唱伎不著香薰衣不上高廣床不過中食是其名也此等防禁故名為戒潔清曰齊問曰於彼五戒之中言不邪婬今此何故直言不婬釋言五戒是在家人持在家戒唯制邪婬不防自妻以是義故但言不邪婬論八戒是在家人得持出家戒非但制邪自妻亦防故說不婬問曰是中所離有九以何義故但言八戒釋言有以若依毘曇不著薰衣不上高床此二同是莊嚴處起合之為一故說為八若依成實及大智論前八是戒後一是齊戒齊合說是故名為八戒齊矣次辨其相於中有五一體具分別不過中食是齊亦齊支餘是齊支而非是齊如八聖道正見是道亦是道支餘是道支而非是道此亦如是以不殺等防惡禁罪助成齊法助齊法中差別不同故名齊支非斷食法故不名齊不過中食是斷食法故名為齊別前七種故名齊支二遮性分別前之四種遠離性惡不飲酒等遠離遮罪問曰性惡乃有七種始從殺生乃至綺語何不具離但離前四以綺語等難可防護在家之人不能離故故論說言出家之者尚不能離何況在家又綺語等不應法故通名妄語但離妄語餘者皆隨故不別論又前四種重故偏明餘者輕故所以不說問曰遮罪差別無量何不說離偏言遠離飲酒等乎亦以餘過在家之人難防護故又飲酒等生過處重故偏說離餘過輕故所以不論三道福分別如成實說離前五過是福因緣離後三罪是道因緣以在家者未能得道是故但說道因緣矣通則齊等四就具分別具謂三業不殺不盜不婬不飲酒不著薰衣不上高床不過中食是其身業不妄語者是其口業不歌舞者通身口業五所防分別依如毘曇初四戒支遠離性惡不飲酒者是不放逸支離放逸因緣餘是持支離餘遮過成實法中亦分為三名字不異彼說初四遠離實惡不飲酒者離諸惡門餘者遠離放逸因緣次明得戒因緣差別依如毘曇有八因緣故彼偈言謂優波婆素受時他二說具足一日夜離嚴飾威儀優波婆素是一因緣明此八戒是優婆塞受非出家者以出家人堪能受持盡形戒故所言受者是二因緣明此八戒要受乃得不同禪戒無漏戒等所言時者是三因緣明此八戒清旦時受不得餘時欲使具足一日夜故成實法中隨在何時皆得受之所言他者是四因緣明此八戒要從他受自誓不得成實異此故彼論言若無人時心念口言亦得受之言二說者是五因緣明此八戒二說方得戒師前教受者後隨戒師前問受者後答是為二說成實異此故彼論言自不解故須師教授若自解者何假師教以是義故不須二說言具足者是六因緣明此八戒具受乃得分受不得成實法中不具亦得故彼論言隨力堪能多小不定一日夜者是七因緣明此八戒時分唯在一日一夜不增不減成實不同故彼論言若說八戒定一日夜是事不然隨時多少或可半日乃至一月竟有何咎離嚴威儀是八因緣明此八戒要離種種嚴身之具方便受持以在家者隨分修學出家戒故論雖不同受者宜依毘曇受之多與諸經所說同故次就界趣分別其相界謂三界欲界得受非上二界趣謂五趣依如毘曇三天下人得受八戒以覺知心捷疾力故不通餘趣及欝單越若依成實人天鬼畜皆得受之故彼論言如天帝多受八戒龍等亦受不局在人次就形報分別其相依如毘曇男女得受餘形不得成實法中黃門二形不能男等亦得受之非局男女次對界辨其通局當知八戒普於一切眾生邊得不得別緣問曰為於現在一切眾生邊得為於三世眾生邊得論釋不同若依毘曇唯於現在眾生邊得成實法中普於三世眾生邊得過未眾生雖不可殺不可盜等緣之亦得起善惡故次明受持八戒之儀欲受戒者應先起其厭生死心求涅槃意然後受之以此所受出世戒故受法云何於六齊日清旦之時詣戒師所先禮三寶次禮戒師在戒師前長跪合掌先懺諸罪然後受戒戒師教之三歸三寶三稱歸竟與受五戒沙彌戒同然後題上所列法問其能不言一不殺生是優婆塞戒若女人受應言是優婆夷戒從今時至明清旦一日一夜受如諸佛能持不受者應答言能如是乃至不過中食問答同爾一遍便足竟已禮去護持之法與出家戒同嚴身之具悉宜去之男女不得同室而宿八戒如是淨法聚因法中此卷有九門通中別以八門分別第一釋名辨其體性先辨其名名別不同略有七種一名為禪二名為定三名三昧四名正受五名三摩提六名奢摩他七名解脫亦名背捨禪者是其中國之言此翻名為思惟修習亦云功德叢林思惟修者從因立稱於定境界審意籌慮名曰思惟思心漸進說為修習從剋定名思惟修寂亦可此言當體為名禪定之心正取所緣名曰思惟思心增進說為修習功德叢林者從果為名智慧神通四無量等是其功德眾德積聚說為叢林定能生之因從果目是故說為功德叢林所言定者當體為名心住一緣離於散動故名為定言三昧者是外國語此名正定定如前釋離於邪亂故說為正言正受者正同前釋納法稱受三摩提者是外國語三摩三昧本是一名傳之音異此名正定定用現前名三摩󱎃奢摩他者亦外國語此翻名止攝心住緣目之為止言解脫者絕縛之稱言背捨者背離下過故云背捨又捨龍樹云背淨五欲捨離著心名為背捨問曰此等所名之法為一為異釋有通別通而論之一切禪定皆具此名於中別分經論不等依如毘曇四禪名禪八解脫者名為背捨四無色定滅盡無想通名正受空無相無願名三摩提故彼論言諸禪及背捨正受三摩提用此四名表別諸定若依成實四禪名禪四空名定八解脫者名為解脫一切禪定用現在前名三摩提以此四名名別諸定若依地論四禪名禪四無色定說為解脫四無量心名為三昧五神通者名三摩提用此四名名別諸行又更分別四禪名禪四空名定空無相無願名為三昧得理相應名正定故滅盡無想名為正受是處無心身納法故四無量心名三摩提眾生緣中用現前故八解脫者名為解脫絕下縛故又背下過故云背捨一切禪定始習方便止意住緣名奢摩他名字如是次辨體性宗別不同所說各異若依毘曇此八禪定定數為體餘心心法與定相應是定眷屬故通名定若依成實唯心為體不說心外別有定數故彼論言若由定數令心住者定數亦應由他故住然彼定數自能住緣不從他住心亦如是自能住緣何從定數故知彼論唯心為體大乘法中心有麁細隨心辨定差別不等云何不等心有三種一者事識二者妄識三者真識事識中定定數為體與毘曇同故龍樹云譬如池水象入則濁明珠置中水得澄淨心亦如是煩惱入中心則渾濁定數在中心則澄清涅槃亦云十大地中心數之定數明同毘曇真識中定唯心為體更無別數故維摩云若離一切數心如虛空妄識中定義有兩兼麁則用彼定數為體細則唯用心識為體此云何知如馬鳴說第七識中義別六種從無明地至相續識此六重中根本四重心外無數於中辨定指心為體後之兩重心與數異就中辨定定數為體體性如是第二門中義別有三一辨禪地相二明味淨無漏等別三就禪地明味淨等通局之義禪地云何宗別不同所辨各異依如毘曇攝末從本禪地有八所謂四禪四無色定分末異本禪地有十門所謂八禪未來中間八禪可知未來禪者是初禪家方便之定從欲界地向初禪時修九無礙九解脫道斷欲界結然後證得初禪定體彼九無礙九解脫道未來至彼根本定體故名未來以其未至根本定故論中亦名未至禪矣中間禪者從初禪地向二禪時除覺觀在名中間禪問曰是中除覺之時用何為治釋言是中用彼二禪方便內淨以為治耳故地論云內淨對治滅覺觀禪也問曰是中有初禪觀復有禪二禪方便內淨正用何者為中間禪釋言正用初禪殘觀為中間體與初禪定同在一處受果報故問曰若用初禪殘觀為中間禪不以二禪方便內淨為中間者是則初禪方便覺觀斷欲界結應當用彼欲界殘結為未來禪不以初禪方便覺觀為未來禪釋言不類欲界殘結非定法故不得說之為未來禪初禪殘觀是禪法故說為中間問曰未來及中間禪八禪地中何地攝乎釋言此二是初禪家眷屬定故攝屬初禪問曰何故初禪地中獨分此二餘不如是釋言初禪創背下過多用功力故立未來以為息處餘不如是故廢不立又復初禪向二禪時有覺有觀二種過患除覺觀在故立中間餘禪相向單有一過除之盡處即是後地故無中間若依成實攝末從本禪地有九所謂八禪及欲界中如電三昧故成實云如須尸摩經說欲界更有如電三昧分末異本禪地有十於初禪中分出中間通餘十也故成實云初禪梵王能至中間如電三昧毘曇不論未來禪者成實不說見別故爾大乘法中攝末從本禪地有九與成實同所言異者成實唯說欲界地中有電光定無餘三昧大乘宣說欲界地中有無量定故龍樹云佛常住於欲界定中名無不定此與電光有何差別釋言聲聞暫得彼相說為電光更無別法分末異本禪有十一所謂八禪未來中間及欲界定禪地如是次辨味淨無漏等別依如毘曇禪有三種一者淨定二無漏定三者味定依世俗道斷除下結而得上靜名曰淨定即理定靜名無漏定言味定者義釋有三一通相具論上二界中一切煩惱有著境義悉名為味定地法故說之為定二簡強異弱諸煩惱中愛著境強偏說為味定義同前又愛著境相似禪定故說為定三簡體異伴上二界中一切煩惱相應定數是味定體故雜心云味則愛相應次就禪地明味淨等通局之義於中且就未來中間八禪地說淨禪寬通遍一切地無漏禪者依如毘曇前九地有非想地無故雜心云無漏大王不居邊地欲界非想名為邊地以非想地心志微劣故無無漏若依成實非想雖無增觀無漏非無順舊遊觀無漏故彼論說入滅定三昧必從非想無漏心入餘同毘曇若依大乘無漏遍在一切地中云何得知非想亦有如龍樹說云何菩薩非想處定與實相俱是為菩薩非想處定與實相俱明是無漏若論味定八禪地中一向定有未中間有無不定是義云何味有二種一正愛二受生愛得彼八禪根本定已於中生著名正受愛求上界生名受生愛八禪地中具此兩愛未來中間無正受愛但有受生連瑣之愛故云不定何故此處無正受愛未來求彼初禪地中根本未得中間求彼二禪地中根本未得無可貪著故無此愛第三門中義別有二一明諸地支因有無二明味淨無漏禪等支因有無諸地有無相狀如何四根本禪一向有支經論大同未來中間一向不具未來但有覺觀捨根更無餘支中間但有觀及捨根亦無餘支故云不具何故未來更無餘支以彼未來未出欲惡故無喜樂未得初禪根本定故無其一心問曰一心是其禪體彼既名禪何故無體釋言應有微故不說何故中間無其餘支以中間禪求上未得故無喜樂未得二禪根本定故無其一心理亦應有微故不說彼四空定經論不同若依瓔珞齊有五支所謂想護止觀一心依舍利弗阿毘曇中同具四支與四禪同自餘經論並皆不說當應俱有名同四禪更無別異所以不論次辨味淨無漏禪等支因有無淨禪有味禪非具功德法故一向定無無漏禪者經論不同毘曇大乘與淨禪同成實少異異相如何無漏初禪有樂一心無覺觀喜一心定體故有一心無漏之法在身名樂故有樂支以何義故無其覺觀無漏必依禪定之中根本定生所依淨禪至一心時已捨覺觀所生無漏焉得有之故無覺觀何故無喜如彼成實二禪品說喜必從於取假名生著我故起聖人離之故不生喜問曰若無無漏喜者七覺支中應無喜支又若聖人不生喜者何故經言佛見眾生修善則喜又若無喜亦應無其無漏猗樂彼論釋言何故得有喜覺支者覺支有二一是有漏二是無漏有漏有喜無漏則無但無漏支從有漏生仍本因故應名喜支言佛喜者論自釋言佛常行捨無憂無喜隨化眾生樂言有喜云何得有無漏猗者論自說言得無漏時離麁重過身心調適故得有猗何故得有無漏樂者論言不說無漏智外別更有樂但無漏法初來在身義說為樂故得有之問曰為當一切聖人皆悉無喜為獨無學論言學人入觀則無出觀則有無學聖人入出常無第二禪中有樂內淨及與一心無其喜支以彼內淨即二禪體故有內淨餘同前釋第三禪中略無安慧餘皆具足以彼安慧攝入念中故不別論故彼論言三禪後分中無安慧支何者後分無漏從其有漏禪生故名無漏以為後分為彰聖慧與正念俱故攝念中第四禪中四支具足此乃論者立意不同難以消息支因緣有無辨之麁爾第四門中所滅不同所滅有二一滅染障八禪皆滅十使煩惱如得初禪滅欲界地十使煩惱得二禪時滅初禪地九使煩惱乃至修得非想定時滅無所有九使煩惱以初禪上無瞋恚故但滅九使亦為樂障通斷其得二滅亂障如經中說初禪滅語言二禪滅覺觀三禪滅喜四禪滅樂空處滅於色想識處滅於空想無所有處滅於識想非想非非想處滅無所有想此滅亂障但令不行名之為滅不捨其得善法得上不捨下故問曰覺觀是言說因覺觀之心初禪未盡云何已得滅於語言論釋不同若依毘曇覺觀有二一者成禪背欲求靜二者壞禪背靜起說初禪中但有成禪覺觀之心無壞禪者故滅語言若依成實得彼初禪根本定時已離覺觀覺觀無故言語不生名之為滅若爾初禪亦滅覺觀何故但云滅語言乎釋言初禪根本定中雖無覺觀前後有之故不名滅若爾前後亦有語言何故說滅釋言覺觀能與初禪作方便故不得言滅語言唯障非方便故說語言滅問曰初禪若滅語言得初禪人云何起說釋言入定雖滅語言出時用彼欲界地中威儀心說或用初禪威儀心說故得起言問曰語言能障初禪得初禪竟以欲界心起語言時失初禪不釋言不失問曰語言與欲界結同障初禪得初禪人以欲界心起言說時不失禪者起欲界結亦應不失釋言染障與亂障異下染正與上地淨違故起欲染退失初禪語言直是妨修故障非是正違故雖起言不失初禪諸地染亂例皆同爾問曰初禪猶有威儀覺觀心故可得起言二禪已上無此覺觀依何起說論釋不同若依毘曇借初禪地威儀心說此言借者上威儀心流類似於初禪心故名之為借不從彼來問曰上禪唯得借下威儀之心不得借下善何故而然良以威儀是浮漫心非力厲生上地所起流類同下故說為借善生力厲隨地各別上地所起不與下同故不名借若依成實上地皆用欲界心說上得寄起欲界心故第五門中差別有三一明得義二明捨義三明成就所言得者先無今起說之為得諸論不同毘曇淨定有二種得一是斷得斷欲界結得於初禪如是次第乃至斷於無所有結得非想定二是生得生二禪時捨於初禪有漏生上必失下故後還退下生初禪中得本所失名為生得乃至非想生下類然成實大乘但有斷得無其生得彼宗有漏雖生上地不失下故云何知彼有漏生上而不失下彼說上界亦得寄起下地法故無漏禪者依如毘曇有二種得一是斷得斷下煩惱得上無漏二者退得退有二種一退果得證聖果時捨向無漏後退果時得本所失名退果得二退根得轉根之時得利捨鈍後退根時得本所失名退根得成實大乘但有斷得無其退得彼宗無漏無退轉故又彼宗中得果之時因滿為果不捨前因轉根之時轉鈍為利不捨前體故無退得若論味禪但有退得有人修得第二禪時捨初禪中味禪煩惱後退二禪得本所失名為退得乃至非想退得同爾問曰非想三界中極何處退來亦有退得依如毘曇退羅漢果得彼味定故有退得成實非想無此退得問曰淨禪以何義故無其退得釋言淨定修得上時不失下故退上之時下非新得問曰無漏以何義故無其生得無漏生上不失下故無其生得又復聖人隨所生處無退下義故無生得問曰味禪何故無其生斷二得釋言味禪身在下地於上地中所未斷處一切成就不得斷結方始得故無其斷得彼從上地退生下時要先退起下地味定然後受生退時已得非生始得故無生得次明捨義所言捨者先成今失名之為捨論釋不同毘曇淨定有二種捨一是退捨先得禪已後還退失二是生捨生上地時失於下法有漏生上必失下故成實大乘唯一退捨無漏禪者依如毘曇有三種捨一是退捨先得還失二得果捨得四果時捨向無漏三轉根捨轉根之時得利捨鈍若通無餘涅槃時捨則有四種成實唯一涅槃時捨餘三皆無大乘法中緣照無漏入證時捨真則無捨味定唯有斷滅時捨問曰淨禪何故無其得果轉根及斷捨乎釋言此非向果法故得果不捨有漏之法於同地中設令重習唯可純熟無捨得義是故無其轉根時捨非煩惱故無斷時捨問曰何故無漏轉根有得有捨淨禪不爾解有兩義一無漏法轉根之時具以無礙解脫之道斷障轉根階別皆定故轉根時有得有捨有漏不以無礙解脫斷障轉根數習便利久廢還鈍階別不定故無得捨一義如是二無漏力大於自地法能得捨有漏力微於自地中同類之法不能裁斷全令別異故無得捨非煩惱故無斷時捨問曰無漏何故無其生斷二捨釋言無漏是不繫法雖生上地不失下故無生時捨非煩惱故無其斷捨問曰味定何故無其退失得果轉根捨乎釋言退起下地結時不失上味故無退捨凡夫上生必先得定得定之時已捨下味非生始失故無生捨餘義如前淨禪中釋次辨成就隨身不失名為成就諸論不同毘曇法中一切淨定身在下地於上地中隨所得處皆悉成就身在上地則不成下以是義故身在欲界及初禪中得成八禪身在二禪成上七地乃至身在非想地中唯得成就非想處定下悉不成成實大乘一切淨定下得成上上亦成下無漏定者一修得已後於三界中隨身何處皆悉成就若論味定毘曇法中身在下地於上地中所未斷處皆悉成就斷則不成若身在上於下地中一切不成成實大乘聖人生上與毘曇同於下地中一切不成斷結生故凡夫生上猶成下味伏結生故第六門中義別有四一入定不同二定緣有異三明入所為四辨定入人入定不同者依如毘曇有二十四種相狀如何有漏定中次第及超有其八種無漏亦然有漏無漏間復有八是故通有二十四種有漏八者次第有四超越亦然次第四者一是順入從初禪入次第上昇乃至非想二是逆入從非想入次第下轉至初禪出三逆順入從初禪入至第二禪却入初禪次第上昇至第三禪却入二禪次第上昇至第四禪如是却入而復上昇乃至非想類亦同然四順逆入從非想入至無所有却入非想次第下轉至其識處如是却入而後下轉至初禪出超中四者一是順超從初禪地超入三禪如是漸超乃至非想問曰何故唯超一地聲聞超禪不過一故二是逆超先入非想超入識處如是下超至初禪出三逆順超謂從初禪超入三禪却入二禪超入四禪却入三禪超入空處如是却入而復上超乃至非想四順逆超作法同前向下為異有漏既然無漏亦爾間中八者次第有四超越亦然次第四者一順間入先入有漏初禪次入無漏二禪如是翻迭乃至非想二逆間入作法同前向下為異三逆順間入從有漏初禪入無漏二禪却入無漏初禪次入有漏二禪復入無漏三禪却入無漏二禪次入有漏三禪復入無漏四禪却入無漏三禪次入有漏四禪復入無漏空處如是却入而復上昇乃至非想四順逆間入作法同前向下為異超中四者一順間超從有漏初禪超入無漏三禪超無漏四禪入有漏空處如是間超乃至非想二逆間超作法同前向下為異三逆順間超從有漏初禪却入無漏二禪超入有漏四禪却入有漏三禪入無漏空處如是却入而復上超乃至非想四順逆間超作法同前向下為異聲聞如是諸佛菩薩或超一二乃至眾多是則入定具四無量次明諸禪緣境差別於中亦有二十四種相狀如何依如成實八禪同以欲界乃至非想地法以為境界毘曇法中四禪同前四無色定唯緣自地及上地法以為境界不緣下地故雜心云無色不緣下有漏種今此且就初禪一地論二十四餘類可知作法如何略有二門一就能緣分別二就所緣分別言能緣者能緣之心有其有漏無漏之別有漏初禪緣九地法有其八句無漏初禪緣九地法亦有八句有漏無漏間緣亦八是故合有二十四種有漏八者次第有四超緣亦四次第四者一順次第謂以初禪緣欲界法上至非想二逆次第始緣非想下至欲界三逆順次第先緣欲界次緣初禪却緣欲界次第上緣至第二禪却緣初禪次第上緣至第三禪如是却緣而復上緣乃至非想四順逆次第先緣非想至無所有却緣非想次第下緣至其識處却緣無所有次第下緣至其空處如是却緣而復下緣乃至欲界超中四者一是順超先緣欲界超緣二禪如是上超乃至非想二是逆超作法同前向下為異三逆順超先緣欲界超緣二禪却緣初禪超緣三禪如是却緣而復上超乃至非想四順逆超作法同前向下為異有漏如是無漏八者類上可知有漏無漏間為八者次第有四超越亦四次第四者一順次第先以初禪有漏之心緣欲界法次以無漏緣初禪法復以有漏緣二禪法如是翻迭乃至非想二逆次第作法同前向下為異三逆順次第先以有漏緣欲界法次以無漏緣初禪法却以無漏緣欲界法次以有漏緣初禪法復以無漏緣二禪法却以無漏緣初禪法次以有漏緣二禪法復以無漏緣四禪法如是却緣而復上緣乃至非想四順逆次第作法同前向下為異超中四者一是順超先以有漏緣欲界法次以無漏緣二禪法復以有漏緣四禪法如是翻迭超至非想二是逆超作法同前向下為異三逆順超先以有漏緣欲界法次以無漏超緣二禪却以無漏緣於初禪次以有漏緣三禪却以有漏緣第二禪復以無漏超緣四禪如是却緣而復上超乃至非想四順逆超作法同前向下為異上來直就能緣之心有漏無漏相對分別為二十四次就所緣有漏無漏為二十四依如毘曇欲界非想一向有漏餘通有漏及與無漏用初禪心緣彼有漏有其八句緣彼無漏亦有八句有漏無漏間緣亦八其中作法與前相似唯就所緣境界之中明其有漏無漏為異初禪既然餘禪類爾次第三門明入所為依如毘曇所為有三一為入滅定先調其心二遊戲正受自試心力三欲般涅槃以此薰身令人尊重遺身舍利是三種中若入滅定及般涅槃但於有漏諸禪定中順逆次第及與超越若遊戲正受則具為之若依成實入滅盡定唯順次第不順超越餘同毘曇次辨入人依如毘曇佛及利根阿羅漢人堪能如是二十四種遊戲諸禪鈍者不能那含人得滅盡定者於有漏禪能六種入所謂順入逆入逆順逆入順超逆超逆順超餘者不能堪大乘法中文雖不說諸佛菩薩一切皆能第七門中四緣分別於中有二一明四緣二就四緣分別八禪言四緣者一是因緣二次第緣三是緣緣四增上緣如雜心中離合六因以為四緣言六因者一所作因諸法起時萬法不障二自分因一切諸法同類相起三相應因心法起時同時心法相扶有用四共有因諸法起時同時之法相扶體立五者遍因苦下五見疑及無明集下二見邪見見取疑及無明此之十一遍迷有漏增長諸結名為遍因六者報因善惡等業得苦樂報六中後五說為因緣初一所作說為三緣心法相生名次第緣六塵生心名為緣緣六根生心及與一切諸法起時萬法不障名增上緣四緣如是次就四緣分別諸禪先論淨定淨望淨定三句分別一具緣多少此具四緣自分相生是其因緣比次相起是次第緣淨定為境還生淨定是其緣緣前為意根生後定心是增上緣二就地分別因緣一種唯在當地若望他地則無因義淨定有漏繫地別故無自分因異地相望非是相應共有法故無相應因及共有因餘三寬通望於自地及望他地皆得有之次第望他大小不同小乘法中近生一地遠生二地次第正受近生一地如從初禪生於二禪從第二禪生於初禪如是一切超越正受遠生二地如從初禪生第三禪如是一切聲聞超禪不過一故不生多地大乘法中近生一地遠生一切次第正受近生一地超越正受遠生一切如從初禪生非想定從非想定生初禪等以佛菩薩禪自在故緣緣望他諸論不同若依毘曇色界地中一切淨定上下相望皆為緣緣以色界定能廣緣故無色界中上地望下得為緣緣非下望上無色不緣下有漏故故雜心云無色不緣下有漏種若依成實無色亦能緣下有漏雖復緣之心不通暢如燒筋草是則彼宗色無色界一切淨定上下相望皆為緣緣增上望他親疎不同意根增上名之為親萬法不障說以為疎於中親者異地相望與次第同疎者八禪迭互相望皆為增上以不障故三品數分別因緣一種望等及勝是其因緣望下則非非自分故餘三寬通不簡上下淨望無漏亦三句說一具緣多少除其因緣有餘三種淨生無漏非自分故無其因緣餘三義寬故得有之二就地分別自地他地皆得為緣與前門中後三緣同三品數分別淨與無漏異類相生不可分其上中下別但知通與一切所生為三緣異淨望味定亦三句說一具緣多少示除因緣有餘三種從淨生染非自分故無其因緣餘三寬故所以得有二就地分別望自地味得具三緣望下亦然謂退轉時生下味故有次第緣及增上緣他界緣使緣上而起故有緣緣望上地味無次第緣緣緣之義但增上緣何故望上無次第緣上地味定愛著自地心從上地有漏心生故下淨定不得與上為次第緣何故望上無其緣緣一切煩惱緣於自地及上地生不緣下故何故望上有增上緣雖無意根親生增上萬法不障增上緣寬故得有之三品數分別於為緣處不分上中下品差別次辨無漏無漏還望無漏之定三句分別一具緣多少具足四緣自分相生是其因緣比次相生是次第緣道諦為境是其緣緣前為意根生後無漏是增上緣二就地分別無漏非是繫地法故望於自地望上望下皆具四緣於中因緣望於他地通而不局云何不局於八禪中有無漏處迭互相望皆為因緣於中亦有非因緣者復當辨之次第增上望於他地與淨禪中望他地淨其義相似緣緣望他諸論不同若依毘曇一切無漏望色界中無漏定心悉為緣緣彼廣緣故望無色界無漏之心有是有非是非如何無色無漏唯緣自地及上地中對治無漏以為境界彼所緣者是其緣緣彼不緣者則非緣緣何故不緣下地對治無色心微不能緣下有漏法故亦不緣下有漏對治成實大乘一切無漏皆普緣故迭互相望悉為緣緣三品數分別因緣一種望等及勝是其因緣望下則非望下非是自分因故若爾何故得與下地無漏之心為因緣乎釋言無漏不約禪地以分上下乃約治斷以分勝劣或有下地無漏之心能治上過即名為上故得望彼說為因緣餘之三緣其義寬通不簡上下無漏望淨亦三句說一具緣多少除其因緣有餘三種異類相生非自分故除其因緣餘三義寬故得有之二就地分別自地他地皆得為緣三品數分別於為緣處不分上中下品差別無漏望味亦三句說一具緣多少唯有緣緣及增上緣無餘二種無漏緣使緣無漏起故有緣緣於味不障故有增上非自分故無其因緣非親生故無次第緣二就地分別望自地味及他地味說向二緣緣他上地下地無漏皆得生結故有緣緣增上緣寬故得有之三品數分別於為緣處不分上中下品差別次明味定味望味定亦三句說一具緣多少此具四緣准上淨等同類可知二就地分別望於自地具足四緣上望下地除其因緣有餘三種煩惱繫地異地相望非自分故除其因緣退轉之時上味生下故有次第及增上緣然此上味於下地中一切味定悉有次第增上緣義不簡近遠謂上地之中染污心起下一切地染心生故上緣之使緣上而起故有緣緣下望上地一切皆無有下味時上地之味但可成就不現生故三品數分別一切煩惱上中下品迭互相望皆為四緣問曰何故淨無漏中望等及勝說其因緣不望下品此味定中通望下品說因緣乎釋言善法本無今有方便習生習生之法從微至著故下勝因非勝下因從勝生下是退次第非生次第是以非因一切煩惱久習性成互相熏發故上望下亦得為因又從上退起下結時九品煩惱一切頓得隨可先起即以為因故上望下得有因義味望淨定亦三句說一具緣多少除其因緣有餘三種二就地分別於自地中具足三緣望下亦爾上味心後起下淨定防自地退故望下淨有其次第增上緣義依下淨定學觀上味為苦集觀故上地味為下緣緣望上淨定得有緣緣增上緣義是義云何他人上淨緣我下味生厭惡心故有緣緣我味不障他人上淨故有增上三品數分別於為緣處不分上中下品差別味望無漏亦三句說一具緣多少唯有緣緣增上緣義非自分故無其因緣非親起故無次第緣二就地分別望同地者有其緣緣及增上緣望下亦爾上地味定為苦集境故有緣緣上不障下故有增上望上無漏與下無漏亦具前二我味與他上地無漏為苦集境故有緣緣我味不障他上無漏故有增上三品數分別於為緣處不分上中下品差別緣別如是第八門中大小不同略有十三一體性不同小乘禪定事識為體大亦始習事識為體次除事識妄識為體終除妄識真識為體二常無常異小乘所得一向無常大乘法中始修無常終成是常真為體故三漏無漏別小乘初禪至無所有通漏無漏非想一地唯是有漏成實設有但有順舊遊觀無漏大乘八禪皆通有漏及與無漏故龍樹言云何菩薩非想處定與實相俱是名菩薩非想處定四滅障不同小乘禪定但能滅除四住麁亂大乘禪定能滅一切五深淺不同小乘定淺可為緣動故龍樹說大樹緊那羅王鼓瑠璃琴迦葉起舞阿難歌吟以定淺故如諸菩薩禪定深靜乃至天雷不能發動六緣心不同小乘禪定有想有緣大乘始習有想有緣終成離緣故地持云如佛先為迦旃延說比丘不依一切修禪云何不依若地地除乃至一切一切想除七緣境不同凡夫禪定事相為境二乘禪定苦無常等法相為境諸佛菩薩實性為境八出入不同小乘所得有出有入大乘法中始有出入成則不爾於一切時無不定故九超越不同小乘超禪不過一地諸佛菩薩於一切地隨其多少皆悉能超十受生不同二乘得禪不能迴來欲界受生菩薩悉能於禪定中離繫縛故十一起行不同小乘修禪但為自樂大乘俱利十二生德不同小乘禪定但能出生少分功德菩薩禪定出生一切故地持云菩薩禪定出生功德聲聞辟支不知其名況復能起十三得果不同二乘禪定但得小果菩薩所修得大菩提不同如是上來第一通解八禪自下第二別解八禪之中先解四禪後解四空解四禪中別有六門一辨定所釋二開合辨相三支因同異先後體具多少廢立四約對道品彰其通別五修成之相六隨文釋義先定所釋禪有三種一味二淨三是無漏味是煩惱非功德法今廢不論無漏禪果今亦不釋且解淨禪淨有四分一者退分二者住分三勝進分四決定分言退分者釋有兩義一下品淨定隣下煩惱喜為下地煩惱所敗故名退分此可退故名之為退非是已退二為自地煩惱所雜故名退分謂從淨定入味煩惱從味煩惱還入淨定如欲界中微劣善心還為欲界惡法所雜此亦如是雖復為彼煩惱所雜不名失定同地法故言住分者釋有兩義一堅守自地不為下地煩惱所敗故名為住簡上初退二堅守淨心不為自地煩惱所雜故名為住簡上後退勝進分者厭自地過趣順上禪決定分者學觀諸法苦無常等趣順聖道而未得聖第二門中開合辨相開合不定總唯一禪謂三學中唯一定學六度之中唯一禪度或分為二一是遠離二是寂滅如地持說初禪遠離欲惡不善名為遠離二禪已上息覺觀等名為寂滅或分為三三有兩門一約受分三初禪二禪名喜俱禪三禪樂俱四禪捨俱二就覺觀有無分三初禪名為有覺有觀中間名為無覺有觀二禪已上無覺無觀或分為四所謂四禪六義不同故分為四一滅障不同初禪遠離欲惡不善二禪地中滅除覺觀三禪滅喜四禪滅樂二滅受不同如經中說初禪滅憂二禪滅苦三禪滅喜四禪滅樂問曰初禪憂苦並滅今云何言初禪滅憂二禪滅苦若依毘曇初禪地中有眼耳身三識身在此三識身苦根所依故不說滅若爾意識憂根所依初禪有意應不滅憂釋言憂根其過麁重定在欲界是故宣說初禪滅憂云何麁重憂從欲界貪欲心起貪著欲界五欲境界見彼散壞方生憂故苦不如是故不說滅又後憂根退定方生苦則不爾出定便起為是不類成實所論不由初禪有三識身欲故不滅苦但彼初禪近欲界地不定之心不定心中能生苦受故不滅苦若近欲界亦應生憂何故說滅釋言憂從貪喜心起退定方生若不著欲終不生憂苦不如是故有苦受而滅憂根三別地法異初禪覺觀異於餘禪二禪內淨三禪安慧四禪地中不苦不樂皆各別異所以須分四定心麁細故分四禪如經中說初禪定心如密和󰉓心性散動以法攝持故能住緣二禪定心如山頂泉水從中出不從外來三禪定心如池中華內外盈溢四禪定心如密室燈怡然不動五受果不同故分四禪初禪能得梵眾梵輔大梵天果二禪能得少光無量光光音之果三禪能得少淨無量淨遍淨之果四禪能得福愛福生乃至阿迦尼吒天果第六住處寬狹不同故分四禪如毘婆沙說彼有二論一家說言初禪住處如一四天下二禪住處如一千界三禪住處如二千界四禪住處如三千界復有一說初禪住處如一千界二禪住處如二千界三禪住處如三千界四禪住處無量無邊以斯不同故分為四若隨法別亦得分五所謂覺觀內淨安慧不苦不樂地別不同亦得分六謂未來中間根本四禪心數不同亦得分九初禪五支即為五數覺是覺數觀是觀數喜是受數樂是猗數一心定數第二禪中加一內淨通前為六此內淨支依阿毘曇是其信數信下覺觀動亂多過信二禪法寂靜安穩大智論中亦說為信喜樂一心與初禪同第三禪中更加捨念安慧三數通前為九捨者是其善大地中捨數念與安慧是通地中念慧兩數樂與前喜同是受數一心與前一心支同故不別論第四禪中捨念清淨與三禪中捨念支同不苦不樂與前喜同一心支者同前一心為是不說行名不同離分為十初禪五支即以為五內淨為六捨念安慧通前為九三禪中樂心數分別與前喜同行名分別與前樂同不苦不樂通前說十此不苦樂心數分別與前喜支同是受數故不別論行名分別異前喜樂是以別說第四禪中捨念一心名不異上故不別說行義不同離分十一如毘婆沙說就前十中分樂作二故有十一何故分者初二禪樂是其猗樂三禪中樂是其受樂所以分之若依地論滅障等別則有十六初禪有四一者滅障謂滅欲惡二者對治所謂覺觀三者利益所謂喜樂四者彼二依止三昧所謂一心初禪既然餘三類爾故有十六支別不同分為十八就前行名十種之中覺觀內淨安慧不苦不樂當分守一即以為五喜及捨念各分為二通前十一喜分二者所謂初禪二禪喜捨念分者所謂三禪四禪捨念樂分為三通前十四初二三禪並皆有樂故分三種一心分四故有十八四禪地中各有一心故分四種以實具論心法不同有二十三謂十通大地想欲觸慧念思解脫憶定及受十善大地所謂無貪無瞋慚愧信猗不放逸不害精進捨加覺觀心王為二十三地別具論有八十六初禪地中有二十三後三禪中各二十一除其覺觀開合如是第三門中義別有四一支因同異二支因先後三定體具四明支因多少廢立言同異者依如毘曇初禪五支體性各異乃至四禪支別亦然若依成實始終通論皆即於心心外無數隨其行相非無同異如初禪中覺觀體同前後為異彼說麁心初思名覺細心後思說之為觀而體是一初二禪中喜樂體同故彼論言彼喜初來在身名樂後時名喜彼說初禪二禪中樂亦是受樂故與喜一二禪內淨與一心同故彼論言內淨支者即二禪體三禪安慧與念體同故彼論言三禪安慧與念同故後分禪中不立安慧無漏三禪望有漏禪說為後分又三禪中捨與樂同故彼論言我不說捨外別更有樂即捨說樂第四禪中四支各別大乘法中心識有三一是事識二是妄識三是真識彼事識中心與數異於中說禪支因各別妄識之中義別六重如馬鳴說根本四重心數無別於中說禪支因體同末後兩重心與數異於中說禪支因各別真識之中心數無別於中說禪支因體一言先後者依如毘曇初禪五支體性同時用有先後乃至四禪類亦同然若依成實初禪五支定在先後不得一時彼說心數不同時故不同時故前四滅已方得一心問曰若言前四滅已方得一心是則初禪非五支成又經中說初禪地中有五支俱云何先後又一心時若無覺觀與二禪何別彼成實論二禪品中釋通此義向言初禪非五成者我不說五支盡是初禪但近初禪有覺觀等故說五支成其初禪經言初禪五支俱者雖小相違亦名為俱如言弟子與師俱雖小前後亦名俱矣言與二禪有何別者初禪近亂定未深靜出入皆有覺觀之心二禪不爾出入皆無是故不同問曰初禪近覺觀故說為支者亦近五欲何故不說五欲為支論言五欲背故不名為近又復五欲不住為因故不說近問曰若言至一心時已無喜樂喜樂云何得至二禪釋言彼宗心法不並故一心邊無其喜樂非斷無故至二禪支初禪既然餘禪類爾彼論偏執用相先後故違一時大乘所說與毘曇同故龍樹言譬如晝日眾星不現非無眾星心法如是隨時受名非無諸數言體具者如毘曇說就彼初禪五支之中一心支者是禪是支言是禪者是禪體也言是支者是支別也餘四是支而非是禪是其支別非禪體也問曰此五望何說支釋言總望初禪之位故說為支一切經論悉同此說唯瓔珞經說有第六默然之心以為禪體五支為因何故不同當應彼經凡聖通說故為此論前五是其世俗禪心說之為因第六是其聖默然心說為定體成實云何論無定判人釋左右有人釋言與瓔珞同亦用第六默然為體以一心等名為支因故是因非體若依瓔珞凡聖通論理亦無傷若當直就世俗禪中言用第六默然為體是義不然云何知非如彼論中解三昧義言心住一緣名三昧相解一心支言離覺觀喜一緣中住是名為禪與解三昧其義相似若一心外別立第六默然為體則三昧外亦應別立三昧之體而三昧中住一緣外不可更立三昧之體禪中亦爾住一緣外何為更立默然為體若言經中說一心等為禪支故更立體者是則經中說七覺支應七覺外別立覺體又復經中說八道分應八道外別立道體彼既別無此亦應然何得更立問曰若用一心為體何故名支釋言此望初禪總位說支何妨如望見位八正名分望修道位七覺名支此亦同彼於中別分前四是支後一是體亦如八正正見是體餘者是因問曰若爾則同毘曇云何得別釋言成實但非毘曇五支同時不非一心以為禪體明知共用初禪五支體具既然餘禪類爾次明支因多少廢立初禪三禪齊立五支二禪四禪同立四支何故如是釋有兩義一對障辨釋初禪二禪同治外亂三禪四禪齊治內亂外亂有二一欲惡不善二初禪中三識之身初禪對治外亂之初多用功力故立五支二禪對治外亂之終用功微少故立四支內亂有二一喜二樂三禪對治內亂中初多用功力故立五支四禪對治內亂中終故立四支二地法應爾如初禪中正得立五不得有餘彼背欲惡要須覺觀以為對治故有覺觀慶有所離故有喜樂一心定體理必須立何故無其內淨支者彼治覺觀此有覺觀故無內淨又此地中有三識身如熱濁泥面像不現故無內淨何故無彼捨念安慧彼與喜違此地有喜故無捨等又雜心云初二禪中猗樂麁動與捨相違故無捨支何故不立不苦不樂彼是受數初禪喜支亦是受數兩受不並故闕不立第二禪中正得立四不得有餘是義云何彼治覺觀及初禪地三識身故須立內淨慶有所得故立喜樂一心定體理須立之何故不立覺觀為支以此內淨能治彼故何故不立捨念安慧此如前釋與喜違故何故不立不苦不樂亦如前釋與此喜受不得並故第三禪中正得立五不得有餘為治喜過故立捨念安慧三支樂是利益無宜不立一心定體理以須存何故不立覺觀為支前已捨故何故不立內淨為支內淨是其覺觀對治覺觀久無不復須之如人病差不復須藥何故不立不苦不樂彼是受數與此樂受不得並故第四禪中正得有四不得有餘為除樂過故立捨念不苦不樂是此利益理然須立一心定體義無不在何故無其覺觀內淨義同前釋何故無喜前已捨故何故不立安慧支者若依毘曇第四禪中不苦不樂順無明品安慧性是明是二相違為是不立又三禪中為防二過一他地喜二自地樂故立安慧此地但除他地樂過為是不立若依成實四禪安慧攝入念中故不別立故彼論說三禪後分尚無安慧況此四禪何故無樂與此捨受不得並故第四門中約對道品辨其通別禪中行體有其十一所謂覺觀喜猗一心內淨捨念安慧受樂及不苦不樂道品之中行體有十謂信進念定慧思戒猗喜捨彼此相望理實齊通於中隱顯非無通別通別有三一是禪支而非道品謂觀與樂及不苦不樂何故無觀以彼道中慧遍始終假觀義微所以不說何故無樂樂性者緣於道不順為是不論若爾道中應不立喜喜忻悅行治憂重過發道義強所以立之何故無其不苦不樂以不苦不樂順無明品相與道違為是不說二是道品而非禪支謂戒精進何故無戒禪者名為思惟修習戒非心法無思惟義為是不說又復道中八正名輪須戒為轂禪不如是故廢不論何故禪中不說精進精進發動於定不順故隱不說若爾禪中不應立覺釋言覺者於境審思能制麁過發定功強是以立之三亦禪亦道謂餘法也於中喜捨及與念慧彼此名同餘者名異道中思者禪中名覺思是覺義道中猗者禪名為樂猗息麁苦故說為樂道中信者禪名內淨信離疑濁故名內淨道中定者禪名一心定無異緣故曰一心歷禪別說義在可知第五門中明修成相如龍樹說趣向初禪遠離五法斷除五法修習五法成就五法入初禪地遠五法者謂離色聲香味觸等五欲法也斷五法者謂斷貪欲瞋恚睡眠掉悔疑等五蓋法也修五法者所謂欲念精進功慧及與一心悕求上靜名之為欲念下地中苦麁及障念上地中止妙及出故名為念懃習定心名為精進分別下過知上勝益名為巧慧守意一緣稱曰一且心成五法者所謂覺觀喜樂一心廣如後釋趣向二禪斷除二法所謂覺觀修習五法謂欲念等成就四法所謂內淨喜樂一心亦如後解趣向三禪斷除一喜修習五法謂欲念等成就五法謂捨念安慧樂及一心趣向四禪斷除一樂修習五法謂欲念等求定要因故通修之成就四法所謂捨念清淨不苦不樂一心第六門中依文釋義經言初禪離欲惡不善法有覺有觀離生喜樂入初禪行難欲惡不善是滅障也釋有四義一離欲界惡不善法名離欲惡二依大智論遠離五欲名為離欲此猶是前遠離五法斷除五蓋名離惡不善此猶是前斷除五法三依毘曇遠離五欲名為離欲斷除十惡名為離惡除滅五蓋名離不善四依成實斷貪欲心名為離欲離殺盜等十不善業名離不善有覺有觀是其對治麁思名覺細思名觀譬如振鈴麁聲喻覺細聲喻觀問曰毘曇說心心數法起在同時今何故言麁聲喻覺細聲喻觀龍樹釋言諸心心法體雖同時隨時受名譬如晝日眾星不現非無眾星心法如是故得說言麁聲喻覺細聲喻觀離生喜樂是其利益慶離欲惡所以生喜此亦慶得慶離心多故偏說之以離惡故身心猗適目之為樂入初禪行是初禪體此猶經中一心支也經言二禪滅覺觀內清淨心一處無覺無觀定生喜樂入二禪行滅覺觀者是滅障也覺觀於前雖是對治望後能障故須滅之內淨一處是其對治內淨治體離前覺觀及初禪地三識之身於二禪法證信清淨故曰內淨心一處者是對治相釋有兩義一據修以釋內者淨常續離餘間隔故言一處故地論言修無漏不斷名心一處彼說菩薩所修內淨故言無漏若就餘人直爾內淨相續不斷名心一處二約境以釋心緣一境故言一處故地論言行一境界名心一處何者一境如彼舍利毘曇中釋欲界地中心行六處所謂六塵初禪已離鼻舌二識心行四處二禪已上復離眼耳及身識故名心一處所謂行於一法塵境無覺無觀是其治能謂內淨心能無覺無觀定生喜樂是其利益慶得生喜名定生喜此亦慶離慶得心多故偏言之樂同前釋入二禪行是其禪體一心支也經言三禪離喜捨憶念安慧身受樂諸賢聖能說能捨念受樂入三禪行離喜滅障喜於前地雖是利益望後妨亂故須滅之二禪麁故但滅前治此禪轉細故滅前益捨念安慧是其對治捨前喜過故名為捨簡異受捨故言行捨念前喜過故名為念念與憶俱故言憶念知前喜過故名為慧隨定之慧故言安慧身受樂等是其利益納法生適故名受樂此樂在意快遍身心簡前心喜故說身受此樂深重唯諸賢聖能說其過堪能捨離餘多不能故說賢聖能說能捨舉此為顯樂之深也念受樂等是其禪體念自地中受樂之過趣入一心名念受樂入三禪行經言四禪斷苦斷樂先滅憂喜不苦不樂捨念清淨入四禪行斷苦斷樂先滅憂喜是滅障也前二禪中所滅之苦此地亦無故言斷苦三禪之樂此地親除故言斷樂問曰苦者是二禪斷非此親滅何故說之成實釋言為彰此禪是不動禪苦樂雙絕所以舉之亦可即名三禪中樂以之為苦斷彼樂時即名斷苦是故說言斷苦斷樂問曰彼樂何故名苦龍樹釋言望麁心者說彼為樂望細心者即為大苦如人指手打木等事寤者為樂樂睡眠者用為大苦此亦如是憂受先在初禪中滅喜受先在三禪中滅故言先滅若爾苦者亦前地滅何不說先釋言應齊但憂與喜並前地滅故彰先滅苦雖先滅對苦之樂此地始離若當說言先滅苦樂謂樂亦先是以不彰問曰憂喜既前地滅何故此說成實亦言為彰此禪是不動禪免絕四受所以說之不苦不樂是其利益問曰餘禪皆先彰治何故此禪先明利益乘前便故對前苦樂彰其不苦不樂義便故先說之此益是其中容之受捨前苦樂是故名為不苦不樂若爾此受亦捨憂喜何故不名不憂不喜釋有三義一苦樂在前故先對之名不苦樂二對苦之樂此地親斷是故說為不苦不樂憂喜並非此地親斷故不對之三簡通異別五受分別憂喜在於苦樂之外三受分別憂之與喜通名苦樂苦樂通故今此對之名不苦樂捨念清淨是其對治捨前樂過念前樂過故言捨念前地治喜今復治樂治過畢竟故言清淨入四禪行是四禪體也解四空中別有三門一辨其相二明空識一切入空識二解脫空識二種定空識一切處差別相三隨文釋義第一辨相空處定者行者深見四禪地中色相惱礙故須修之修法云何略有四種一方便道二無礙道三解脫道四是定體方便道者有其二種一遠方便將修空定先學住心得住心已學作空想始緣門戶井穴中空還來住心住已復觀如是往返令心見空了了分明以漸廣之還來住心住心已復廣如是展轉見一切界唯是一空更無色相二近方便亦依住心學觀下法為苦麁障觀察上法為上妙出還來住心住已復觀如是往返極令淳熟此二皆是想心觀行未實見法故名方便無礙道者由前方便勳修力故入住心中發生智慧如實見下或苦或麁或障三中趣一不須具三以此正斷四禪之結故名無礙解脫道者無礙心後即見上地或止或妙或出三中趣一不須具三此累外起故名解脫如是九遍下緣為無礙九遍上緣為脫解言定體者前三皆是空處方便於彼第九解脫道邊得空處法名為定體爾時雖得而未現前更作方便歛心趣入方現在前識處定者患前空定外緣之苦故須修之修亦有四一方便道二無礙道三解脫道四是定體方便道中亦有遠近遠方便者先得住心依此住心捨外空緣緣內心識還入住心住已復緣如是往返令於心識照見分明以漸廣之緣無邊識皆令明了何者無邊如成實說空無邊故識亦無邊此乃用前空處定中無邊空識為境界矣餘如前釋無所有定者患前識處廣緣之苦故復修之修亦有四名字同前方便道中亦有遠近遠方便者先得住心依彼住心唯緣一識還入住心住已復緣如是往返極令明了故復捨之修非想定亦有四種名字同前方便道中亦有遠近遠方便者先住其心次依住心捨前所緣作無想觀還入住心住已復觀如是往返極令純熟近方便者依彼住心觀無所有為苦麁障觀非想地作止妙出如是往返極令純熟餘如前釋第二門中明其空識一切入等差別之相十一切入中空識一切入唯取空識二方便道能廣緣故餘皆不取八解脫中空識解脫唯取空識二解脫道及彼定體餘皆不取何故如是彼方便道未離下過故非解脫無礙雖斷下地之過未能出累亦非解脫又雜心云無礙下緣故非背捨非背捨故不名解脫問曰為當一切空識二解脫道及彼定體悉是解脫亦有非者釋有通別通則皆是於中別分聖得者是凡得者非故龍樹云空處乃至非想解脫如四空定所言異者聖人得者名為解脫凡夫得者不名解脫有退轉故解脫如是八禪定中空識二定義有通別通而論之無礙解脫及彼定體悉名為定如未來禪亦名為禪方便道者未得上法所以不取別則唯取空識定體以之為定方便無礙及解脫道是定方便非正定體所以不取若論空識二一切處一切皆是故成實云若定不定若垢若淨若因若果有漏無漏皆是空識一切處矣第三門中隨文辨釋空處定者經言過一切色想滅一切有對想不念別異想不分別色等境界知無邊虛空即入無邊虛空行過色乃至不念別異是其滅障滅緣色想問曰何故不滅色體唯滅色想釋言心患可以修斷故滅色想色體難離要生空處方能捨之故此不論問曰何故不言滅受及餘心法偏言滅想釋言想者取相為義取彼色相專是想過故言滅想雖言滅想餘心心法通亦隨宜又四禪中多滅諸受四空定中多滅諸想故偏說之想所緣色離合不定總唯一色或分為二一可見色謂眼所行二不可見色謂耳鼻等所行之色或分為三一可見有對謂眼所行二不可見有對色謂耳鼻舌身所行之色此等皆是有對有礙色根所對故言有對三不可見無對謂意所行無作之色不為對礙色根所對故言無對或分為六謂六塵色眼所行者色體名色餘根所行色數名色或分十一謂五根五塵及無作色細分無量今據一門且論三種對之以明滅三種想過色想者可見有對色想滅也故地論言所謂眼識和合想滅滅有對者不可見有對色想滅也故地論言謂耳鼻舌身識和合想滅不念別異想者不可見無對色想滅也故地論云所謂意識和合想滅良以意識緣一切法於中別分緣色邊滅故言別異初句言過第二言滅第三不念綺互言耳問曰鼻舌二識之身初禪中滅眼耳身等三識之身二禪中滅何故至此方云眼識乃至身識和合想滅釋言對治有其四種一壞對治謂方便道及無礙道觀察下法苦無常等可破可壞二斷對治謂無礙道正斷下過三持對治解脫為首及後一切無礙解脫持前無為使之不失四遠分對治解脫為首及後一切無礙解脫遠能令前所斷諸過更不重起今空處定望彼五識相應之想有持對治遠分對治故說過滅此義一切諸論大同唯成實中獨為異釋彼言過色想者過彼色香味觸之想滅有對者還滅色香味觸之想以彼對礙故須滅之道言不念別異想者緣聲想滅聲從眾緣擊發而生故曰別異彼宗不立無作色故為此解釋考論經意當如前解不分別色等是其對治知無邊虛空是其利益入無邊空行是其定體識處定者經言過無邊虛空想見外念麁分別過患知無邊識處安穩入無邊識處行過無邊空想是其滅障論言行者深厭色故以空為治色患既除空治亦捨如人度河并捨船栰亦如出賊捨之遠去故滅空想見外念麁過是其對治知識處安隱是其利益入無邊識行是其定體無所有定者經言過無邊識想見麁念分別過患知無所有安隱即入無處有處行過無邊識是其滅障空無邊故緣空之識亦復無邊識無邊故苦亦無邊故須滅之見麁分別過是其對治知無所有安穩是其利益入無所有是其定體非想定者經言過無所有想見無所有念分別過患知非想非非想安穩即入非想非非想處行過無所有想是其滅障見念分別過是其對治前無所有雖捨多想猶有少想見彼少想如癕如瘡如毒如箭故復捨之緣於非想復見一向非想為過謂為愚癡緣非非想亦可但嫉有想之過緣於非想聖人以理說為有想名非非想知非想安穩是其利益入非想行是其定體上來第二別解八禪第三門中明其定具生定之因名為定具具中開合廣略不定或說為四謂道品中四如意足彼皆定因故名定具後當廣釋或復論五如上廣解謂欲念精進巧慧一心或說為七如地持說一持淨戒二守根門三食知量四滅睡眠五近善人六知過不犯七有犯能悔彼說此七為善方便當知亦是定之具也或分十一如成實說一持淨戒二得善知識三守根門四飲食知量五滅睡眠六具善覺七具善信解八具行者分九具解脫處十者無障十一不著初持戒者離殺盜等七不善業若復通論離十不善定由戒生故須持戒第二得知識者能以定法授人之者名善知識定由師發生故須知識故經說言善知識者於得道中具足因緣第三守根門者眼等是根念慧心堅守六根不令塵賊於中壞善定由守成故須守之法無量何故唯用念慧守乎念能牽境慧能分別故用守之第四食知量者行者不為色力婬欲美味故食但為濟身行道故食若食過多增長煩惱妨修定意故須節量節至幾許於己所食三分之二能少益善第五滅睡眠者行者自念大事未辦事藉懃成若樂睡眠世事難成何況出道故滅睡眠滅法云何念身無常三惡道苦佛法欲滅睡眠無利以此鞕心而除遣之第六具善覺者離八惡覺所謂欲覺瞋惱親里國土不死族姓輕侮修習八種大人之覺謂少欲知足遠離精進念定智慧及不戲論第七具善信者信生死法鄙惡可厭泥洹可欣第八具行者分者論釋有五一者信心信受師語能隨順行二者不諂於善知識直言不曲故論說言諂曲難救質直易度如世病人實說病狀則易可治三者少病身力具足能修禪定四者精進求定不恩譬如攢火不息疾得五者智慧能厭有為令前四行得聖道果此五名為具行者分第九具解脫處者論釋有五一佛比丘等為其說法令達語義歡喜猗樂攝心漏盡二首善誦經三為他說法四獨居思量五善取定相謂止舉捨五中初三是其聞慧次一思慧後一修慧第十無障者謂無煩惱業報已具四善輪故能無之五言四輪者一生中國二依善人三自發正願四宿殖善根生於中國宿殖善根能離報障依止善人能離業障自發正願離煩惱障第十一不著者離取著心故在世無礙直向涅槃如水在恒河離八因緣直趣大海離八緣者一不著此岸二不著彼岸三不沒中流四不出陸地五不為人取六不為非人取七不入洄澓八不腐爛行者亦爾於內六入不計我人名不著此岸於外六入不計我所名不著彼岸離貪瞋癡名不沒中流不起慢高名不出陸地不近四眾名不為人取不持戒求天名不為非人取不退戒還家名不入洄澓不犯重禁名不腐爛定具如是第四門中明其定難妨定名難難有輕重輕難無量略論十五一多言定難宜默少言二多事定難宜止不為故地持云不多遊行三多覺定難宜止一緣四顛倒定難謂多貪人修慈悲觀多瞋修習不淨觀等宜正修習五不等定難緩急不停宜善調之六者不能善取定相定難謂不善修止舉捨心宜善修之七不適定難或因內外一切諸觸令身不適或因貪憂念令心不適當自消息八不樂定難或得好師好法處心不愛樂當自呵嘖離是因緣更依何法得生禪定又念自身性是苦法知復何處有樂可稱九愁憂定難求定不得便生憂惱當自開解禪定勝法大功德者久修乃得我薄福人云何始習已得禪定又禪定者於得道中則為過半若易修得道非勝法十怖畏定難於禪定中見可畏事心生怖畏當念虛誑妄心自作定法有此不應生畏十一異相定難於禪定中或見佛像及女色等當念心作心外無法十二憎厭定難於禪定中見不淨相憎厭過多不能飲食或欲自殺當更改觀念數息等如律中說十三歡喜定難於禪定中見光明等心生歡喜當念此是禪定麁相非勝上法不應生喜又設得禪是世俗法無常易失何足可喜十四慢高定難於禪定中隨所得法而自高舉當念此是凡俗麁法無常易失未足可恃又觀此法得者是誰而自高舉十五疑惑定難得法不識不知好惡取捨之宜當問明師輕難如是重難之中別亦無量成實略舉十種三法以為定難第一三者謂無慚愧及與放逸若人造惡內無羞恥名為無慚外無恥懼稱曰無愧無慚愧故失善隨惡名為放逸第二三者謂不恭敬難與語習惡友此由前生由放逸故不受師誨名不恭敬違反師言名難與語遠善師長親附惡人名習惡友第三三者謂其不信邪戒懈怠此由前生由習惡友受邪教故不信因果名為不信以其不信正因果故受持烏雞鹿狗戒等名為邪戒受邪戒故謂善無利不肯懃修故生懈怠此成實中為第四門然今依彼相生次第迴為第三第四三者謂不喜善人惡聞正法好出他過此由前生由懈怠故不喜善人不喜善人故謂無真實行者無實行故惡聞正法惡聞法故謂行正法皆如邪法無所利益故好出他過此成實中是第三門今此依於相生次第迴為第四第五三者謂調戲不守諸根破戒此由前生由出他過心則浮動故生調戲以調戲故不攝諸根不攝根故便起破戒第六三者謂妄憶不行安慧亂心此由前生由破戒故妄生憶念妄生憶故不行安慧無安慧故心則散亂第七三者謂邪念邪行沒心此由前生以心亂故便生邪念以邪念故便行邪道行邪道故迷沒善法第八三者謂身見戒取疑此由前生心沒善故便起身見戒取及疑第九三者謂貪嗔癡由前身見戒取及疑故起此三第十三者謂生老死由貪瞋癡故生此三以此十種前生後故斷前後滅問曰此等何人斷滅成實釋言斷前四種是在家人淨斷離第五出家人淨斷除第六念處清淨斷除第七煗等清淨斷除第八無相位中達分善淨除滅第九是前三種沙門果淨除離第十無學果淨八禪之義辨之麁爾初釋名辨相八解脫者經中亦名八背捨也如龍樹釋背淨五欲捨離著心故名背捨又背下過亦名背捨免絕󰊋縛稱曰解脫解脫不同一門說八八名是何一內有色相觀外色二內無色相觀外色三淨色解脫四空處解脫五識處解脫六無所有處解脫七非想解脫八滅盡解脫八中初三從色境為名中四解脫論者不同若依毘曇就體處彰名彼論宣說四空處定為解脫故龍樹亦爾若依成實就境處彰名觀四空處得解脫故第八解脫當體為名說滅盡法為解脫故名字如是相狀如何宗別不同所說各異依大智論內有色相觀外色者自身名內他身名外於內外色未滅未壞以不淨想觀內外色悉皆不淨是初解脫問曰是中內外色皆未滅壞何故偏說之內色為有釋言外色初三觀中一向未壞有通前三故就初中不偏說有內色不爾初有後無為別後無故說初有又問曰是中於內外色皆觀不淨何故名中偏言觀外釋言此是隱顯彰名內中彰有隱其觀義外中說觀隱其有義互舉一邊理實齊通又不淨觀為厭自身觀內易知故隱不論又此觀者先取他身死尸等相用方己體從初方便故言觀外內無色相觀外色者預取己身未來死相虫食火燒滅壞等相以方現在作滅壞想故曰內無又於現在分離破壞乃至微塵亦無所有亦名內無觀外不淨名觀外色問曰何故不觀外無釋言自身無常危脆無想易成故說內無外大地等安固難壞難觀為無故不說之又復自身狹少易盡故觀內無色寬多難可滅盡要至空處方能滅之故此觀中不觀外無問曰若言外色寬廣難觀無者何故得觀外色不淨釋言不淨是其有觀有順前境為觀易成故得觀外以為不淨無觀難就是以不得觀外為無問曰何故初門之中通觀內外以為不淨此唯觀外論言前者觀心未細難攝一處故觀內外此心轉細易攝一處故唯觀外又前門中內色未無故觀內外今此門中內色已無故偏觀外問曰內無誰觀外色論曰此是假想之觀非是實無故得觀外此前二門是不淨觀淨解脫者除去皮肉唯觀白骨又觀骨光作其青黃赤白等想名淨解脫觀法云何先取金銀諸寶等光用方骨相後得見之問曰凡夫於不淨中取淨名倒此亦觀於不淨為淨何故非倒論言女色實是不淨凡夫見淨於中染著所以是倒此淨觀者唯觀白骨骨望皮肉少有淨相所以非倒又此觀中捨其骨相唯觀骨光骨光清淨所以非倒又此觀時先取金銀諸寶色光以方骨色所取寶色實是清淨所以非倒又雖觀淨不生染著是以非倒此涅槃中名身證解脫觀察淨身證得解脫名身證解脫此三色觀空處乃至非想解脫如四空定所言異者龍樹釋言彼四空定凡聖俱得此四解脫唯聖人得以其解脫更不迴故滅盡解脫者於彼宗中滅定為體故大品經六度相攝品云菩薩滅定為第八解脫涅槃經中亦同此說滅定體相廣如前釋問無想定以何義故不名解脫論言此是邪見人入出則還退入邪見中故非解脫毘曇法中初三後一與龍樹同四空解脫文相少異異相如何大智論中四空解脫與四空定通局分異定通凡聖解脫唯聖毘曇法中寬狹分異定義寬通無礙解脫俱名為定解脫義狹不通無礙及命終心故雜心除四空處九無礙道及命終心其餘善法盡說背捨無礙下緣故非背捨命終心者向受生處亦非背捨問曰文異其義云何釋言義齊語之隱顯龍樹多依阿毘曇義為所論故亦可毘曇除九無礙及命終心為解脫者龍樹共同龍樹所說八解唯聖毘曇不同此義云何如雜心釋言除九無礙及命終心其餘善法盡說背捨若凡所得非背捨者不名盡說成實所論與前全別彼論初三觀察色空名為解脫不以親察淨不淨等名為解脫故成實論八解脫品云有人說言初二不淨第三解脫為淨觀者是義不然所以者何無有淨觀及不淨觀得解脫故又復外道亦能觀察淨與不淨明非解脫但以空觀名為解脫問曰曰外道亦作空觀云何不名解脫論言外道但信解觀非真實觀要實見空方名解脫然彼文中初三解脫文相極隱相傳釋言內有色相觀外色者自身名內他身名外於此內外五塵之色未見其空但見內外四大五根假名色空是初解脫而名字中互舉一邊有通內外內中偏彰觀通內外外中偏說與前所辨內有色相觀外不淨其義相似內無色相觀外色者觀察內外五塵色空是第二解脫而名字中內上云無外上說觀言綺互耳此二觀察欲界色空淨解脫者觀察色界淨色為空此三門中亦見心空為別後故偏言觀色次四解脫與前亦異前者正用四空定體為四解脫今此所論聖人先得四空定已隨依何禪發無漏觀觀已所得四無色定為苦無常空無我等於中離縛名為解脫故彼論言聖人因得四無色定能觀彼陰苦無常等名解脫矣第八解脫與前亦異前說滅定為第八解脫成實法中滅定全非故成實言行者證得泥洹之時諸煩惱滅一切事訖名第八解脫不說一切心心數滅為第八解脫明知不同又言學人但得滅定不得第八解脫電光羅漢得第八解脫不得滅定明知不同彼論復言滅盡解脫滅無明等滅盡定者滅想受等明知不同通而論之無學所得二種涅槃及滅盡定是第八解脫如此解脫大乘亦有第二門中辨其體性五義分別一假實分別有人說言八解脫唯用假人為體良以煩惱繫縛假人故人得脫即為脫體復有說者唯實為體此皆大偏論解脫人假者為體說解脫德實法為體故經中說為慧脫心脫義既兩兼何得偏取二就有為無為分別毘曇法中八俱有為前七是其有為心法第八有為非色法成實法中前七有為第八無為彼說數滅為第八故大乘法中隨事解脫始同毘曇終皆無為觀空解脫始同成實究竟終成一切無為不生滅故三就有漏無漏分別毘曇法中初三後二一向有漏前三事觀故是有漏非想邊地聖不居中故是有漏滅定繫屬非想法故亦是有漏中間三種通漏無漏成實法中一切無漏故彼論言是空性故一切無漏大乘法中前之七種始學有漏終成無漏第八一種一向無漏故地持中說滅盡定以為聖住四心非心相對分別前七心法第八非心五三善分別無貪瞋癡是其三善毘曇法中初三是其無貪善問曰初三若無貪性何故經中說為觀色觀是慧性云何無貪釋言此乃相近說之無貪善根與慧相隨方能離貪故從強伴說之為觀雖說為觀無貪為主壞貪欲故問曰初二是不淨觀壞貪可爾第三淨觀云何壞貪釋言是中雖作淨觀為壞貪欲故名無貪問曰不淨壞貪是得何須淨觀論言行者為欲自試若見不淨不生貪欲未足為奇見淨不貪方乃為奇故為此觀又復行者若不觀淨就之除貪復見淨色或容起貪為防是過故先觀淨就之調心問曰不淨能破貪欲復須淨觀助破貪者親想治瞋何故不作怨想助之釋言淨想非一向過如觀佛身寶色等相不生欲染故作淨想助破貪欲怨想唯過故不為之又貪難斷故須淨觀助而破之瞋恚易除故唯親想獨能破遣次四解脫是無癡性慧為體故故雜心云如勝色想體性是慧第八非心三善不收成實法中前七慧性以空觀故第八無為三善不攝大乘法中隨事解脫與毘曇同觀空解脫與成實同體性如是第三門中就位分別毘曇八解脫釋有二一簡聖異凡八解唯是那含羅漢二人所得那含人中極多成八少則不定羅漢人中極多成八極少成七除滅盡定以滅盡定俱解脫人方始得故問曰八中初三解脫貪欲對治那含羅漢已出貪欲何故修乎釋言此三是防過行非斷過行聖人畏退起下煩惱故修此三不為斷欲問曰云何知此三種非斷過行論言初二依於初禪二禪修起第三依於四禪修起貪欲對治必在未來故知此三非斷過行問曰須陀斯陀之人何故不得釋言初三依四禪起後五在於四空地中須陀斯陀不得八禪為是不得問曰凡夫亦得八禪何故不得以其所得有退轉故不名解脫準大智論此義決定二凡聖通論前三解脫及四空處有漏解脫或凡夫得或是那含羅漢人得若凡夫時修得八禪則凡夫得若得聖已方修八禪則是那含羅漢人得彼阿那含初成名得阿羅漢人有故名得空處識處無所有處無漏解脫及滅盡解脫唯是那含羅漢人得問曰此等須陀斯陀何故不得以其不得八禪定故毘曇如是成實八解唯在賢聖不通凡夫就賢聖中唯在修道及無學道不通見諦於彼修道及無學中觀空之行通名解脫不簡無礙解脫之別就中初二修起在於斯陀含行至那含向欲界地中煩惱治故成在那含次四修成在羅漢行上二界中煩惱治故非想解脫始修在於羅漢行中成在無學滅盡解脫唯在無學大乘法中種性以上一切具足若復通論善趣位中亦分得之位別如是第四門中就處分別於中有三一依禪處二處身處三境界處依禪處者毘曇法中初二解脫依於初禪二禪修起何故如是論言欲界有二種欲一者身欲謂五識中貪染之心二者心欲謂意識中貪染之心故依初禪修不淨觀對治彼欲初禪地中亦有二欲一者身欲謂眼耳身三識身中貪染之心二者心欲謂意識中貪染之心故依二禪修不淨觀對治彼欲二禪已上無有身欲故三禪上不復修之又三禪中樂自地樂不肯觀彼不淨之事第四禪中心性寂靜不喜觀彼不淨之事故不為之彼中設有少故不說第三解脫依第四禪何故如是觀不淨法以之為淨難可成就第四禪中慧力增強方堪為之餘禪慧劣所以不起又前二種觀欲界色以為不淨不淨實觀近則易成遠之難就故偏在於初禪二禪第三解脫觀欲界色以之為淨淨是假觀遠則易成近之難就故偏在於第四禪中下設有之微故不說次四解脫當地可知滅盡解脫繫屬非想成實八解通依四禪及三無色如依初禪觀欲界色內外空寂為初二解脫觀色界空為第三解脫觀已所得無色定空為四空解脫依彼初禪斷滅一切生死因果為第八解脫如依初禪至無所有類亦同然依電光定但得前三及後滅盡不得中四何故如是論言聖人得四空定然後觀之無常苦空名為解脫電光羅漢不得彼定無所可觀為是不得非想心劣不發增觀斷結無漏為是不依大乘法中觀空解脫具依八禪大乘非想有無漏故隨事解脫始同毘曇行修純熟初三解脫具依四禪次四當地滅盡解脫依一切地皆得現入依身處者依如毘曇初三解脫唯在欲界三天下人堪任修起非餘處身以是欲界貪欲治故不在上界問曰初禪猶有身心兩種之欲何故上界不修此治釋言初禪雖有二欲然此正治貪婬之患上界已離為是不修欲界六天雖有貪欲著樂情深不能修起欝單越人著欲雖薄慧力微劣為是不修餘趣障難又無禪定是以不起次四解脫三界身中皆得修起其有漏者從下修起然後上生其無漏者下及當地皆得修起滅盡解脫欲界修起非上二界問曰何故無色等得上修起滅盡不爾論言禪定三種力起一者因力由過所修為自分因故現能起二者業力以今修習生上業故迭相資發在上能起三方便力謂火災等怖令修起由是三力故上修起滅定唯從說力而生欲界有佛說滅定法故得修起上無說者故不修起若依成實初二解脫唯欲界身而得修起名欲界身以為內故第三欲色皆得修起後五解脫三界皆起大乘法中始同二乘究竟終成於一切處皆起一切次論境處依如毘曇初三解脫觀欲界法以為境界空處識處無所有處有漏解脫唯緣自地及上地法以為境界彼解脫道唯緣自地勝進道者得緣上地問曰何故不緣下法非背捨故又緣下者是無礙道非解脫故此三處中無漏解脫所緣苦集唯自及上不緣下地無色不緣下有漏故滅諦亦爾良以不緣下有漏故亦不緣彼對治之滅道諦之中自地及上一切皆緣下則不定若依下禪發無漏道治下過者一切不緣亦以不緣下有漏故不緣彼治能治自地及上過者通得緣之非想解脫唯緣自地有漏為境滅盡無緣不須論之成實法中初二解脫境在欲界第三解脫境在色界四空解脫境在四空滅盡無境大乘法中觀空解脫與成實同隨事解脫與毘曇同第五門中明其得捨成就之義先明其得先無今有名之為得毘曇八解脫義釋有二一簡聖異凡八解脫唯是聖人功德於中前三及四空處有漏解脫唯離欲得離下欲時得上法故下三空處無漏解脫有二種得一離欲得離下欲時得上法故二者退得所謂退根退聖果時得於本法第八解脫唯方便得得八禪已方便修習然後得之問曰何故前七解脫有離欲得滅盡不爾唯方便得釋言前七是離欲法正違下欲是故離彼下地欲時便無所待即便得之滅盡解脫是滅心法雖離下欲上心未已為是不得二凡聖通論凡夫所得通名解脫於中前三及四空處有漏解脫有二種得一離欲得義同前釋二者生得凡夫從上退生下時得於下法良以有漏生上失下故下生時還復得之餘如前釋成實無文准義論之前七解脫唯離欲得所謂永斷下地欲時得彼解脫第八不定於中所有有餘涅槃唯離欲得無餘涅槃或離欲得或方便得當報不起是離欲得所謂遠離非想欲時即便得之現報盡滅是方便得用邊際智通滅報得故羅漢滅定亦方便得大乘法中隨事解脫與毘曇同觀空解脫與成實同次明捨義先有今失名之為捨毘曇前三及下三空處有漏解脫有二種捨一者退捨所謂退起下地欲時失上解脫二者生捨生上地時失於下法下三空處無漏解脫有三種捨一者退捨彼宗無漏有退失故二轉根捨轉鈍無漏無利根時失鈍根故三得果捨證無學時捨學道故第七第八唯一退捨成實前七唯入無餘涅槃時捨第八無捨大乘法中緣修解脫真證時捨真實解脫畢竟無捨次明成就隨所有處名為成就毘曇法中前二解脫二禪已還隨身何處一切成就生上不成有漏生上則失下故第三解脫四禪已還一切處成生上不成下三空處有漏解脫自地及下一切皆成生上不成彼三空處無漏解脫及後二種一切處成然彼宗中前七解脫隨所成處皆得現入第八解脫在欲色界成而得入無色雖成而不得入彼無形色若復滅心命則盡故成實大乘一切解脫一切處成第六門中辨其優劣於中約對八勝處及十一切入以辨優劣八勝及與十一切入後當具論毘曇唯就初三解脫望八勝等以辨優劣初三解脫總相觀故最以為下八勝次廣說以為中十一切入最廣觀故說以為上成實不爾彼論宣說十一切入假想觀故最以為下八勝處者初是有漏後是無漏說以為中八解脫者唯是無漏說以為上於中下者在於外凡中者在於內凡已去上者在於修道已上八解脫義釋之麁爾第一釋名辨相八勝處者經中亦名八除入也為此觀行能息貪欲勝煩惱處故云勝處入者亦是處之別稱除煩惱處故名除入勝處不同一門說八八名是何一內有色相外觀色少大智論中名外觀色若好若醜勝知勝見二內有色相外觀色多三內無色相外觀色少四內無色相外觀色多五青六黃七赤八白八中初二是八解中第一解脫己身名內於己身分未滅未壞名內有色於外色中始觀一身以為不淨名外觀少何故不多龍樹釋言學觀之始畏心難攝不敢多觀譬如鹿遊未調不可遠放若好醜者論言於彼外色之中善果名好惡果名醜又外色中生婬之處名之為好生瞋之處說之為醜又彼三十六物之中骨相名好皮肉等相說以為醜又外色中忘見淨想名之為好還見不淨說之為醜於好於醜不生貪瞋但觀四大因緣和合名勝知勝見第二內有色相外觀多者內有同前觀心轉熟能為廣觀周滿大地悉見不淨名外觀多次二勝處是八解中第二解脫於己身分作其死想蟲食火燒盡滅之想名為內無多少同前青黃赤白是八解中第三解脫於外色中除去皮肉作其骨想後觀此骨作其青黃赤白等想為四勝處觀法云何欲為青觀先得四禪次於外色取少青相還入定中復觀彼青如是往返極令純熟名青勝處黃等亦然問曰此四與十一切入中青黃赤白四一切入有何差別龍樹釋言一切入廣普緣一切悉為青等勝處少緣有斯異耳次辨體性於中有三一就有為無為分別此觀有為二就有漏無漏分別毘曇法中一向有漏成實法中通漏無漏故彼成實八勝品云始觀有漏終成無漏大乘亦爾三心法分別毘曇法中是無貪性貪欲治故成實法中是智慧性大乘法中直觀事者與毘曇同兼見空者與成實同次就人論毘曇法中或是外道凡夫修起或是那含羅漢修起成實釋言佛弟子起不通外道佛弟子中內凡修起以初有漏後無漏故大乘法中十信已去皆能修起次就處論處中有四一依禪處毘曇前四依於初禪二禪修起後四依於第四禪起彼成實論八勝品云依欲界電光及色界定皆得修起二境界處三修起處四成就處此等具辨與八解中初三解脫其義相似八勝如是第一釋名辨相八行觀者如地持說於八境界涉求名行照察稱觀理實通觀一切諸法今此且就一色論之餘類可知名字是何一者觀色二觀色集三觀色滅亦名色離四觀色道五觀色味六觀色過亦名色患七觀色出八觀色第一義如地持說八中前七觀察色義所謂觀察世諦之義後一觀察色第一義就前七中初四正觀色之體義後三觀察色之所生就前四中初觀色者觀色體性苦無常等此即是其苦諦觀也觀色集者觀察色因因業煩惱此即是其集諦觀也觀色滅者觀色盡處數滅無為故名色滅滅離色相故亦名色離此即是其滅諦觀也觀色道者觀察彼色對治之道此即是其道諦觀也次三觀中觀色味者觀色生集緣色生愛味著境界故名色味觀色過者觀色生苦所生苦報是過患法故名色過亦名色患觀色出者經亦名離出之與離滅之異稱故彼滅諦四行之中或有說為盡止妙出或復說為滅止妙離故知出離滅之別稱此觀色法能生於滅滅是無法云何可生觀色得滅義說為生與涅槃中涅槃修得不名不生其義相似何故不說觀色生道道者是後第一義觀非全不說第八觀色第一義者觀色無我無我有二一眾生無我色中無人二法無我色性空寂八中前七是觀方便後一正觀觀色既然受想行等類亦同爾次就位論文無定判准義推之麁亦可知毘曇法中初四方便煗等已上漸學觀察苦忍已去正見分明次三方便斯陀行去漸次觀察無學究竟第八門中人無我觀二處通者成實法中前七事觀在思慧地後一理觀煗等已上漸學修習無相已去正見分明大乘法中實通上下隨相別分前七方便在於地前後一正觀在於地上八行觀義略辨如是八大人覺者佛是大人諸佛大人覺知此法為涅槃因名大人覺所覺不同一門說八八名是何一是少欲二是知足三樂寂靜四懃精進五守正念六修禪定七修智慧八不戲論於彼未得五欲法中不廣追求名為少欲已得法中受取以限稱曰知足離諸憒鬧獨處空閑名樂寂靜於諸善法懃修無間故云精進守法不失名為正念住法不亂名曰禪定起聞思修說為智慧證離分別名不戲論一一廣辨如遺教經就此八中前七方便後一正證八大人覺略之云爾八法攝摩訶衍出地持論摩訶衍者是外國語此名大乘大乘行廣八法統收斯集其中故名為攝八名是何一名為信二名聞思三名思慧四名淨心五初修慧行六修慧廣七修慧果成八畢竟出離菩薩種性解行位中於八解處淨信成就故名為信何者八勝謂三寶功德諸佛菩薩神通之力種種因果真實之義得義得方便種種因果是世諦法真實義者是第一義言得義者無上菩提得方便者謂諸菩薩所修學道於此八處菩薩皆信言聞慧者解行之初欲求出道於出世法具足聽聞言思慧者解行之終於所聞法具足思量故地持云菩薩解行聞慧思慧思惟言淨心者初地之始見無我理證心清淨故云淨心初修慧行者初地滿心起十大願修行信等此即是其修道所收修道之始故名為初修慧廣者二地已上乃至七地修道漸增名修慧廣修慧果成者八地已上報行純熟名修慧果成畢竟出離者謂如來地如來永離一切諸障名畢竟出八法攝摩訶衍辨之略爾九次第定者所謂八禪及滅盡正受如龍樹說此九唯取根本定體不通方便根本定時轉相入故八禪滅定廣如上釋然此亦名九次第滅入初禪中滅欲界心入二禪中滅初禪心乃至入彼滅盡定時滅非想心九次第定名字如是第一辨相九想云何第一死想行者為欲破婬欲賊先觀死想見人死時言語辭別出息不返忽然便死念我當然所愛亦爾用呵煩惱第二脹想見屍膖脹如韋囊中風異於本形念我當然所愛亦爾用呵貪欲三青淤想見彼死屍風吹日曝色變青淤壞本形色念我當然所愛亦爾四膿爛想見彼死屍青淤已後不久膿爛臭弊可惡念我當然所愛亦爾五者壞想觀彼死屍風日轉大破壞在地膿血流出念已當然所愛亦爾六血塗想死屍壞已血肉塗漫念已當然所愛亦爾七蟲食想觀彼死屍不燒不埋棄之曠野為諸蟲狩之所食噉見己身自方亦類所愛亦爾八骨鏁想彼肉既盡唯見骨鏁共相連柱九分散想殘筋既斷骨鏁分離名分散想大智論中少一死想加一燒想見彼殘骨為火所燒終成灰燼忖己當然所愛亦爾問曰彼論何故除死彼以初死形色未變猶取淨相為是不說次辨體性論曰此九是想自性以取相故若據終成是無貪性貪欲治故次辨所緣此九唯緣欲界地中不淨之色以為境界為破欲界貪欲心故次明九想治患不同九想能治貪欲之病貪有二種一愛自身五種不淨而為對治如前五度章中具廣分別二愛他身九想為治愛他身中經論不同依涅槃經說有四欲一威儀欲愛其進止語言等事二形色欲愛其青黃赤白等事三處所欲或著眼耳或愛鼻口或貪腰身如是一切四細觸欲愛其細滑柔濡等觸此四種欲九想別治初威儀欲死想為治形色欲者青淤濃爛血塗為治處所欲者脹壞蟲食分散為治細觸欲者骨鏁為治依大智論染有七種一著威儀愛其進止二著語言愛其音聲言語戲咲此二猶前威儀欲也三著形色猶前四中形色欲也四著形容愛其身形猶前四中處所欲也五著細滑柔濡等觸猶前四中細觸欲也六通著前五七著人相謂男愛女之女愛男等七中初二死相為治著形色者青淤膿爛血塗為治著形容者脹壞蟲食分散為治著細觸者骨瑣及與燒相為治後之二種九相通治此九破貪瞋等諸結皆亦微薄次對十想辨其同異十想如後十想章中具廣分別九想望彼有同有異所言異者如龍樹說九想初學十想終初學為因終成為果又復九想遮未得定人婬欲之心十想能滅九想能遮如似縛賊十想能滅如似斬賊所言同者同治貪欲為涅槃因於中相攝論者不同有人釋言彼十想中不淨想者具攝九想有人復言十中不淨食厭世間不可樂想具攝九想復有人言彼九想觀通攝十想觀彼死相分分變異即無常想若著此法無常壞時則生苦惱即是苦想無常苦故不得自在即無我想觀彼死想九想觀身無一淨相以不淨故食雖在口腦涎流下合而成味咽之入腹即成不淨無可貪著即厭食想以是九想厭離世間即是世間不可樂想九想觀身無常敗壞即是死想知此九想能斷煩惱即名斷想用此九想遮諸煩惱即名離想以九想觀令陰不生即是盡想亦名滅想同異如是次對諸禪辨定先後如論中說九想是其諸禪方便先修九想折伏煩惱然後入禪問曰經中多先說禪後說九想今云何言九想是其趣禪方便龍樹釋言先讚諸禪令人愛樂所樂禪定由九想成故先行之次對道品辨其本末如龍樹說九想之觀開身念處身念開導後三念處以四念處開餘道品以三十七品開涅槃門次明所為如論中說小乘之人為入涅槃故修九想菩薩為憐一切眾生集諸佛法而度脫之故修九想九想之義厥趣粗爾初釋名辨相九斷智義如雜心說煩惱盡處名之為斷斷是智果果仍因名故號斷智故雜心云雖智是智斷是智果故說斷智其猶業果亦名為業問曰彼斷云何智果釋有兩義一望無礙道由智斷障得彼斷故名為智果若爾見諦煩惱盡處由忍斷得應名斷忍以何義故亦名斷智釋言忍者是智眷屬通名為智通名智故忍家之果亦名斷智二望解脫道為智證得故曰智果問曰彼智為緣而證為當不緣釋言不緣如集法智當起之時緣欲界集不緣彼斷而能證之故智不緣如是一切名義且爾體相云何斷智有九欲界地中苦集諦下煩惱盡處立一斷智滅道諦下煩惱盡處各別立一通前說三上界亦然通前說六三界修道煩惱盡處各別為一通前說九問曰何故上二界中見惑盡處不隨界別修惑盡處逐界分乎論自釋言上界見惑對治同故不隨界別修治別故隨界分之是義云何見惑易除苦比忍心一念現時上二界中迷苦煩惱一時頓斷餘忍亦爾故曰同治修惑難遣界界各別斷故云別治第二門中約道分別具有四義一約見修二道分別二依法比三約忍智四就有漏無漏分別言見修者望無礙道前六是其見道斷智見道無礙斷障得故後三是其修道斷智修道無礙斷障得故望解脫道前五是其見道斷智見諦道中解脫證故次三是其修道斷智修道門中解脫證故後一是其無學斷智無學果中解脫證故次依法比二門分別初三斷智唯是法忍法智之果望無礙道是法忍果望解脫道是法智果次三比忍比智之果望無礙道是比忍果望解脫道是比智果次一唯是法智之果欲界修惑法智斷故後二斷智或法智果或比智果若以欲界滅道法智斷上修惑是法智果用四比智斷上修惑是比智果是則具論法智有其六斷智果見三修三比智有其五斷智果見三修二次約忍智二門分別望無礙道前六忍果忍為無礙斷障得故後三智果智為無礙斷障得故故雜心云三斷是智果餘則是忍果望解脫道俱是智果同皆為智所證知故次就有漏無漏分別等智有漏理觀無漏無漏具有九斷智果無漏能斷一切結故有漏唯有二斷智果所謂聖人以世俗智斷欲界色界修道惑故故雜心云世俗道果二聖智果有九矣約道如是第三門中就處分別於中有四一三界處二禪地處三道位處四集斷處三界處者欲界有四見斷三修斷一上界有五見斷三修二次就禪地分別斷智依未來禪具九斷智未來能斷一切結故四根本禪及與中間論者不同依瞿沙說具八斷智除欲界中五下結盡餘皆具足以欲界中修道煩惱未來禪斷非四根本及中間故依法勝說具五斷智謂上二界見三修二彼說欲界一切結盡唯依未來不依四禪及中間故所以不論如此說者依四根本及中間禪入聖道者但斷上界見修煩惱不斷欲結欲結先除依彼空處方便之道得具色界修惑盡處一種斷智第四禪中修道煩惱彼能斷故依四空中下三空處得具無色煩惱盡處一種斷智用彼無漏能斷無色修道惑故非想全無無漏故次辨位處始從外凡乃至見道五心已來一向未有斷智之果彼集法智集比忍時成一斷智集比智滅法忍來具二斷智滅法智滅比忍來具三斷智滅比智道法忍來具四斷智道法智道比忍來具五斷智須陀洹果具六斷智斯陀含果其義不定若超越人入見諦道向斯陀含與須陀洹向中相似若次第人向斯陀含具六斷智與須陀洹果中相似斯陀含果亦具六斷同須陀果阿那含義亦不定若超越人入見諦道向阿那含與須陀洹向中相似若次第人向阿那含與須陀洹果中相似阿那含果成一斷智謂五下結盡處斷智問曰那含但斷欲界貪欲瞋恚二種下結自餘身見戒取及疑三種下結先已斷除今云何言成五下結盡處斷智釋言身見戒取疑等雖先斷除此處集故合為一斷羅漢向中色愛未盡唯成就一與那含同色愛盡者得成就二羅漢果中唯成就一所謂三界一切結盡應成就九此處集斷故但云一耳次明集處捨前別得總為一得名集斷智集處有二謂那含果及羅漢果問曰餘處何故不集唯此二處論言得果及度界處方集斷智那含羅漢是得果處及度界處故集斷智何故此二得果度界彼阿那含五下結盡阿羅漢人五上結盡故此二處得果度界五上下結前煩惱中具廣分別須陀斯陀是得果處而非度界色愛盡處是其度界而非得果餘非得果亦非度界為是不集處別如是第四明其得捨成就先明其得先無今成謂之為得所得不定或有得一或二或六言得一者凡有九處於彼觀諦十六心中第六第八第十第十二第十四第十六心一一起時各得一斷即是六處次第那含果心現時得一斷智通前七處羅漢向中色愛盡者得一斷智通前八處羅漢果起得一斷智通前九處言得二者謂羅漢人退無色結得下結盡及色愛盡二種斷智言得六者那含羅漢退起欲界修道惑時得見諦中六種斷智次明其捨先成今失名之為捨捨中不定或有捨一或二或五或復捨六言捨一者凡有三處一退羅漢果捨一斷智二色愛盡阿那含人退起彼結捨一斷智三色愛未盡阿那含人退起欲結捨一斷智言捨二者具有兩處一得羅漢時捨五下結盡及色愛盡二種斷智二色愛盡阿那含人退起欲結捨二斷智言捨五者超越那含得果之時頓捨向中五種斷智言捨六者次第那含得果之時捨前所成六種斷智次明成就所得不失名為成就多少不定或有成一或二或三或四或五或復成六言成一者凡有三處一集法智時二那含果時三羅漢果時皆成就一言成二者有其兩處一集比智時二色愛盡阿羅漢向皆成就二言成三者滅法智時言成四者滅比智時言成五者道法智時言成六者道比智時第五明其建立所以如論中說見道斷智四因緣立一雙因滅二俱繫離三得無漏解脫得四缺第一有雙因滅者苦集諦下見疑無明彼此相望互為遍因故名雙因兩因俱斷名雙因滅俱繫離者苦集諦下遍使煩惱互相緣縛名為俱繫彼此齊斷名俱繫離言得無漏解脫得者解脫道起證得無漏名得無漏解脫缺第一有者所斷之結上徹非想名缺第一有苦法忍時四義俱無故不立斷智苦法智苦比忍時雖得無漏解脫得餘緣不具故亦不立集下煩惱未斷除故雙因未滅俱繫未離上二界中迷苦惑在是故未名缺第一有問曰苦比忍心斷上二界迷苦煩惱何故不名缺第一有釋言所斷煩惱之時猶與忍俱故未名缺苦比智集法忍時雖得無漏解脫得及缺第一有雙因未滅俱繫未離故亦不與斷智之名集法智時四義具足方名斷智云何具足迷苦煩惱先已斷除迷集今盡故雙因滅俱繫亦離彼苦法智苦比智集法智時已證無為名得無漏解脫得苦比智時缺第一有故名為具集比智滅道法智滅道比智皆亦如是四因緣具齊立斷智問曰何故一切忍邊不說斷智不得無漏解脫得故修道斷智五因緣立謂前四上加一界永斷彼欲界中九品修惑展轉相縛乃至非想地地皆爾彼欲界中從斷一品至八品來雖得無漏解脫及曾缺第一有餘義不具故一不立斷智以有第九微品惑故雙因未滅俱繫未離界未永斷九品斷時五義方具乃立斷智初禪地中從斷一品至八品來亦具二緣謂得無漏解脫得及缺第一有餘三不具不立斷智九品斷時四因緣具界未永斷亦不與名二禪三禪義亦同爾第四禪中八品斷來與前相似九品斷時五義備足方立斷智四空地中類前可解以修道中具五因緣立斷智故凡夫之時雖以等智斷諸煩惱不得無漏解脫得亦未具缺第一有故非斷智若在凡時曾斷煩惱後入聖道為無漏智所印證者得名斷智云何印證謂凡夫時斷欲界中六品煩惱後入見道道比智時印先無為即為斯陀解脫之果若在凡時斷欲界中九品惑盡後入見道道比智時印先無為為阿那含解脫之果故名印證於欲界中餘品盡處及上二界煩惱盡處則不印證以非得果休息處故問曰印時為緣而印為當不緣釋言不緣修道比智緣上界道而證欲界煩惱盡處是以不緣九斷智義大況麁然淨法聚因法中此卷有二十一門初釋名辨相觀心於法取相名想想別不同一門說十十名是何一無常想二苦想三無我想四厭食想五一切世間不可樂想六死想七不淨想八斷想九離想十滅想亦名盡想無常想者觀有為法遷流非恒故曰無常無常有三一分段無常六道果報三世分異於中有二一者有餘身死名在二者無餘身死名滅二念無常有為念念四相遷變三者自性不成實無常有為之法因緣虛集無有定性生即無生滅即無滅如龍樹說見身盡滅即是第一分段無常新新生滅是念無常生時無來滅時無去是其自性不成實無常以此三觀能滅煩惱問曰有人由見無常更增煩惱懼盛年不久深起染著今云何言無常之想能滅煩惱龍樹釋言如是見者名少分見不名具足若具見者則破煩惱云何具足如佛昔告舍利弗言當具修習無常之想無常故空得空之時無常亦無生住滅等不可得故見生住滅不可得時名為究竟自性無常性既無常何樂可貪問曰若言得空之時無常亦無何故佛說無常之義為苦諦實論言佛為邪見之人謂世間常故說無常為苦諦實不為無常是實故說言苦想者觀有為法無常故苦苦有三種所謂苦苦壞苦行苦是義如前四諦章中具廣分別問曰若言法皆是苦者云何得有苦樂及捨三受差別如涅槃說凡夫苦中妄生樂想理實是苦問曰若法無常故苦聖道無常體是苦不龍樹釋言無常故苦為於有漏五受陰說不為聖道所以然者道能破苦與空無我實義相應故雖無常而非是苦問曰聖人五陰無常五陰壞時聖人苦不龍樹釋言有著心者法壞則苦聖人無著故雖無常而不生苦問曰若言聖無苦者如經中說舍利弗患風病苦畢陵伽婆蹉患眼病苦羅婆那比丘患痔病苦云何言無論言聖人但無心苦非無身苦問曰聖人若無心苦何故滅智而取滅度釋言無者但無追變敗壞之苦非無苦苦厭行之苦無我想者有為之法無常苦故不得自在故無有我又一切法皆無定性故無有我無我有二一眾生無我二法無我此義如前無我章中具廣分別問曰現見有所為作云何無我論言但是五陰和合因緣起作實無有我問曰無常苦與無我為一為異體若是一不應說三體若是異佛不應說無常即苦苦即無我論言事一隨義分三五義分之一隨觀分三為無常行所觀察者說為無常苦行觀者說之為苦無我行觀名為無我二所為分三修無常想為不入三界修習苦想為知三界過修無我想為捨三界三治見說三修無常想對治常見修習苦想對治樂見修無我想對治我見四除障說三修無常想斷除愛心修習苦想斷除慢高修無我想斷除諸見五本末分三論說五陰是其無常無常是苦苦是無我以此諸義故分三種厭食想者觀所食物多從不淨因緣而生如肉從於精血而生乳酪之屬從於血生餘食多為虫鼠垢污種種污穢至其口中胸涎流下與唾和合入腹成糞無可貪樂又觀所食多功力得為求是食受種種苦故應厭離復應觀察食貪罪過生地獄中吞鐵飲銅生餓鬼中受飢渴苦生畜生中食諸糞穢如是一切無量諸苦多由食生故應生厭一切世間不可樂者觀諸世間皆無常苦無可貪樂此世間中有其二種一眾生世間二器世間眾生世間有五種事不可貪樂一具八苦故不可樂二具無量煩惱結使故不可樂三具諸惡業故不可樂四難具好事故不可樂或有行善而身苦惱或身安樂而行不是或好施而貧或有富而慳或柔濡而貪或少欲而多瞋如是一切難可具備五難稱可故不可樂或見卑下而謂諂曲或見端直而謂慢高或見親附而謂貪求或見疎遠而謂憎嫌如是一切眾生世間有是五事不可貪樂器世間中亦有多種不可貪樂或熱或寒或水或旱或厄或嶮或增不善或多恐怖如是一切故不可樂問曰前說無常苦等即是叵樂何須別說一切世間不可樂乎論言觀行有總有別前無常苦是其總觀此是別觀又復前說無常苦等為呵法過此不可樂觀眾生過又前有漏此是無漏又前見道此是修道故復說之言死想者觀察是身不久摩滅當為無量狐狼野干之所食噉不淨想者觀察是身五種不淨一種子不淨是身過去業煩惱等以為種子現以父母精血為種二住處不淨在母腹中生藏之下熟藏之上安置己身三自體不淨三十六物集成己體四自相不淨九孔常流五終竟不淨是身死已埋則成土燒則為灰虫食成糞竟無一淨斷離滅想釋有通別所言通者如成實說斷一切行名之為斷離一切行說之為離滅一切行目之為滅此等同體隨義分三龍樹亦言緣涅槃法斷諸結使名之為斷離諸結使說之為離滅諸結使名之為滅同體義分如苦無常無我法等同體義分所言別者如成實中五義辨之一懃斷已生未生之惡名之為斷斷惡業也令其欲盡更不重生說之為離離煩惱也以斷因故五陰不生名之為滅二斷無明漏名之為斷離欲漏有漏說之為離滅此二果稱之為滅三斷無明得慧解脫名之為斷除離貪愛得心解脫名之為離斷除離貪愛得心解脫名之為離得俱解脫滅盡癡愛說以為滅四以聖道斷諸煩惱名之為斷得有餘涅槃說以為離得無餘涅槃稱之為滅五得盡智名之為斷得無生智說以為離身智俱亡說以為滅依大智論三義辨異一斷三毒名之為斷斷三塗因離愛名離離人天因苦盡名滅滅五趣果二修四現忍遠離煩惱名之為離修無漏道斷諸煩惱說之為斷入涅槃時滅盡諸苦說名為滅三得有餘涅槃斷諸煩惱名之為斷得無餘涅槃滅盡諸苦說之為滅此二方便說名為離次辨體性於中有二一就心法分別如論中說此十是其智慧自性問曰若此是智慧性何故名想釋有三義一心心法更相受名如四念處體實是慧而名為念此亦如是體實是慧而名為想二從伴為名慧與想俱故名為想故論釋言與觀無常慧相應之想名無常想餘亦如是第三義者隨時受名行有三時初習善法受法不失名之為念修行之次轉相轉心說之為想言轉相者轉昔凡時所取定相言轉心者轉先凡時定計之心行修終成於諸法中決定無疑名為智慧二就有漏無漏分別論自釋言初三後三通漏無漏初學有漏終成無漏中間四種一向有漏次就處論處別有二一禪地處初三後三若有漏者在十一地謂欲界地八禪未來中間若無漏者諸宗不同毘曇法中唯在九地根本四禪未來中間及三無色成實法中在七依處及欲界電光大乘法中在十一地與有漏同大乘欲界及非想地有無漏故中間四種是有漏故在十一地二境界處厭食不淨唯緣欲界餘通三界三道位處如龍樹說初三見道次四修道後三無學處別如是次就人論如龍樹說凡聖通起次約五受分別十想如龍樹說初三後三若無漏者喜樂及捨三根相應在初二禪喜根相應在第三禪樂根相應在餘禪中捨根相應自餘一切四根相應除一切苦根十想如是初釋名辨相一切入者經中亦名一切處也入者猶是處之別稱定心自在能令所緣相無不在名一切處處別不同一門說十十名是何一青二黃三赤四白五地六水七火八風九空十識若依涅槃去火一切加無所有令以為十行者初先繫意安靜於己身分取少青相極令明了如明鏡中見諸色像以漸廣之周滿世界同為一青名青一切處黃赤白等類亦同然此青黃等由四大造故次觀之始於自身觀少地相極令明了以漸廣之周滿世界悉為一地名一切處水火風等類亦同然患色多過次捨色相緣無邊虛空先緣咽喉鼻口等空極令明了以漸廣之見一切界同為一空名空一切處患彼空觀外緣之惱次捨空相緣無邊識始觀一識極令明了所謂觀於緣一空識以漸廣之緣無邊識皆令明了名識一切處問曰心識云何無邊論言以其空無邊故緣空之識亦復無邊問曰何故不觀受等成實釋言取於地等其唯心識故偏觀識又識是主故偏觀識問曰何故偏說空識為一切處不說非想及無所有為一切處雜心釋言行者先入前三解脫不能勝進次入八勝雖入勝處不能無邊故入青等四一切處此青黃等何所依止依四大造故觀地等四一切處云何於此而得勝進所謂覺知知無邊空此知依何謂依心識識復何依便無所依故上不立龍樹釋言虛空廣多佛說虛空無量無邊故說虛空為一切處向前九種一切觀中皆有心識心識能緣一切諸法一切法中皆見有識故說心識為一切處無所有中略去多識唯緣一識一識不廣是故不說為一切處非想地中心志微細而復精純難得取相難可令廣故亦不說為一切處又復空處方便道中能緣下地無邊之色就之觀空識處方便能緣下地無邊色空就之觀識故此二地名一切處上不如是為是不立涅槃何故除火一切立無所有為一切處如增集論釋彼為事火婆羅門故作如是說若當宣說火一切處增彼耶見是以去之無所有處雖無多識非無少識為成十數故通說之為一切處次辨體性於中有二一心法分別隨相別分前之八種是無貪性貪欲治故後二想性通則十種皆想自性假想觀故成實亦云十皆慧性以觀法故二就有漏無漏分別此十有漏意解觀故次就處論處中有三一禪地處十中前八依第四禪空處識處皆當地說彼前八種依第四禪解脫道起為防過故後二是其空處識處方便道攝方便道中能廣緣故二境界處依阿毘曇及大智論前八欲界淨色為境為防欲界貪欲過故成實前八欲色界中色法為境故彼成實一切入品云若緣欲界色界之色復有何咎後二皆緣當地之法問曰所緣為虛為實論言初實後則虛假意解見故問曰所見與彼神通所作何別釋言神通所作色像能令他見此但自見又通所作得實受用此但意解不得實用有斯異耳三人位處凡夫聖人皆得修起次對餘門辨定優劣於中以初八一切處對八勝處及八解中初三解脫辨定優劣依如成實一切處下一向有漏起在外凡八勝為中初學有漏終成無漏起在內凡解脫最上一向無漏起在修道若依毘曇前三解脫總相觀故說為最下八勝次廣說以為中一切八入者最為廣觀說為上大智論中亦同此說故彼文言下品之行名為背捨中品行名為勝處上品之行名一切處是義云何始修背捨五欲事中不須喜樂未盡漏故中間生結愛著淨色復懃精進斷此著心知此淨色從心想生譬如幻師見於幻事不生著心是時背捨轉名勝處然此雖勝未能寬廣是時行者還取淨相以漸廣之周遍虛空悉見青黃赤白等相及見地水火風等相是時勝處轉名一切處十一切處辨之略爾十聖處義如成實說生聖之處名為聖處又聖依處亦名聖處聖處不同一門說十十名是何一斷五法二成六法三守一法四依四法五捨偽諦六捨諸求七不濁思惟八離身行九善得心解脫十善得慧解脫斷五法者斷五上分結得阿羅漢五上結義如前廣釋成六法者成六妙行廣如前解守一法者繫念觀身無常苦等依四法者依四聖種盡形乞食乃至有病服陳棄藥捨偽諦者能達實相斷一切見證得初果捨諸求者如彼論說求有三種一者欲求求欲界法二者有求求上二界三梵行求求於學道捨此三求得無學果名捨諸求不濁思惟者滅欲界中修道煩惱得前三果離身行者除欲界結獲得四禪心解脫者謂得盡智慧解脫者得無生智十中前二從阿那含得阿羅漢次四聖處從外凡夫次第增進得阿羅漢後四聖處從須陀果終得羅漢十聖處義略之云爾十種慰喻出中阿含舍利弗教化病經彼有長者名須達多身遇重病遂便遣使問訊世尊并請舍利弗願垂一顧舍利遂往須達遙見即欲下床舍利止之別坐一床慰喻之曰長者莫怖莫怖所以者何愚癡凡夫成就不信身壞命終墮於惡道生地獄中長者今日無有不信唯有上信因上信故或滅苦痛生極快樂或得斯陀或得那含長者先得須陀洹果為是不說此初慰喻具足善戒以為第二多聞第三惠施第四善慧第五正見第六正志第七正解第八正脫第九正智第十一一之中慰喻之法與初相似十中前五是世間善後五出世就出世中正見正志是無礙道慧名正見正思惟者名為正志正解正脫是解脫道慧名正解餘心心法名為正脫學等見者名為正智學人重觀四諦之理名學等見十種慰喻釋之麁爾第一釋名十願之義出十地經隨求義名之為願願別不同一門說十十名是何一供養佛願亦名攝功德願二護正法願亦名攝智慧願三攝法上首願四增長眾生心行願五知眾生願亦名化眾生願六知世界願七淨佛土願八同心同行願九三業不空願十成菩提願第一願以一切樂具供養一切佛名供養願以此功德攝勝功德是故亦名攝功德願問曰五度皆是功德何故是中偏願供養以攝功德釋言初地檀度為宗供養是其檀度所收故偏論之理實齊具又問諸處多供養三實今此何故偏願供佛釋言道理願供三寶就初就勝略言供佛又佛是其所求之果示所趣求偏言供佛第二願於諸佛教法行法證法攝持不失名護法願以此護法增長智慧是故亦名攝智慧願第三願於一切諸佛八相成時盡往供養攝法為首名攝法上首願第四願以一切菩薩所修諸行教化一切令其受行心得增長名增長眾生心行願第五願知一切所化眾生差別名知眾生願隨其所知化令生信入三乘道是故亦名化眾生願第六願知眾生所居一切世界淨穢差別名知世界願第七願求諸佛淨土攝取眾生名淨佛土願第八願與一切菩薩同心同行名同心同行願言同心者智慧心同言同行者功德行同第九常願身口意中益物不空名三業不空願第十願成無上菩提以菩提道利益眾生名成菩提願名義如此次據修義分別十願修不頓成必藉以漸初七修始次二修熟後一修成究竟得果次就行論行謂自利利他之道十中初二是自行始自行無出功德智慧次五是其外化行願約化中初一為物求法第二依法化增善心第三知其所化眾生第四知其所化住處第五自求清淨佛土攝取眾生後之三願自他不定隨相別分第八一願自利行成第九一願利他行成第十自利利他得果菩提自體是自利果菩提作業是利他果通論後三皆是自利並是利他故地論釋言此後三種顯示自身並利他故地論釋言此後三種得如實教若復通論十俱自利十俱利他故地論中解釋大願有二種勝一常懃行無量行故即是自利二與一切眾生同行言同行者十盡示現即是利他次就行位分別十願十中前七就行分別行如上辨後之三種就位分別位在何處如地論說第八願者得地校量勝第九願者得菩薩地盡校量勝第十願者得一切地盡校量勝始從初地乃至九地行修漸增名地校量勝十地學窮名為地盡校量佛地窮滿名為一切地盡校量此等皆就所願言耳次就因果分別所願前九求因後一願果亦可前七以為一分初六為因後一為果後三一分前二為因後一為果前果依報後是正果十願如是十種供養出地持論十名是何一身供養二支提供養三現前供養四不現前供養五自作供養六他作供養七財物供養八勝供養九無染供養十至處道供養十中初二所供差別於佛色身而設供養名身供養供佛靈廟名支提供養依僧祇律有舍利者名為塔婆無舍利者說為支提地持論中通名支提次二約就時處分別門別雖二隨事分三一現前供養面對佛身及與支提而設供養二不現前供養於不現前佛及支提廣設供養三共現前不現前供養現前供養佛及支提并供不現佛及支提現前供養得大大功德不現供養得大大功德境界寬廣故共現前不現前者得最大大功德次二就其供人分別門別雖二隨事分三一自作供養自身供養佛及支提二他作供養有小財物不依懈怠教化施作三自他供養彼此同為自作供養得大功德教化供養得大大功德自他供養得最大大功德次二一對心事分別以己財事而為供養名財物供養財有三種一資具供養謂衣食等二敬具供養謂香華等三嚴具供養謂餘一切寶莊嚴等以殊勝心為前供養名勝供養勝心有三一專精解心善解施設種種供養二純淨信心信佛德重理合供養三迴向心求佛心中而設供養後二一對就行分別供行離過名無染供養無染有二如地持說一心無染離一切過二財物無染離非法過供行順果名至處道供養佛果是其所至之處供養之行能至彼處名至處道此至處道供養維摩經中名法供養地論之中名行供養於中有三一財物供養為至處道二隨喜供養為至處道三修行供養為至處道於佛供養既有此十於法僧類亦同然供養法十者一供養法供佛所說理教行法二供養經卷餘八如上供僧十者一供養僧謂供一切三乘聖眾二支提供養供三乘眾形像塔廟又供聖僧及凡夫僧亦得分二餘八同前次明供心供心有六如地持說一福田無上心生福中勝二恩德無上心一切善樂依三寶出三生一切眾生最勝心四如優曇鉢華難遇心五三千世界獨一心六一切世間出世間具足依義心此明如來具足世間出世間法能與眾生為依止處名具依義以此六心少物供養能獲無量無邊功德何況多供養之義略辨如是十藏之義出華嚴經無盡藏品德廣難窮名為無盡無盡之德苞含曰藏藏別不同一門說十十名是何一信二戒三漸四愧五多聞六惠施七慧八念九聞持十辨於法決定名之為信信何等法如彼經說信一切法空無相願及聞種種差別法門聞不可思議皆能生信防禁曰戒戒有十種一饒益戒饒益眾生二不受戒不受一切外道邪法三無著戒不著三有四安住戒安住淨法五不諍戒常令他喜不與物諍六不惱害戒不學呪術諸藥草等惱害眾生七不雜戒不雜異見八離邪命戒菩薩不作持淨戒相欲使他知亦非無實詐現德相專為正法心無異求九離輕慢戒不自慢高輕賤他人十清淨戒捨離十惡具斯十種名為戒藏於過自羞名之為漸過有多種廣如經說作過羞他稱之為愧亦有多種備如經說於一切法具足聞知名多聞藏所聞如經惠捨名施施有十種一者施法菩薩施儀所畜諸物悉為眾生不自為己二最後難施法菩薩有物自用則樂施他即死寧自身死施與眾生名最後難施三內施法菩薩所受上妙之身他求施與四外施法有求王位及外財物菩薩施與五內外施法身及外財並皆施與六一切施法若他所求國城妻子頭目支節一切諸物悉皆盡施七過去施法聞過去法心無取著但為化生隨順說法八未來施法聞未來法心無取著九現在施法聞現在法心無取著十究竟施法見有眾生來求身分則自觀察當必摩滅畢竟無有一念貪惜而施與彼名究竟施具斯十種名為施藏於一切法悉如實知名為慧藏於過去世一切諸法悉能念知名為念藏於佛所說一切教法悉能憶持不失一句名聞持藏得深廣智說一切法無礙自在不違一切諸佛所說名為辨藏十無盡義釋之略爾第一釋名信等十行如地經說名字是何一信二悲三慈四捨五不疲倦六知經書亦名知經論七知世智八慚愧九堅固力亦名不動力亦名勇猛力亦名勇健力十供養諸佛如說修行決定名信惻愴稱悲愛憐曰慈惠施名捨策修不惰名不疲倦善達五明名知經書亦名知經論善解時宜名知世智於過羞恥稱曰慚愧所修善根不為緣壞名堅固力不隨緣變稱曰不動於緣不退名勇猛力心不怯弱名勇健力行修上順名供養佛順教奉修名如說行此等十種造緣集起故通名行次辨其相依如地經信有二種一者信因二者信果地持論中說信有八一者信佛二者信法三者信僧四信諸佛菩薩神通之力五信真實義六信種種因果七信得義義謂菩提八信得方便謂信菩薩所修學道悲有三種一眾生緣悲緣苦眾生欲為濟拔依如地經觀諸眾生十二因緣生死流轉而起悲心依地持論緣諸眾生百一十苦而修悲心二法緣悲觀諸眾生俱是五陰因緣法數無我無人而起悲心觀無我人云何起悲釋有兩義一念眾生妄為我人之所繫縛受生死苦深可哀愍故起悲心二為眾生說如斯法是則真實拔眾生苦故名為悲三無緣悲觀諸眾生五陰法數畢竟空寂而起悲心觀法空寂云何起悲還有兩義一念眾生妄為有法之所纏縛受生死苦故起悲心二念為眾生說如斯法是則真實拔眾生苦故名為悲慈亦有三一眾生緣慈緣諸眾生欲與其樂二法緣慈緣諸眾生但是五陰因緣法數無我無人而起慈心三無緣慈觀一切法畢竟空寂而起慈心法緣無緣云何起慈釋與悲同捨有二種一者內施謂捨一切頭目支節手足耳鼻二者外施施餘資生不倦有二一世間行中精懃不倦二出世行中精懃不倦廣則無量智論有四如地持說一於五明處成就聞慧二成思慧三成修慧四成證行知世智中有其二種如地持說一如世間知二如世間轉如世間知是其解也如世間轉是其行也知世知中有其二種一知世間事謂知眾生及器世間二知世間義及第一義謂於世間八行觀察何者八行廣如上說謂觀世間苦世間集世間滅世間道世間味世間過世間出世間第一義此八行中前七觀察世間之義後一觀察世第一義如世轉中亦有二種一隨自所宜二隨他所宜量宜攝他慚愧有四如地持說一所不應作而故為之心生慚愧二所應作不隨建立心生慚愧三所不應作作已覆藏而生慚愧四所應作作已反悔而生慚愧勇猛力中有其二種一不退力自分不失二不轉力勝進能入供養有二如地論說一利養供養財物奉施二行供養行修上順亦得分三如地經說一利養供養謂衣食等二敬供養謂香華等三行供養所謂修行信戒施等或說十種如地持論次明對治如地持說放逸懈怠不受菩薩戒違佛菩提以信對治問曰信心應治不信何緣乃治放逸懈怠不受戒等乎釋言以其內心不信故為放逸不受禁戒舉此為彰內心不信於諸眾生有殺害想違於大悲大悲以對治於諸眾生有瞋恚心違於大慈以慈對治顧身命財違於惠施以捨對治於諸眾生多求眾具違於不倦不倦對治問曰不倦應治懈怠何緣對治多求眾具釋言以求世間事故妨修出道故以不倦對治求眾具無方便智違於知論以知論對治不善隨順違隨順他以隨順對治於修善法放逸懈怠違於慚愧以慚愧對治於生死苦其心怯弱違於勇猛勇猛對治於佛疑惑違於供養以供養對治對治如是次明因起次第之義如地持說聞菩薩藏信有菩提故先明信信菩提故念諸眾生在生死苦不得彼法故起悲心悲眾生故欲度脫之故起慈心以悲慈故修行慧施故次明捨為法施故修行正義心無厭惰故次不倦以不倦故能知聖教故次知論知經論故善解時宜故知世間知世間故久在世間喜生深過故起慚愧以慚愧故不隨煩惱得勇健力勇健力故能修善法多獲財利供養如來次第如是次據行修分別十行行謂自利利他之道如地論說初一信心是自利行信諸佛法求必得故悲慈利他以能安穩與樂心故捨者以財攝利他行不疲倦者自攝法行知經知世者以法攝他行後之三種攝護前七通利自他慚愧勇猛護前七種問曰慚愧云何護前以慚愧故令前七種離障清淨故名為護問曰信心能治不信乃至知世能治不知何須慚愧而言慚愧護前七種令其離障釋言對治有遠有近信治不信乃至知世對治不知是近對治以慚愧故令前離障是遠對治治相云何以慚愧故修起信心遠離不信以慚愧故起悲慈心遠離瞋恚乃至以有慚愧心故學知世間遠離不知如六度中以精進故修施治慳乃至以有精進心故修慧離癡此亦如是問曰勇猛云何護前以勇猛故令前七種善法不壞故名為護第十供養如說修行攝前七種問曰供養云何攝前釋有兩義一攝之令生菩薩為修行供養故起前七種二攝令得果二種供養得二種身令前七種同得二身何者二身如地論說一利養供養得上妙身此亦名為功德色身二行供養得調柔心此亦名為智慧法身問曰修行云何攝前釋言菩薩如說行故起前七種若復通論十俱自利修此自求菩提果故十俱利他修此求佛利眾生故次就所成分別十行如地論說初之三種深心成就後之七種修行成就地持論中說為二淨前三心淨後七名為行方便淨善法建立名為成就出障無染故云清淨通則十種俱皆是心並是其行但今分相前三是其行方便心說為心成後七是其造緣正行故名行成行方便淨所成如是次約六度共相收攝初一信心起行方便六度不收餘九是其六度所攝悲慈二門是禪度攝故彼十二門禪之中八禪及與四無量心通名為禪捨是檀度不疲倦者是精進度知經知世是其慧度慚愧戒度堅固力中義有兩兼處苦不動是其忍度於諸善法勇猛不退是精進度第十門中如說修行通攝六度供養諸佛義有兩兼財物供養是其檀度行供養者通攝六度次辨離合廢立之義先釋離合問曰悲慈心數法中一無瞋性何故分二慚之與愧心數法中是別心數何故合乎釋言悲慈心法雖一四義不同故分二種一功能不同悲能拔苦慈能與樂二治患不同悲止害覺慈息貪欲又悲能除微細之瞋慈遣麁重三境界不同悲心多緣苦眾生起慈緣無樂眾生而起四得報不同悲得空處慈生遍淨慚之與愧心法雖別四義同故合之為一一功能同同令諸行出障清淨二治過同同離殺盜邪婬等過三境界同同於離過集善行中生慚愧心四果報同所得果報無異處故離合如是次辨廢立問曰經說四無量心為利他行今此何故偏說悲慈不論喜捨釋言法門有其二種一具義門有行皆說二隱顯門有立有廢今據隱顯偏立悲慈廢其喜捨良以悲慈正是拔苦與樂行故所以偏立喜捨助行不能正益故廢不論次明十行淺深分齊分齊有三一緣修十行謂於六識七識心中修行信等二是真實有作十行謂於六識七識心中修習諸行勳發真心令真心中諸德集起三者真實無作十行真識之心體是一切功德之性煩惱覆故於己無用後修對治斷煩惱時本隱真心顯成今德說為信等德從緣顯不從緣生故名無作三中初一義等如火次一如似金莊嚴具後一如金故地論言信等善法猶如真金攝德從體後之二種通說如金如真金故說為地體十行如是十明之義出華嚴經知法顯了故名為明明義不同一門說十十名是何一他心智明一切眾生心心數法悉如實知二天眼智明一切色像明了無礙三宿命智明於過去世他及自身八種事六種同行皆如實知四入未來際無礙智明一切眾生未來世中生死流轉若出若沒皆如實知五天耳智明於十方界一切音聲若聞不聞隨意自在六安住無畏神力智明具足無量不可思議大神通力於十方界若來若去自在無礙七分別一切音聲智明一切眾生語言差別皆如實知八出生無量色身智明種種色像悉能現化九知一切法真實智明於一切法悉如實知十入一切法滅定智明入一切法寂滅正受而不捨於一切所行此十猶是六通所攝初一是其他心智通第二第四是天眼通第三是其宿命智通第五第七是天耳通第六第八是其身通後二是其漏盡智通若分第九為法智通此十便是七通所攝十明如是十忍之義出華嚴經慧心安法名之為忍忍行不同一門說十十名是何一隨順音聲忍二順忍三無生忍四如幻忍五如炎忍六如夢忍七如嚮忍八如電忍九如化忍十如空忍隨聲忍者聞說一切真實之法不驚不怖信解受持愛樂順入修習安忍名隨聲忍言順忍者隨一切法若深若淺若理若事若真若忘如實觀察不違諸法故名順忍無生忍者觀一切法無生無滅平等寂靜名無生忍如幻忍者觀一切法皆悉如幻一備一切一切成一因緣虛集無有定性名如幻忍如炎忍者菩薩覺悟一切世間如熱時炎誑相虛集無有真實無定方處名如炎忍如夢忍者菩薩解知一切世間如夢所見非有非無不壞不著名如夢忍如嚮忍者菩薩善覺究竟彼岸知一切法皆悉如嚮分別眾聲如呼聲嚮不從內出不從外出不從內外出但從緣起而能巧便種種說法名如嚮忍如電忍者如世電光照眾色像而無分別菩薩如是照一切法而無分別名如電忍如化忍者如世化法非有非無菩薩如是知一切法非有非無不取不捨名如化忍如空忍者如世虛空寂無所有菩薩如是知一切法空無所有又如虛空體性清淨菩薩如是知一切法體性清淨又如虛空無有差別菩薩如是知一切法等無差別又如虛空不生不滅菩薩如是知一切法不生不滅又如虛空無所分別菩薩如是心無分別又如虛空無所不容菩薩如是於一切法無不攝受又如虛空廣大無邊菩薩如是身口及意廣大無邊又如虛空不生不死菩薩如是不生不死有如是等無量種義如世虛空名如空忍十中初一尋詮悟解後之九種依義以成十忍之義廣釋如經但隨名字略舉宗況十無生忍如地經說言無生忍者汎釋有三一就法分別二就因分別三就果分別法中有二一妄想法互相集起名之為生生體虛無故曰無生此即經中空如來藏二真實法用起名生體寂無生此即不空如來藏也因中有四一據修分別六地已還次第修道地地之中諸行新起名之為生七地已上諸行頓修無新起者故曰無生二約空有二行分別六地已前空有間起名之為生七地已上寂用雙行無間起者稱曰無生三就修行始終分別七地已還行修未熟名之為生如菓未熟說為生菓八地已上行報純熟故名無生四隨義分別教行集起名之為生證行寂滅名為無生果中有三一體用分別化用集起名之為生德體常寂故號無生二體德分別有作行德本無今有方便修起名之為生性淨之體本隱今顯不從緣造故號無生三智斷分別智德集起名之為生斷德寂滅說為無生今此所論就法言耳法中亦有無成無出及無滅等今據一門且說無生又此十中無生在初從始為名故名無生心安此理名無生忍次辨其相無生一味隨詮分十十名是何一者無生二者無成大本之中說為無起三名無相四名無出大本之中名為無成五名無失六名無盡七名無行八非有有性九初中後本等十真如無分別入一切智智如地論說十中前七名事無生第八名為自性無性第九名為數差別無生第十名為作業無生四中初二破相入如破遣染淨差別事相以入無生名事無生破遣一切諸法體性以入無生名性無生後之二種契實離相離彼因中三世分異名數差別無生捨其果中佛智作業名作業無生事無生中初無生者遣初地相於事分齊初地淨起名之為生就理恒如故曰無生言無成者遣其二地至七地相若有初地淨法始生則有二地乃至七地行修漸成彼生既無寧有此成故曰無成以無行修漸次相起故大本中說為無起言無相者遣八地上無功用相若有生成則可從彼得八地上無功用相生成既無焉有此相故曰無相言無出者遣佛地相若有前相則可從彼得後際果名之為出彼相既無焉有後出故言無出以無究竟所成之果故大本中亦名無成言無失者遣外凡相據事外凡有其染過名之為失理實本無故曰無失言無盡者遣內凡地斷煩惱相若有染失則可斷盡染失本無寧有所盡故曰無盡言無行者遣內外凡地對治行相若有所盡則有能盡對治之行所盡既無寧有治行故曰無行問曰於事既有生成乃至盡行何故於理得無所有釋言如人夢中所作於其寤者觀之本無此亦如是故得就理說為無失性無生中非有有性者遣法體性於世諦中一切諸法各有體性如色礙性心知性等據理此性本無所有是故名為非有有性此非有性論中說之為法無我我猶性矣數差別中初中後等遣其因中時差別相以實從緣因中則有三世分異名數差別七地已前名為過去於八地中起觀之處說為現在九地十地名為未來廢緣論實三世無及名初中後一切時等業無生中真如無分別入一切智者實從緣起成佛果德名一切智此智能解一切諸法說之為入廢緣論實如性平等無有分別佛智可得故言真如無分別入一切智謂真如中無有分別一切智矣體相如是次就位論此無生忍位在何處義釋有三一約五忍分別五忍如上此無生忍在於七地八地九地七地始得八地清淨九地滿足二簡勝異劣六地已前一切未得七地已上一切得之問曰無生與空無我同是道理空與無我前地已得何故無生要七地上方乃得乎釋言通論體一名異得無先後隨義分別觀因緣相破遣定性名為無我初地中得遣因緣相入法平等名之為空謂前四五六地中得證法本如無相可起方名無生故七地上始能證會三就實通辨初地已上皆得無生故釋論中說初地上得無生忍初地菩薩亦能見法不生滅故若復通論種性已上亦分得之十無生忍略辨如是第一釋名十住之義出華嚴經行成不退名之為住又復自德相應處所亦名為住通則諸位位莫不是住故地持中說十三住別則習種初入住分離退之首偏名為住故地持云善趣之人數退數進種性菩薩決定堅固無有退轉住義不同一門說十十名是何一初發心住二治地住三修行住四生貴住五方便具足住六正心住七不退住八童真住九法王子住十灌頂住住分之始於大菩提起意趣求名初發心住善修自利利他之道淨治住處名治地住修護煩惱離小乘行名修行住聖法中生種性尊貴名生貴住具足善巧度眾生行名方便具足住得決定智於佛法中雖聞邪說正見不動名正心住雖聞異說正願不動名不退住所行真實離過清淨如世童子心無欲染名童真住亦可菩薩行業清淨如世童子真淨無染名童真住於佛法王所行住處出生正智堪住究竟無上菩提名法王子住行修上順佛智現前名灌頂住亦可菩薩學一切智能受佛記名灌頂住名字如是次辨其相住有二分一是修分二是成分於諸住前方便造修名為修分德成證實廣大不動名為成分故經說言菩薩種性甚深廣大與法界虛空等成則證實分非可言造修在緣可以言顯故地持云種性麁相我已略說諸餘實義唯佛世尊能決定知修分不同略有二種一者同相二者別相於佛所說一切法中解觀成就名為同相故經於彼十住之中皆云菩薩隨所聞法即自開解不由他悟一一住中所修各異名為別相發心住中相別有三一發心相緣佛法僧及緣眾生起菩提心二所成相因前發心得十力分從處非處乃至漏盡三所學相學十種法令菩提心轉勝堅固成無上道如經廣說治地住中相別有二一利他行於諸眾生發十種心如經廣說二自利行學十種法始從多聞乃至安住亦如經說修行住中相別有二一護煩惱行於一切法十種觀察謂苦無常空無我等二護小乘行於眾生界法界世界十種分別生貴住中相別有二一聖法中出生具足行如彼經說聖教中生修十種法一信佛不壞二究竟於法三寂然定意四分別眾生五分別佛剎六分別世界七分別諸業八分別果報九分別生死十分別涅槃十中初一是同敬智第二一句是自住處畢竟智第三一句是真如智後七是其分別所說智二上求佛法無有厭足學十種法謂於三世諸佛法中能解能修堪能具足即以為九等觀諸佛以為第十方便具足住中相別有二一化眾生行廣有十種謂救眾生饒益安樂一切生等如經廣說二知眾生行修學十種知眾生法備如經說正心住中相別有二一決定信雖聞異說於佛法中正信不動二決定智學十種智觀一切法無相無性不可修等不退住中相別有二一不退願雖聞異說於佛法中求心不退廣有十種備如經說二不退智具有十種知一切法亦如經說童真住中相別有二一得勝行於十種法心得安住謂身行淨口行淨意行淨隨物受生知眾生等二淨佛國土於一切佛剎皆悉能知能動能持能觀能詣能遍至等法王子住中相別有二一化眾生行善解十種化眾生法二求菩提行於法王處學十種智權頂住中相別有三一度眾生堪能修行成十種智能度眾生二得甚深所入境界一切眾生乃至第九法王子菩薩不能測量三所知廣學十種智知一切法十住位中曠備法界一切行德略舉斯耳體相如是次定其位位在何處有人釋言菩薩十住即是十地所行與彼十地同故問曰若此是十地者何故經言是菩薩種性甚深廣大與法界虛空等經言種性明非十地今正論之在於習種良以習種離退之始故說為住問曰若爾何故所行與十地同釋言地法上下同依依之生信說為賢首依之生解說為十住依之起行說為十行依之以起如實正觀說為解行依之證得說為十地故地經言譬如一切書字數說皆初章攝初章為本十地如是是一切佛之根本也行是能得一切佛法以是所學雖是地法行在習種次明起說因緣之相六句分別一明說時經雖不論准依地經應在第二七日宣說二明說處在忉利天妙勝殿上三明說人法慧菩薩之所宣說四明說人所入三昧法慧菩薩承佛神力入菩薩無量方便三昧五明加人十方各千佛世界外各有千佛世界塵數諸佛同名法慧相與加被六明證人十方各萬佛世界外有十佛世界塵數菩薩同名法慧雲集作證十住之義辨之云爾一門說十十名是何一歡喜行二饒益行三無恚恨行四無盡行五離癡亂行六善現行七無著行八尊重行九善法行十真實行喜心行施亦令他喜名歡喜行以持淨戒饒益自他名饒益行修忍離瞋名無恚恨行懃修精進廣攝善法名無盡行常修定意遠離愚癡虛妄分別名離癡亂行知法實相般若現前名善現行以無著心起諸所行名無著行成就種種殊勝善根名尊重行成就種種化他善法名善法行成就第一誠實之語如說能行如行能說名真實行名義如是次辨行體行有二分一者修分隨緣進習二者成分證實平等廣大不動故經說言是菩薩行業廣大如法界究竟如虛空成分即實難以言論修分在緣易以言曉今依修分次第辨釋歡喜行者布施為體故經說言行歡喜時為大施主悉捨所有等施眾生但行施時生喜有二一生自喜故經說言施已無悔不以煩重而生憂惱倍復歡喜我得善利二生他喜故經說言修歡喜時一切眾生歡喜愛敬饒益行者以戒為體故經說言持戒清淨於色聲等心無染著設有諸魔將諸天女及餘樂具不起惡念但持戒時所益有二一者自益故經說言我持淨戒離一切纏憂悲苦惱成就菩提二者益他故經說言一切眾生未度者度未解者解如是一切無恚恨者以忍為體故經說言常修忍辱設有無量無數眾生一一各以無數舌無數手毀辱菩薩不生瞋惱無盡行者精進為體故經說言懃修精進最勝第一大精進等離癡亂者以定為體故彼經言第一正念未曾散亂於一切行一切法中皆無癡亂善現行者智慧為體於中分別略有二種一順空行成就寂靜身口意業知一切法皆無所有故經說言知一切眾生無性為性一切諸法無為為性一切佛剎無相為相究竟三世皆悉無性如是一切二隨有行故彼經言亦復不捨菩提之心不捨教化一切眾生增長悲慈如是一切無著行者大方便慧發起勝行以之為體故彼經說以無著心起諸所行無著心者是方便智於有不染於空不住故能起行所起諸行即是發起殊勝行也尊重行者以一切種成就善根為體故經說言菩薩成就尊重善根不壞善根最勝善根不可思議無盡無退無比寂靜乃至一切佛法善根於中分別略有二種一報行成先修今熟二發起勝曠集眾行趣向菩提善法行者以一切種化眾生行為體故經說言為人天等一切眾生作清涼池具一切種陀羅尼門無礙辨才種種音聲種種身等真實行者以所修習諸佛如來一切種德為體故經說言學三世諸佛真實語入三世諸佛性與三世諸佛善根等具佛十力四無畏等如是一切體相如是次辨所為所為有四一為厭有為故修諸行二為求菩提滿足佛德故修諸行三為益眾生欲於現在及未來世救度眾生故修諸行四為求實際為證法如故修諸行故彼經言欲知清淨平等法故修行精進理實諸行皆具此四但經文中有說不說隱顯故爾四中前三為求世法後一求理所為如是次明所依所依有二一依世諦修習諸行二依真諦如歡喜中依於施者受者財物修行布施是依世諦不見施者受者財物若業若果如是一切名依真諦歡喜既然諸行類爾次定其位位在何處有人釋言在初地上所行即是十地法故問曰若此是十地者何故經言欲令菩薩種性清淨願種不轉行種不斷以偈頌乎經中說云種性清淨明非十地今正論之位在性種以性種中行種建立故名十行問曰經中直云欲令種性清淨云何得知偏在性種釋言文中雖無此判准說因緣過前十住劣後迴向及與十地明在性種問曰若此是性種者何故所行與十地同釋言此義前十住中已廣分別十地之法上下同依故此所學雖是地法不妨成行在於性種位分如是次明起說因緣之相六句辨之一明說時文雖不辨准依地經當應亦在第二七日二明說處在炎摩天宮寶莊嚴殿三明說人功德林菩薩之所宣說四明說人所入三昧說此法時承佛威神入菩薩善伏三昧五明加人十方各過萬佛世界塵數界外各有萬佛世界塵數諸佛同名功德林相與加被六明證人十方各過十萬佛剎塵數界外各有十萬佛剎塵數菩薩同名功德林雲集作證十行如是十迴向義出華嚴經迴已善法有所趣向故名迴向迴向不同一門說十十名是何一救護一切眾生離眾生相迴向二不壞迴向三等一切佛迴向四至一切處迴向五無盡功德藏迴向六隨順一切堅固善根迴向七等心隨順一切眾生迴向八如相迴向九無縛無著解脫迴向十法界無量迴向救護眾生離眾生相者就所迴以名菩薩修行六波羅蜜攝取眾生令離一切煩惱業苦安住菩提名救眾生等救濟不簡怨親善惡等別名離眾生相迴此善根有所趣向名救眾生離眾生相迴向不壞迴向者亦就所迴以名如經中說於佛菩薩及一切法得不壞信名為不壞迴此善根有所趣向名不壞迴向等一切佛迴向者就所學為名經言菩薩學過去未來現在諸佛所作迴向名等一切佛迴向於此門中上願諸佛具一切佛十種快樂謂不思議三昧解脫大悲樂廣如經說次願菩薩滿一切行究竟佛德下願眾生出離一切煩惱業苦具菩薩行備佛功德至一切處迴向者就其所成行益為名如經中說菩薩所修一切善根用以迴向以迴向力令此善根至一切處譬如實際無所不至名至一切處迴向謂至一切佛法僧處無盡供養至一切行處具足修習至一切果處具足成滿至一切佛剎處具足莊嚴至一切眾生處具足攝化至一切法處具足解知如是等也無盡功德藏迴向者就所迴向為名如經中說迴己所修無盡功德有所趣向名無盡功德藏迴向亦得從於所求所成以立其名求佛菩薩無盡功德能成無盡功德善根名無盡功德藏迴向隨順一切堅固善根迴向者從所成彰名迴己所修施等善根有所趣向為佛守護能成一切堅固善根名隨順一切堅固善根迴向故經說言住此迴向為無量佛之所守護得堅固法堅固善根堅固願等心隨順一切眾生迴向者就所益彰名菩薩增長一切善根迴以等益一切眾生名等心隨順一切眾生迴向如相迴向者就所依彰名菩薩所成種種善根同證一切故曰如相故經中說種種善根一觀不二迴此善根有所趣向名如相迴向又復菩薩迴向之心依於種種真如門起是故亦名如相迴向亦可此就譬況為名隨一切法以辨真如如義無邊如經廣說所謂性如相如法如行如境界安立如量如充滿如久住如等迴向善根同彼如相於一切法差別異求名如相迴向故經說言如性如善根亦爾迴向求知一切法性如相如善根亦爾迴向求知一切法相如是等也無縛無著解脫迴向者就迴向心以立名也於一切法心無取執名無縛無著於法自在稱曰解脫菩薩不輕一切善法以無縛無著解脫之心迴向彼善法求普賢行能具普賢一切種德名無縛無著解脫迴向法界無量迴向者就所求彰名菩薩修習無盡善根迴之願求法界差別無量功德名為法界無量迴向名義如是次辨其相此十迴向大別有三一迴向眾生所修善根迴向施眾生願令出離一切煩惱業苦具菩薩行滿足佛德二迴向菩提所修善根求一切智三迴向實際所修善法願證實際於一切法不取不捨迴向雖眾要不出此體相如是次定其位隨義通論迴向之心無處不有今此所辨在於解行過前種性劣於十地以此測尋明在解行以解行中隣於出道故修迴向隨順趣入位別如是次明起說因緣之相六句辨之一明說時文中不辨准依地經當應亦在第二七日二明說處在兜率天一切寶莊嚴殿三明說人金剛幢菩薩之所宣說四明說人所入三昧入菩薩明智三昧五明加人十方各過百萬佛剎塵數界外各有百萬佛剎塵數諸佛同名金剛幢相與加被六明證人十方各過百萬佛剎塵數界外各有百萬佛剎塵數菩薩同名金剛幢雲集作證迴向義廣難以具論今隨宗要辨之略爾第一釋名所言地者論釋不同依毘婆娑住處解地故彼論言十階住處名為十地若依地持兩義辨釋一持義解地故彼論首標舉地法以持釋之二能生釋地彼論言自受行故名之為住攝受眾生因之為地若依地論四義辨釋一生二成三住四持故彼論言生成佛智住持名地生之與成望於佛果始起名生終滿曰成亦可望佛為因名生為緣稱成地之一法云何為因而復稱緣據今因時果全未有辨無令有故名為因據彼當果果是可有可有之法地能令現目之為緣亦可地有證教之別果有性淨方便之異望性淨果證道為因教道為緣望方便果教道為因證道為緣故得就地說因說緣所言住者當分為言德成之處名之為住所言持者通望因果如似初地望二地說持乃至望佛諸地望後次第例然良以地中備含多義故致釋者種種別異地法不同一門說十十名是何一歡喜地二離垢地三名明地四名炎地五難勝地六現前地七遠行地八不動地九善慧地十法雲地歡喜地者經中亦名淨心地也成就無上自利利他行初證聖處多生歡喜故名歡喜住此地時於真如中證心清淨名淨心地又於三寶得清淨信亦名淨心然此初地對前凡位應名聖地對彼凡夫取我之障應名無我地對前位應名證地對後修道應名見地如是多義不可並陳且就利益名為歡喜離垢地者起信論中名具戒地地持名增上戒地離能起誤心犯戒煩惱垢等清淨戒具足名離垢地具淨戒故名具戒地戒行殊勝名增上戒言明地者釋有三義一得他上地證光明相故名明地地持論言彼四地上無生行慧此名光明因彼光明故名明地二此地中得禪方便決定慧明故名明地故地持言三昧照明名為明地二隨聞思修照法顯現故名明地故地持云法照明故名為明地言炎地者釋有兩義一就證體釋如地論說不忘煩惱薪智火能燒故名炎地前三地中分別之解名為不忘此為四地智火所焚義說為薪四地證智對前惑薪義說為火捨前分別故曰能燒此之治能如世火炎焚燒諸物故名炎地二就用解釋如地論說證智法明摩尼寶中放阿含光故名炎地此明菩薩依證智體所起阿含教知作用如殊光炎名為炎矣難勝地者論釋不同若依地持得決定智難可勝過故名難勝若依地論得出世智方便善巧能度難度名難勝地得出世智方便善巧釋其難也能度難度解其勝也度名為到到出世難勝前三地到彼方便善巧之難勝第四地以彼不能隨世間故現前地者般若波羅蜜有間大智現前名現前地遠行地者起信論中名方便具足地地持名為有行有開發無相住善修無相行功用究竟能過世間二乘出世間道名遠行地修道畢竟行方便具足功用未捨名有行有開有功用行故名有行有功用修共相開發名為有開寂用雙行離間隔相故名無相不動地者起信論中名色自在地地持論中名決定地亦名無行無開發無相住報行純熟無相無間名不動地於此地中修淨土行色中自在名色自在法流水中決定上昇名決定地捨離功用名無行無開離其間隔及功用相故名無相善慧地者起信論中名心自在地地持名為決定行地亦名無礙住無礙力說法成就利他行慧用善巧名善慧地於此地中善知物心名心自在依前決定上上進求名決定行具足此無礙辨才名無礙住法雲地者地持論中名究竟地亦名最上住菩薩得大法身具足自在名法雲地學中窮滿名究竟地菩薩中極名最上住名義如是次辨體相十地是位位無別體攬行以成成位之行開合不定或總為一所謂菩薩願善決定海納眾行備苞萬德諸德相攝皆得為一以願行主故偏論之或分為二所謂菩薩證教兩行備如前解或離為三謂同相三道一證二助三是不住亦如上釋又戒定慧亦得分三或別為四謂聞思修證飡教名聞求義曰思進行名修得實云證或說為五謂聞思修報生識智及與證行又五方便亦得分五如地論說一觀方便諸地觀解二得方便諸地得證三增上方便依證所成一切行德四不退方便前三堅固五盡至方便前三滿足或分為六謂六決定如前六種決定章中具廣分別又六波羅蜜亦得分六或說為八如彼相續解脫經說一方便淨趣地方便二者心淨初入地心三悲心淨正住地中起行方便四波羅蜜淨於諸地中所修諸度五見佛淨於地果中多見諸佛六成熟眾生淨見諸佛時起四攝法成熟眾生七者生淨謂十王等八者力淨謂攝根中神力十事及願智果或說為十謂信等十行故地持云信等十法淨一切地又十波羅蜜亦得分十並如前釋或復分為三十七品亦得離為八萬四千諸度法門廣則無量此等開合各據一門廣無量異盈狹無減小地體如是次辨地位開合不定或說為一如彼證信二地分別初地已上同名證地或分為二謂見與修初地名見二地已上同名為修又復功用及無功用亦得分二七地已還名為功用八地已上名無功用或分為三所謂見修及無功用廣如上釋或離為四四中乃有四門不同一約解分別如仁王說初二三地名為信忍四五六地名為順忍七八九地名無生忍十地名為寂滅忍矣二據修分別如地持說初至五地名無相修六地七地無相修淨八地九地無相修果亦名為廣十地名為無相修果成三就所淨以分四種如彼相續解脫經說一者願淨謂初地中起十大願二者戒淨第二地中淨戒成就三者定淨第三地中禪定增上四增上慧及上上出生淨謂四地上所起行德四五六地名增上慧餘名上上出生淨矣四就位相以別四種如地持說一淨心地局在歡喜二行迹地謂從二地乃至七地此起修道故曰行迹三決定地謂八地上四究竟地謂第十地或分為五如地持說就前末後四種之中分決定地以為二種第八一地名決定地第九一地名決定行通餘說五或說為八如地持說四五六地同名正見餘各為一故得為八或說為十始從歡喜乃至法雲隨行細分亦可無量今據一門且論十種此十難分故經與論十門階別其十是何一者趣他方便不同如地持說菩薩先於解行地中依世俗禪修習一切菩提分法廣興大願轉惡趣報入歡喜地餘地方便如地持說修十真心入離垢地修習十種深念之心入第三地起十思量入第四地修十平等深淨之心入第五地修十平等法入第六地十方便慧發起勝行入第七地總前諸地以為方便及修十種無生忍行入第八地修十自利利他之行入第九地總修方便以滿地分入第十地二初住有異歡喜地中菩提心生以為初住第二地中律儀戒淨以為初住第三地中修護煩惱護小乘心方便攝行以為初住第四地中十種法智教化成就以為初住第五地中成就十種順如道行以為初住第六地中大悲為首大悲增上大悲滿足觀世生滅以為初住第七地中修無量種無功用行以為初住第八地中無生忍淨及得勝行以為初住第九地中得智成就以為初住第十地中三昧滿足以為初住三正住有殊歡喜地中修信精進迴向善根以為正住第二地中攝善根戒淨及攝眾生方便之行以為正住第三地中修世八禪以為正住第四地中道品行觀以為正住第五地中修不住道以為正住第六地中廣觀因緣以為正住第七地中二行無間以為正住第八地中修淨佛土及十自在以為正住第九地中善知十一稠林之行以為正住第十地中受佛智識職以為正住四地果有別歡喜地中起十大願修行十行以為地滿第二地中攝生戒成以為地滿第三地中得四無量五神通等以為地滿第四中離煩惱業起增上欲報恩精進本心界滿以為地滿第五地中攝德起修化生隨世以為地滿第六地中對治滅障修行三昧不壞自在以為地滿第七地中業淨三昧過地勝行以為地滿第八地中大勝之行以為地滿第九地中智成口成法師自在以為地滿第十地中智慧解脫三昧總持神通行等以為地滿廣如經說五據修以分初地修願二地修戒三地習定四地修習道品之慧五地修行諦相應慧六地修習緣起之慧第七地中修無量種及無功用第八地中修淨佛土第九地修習說法智行第十地修習微細智行六就行以別行謂檀等十波羅蜜初地起檀二地起戒乃至十地智波羅蜜廣如經說七就報顯異初地多作閻浮提王二地多作轉輪聖王乃至十地多作摩醯首羅天王八寄數彰別初地得百三昧知百佛神力等乃至十地得十不可說百千佛國土微塵三昧等九就喻論差喻別有六謂胎藏練金山河海珠胎藏一喻論家為況後之五喻經家為譬十對障以分障有十種始從凡夫我相障乃至第十於諸法中不得自在障廣如上釋翻對此障故說十地位別如是次明起說因緣之相七句辨之一明說時佛成道已第二七日即便宣說二明說處在他化天自在王宮摩尼藏殿三明說人是金剛藏菩薩宣說四明請主謂解脫月五明說人所入三昧入大智慧光明三昧亦名大乘光明三昧六明加人十方各過十億佛土微塵數世界有十億佛土微塵數佛同名金剛藏相與加被七明證人十方各過十億佛土微塵數界有十億佛土塵數菩薩同名金剛藏雲集作證十地之相辨之麁爾初釋其名十功德義出涅槃經功謂功能能破生死能得涅槃能度眾生名之為功此功是其善行家德故云功德如清冷等是水之德此德淵深妙過情取體寂無為諸相不及故經說言不與聲聞辟支佛共不可思議聞者驚怖非內非外非難非易非相非非相非是世法無有相貌世間所無然德體雖寂而義充法界法界體德難以定論今據一門且說十種其十是何一入智功德二起通功德三大無量功德四十利益成就功德五者五事報果功德六心自在功德七修習對治功德八對治成就功德九修習正道功德十正道成就功德此乃釋者隨義以名經中不辨十中前六自分功德後四勝進觀解趣實名為入智妙用隨緣稱曰起通化心深廣名大無量行德建立名利益成勝報圓具名報果成具金剛定所為無礙名心自在善修四種之離過道名修對治解脫德立名對治成起修上順名習正道道品德備名正道成名義如是次辨其相初功德中差別有五一所不聞者而能得聞二者聞已能為利益三者能斷疑惑之心四者慧心正直不曲五者能知如來密藏五中初一是其聞慧次二思慧次一修慧後一證智初言不聞而能聞者聖道佛性菩提涅槃三寶性相諸餘凡夫二乘法中所未曾聞今因此經悉得聞之是名不聞而能得聞就思慧中初門成益後門遣疑所言聞已能為益者聞此經已書寫讀誦為他廣說思惟其義能見一切諸法義理自知得近無上菩提具法具義二種無礙於一切說得無所畏名為利益斷疑心者以思義故於諸法中種種疑惑悉得永斷慧心正道直者凡夫二乘虛妄分別斯名邪曲菩薩依於大涅槃經修行聖行見法實相邪曲永斷故云正直能知如來深密藏者菩提涅槃佛性業果是其密藏依於此經窮證相應故曰能知第二德中差別有五一昔所不得而今得之二昔所不到而今到之三昔所不聞而今聞之四昔所不見而今見之五昔所不知而今知之五中初二是其身通次一天耳次一天眼後一他心及與宿命昔所不得而今得者是身通中轉變神通此通不與外道聲聞辟支等共名昔不得而今得之云何不共略有六種一緣心不同用雖百變都無分別餘人不爾二心不隨身異於餘人菩薩雖復變身為小心亦不小化身為大心亦不大餘人不爾三多少不同菩薩一心一時能作五趣之身餘人不堪四所入不同菩薩能以廣大之身入一塵中餘人不能五應現不同菩薩一身能令眾生種種異見餘人不堪六虛實不同菩薩變化一切種物皆得實用餘人不能昔所不到而今到者是身通中飛行神通菩薩神通一念能至恒河沙剎而無去心餘人不爾昔所不聞而今聞者十方諸聲近遠麁細一時悉聞而無分別昔所不見而今見者於十方界一切色像近遠麁細一時悉見都無見想昔時不知而今知者於中有二一他心通能知十方諸眾生心二宿命通從今現在及過去世他及自身八種事六種同行一切悉知第三德者所謂菩薩無緣大悲心如虛空無所分別而能普益一切眾生第四德中差別有十一根深難拔二於自身生決定想三不觀福田及非福田四修佛淨土五滅除有餘六斷除業緣七修清淨身八了知諸緣九離怨敵十除二邊十中前二起行根本後之八種所起行德起行本中根深難拔明能立始其體是何謂菩薩不放逸根般若離過名不放逸能與無上菩提為本故說為根又與一切諸行為本亦名為根解窮實相目之為深能增信戒施聞智慧忍進念定一切善法不為惡敗名為難拔於自身中生定想者明能趣終自念己身於未來世必為無上菩提法器心亦如是終無異求名於自身生決定想就後八中前五是其攝功德行後三是其攝智慧行攝功德中初二是其淨佛土行後三是其起法身行淨土行中不觀福田及非福田者明能等施此即是其捨穢土行以修等施故離凡夫障礙穢土修淨土者明能持戒此即是其嚴淨土行以修十善離十惡故得佛之時具眾生來生其國法身行中前二是其捨穢身行後一是其嚴法身行捨穢身中滅有餘者離殘苦也斷業緣者除殘業因煩惱緣也此等通時俱名有餘故涅槃中說餘有三一煩惱餘報二者餘業三者餘有煩惱餘報就凡夫說一切凡夫貪瞋癡慢增上力故墮於地獄從地獄出於畜生中受種種身乃至人中受惡果報犯四禁罪言餘業者就學人說須陀洹人受七有業斯陀含人於欲界中受二有業阿那含人受於色有無色有業言餘有者就無學說羅漢辟支無業無結而有結業二家果在更須轉滅故經說言無業無結而轉二果此三種餘菩薩皆捨問曰何處菩薩能捨謂初地上地前雖捨而未能盡捨初二種猶是向前斷除業緣捨後一種猶是向前滅除餘有修淨身者修行十善遠離十惡得諸相好名修淨身於十善中一一各以五心修習謂下中上上中上上則為五十始修五十終成五十合為百福以此百福成於一相如是具修三十二相為破世間事八十神修八十好下修智中初一攝治後二離障了知緣者知因緣法空無所有不取因相不取生相不取滅相不取一異無有等相名了因緣離怨對者有八種魔是菩薩怨菩薩離之言八魔者一煩惱魔貪瞋癡等二者陰魔謂五陰身三者死魔謂身滅壞四者天魔第六天子無常無樂無我不淨此四倒心復為四魔通前說八魔羅胡語此云殺者此八害善故名殺者又復四地已還菩薩觀諸煩惱悉是己怨常修遠離五住已上得不住道隨世化益不以一切煩惱為怨隨而受身化眾生故唯用誹謗方等經者以為大怨畏而離之經說如是離二邊者生死有果是其一邊愛煩惱因復為一邊菩薩皆離第五德中差別有五一諸根完具六根不缺二不生邊地常處中國際化隨物三諸天愛念四為一切人天大眾恭敬供養五得宿命智初二是報中二是福後一是智第六德者謂金剛定如前金剛三昧章中具廣分別第七德中差別有四一近善知識二專心聽法三繫念思惟四如法修行以此四種對治諸過故經說言譬如病人至良醫所醫為說藥至心善受隨教合藥服之病愈病人喻於起行菩薩至醫喻於近善知識受教喻於專心聽法合藥喻思服喻修行病愈身樂喻得涅槃第八德中具有八門一斷五事二離五事三成六事四修五事五守一事六近四事七信順一實八心善解脫慧善解脫斷五事者所謂五陰陰義如前五陰章中具廣解釋分別菩薩推求知無所有故能斷之離五事者所謂五見身邊邪見戒見二取是其五也此義如前十使中釋菩薩離之成六事者謂六念心念佛法僧戒施及天是其六也亦如前釋修五事者一是知定所謂初禪彼有覺觀故名為知二者寂定謂第二禪彼滅覺觀故云寂定三身心樂定謂第三禪彼樂殊勝故云快樂四無樂定謂從四禪乃至非想彼絕四受故云無樂此四事定五首楞嚴是其理定首楞嚴者此名一切事竟嚴者此云堅固守一事者謂菩提之心亦如前釋近四事者謂四無量亦如上解信一實者謂一大乘隨化說三實唯一大故云一實心慧脫者滅貪嗔癡心得解脫於一切法知無礙故慧得解脫滅貪嗔癡即是五住性結亡也所得名為真諦心慧於一切法知無礙者即是事中無知盡也所得名為世諦慧脫第九德別差別有五一者信心二者直心三者戒心四者近善友五者多聞故經說言修大涅槃初發五事以初發故判為勝進信者謂信三寶二諦施有果報及善方便究竟一乘此等猶是地持論中信八解處三寶為三言二諦者地持論中名真實義施有報者地持名為種種因果善方便者地持論中名得方便究竟一乘地持論中名為得義彼菩提因名得方便菩提之果名為得義此中略無諸佛菩薩神通之力言直心者於自所犯發露悔除無藏過意故名直心又以實心覆眾生過讚其善事所謂佛性令其發心亦名直心戒者菩薩堅持禁戒正向菩提心無異求不受外道烏鷄戒等近善友者諸佛菩薩是其善友常親近之言多聞者凡有六種一為涅槃受持讀誦十二部經書寫供養名具多聞二除十一部唯持方廣名具多聞三除十二部但持涅槃名具多聞四除涅槃具足全體其唯受持一四句偈名為多聞五除一四句偈但持如來常住不變名為多聞六除是事若知如來常不說法亦名多聞云何不說經自釋言諸法無性雖說諸法常無所說第十德者所謂菩薩三十七品是義如後道品章中具廣辨釋次對五行定其位分言五行者一是聖行二是梵行三是天行四是病行五嬰兒行此義如前五行章中已廣解釋通而論之五行十德皆遍始終是諸菩薩常所修故隨相別分五行地前十德地上云何得知五行地前如涅槃中說初地上不動之地堪忍無畏極愛之地空平等地為五行果明是地前云何得知十德地上如經中說菩薩十德不可思議非是世法世間所無明非地前十德如是見性十法如涅槃說一者少欲二者知足三者寂靜四者精進五者正念六者正定七者正慧八者解脫九讚嘆解脫十以大涅槃教化眾生此十名中備含多義如來自以五番釋之於中義雜難以別名第一番中少欲知足相對辨釋經中先對不善之法辨明菩薩少欲知足後對善法明其菩薩多欲不足就不善中四義辨異其一義者少有所求名為少欲若有乏少但念善法心無愁惱說為知足第二義者不從他求亦不自取名為少欲得少之時心不悔恨說為知足第三義者未得法中能破三欲名為少欲得而不著說為知足言三欲者一是惡欲欲為一切大眾上首令一切僧隨逐於己令我所說四眾信受一切天人尊敬讚嘆供養於我二是大欲欲令世人咸皆謂已得須陀洹乃至羅漢得住初地乃至佛果得禪解脫一切功德三是欲欲願生剎利婆羅門家願生天上乃至梵天第四義者不求他敬名為少欲所得之物不為積聚說為知足上來對惡辨明菩薩少欲知足今次對善明其多欲不知足義四句辨之一少欲不知足謂須陀洹求小涅槃故學心未止名不知足且論須陀洹斯陀那含類亦同然二者知足而非少欲謂辟支佛於自所得生究竟想故名知足辟支化人但現神通不知說法求說心多故非少欲三亦少欲亦是知足謂阿羅漢更無所求名為少欲自謂究竟故曰知足四不少欲亦不知足所謂菩薩求大菩提無量善法故非少欲於自所得不生足想名不知足然此二行有善不善凡夫所行名為不善求他知故聖人行者名之為善所行不欲令他知故言寂靜者泛論有四一者身靜而心不靜謂有比丘在空閑處而心積聚貪瞋癡等二者心靜而身不靜謂有比丘親近四眾心無煩惱三者身心俱不寂靜謂餘凡夫四者身心二俱寂靜謂佛菩薩身寂靜故離殺盜婬心寂靜故離貪瞋癡又復菩薩三業無過亦名寂靜三業策懃離過修善名為精進具六念心故云正念得勝三昧名為正定觀諸法空說為正慧斷諸煩惱名為解脫為諸眾生稱美解脫常恒不變名讚解脫斷煩惱故得大涅槃不捨大願力故教化眾生第二番中修習四依破四惡欲名為少欲四惡欲者一為衣惡欲著糞掃衣而對治之二為食惡欲乞食治之三臥具惡欲樹下治之四為有惡欲為有造業身心寂靜而對治之住四聖種說為知足住四種樂名為寂靜言四樂者一出寂樂謂持戒樂二寂靜樂地持論中名遠離樂所謂初禪離欲惡不善故名寂靜三永滅樂地持論中名寂靜滅樂二禪已上覺觀止息故云永滅四畢竟樂地持論中名菩提樂出世聖道一得不退故云畢竟具四正懃名為精進具四念處名為正念得四禪故名為正定具四聖諦名為正慧永斷煩惱名為解脫呵煩惱過顯解脫勝名嘆解脫第十如前第三番中離世間事名為少欲既出家已不生悔心是名知足近空閑處說為寂靜念已未得沙門道果妄令他人謂己已得生慚愧心疾疾懃修名為精進近大涅槃說為正念隨順天行名為正定菩薩八禪是其天行正見正知說為正慧正知見故能破煩惱名為解脫十住菩薩為眾生故稱美涅槃名嘆解脫第十如上第四番中行十二頭陀名為少欲行是事時不生悔心說為知足修空三昧名為寂靜得四果已於大菩提心不休息名為精進思惟如來常恒不變說為正念修八解脫名為正定得四無礙是名正慧遠離七漏稱曰解脫七漏如前煩惱聚中具廣分別嘆美涅槃名讚解脫第十如前第五番中破壞諂曲名為少欲學如來行稱曰知足近涅槃門及五種樂說為寂靜言五樂者如地持論說一者同樂二者受樂三苦對治樂四斷受樂五無罪樂亦可四禪及首楞嚴名五樂矣堅持禁戒名為精進有慚愧者說為正念不見心想名為正定不求諸法因緣性相名為正慧斷諸煩惱說為解脫為他稱美名嘆解脫第十如上如是十法雖見佛性而不明了未同佛故十法如是涅槃十因如涅槃說一信二戒三近善友四者寂靜五者精進六正念具足七者濡語八者護法九者布施十者正慧信者菩薩信佛法僧常恒不變一切眾生悉有佛性戒者菩薩堅持禁戒不為一切唯為最上第一義故近善友者若有能說信戒施聞智慧等法令人行者常親近之言寂靜者深觀法界身心不動言精進者常觀四諦投頭火燃終不放逸捨正念具者具六念心念佛法僧戒施及天言濡語者離口四過與眾生語言護法者常自樂法受持讀誦書寫供養思惟其義為他廣說見人護法種種供養施者菩薩於同法者隨其所須一切給與慧者觀察如來常住無有變易一切眾生悉有佛性觀一切法若空若有若常若無常如是二諦種種差別以此十種能見涅槃十因如是菩薩十力出大智論行心堅固魔法不壞名之為力力義不同一門說十十名是何一發心堅固力求一切智不退轉故二大慈力常能不捨諸眾生故三大悲力不求利養化眾生故四精進力能信出生諸佛法故五禪定力雖起智慧威儀之行不失壞故具智慧力遠離二邊隨十二緣斷諸邪見滅戲論故七不厭力常受生死教化眾生集諸善行無疲厭故八無生忍力觀法實相知無我故九解脫力入三解脫門及知二乘得解脫故十無礙智力於法自在知眾生心所趣向故又華嚴中更說十力與前十種有同有異十名是何一直心力一切世界無染著故二深心力不壞一切諸佛法故三方便力究竟一切菩薩行故四智慧力知眾生心故五者願力令一切眾生願滿足故六者行力盡未來際不斷絕故七者乘力出生普現一切乘故八神通力於一毛道示現一切清淨世界一切如來出興世故九菩提力覺悟菩提與一切眾生心念等故十轉法輪力於一句法分別演說隨順一切眾生悕望及諸根故此十種中初直心力是前十中具智慧力及無生忍力第二深心是前十中精進之力第三方便第六行力是前十中不疲厭力第四慧力第十轉法輪力是前十中無礙智力第五願力是前十中初發心力第七乘力是前十中解脫之力以知三乘解脫法故後十種中神通力菩提力前十不論前十種中慈悲定力後十不說又首楞嚴中更說十力一菩提心力堅守不失二於不思議佛法得深信力深信不疑三於多聞得不妄力堅持不失四往來生死得無疲力常能處之五於眾生得大悲力常能攝化六於布施得堅捨力恒施不休七於持戒得不壞力堅持不犯八於忍辱得堅受力常能忍受九魔不能壞得智慧力不為魔動十於諸深法得信樂力樂求無厭此之十種與大智論所說十力有同有異初菩提心力是彼第一發心之力第二深信是彼第四精進之力能信出生諸佛之法第四無疲是彼第七無厭力也第五於生得大慈者是彼第二大慈之力及第三門大悲之力第九於魔得智慧力是彼第六具智慧力及第十門無礙智力第十深法得信樂者是彼第八無生忍力及第九門解脫之力此中多聞布施持戒忍辱之力彼中不論彼中定力此處不說十力如是此十無畏出華嚴經名字是何一悉能聞持問答無畏二除滅眾生疑惑無畏三見一切空離邪見無畏四得佛威儀無畏五三業清淨離過無畏六諸天善神一切諸佛護念無畏七悉能受持一切佛法無畏八示現受生不為生死惑亂無畏九安住大乘悉能示現諸乘無畏十隨化眾生普為應現不斷菩薩願行無畏次對菩薩四種無畏辨其同異四無畏義如前廣說一者總持說法無畏二知法藥及知眾生根欲性心說法無畏三善能問答說法無畏四能斷物疑說法無畏十中第一即是四中第一第三十中第二即是四中第四無畏十中第三第七第九即是四中第二無畏知法藥故餘者不同無畏如是三乘共地如大品經燈炷品說一切賢聖住處名地地別不同一門說十說三乘地共為此十名共十地為別菩薩獨法十地故云共矣十名是何一乾慧地二者性地三八人地四者見地五者薄地六離欲地七已作地八辟支佛地九菩薩地十者佛地於此十中得名有二乘別分三因果為六地別說十得名二者前之七種據法彰名後之三種就人立稱互從皆得直以立名不同故爾乘別三者初七小乘次一中乘後二大乘因果六者初七是其小乘因果次一是其中乘因果後二是其大乘因果地別十者名如上列言乾慧者謂聲聞中五停心觀總別念處於此位中勤修精進持戒之行或觀不淨或修慈悲或觀因緣或分別界或為數息或復修習念佛三昧於四念處總別觀察總別之相後道品中具廣分別此等皆是假總觀行雖有智慧未得定水故云乾慧又此事觀未得理水亦名乾慧未觀四諦十六行故言性地者論言從煗至世第一法依禪修習四真諦觀成聖人性故云性地依何等禪謂四根本未來中間八人地者論言苦忍至道比忍具修八忍名八人地言見地者論自釋言初得聖果謂須陀洹道比智心見理周盡故云見地問曰何故見修無學三道之中須陀洹向名為見道此十地中須陀洹果名為見地釋言見義有其二種一推求名見多在諸忍二明白名見多在諸智須陀向中推求義足故三道中名為見道須陀洹果中明白方具說為見地各據一義不相乖背言薄地者論自釋言或須陀洹或斯陀含能薄欲結故名薄地言須陀者欲界九品修道惑中從斷一品乃至第六無礙道來是其進向須陀洹果故名須陀斯陀含者從斷六品乃至第九無礙道來通名斯陀斷第六品守果斯陀斷第七品乃至第九無礙道來進向斯陀離欲地者謂阿那含從斷欲界第九品結乃至那含金剛三昧通名那含離欲界欲名離欲地此人亦能斷上煩惱從始為言且云離欲已作地者謂羅漢果成就盡智無生智故名為已作言盡智者現盡諸漏無生智者保更不起辟支地者緣覺人中從因至果通名辟支辟支胡語此方翻譯名因緣覺藉現事緣而得覺悟不假他教名因緣覺又於十二因緣法中而得覺悟亦名緣覺菩薩地者從初發心乃至法雲菩薩胡語此方翻譯名道眾生具修自利利他之道名道眾生又復此人解會中道從其所會名道眾生言佛地者金剛心後種智德備覺窮法性名為佛地問曰何故小乘分七中乘為一大乘說二釋言此等互從皆得但今且據離合法門故為此說以聲聞人行麁易別故分為七緣覺之人一入無漏至果乃出異相難分故合為一大乘法中果德高出特異眾聖理須別樹故分為二蓋乃且據一門說言耳若入餘門或分大乘而合中小如地經說聲聞法行緣覺法行菩薩法行如來法行或分小乘而合中大如涅槃經彼恒河中七人是也彼分小乘以之為五始從住人乃至第七水陸俱行辟支菩薩及與如來同皆說為水陸俱行如此離合經中大多不可具論次第二門約小論大如龍樹說聲聞乾慧於菩薩中名初發心種性已前善趣之人始求菩提名初發心聲聞性地於菩薩中名柔順忍種性解行隨順出道名柔順忍聲聞八人於菩薩中名無生忍入菩薩位此名初地始入地心為無生忍不同仁王地經論等七地已上方名無生聲聞見地於菩薩中名阿毘跋致此乃初地正住已後乃至地滿安住不退名阿毘跋致聲聞薄地於菩薩中過阿毘跋斷諸煩惱餘氣亦薄此從二地乃至七地修道剪障名斷煩惱聲聞離欲於菩薩中離欲因緣得五神通此從八地乃至十地愛佛心斷名為離欲淨佛國土神變自在知眾生心如應說法名得五通聲聞已作於大乘中名為佛地斯乃論主因解小中七地差別乘以類顯大乘位分非前七中已含大乘若前七中已含大乘何須在後更說菩薩及與佛地人惑在斯最須識知次明菩薩行之通則別則菩薩唯行第九是故第九名菩薩地通則十地菩薩皆行故大品云菩薩應當具行十地始從乾慧乃至佛地問曰菩薩行後二地義則可知以何義故行前八地釋有兩義一就自行以論自所行中麁近之者相同二乘故曰通行二就外化以釋為化眾生故現行之故天女云以聲聞法化眾生故我為聲聞以因緣法化眾生故我為辟支法華亦云知眾生樂小而畏大智是故菩薩作聲聞緣覺龍樹亦云文殊過去七十億反作辟支佛教化眾生且言過去作辟支佛理實過去亦作聲聞三乘共地辨之略爾淨法聚因法中此卷有九門第一門中先釋其名後辨其相所言智者論釋不同依如毘曇決斷名智異諸忍故成實法中無著名智異想識故大乘俱有智別不同一門說十十名是何一是苦智二是集智三是滅智四是道智五是法智六是比智七是盡智八無生智九是等智十他心智就此十中初五後一從境為名等智一種約境立稱比智從其方便為目盡無生智就能彰號逼惱名苦聚積稱集寂泊名滅虛通曰道照斯之解名為苦智乃至道智言法智者亦名現智軌則名法又如論釋自體名法初知法故名為法智以知現法故名現智言比智者准前度後目之為比因比得智故云比智又復即此比度之解亦名比智言盡智者無學聖慧能盡諸漏故名盡智無生智者若依成實無學聖慧能令當苦永更不生名無生智大乘亦爾毘曇法中亦有此義但不就此說無生智於彼宗中利根羅漢隨所斷結保更不生名無生智言等智者世俗之慧等知諸法故名等智他心智者非已之慮稱曰他心照斯之解名他心智理實亦知他想受等心是主故偏云他心又想受等通名心故次辨其相先論苦集滅道四智宗別不同所說各異若依毘曇知有漏果苦與無常空與無我四義冥通名為苦智知有漏因因集有緣四義冥通名為集智知無漏果盡止妙出四義冥通名為滅智知無漏因道如迹乘四義冥通名為道智若依成實了知四諦用名虛假無性之空名為苦智乃至道智大乘法中有止有觀若入止門於四真諦不收一相故地持云不於身等妄想觀苦若妄觀集亦不於斷起滅妄想不於得因起道妄想亦復不取一切非性若入觀門種種悉知於中所說開合不定如就苦中或總為一或分為二如地持說如離言性及知無量處方便法知離言性猶是真諦故涅槃云菩薩之人解苦無苦而有真諦無量方便猶是世諦故涅槃云分別是苦有無量相是名上智或分為三如涅槃說所謂知苦知諦知實了知三苦及八苦相名為知苦知彼苦法因緣有無名為知諦知苦實性名知苦實此實即是如來之藏故勝鬘云於聖諦處說如來藏亦是法身故涅槃云不知如來祕藏法身是名為苦不名聖諦若知如來常住法身名苦聖諦此名苦實以為諦矣亦是如來虛空佛性故涅槃云如來非苦非諦是實虛空佛性亦復如是凡佛同體據佛望之從本已來清淨無染不須更滅是故苦實即是如來據凡望之現為惑染與後顯時淨德為本是故此實名為佛性就體離相故復名空菩薩於此皆如實知或分為五一知苦事苦者實苦不可令樂二知虛假假有四重一因和合假攬別成總二法和合假苦無常等同體相成三妄相虛假如幻如化四妄相虛假如夢所見但從心現心外無法此是第二三知苦空空有五種一知苦法非我我所故名為空二因和合中無性名空三法和合中無性名空四妄相法無相名空如陽炎水近見全無五妄想法無實名空如夢所見於寤全無此是第三四知苦實謂如來藏於中有二一如實空從本已來離一切相離一切性二如實不空從本已來具足無量過恒沙法此義如前四諦章中具廣分別此是第四五知苦用知如來藏不染而染緣起生死或分為十如地經說始從世諦乃至第十如來智諦廣則無量菩薩於此悉如實知名為苦智知苦既然餘諦類爾法智比智宗別不同所說亦異毘曇法中時通處別並知三世苦集滅道故曰時通處分上下名為處別法智唯知欲界之法比智唯知上二界法問曰何故知欲界法偏名法智知上界法偏名比智毘婆沙云初入聖道必在欲界於欲界苦有二現見一知苦現見二知輕重現見具此二現故名現智於上界苦但有一種知苦現見不知輕重故不名現說之為比故彼立喻如二擔物一則自持二令他持於自持者有二現知一知是物二知輕重於他持者但知是物不知輕重知欲界苦如自持物故名現智知上界苦如他持物少一現知故不名現但得稱比知苦既然集等亦爾若依成實義別有二第一約就時處分別法比二智處通時別並通三界名為處通法智唯知現在之法比智唯知過未之法說為時別何故法智唯知現在現有法體易現知故何故比智偏知過未過未之法現無其體難可現見要依現在比度知故二約法分別時處俱通於現法中隨觀一法虛假無性比類三世一切諸法虛假無性悉名為比現見三世一切法空同名為現前門之中先現後比此後門中先比後現如牧象人先觀象跡後見象身觀跡如比見身如現大乘法中義別三階一據修治法智一種時處俱別唯知現在同處法故比智一種時處俱通於一切時一切處法比度知故故彼相續解脫經言現前得相知現在世苦無常等依現得相比知餘處及他世事中苦無常等現前得相猶是現智依現得相猶是比智良以始修現智難成故唯知於現在世中同處法矣二據修次法智一種時處不定於一切時一切處法在前知者即名為現以此類餘三界三世一切諸法悉名為比以修轉勝於一切時一切處法能現知故三據修成唯一現智通知三世一切處法更無比知故地持云十方諸佛於一切生一切諸法現知見覺問曰至佛若無比智佛智應少釋言比度方能知法此智微劣少復何患又佛雖不假比知法而知諸法彼此相似如此比智諸佛最多故知不少問曰法比不異前四何勞別說釋言辨義有二種門一攝相門舉前四種即攝法比不須更立二分義門前之四種約境別智法之與比約時約處約修別智與前義異故須別說成實約時毘曇約處大乘約修於一切法先觀名現後知稱比所言盡智無生智者依如毘曇用前六智以之為體若以苦智斷非想結彼惑盡已即說彼智為盡無生集滅道智類亦同然若觀欲界滅道二諦斷非想惑即用滅道法智為體若觀上界苦集滅道斷非想惑即用四比以之為體此前諸智至無學果在鈍根人唯名盡智此人不能保已當結永更不生非無生智利根人得初名盡智後名無生若出觀後重更入中則名無學等見之智非盡無生於十智中前六收故若依成實用彼四諦現智為體現觀諦空盡諸結故於彼宗中比智但伏不能永斷是故不說為盡無生彼盡無生同體義別無學聖智能盡有因即名盡智令苦不生即名無生大乘法中亦用四諦現智為體現見諦實盡諸結故比伏不永與成實同同體義分亦似成實問曰盡智及無生智不異前六何須別說為分果德異前因故如前四眼至佛果德名為佛眼此亦如是言等智者成實法中名名字智在聖非凡聖人以其名用之解知於世俗假名之法名名字智毘曇法中不簡凡聖以有漏慧等知諸法名為等智大乘法中義有通別通如毘曇說故涅槃云一切眾生有三等智別則知法幻有名等此知何等解脫有通有別通則能知二諦諸法問曰等智云何能知第一義諦雖不能證非不能解故得知之別則唯知世俗等諦問曰等智二諦俱緣云何說言唯知等諦釋言等智於世俗法緣而能了故說為知於第一義緣而不了故不名知他心智者依如成實聖人以其名用之解了知他心名他心智凡夫之人雖知他心是他心通非他心智以取著故毘曇法中不簡凡聖但知他心悉皆名為他心智也大乘法中通如毘曇別如成實問曰此智唯知他心亦知所緣論說不同毘曇法中唯知他心不知所緣若知所緣不得名為他心智矣成實法中通知所緣故成實云通知何咎若知所緣何故偏名他心智乎依彼解釋知有兼正正知他心兼知所緣從正立稱名他心智大乘法中文無定判多同成實第二門中辨其體性於中有五第一有漏無漏分別二三性分別三見智慧忍四義分別四學無學非學非無學三義分別五見斷修斷無斷分別漏無漏者初四諦智義釋不定云何不定四諦之智汎有兩門一者獨法但令觀諦莫問淺深有漏無漏一切通皆名四諦智於此門中通漏無漏二者共法約對餘解共為十智或復說為十一智等於此門中分取無漏為四諦智其有漏者判屬等智四智不收法智比智義亦兩門一者獨法一切觀行通為法比於此門中法比兩智通漏無漏二者共法約對餘解共為十智於此門中分取無漏為法比智其有漏者判屬等智盡無生智一向無漏等智一種毘曇有漏成實法中名用無漏非是觀空斷結無漏大乘法中通漏無漏知事有漏知法幻有是其無漏他心智者成實法中與等智同名用無漏毘曇法中通漏無漏知他眾生有漏之心是其有漏等智攝故知他眾生無漏心者名為無漏是其道智法智比智三智攝故問曰若此前九智攝何勞別說解有三義一勝故別立以離欲人之所得故如盡無生二通故別立前九有漏無漏隔別此智含通三要故別立了知他心化人要故次就三性分別十智成實法中十智唯善毘曇法中前八唯善等智一種義通三性他心一種修得是善報得無記次就見智慧忍分別推求名見決斷稱智觀緣名慧安法曰忍先就見與非見分別依如毘曇他心智者一向是見推求性故盡無生智一向非見息求心故餘之七智通見非見彼四諦智法智比智盡無生攝一向非見餘悉是見等智之中一切意地善相應慧皆悉是見以推求故五邪見慧亦皆是見以其捷疾推求性故意地鈍使相應之慧一切非見不捷疾故如彼貪使相應之慧二使覆故所以非見謂貪及與相應無明瞋慢癡等類亦同爾獨頭無明相應之慧雖無二使一無明使極深覆故所以非見一切五識相應之慧悉皆非見非推求故不隱沒慧亦皆非見不捷疾故若依成實一切十智皆通名見以照境故次就智與非智分別依如毘曇無漏慧中八忍非智與疑得俱不決斷故餘皆是智有漏慧中一切五識相應之慧皆名為智以決斷故意識地中善相應慧亦皆是智染污法中五見是智邪決斷故餘皆非智不決斷故成實法中一切意地無漏聖慧及隨名用照有之慧悉皆是智以離著故一切凡夫取性之解悉皆非智以取著故大乘法中一切無漏通皆是智有漏法中有決斷者亦皆名智不決者非次就忍與非忍分別毘曇法中八忍是忍餘者悉非成實法中一切十智通皆名忍心安理故大乘亦爾如五忍等次就慧與非慧分別一切十智通皆是慧是通數故次就學等三義分別依如毘曇初四諦智法智比智此六通於學與無學盡無生智一向無學等智一向非學非無學非向果故不名為學非得果故不名無學他心一智備含三義阿那含人無漏地心說之為學以是學人等見攝故學人無礙解脫心後遊觀無漏名學等見阿羅漢人無漏他心名為無學是其無學等見攝故阿羅漢人盡無生後遊觀無漏名無學等見有漏他心非學無學成實法中初四諦智法智比智說之為學盡無生智名為無學等智他心名為非學非無學矣若依大乘因中十智通名為學菩薩修學一切智故果中十智斯名無學以成滿故於彼等智及他心中有無記者說為非學非無學矣次就見斷修斷無斷三義分別見諦所除名為見斷修道所離名為修斷二道不遣名為無斷依如毘曇前之八智一向無斷等智一種備有兩義五邪見等是其見斷自餘一切有漏等智悉是修斷於中若有染污之者斷其體性不染污者斷其繫縛他心一智義亦兩兼有漏他心是其修斷斷繫縛故無漏他心是其無斷若依成實十智皆是無漏法故斯名無斷以無斷故得滅盡定及得無餘涅槃之時方始滅之大乘法中備有三義若是妄想緣心為體通其見斷及與修斷真心為體一切無斷第三門中明其同異相攝之義先論其異初四諦智及與等智此五相望一向別體無相通理苦等四智境界別故不得相通等智望前漏無漏別亦不相通法智比智二種相望亦一向別不得相通依如毘曇上下別故不得相通法智緣下比智緣上若依成實隨時別故不得相通法智緣現比智緣過未盡無生智及他心智依如毘曇此三相望亦一向別不得相通彼宗所說現盡諸過名為盡智保已當過永更不生名無生智兩義全別故不相通此二是其息求之心他心智者是推求性故不得通異相如是次辨其同法智比智與四諦智同體義分依如毘曇前四諦智在欲界者名為法智在上二界名為比智若依成實知現在者亦為法智知過未者亦為比智盡無生智與前六智同體義分彼前六智至無學果名盡無生依如成實盡無生智同體義分無學聖慧能盡惑因名為盡智能令當果永更不起名無生智大乘亦爾他心智者與彼道智法智比智及與等智同體義分其有漏者與彼等智同體義分其無漏者與彼道智法智比智同體義分知法智品無漏他心即名法名智知比智品無漏他心即名比智知前二品通名道智問曰知彼無漏他心即名道智法智比智知彼有漏他心之者何故不名苦集智乎釋言有漏他心智者知有漏事苦集二智知有漏理事淺理深是故雖知有漏他心非苦集智無漏他心知彼道如跡乘等理淺深麁同是故知彼無漏他心即名道智問曰何故有漏他心麁於苦集無漏他心不麁於道釋言有漏他心之者緣事而生是故麁於苦集之理無漏他心緣理而起是故與彼道如等理麁細相似問曰無漏他心智者為當知他無漏心事為當知於道如等理釋言方便觀於道如跡乘等理究竟終成知他心事問曰論說雖十六行但是除誾而非無漏知他心事既非無漏云何得與道智同體釋言從始說為道智先觀道理後就道上測知他心剋論終成近道似道名為道智非正道體問曰若使無漏他心理觀後起從始方便得名道智有漏他心何故不然釋言無漏他心智者必從無漏道觀後起故從方便得名道智有漏他心不必要從苦集觀起為是不同何故而然無漏法中道如等理從煗等來常學觀察久觀純熟凝心即見無漏他心那含果後方始學觀始觀難成故先觀道就上測心有漏法中苦集之理煗等已上方始學觀有漏他心本來數見不假苦集二智開導方始能見故不從初為苦集智同義如是次辨相攝如大智論說苦集智攝彼法智比智及盡智無生四智少分觀欲界苦攝彼法智觀上界苦攝彼比智觀上界苦而盡漏者即攝總盡智及無生智故言少分集智亦爾滅智亦攝法智比智及盡無生四智少分攝法比智與前相似觀三界滅斷上界結證漏盡者即攝盡智及無生智道智攝彼法智比智盡無生智他心少分攝法攝比攝盡無生與滅智同觀他心中無漏心者亦道智收故攝他心法智比智攝四諦智盡無生智他心少分准前可知盡無生智攝四諦智及與法智比智少分觀彼欲界滅道二諦斷上界結而得漏盡即攝法智觀上四諦斷結證盡即攝比智此等即攝四諦智也他心智中攝彼道智法智比智等智少分知無漏心即攝道智法智比智知有漏心即攝等智等智即攝他心少分相攝如是第四門中辨其境界後約智論境別有二一事二理陰界入等名之為事理則不定依如毘曇十六聖行名之為理十六聖行廣如上辨苦下有四謂苦無常空與無我集下有四因集有緣滅下有四滅止妙出道下有四道如迹乘若依成實說一切法因緣假有無性之空方名為理大乘法中因緣有無名二諦理非有非無如來藏性為一實理境別如是次約智論依如毘曇以有漏慧知彼苦下四行之理名為苦智知彼集下四行之理名為集智知彼滅下四行之理名為滅智知彼道下四行之理名為道智以無漏慧知彼四諦十六行理名法比智以無漏慧知彼四諦十四行理名盡無生除空無我何故如是盡無生智是息求心近於等智不能深察空無我理所以除之以有漏慧知於他人有漏心事及無漏慧知於他人無漏心事名他心智以有漏慧知一切法若理若事名為等智煗等四心及餘等智緣諦理者名為知理餘名知事若依成實以無漏慧了知四諦名用假有無性之空名四諦智法智比智以無漏慧現見諦空名盡無生不緣有義聖人以其名用之解知他人心名他心智以名用智知一切事及緣諦理名名字智若諸凡夫取性之心緣一切法但名想識非十智收若依大乘聖人以其無漏聖慧知於諦理名四諦智法智比智盡無生智以無漏慧知他心事名他心智以世俗智緣一切法幻化之有名為等智第五門中就處分別處謂欲界乃至非想分別有四一所依處二所緣處三明起處四成就處所依處者智依定生依如毘曇初四諦智及與比智并盡無生依九地禪未來中間根本四禪及四空中下三空處無漏大王不居邊地為是不依欲界非想是其邊地法智唯依未來中間根本四禪無色心微不能緣下為法智觀所以不依欲界如前等智遍在一切地心他心局在根本四禪餘悉不依故雜心云五通在四禪根本非餘地離欲之人方知他心是故不依欲界未來眷屬之定支因不具無力起通故除中間夫修他心要先觀色後測其心無色不緣他人色故亦不知心為是不依四無色定若依成實前之八智并依四禪及三無色并依時界如電三昧於彼四禪法比智中遊觀無漏亦依非想故彼論說從非想地無漏心後入滅盡定未來中間彼論不說等及他心與毘曇同大乘法中前之八智依欲界定乃至非想諸佛菩薩一切地心皆與如理實相合故等智如前他心一智始修之時與聲聞同唯在四禪究竟終成在一切地諸佛菩薩在一切地皆能了達眾生心故所緣處者依如毘曇初四諦智及與等智通緣三界法智一種唯緣欲界比智一種緣上二界盡無生智義則不定若以滅道法智為體緣於欲界對治之法若用比智而為體者緣上二界四真諦法他心一智隨人不定得願智者能知三界心心數法不得願智者於四禪中隨於何地起他心智唯緣自地及下地心不知上地以地度故若依成實十智皆緣三界之法大乘法中初四諦智盡無生智等及他心通知三界法比二智始如毘曇久修純熟通知三界一切處法於三界中在先觀者即名法智以前類後通名比智次明起處隨身修生名為起處依如毘曇初四諦智比智等智盡無生智一切地起他心智者欲色修起法智唯在欲界修起成實法中前之九智一切地起他心一智應同毘曇大乘法中前之九智與成實同他心一智始同毘曇究竟終成一切地起諸佛菩薩隨身何處皆知一切眾生心故次論成處所得不失名為成處依如毘曇前之六智隨所修得俱不退失一切處成無漏生上不失下故退則不成盡無生智隨身成就更不生故無他地成等智之中差別有四一不善等智唯欲界成上界無故二善等智在下成上上不成下若有生上則失下故三穢污等智於一切地未斷處成斷處不成四不隱沒無記等智隨身成就生上生下悉皆不成他心智中無漏他心但使修得而不退失一切處成有漏他心四禪已還隨身何處在下成上上不成下如依初禪所發他心大梵已還一切處成依第二禪所發他心光音已下一切處成餘類可知成實大乘於一切處成就一切彼說生上不失下故第六明其諸智相緣苦集二智各緣二智緣於等智及他心中有漏之智以此二智苦集性故滅智一種於十智中一切不緣緣無為故道智法智及與比智各緣九智彼緣道故除却等智有漏法故法智緣九除却比智比智緣九除却法智界處別故盡無生智他心等智此之四種各緣十智毘曇如是若依成實苦集滅智與前相似道智緣八除等他心彼非道故法智比智盡無生智及他心智齊緣十智緣智如是第七門中明根相應同時共緣是相應義於中約就二十二根明智相應二十二根如上廣辨眼等六根通男女根并及命根以之為九加五受根及信進念定慧根合為十九加三無漏為二十二根別如是次約智論依如毘曇初四諦智法智此智十一根相應所謂意根喜樂捨根信進念定及三無漏根在初二禪喜根相應在第三禪樂根相應若依未來及中間禪并及四禪已上根攝者捨根相應在一切地皆與意根信進念定五根相應在見道中未知相應在修道中知根相應在無學果無知相應此三位中慧數與餘心法相應智體是慧是故不說慧根相應以是意地無漏法故不得與彼憂根相應餘非心法不能同緣是故不與眼等五根男根女根命根相應盡無生智九根相應前十一中除未知根及與知根在無學故他心智中是無漏者十根相應前十一中除未知根見道位中不能了達他人心故云何得與無知相應彼他心智雖不與彼盡與無生二智相應得與無學等見傍邊心法相應是故亦名無知相應是有漏者八根相應前十一中除三無漏與餘相應等智一種十根相應所謂意根信進念定及五受根成實法中諸心心法前後別生不說相應大乘所說多同毘曇所言異者無漏他心通在見道菩薩在見亦能了達他人心故第八門中明修智義依如毘曇要唯有二廣分有十所言二者於中兩門一就行修得修分二現在修起名為行修依現所起種類增明在於未來現成彼法名為得修相狀如何如苦諦下具苦無常空無我等四種聖行現觀一行名為行修未來苦下四行增明亦為得修若依成實但立行修破彼得修故彼成實九智品云未來未起云何有得若未來業已有得者一切未來未起之法皆應有得以何障故有得不得此是初門二就得修習修分二先曾修得中間退失後還得者名為得修如人先得初禪定竟後起欲結退失彼定後斷欲結至彼第九解脫道時先所失者今還得之雖未現入而得屬已說為得修如是一切於現在世方便修起名為習修成實論中但立習修破彼得修故彼成實九智品云若不現入云何名得如人自言我善知書而不成一字彼亦如是何有此義二修不同有此兩門次廣論十於中略以三門分別一列十修二明所修心智差別三廣明修言十修者如毘曇說一自分修如見道中現觀苦諦未來還於苦行增明不及餘諦名自分修餘亦如是二增觀修如見道中於彼苦集滅比智邊兼修等智名增觀修是義云何如人依於未來禪上地入見諦道至彼苦集滅比智時能令欲界及未來禪等智增明不修上智乃至四禪皆亦如是唯修自地及下等智而不修上何故唯此三比智邊得修等智凡夫本來曾依等智厭下苦集欣求上滅而不能得後入見道三比智時斷上二界迷諦惑盡適彼所作故能令彼等智增明何故於彼道比智邊不修等智凡夫本來不修聖道故道起時不修等智三離欲修如離欲結至第九品解脫道時初禪地中有漏功德悉皆得之如是一切四同治修人以義同論中無名其義云何如欲界中修道煩惱未來禪中漏無漏德同能治斷名為同治修相云何彼無漏中有四法智及與等智此五種中趣起一種斷彼欲結餘者悉得以無障故欲結如是初禪修七二禪地家方便等智及彼初禪未來中間無漏功德齊能治斷名為同治彼無漏中滅道法智及四比智并上等智此七種中趣起一種斷初禪結餘者悉得名同治修問曰初禪未來中間無漏功德離欲結時應先得竟今云何言斷初禪結方始得乎釋言一切下地無漏能斷上地修道惑者斷下結時悉皆未得斷上結時方始得之故為此說欲界初禪同治既然餘地類爾五依本修修四法智令上比智而得增明名依本修良以法智是比智本故修法智比智增明六乘上修修上功德令下增明名乘上修見修不同所修亦異異相如何見道之中約所依禪及望下地以辨修義不望斷處如前所說依未來禪入見諦道斷除三界一切見惑唯修未來欲界等智不修上地乃至四禪類亦同爾修道之中約斷辨修不約所依如依未來發無漏慧斷除欲界及初禪惑初禪已下功德增明斷二禪惑二禪已下功德增明乃至斷除非想修惑三界功德齊得增明如依未來約斷修下乃至依彼無所有處修斷例爾良以見惑迷理煩惱雖復斷除不得上禪為是不得斷處辨修修道煩惱隨地繫縛若斷下結則得上禪是故約其斷處辨修此是一異又見道中乘上通修欲界等智修道之中乘上但修八禪等智不修欲界何故如是欲界之心亦能厭離苦集之過欣求息滅修順於見道是故見解通修彼智欲界等智於彼修惑無同治義為是不修七轉根修信解脫人求於見到時解脫人求於不時名為轉根學人轉根修一無礙一解脫道即能斷除障根無知轉鈍作利無學修習九無礙道九解脫道方能轉根何故如是良以學人結患未盡求利心猛故一無礙一解脫道便能轉根無學結盡求利心賖故九無礙九解脫道方能轉根八熏禪修熏法如何聖人先得第四禪已先熏第四先入百千無漏心中次入百千有漏心中復入百千無漏心中兩邊無漏中間有漏名為熏禪以漸略之乃至最後二無漏心後二無漏名為熏禪方便道成各別一心名熏禪成成中初二亦為無礙後一解脫次熏三禪乃至初禪作法同前九修通修依於四禪根本之定修習五通名修通修如後六通章中具辨修習身通他心宿命各一無礙一解脫道皆在定中修天眼耳各一無礙在於定中通體定外十大明雲除發彰修羅漢證得無學果時一切功德悉得明淨此十種中自分增觀唯在見道離欲同治及與依本唯在修道大明發彰偏在無學乘上一種通於見修轉根熏禪及與修通通修無學毘曇如是若依成實一切功德唯現起者名之為修餘不名修故不論十大乘法中次應分有文中不說次明所修心智差別依如毘曇十智離分有其二百九心心差別大例有四一斷結心見道修道無礙解脫通有一百七十八心斷見諦惑有十六心八忍八智斷修道惑有其一百六十二心斷欲界惑乃至非想九地之中各有九品無礙解脫通前見解合為一百七十八心二轉根心有其二十學人轉根有其二心謂一無礙一解脫道無學轉根有十八心謂九無礙九解脫道三熏禪心有其三種初一無漏次一有漏後一無漏前二無礙後一解脫四修通心於中有八謂五無礙及三解脫除却天眼天耳通體以此二種是無記故不就論修此等合說有二百九心成實大乘以無量心斷諸煩惱不可定數次約前義明修多少於中有四一就斷結一百七十八心之中明修多少於中約就外凡內凡見修無學明修多少外凡位中但修一智或復修二是義云何凡夫修習八禪等智斷欲界結至無所有一一地中各九無礙及九解脫一切無礙及欲界地八解脫道唯修等智餘一切地解脫之道皆修二智所謂等智及他心智初禪對治至第三禪此三地中第九解脫望其自地他心之智有其得修望下地心有乘上修自餘解脫唯望下地他心之智有乘上修無有自地得修之義內凡位中七方便人唯修等智道理其唯煗等四心名為內凡今此對彼常沒外凡七方便人同名內凡見道位中十五心來前後通說具修七智除盡無生非無學故除他心智未離欲故同時修二苦比智邊兼修等智集滅比智修相亦然道比智時或修六智或復修七言修六者次第之人必依未來入見諦道一時修六謂四諦智法智比智現修道比得修餘智問曰餘智在於向中云何道比得修餘智依如毘曇得須陀時捨前別得更起總得得前諸智通為果體成實不爾故彼成實九智品云無漏一得乃至涅槃終不中捨故得果時更無總得言修七者超越之人依四本禪入見諦者彼欲界結先斷除故至第十六道比智時具修七智修前六種及他心智次就九地修惑對治無礙解脫一百六十二心之中明修多少欲結對治九品無礙八解脫來但修七智謂四諦智法智比智及與等智依同治修修四諦智法智等智就依本修修於比智第九解脫修習八智修前七種及他心智初禪對治至無所有無礙道邊齊修七智除盡無生及他心智以在學故除盡無生不容豫故不修他心彼一切地解脫道邊齊修八智除盡無生問曰何故欲界治中唯第九品解脫道邊得修他心餘地一切解脫道邊齊修他心釋言他心唯依四禪根本處起欲界第九解脫道時得根本禪亦得他心前八解脫道未得本禪為是不修初二三禪對治道中前八解脫望下地心有乘上修第九解脫望其自地他心之智有其得修望下地心有乘上修四禪對治至無所有一切解脫於其自地雖無得修望下地心有乘上修為是不類非想對治九無礙道各修六智謂四諦智法智比智云何能得修於法智滅道法智能斷彼結同治修故以何義故不修等智等智不能斷非想結無同治故前八解脫修於七智除盡無生及與等智第九解脫是其大明發彰修故修一切地十智功德上來第一就斷結心明修多少二就轉根二十種心明修多少若是學人依未來禪而轉根者無礙解脫同修六智除他心智他心在於根本禪故亦除等智似見道故除盡無生非無學故學人依於四根本禪而轉根者彼無礙道亦修六智與前相似解脫修七加他心智轉根要依六地禪故不依無色是故不說若無學人依未來禪而轉根者但修七智除他心智他心在於根本禪故亦除等智似見道故除盡無生智以未得故無學依於四根本禪及中間禪而轉根者九無礙道但修七智除他心智不容豫故亦除等智非第一有之對治故除無生智以未得故八解脫道修習八智修前七種及他心智乘上修故第九解脫具修十智以發彰修一切功德皆明淨故三就熏禪三種心中明修多少學人熏禪二無礙道但修七智除他心智不容豫故除盡無生非無學故解脫修八加他心智無學熏禪無礙修九除他心智解脫修十若鈍根者除無生智四就修通八種心中明修多少修五神通各一無礙他心無礙具修七智除他心智未成就故除盡無生彼非見性不能推求他人心故餘四無礙但修等智身通他心及與宿命此三解脫與定相應今就說修他心解脫共修八智除盡無生餘二解脫但修等智若欲依論具廣分別於彼雜心一一偈中三門求之第一須明十修之中具足幾修第二須明十智之中具修幾智三明二百九心之中具修幾心毘曇如是成實法中不說同時共相修義不須辨釋故彼成實九智品中廣非是義十智如是第一辨相十一智義出大智論名字是何所謂十智及如實智前十如上如實智者汎釋有二一者獨法二者共法緣攝諸智為一如實名為獨法約對餘智說為十一名為共法獨法如實知法寬通知一切法悉名如實不唯知於如實理故名如實智若此不唯知如實理云何得名如實智乎如地持釋離增上慢智名如實智是義云何增上慢者於一切法不知謂知故非如實諸佛菩薩於一切法實知言知故曰如實於中分別略有三種如地持說謂清淨智一切智無礙智名離慢智清淨智者是佛菩薩第一義智諸佛菩薩證實離染故曰清淨一切智者是佛菩薩世諦之智於一切世一切處一切事一切種法差別異知名一切智一切時等如地持釋無礙智者亦是世智於一切智所知法中知之自在不假方便發心即知名無礙智於共法中如實智者知境不定名義亦異於中兩門一大小相對說十一智小乘智解說為前十大乘智解通名如實此如實智猶是向前獨法如實對小為異二就大乘義分十一於此門中如實智狹諸佛菩薩知如實理名如實智知餘世諦判屬前十體相如是次約大小辨其通局分別有二一隱顯互論如龍樹說前之十種是其聲聞緣覺之智後一如實是大乘智諸佛菩薩雖知苦等通亦是其如實智收二簡勝異劣諸佛菩薩智解寬廣具十一智聲聞緣覺智解狹故但有十智無如實智不能知於如實理故十一智義略辨如是十一種淨出地持論名字是何一種性淨性習兩種一切佛法種子在身離麁煩惱名種性淨二解行淨謂解行地修習淨忍斷除諸過趣入出道名解行淨心三淨心淨謂歡喜地得不壞淨信三寶於大菩提淨心趣求名淨心淨四者戒淨謂離垢地性戒具足微過悉離故曰戒淨五者意淨菩薩明地得世諦禪厭伏煩惱定心淨故名為意淨六正見淨四五六地觀菩提分如實知諦覺諸緣起滅除邪惑名正見淨七一切方便行滿足淨謂遠行地修習一切十方便慧發起勝行增上滿足治捨前地樂無作障名為方便行滿足淨八者真實智神通淨謂第八地成就巧慧具五神通作用無盡故曰真實智神通淨九正義無盡說無礙淨謂第九地得智成就知義無盡四無礙辨起說自在名義無盡說無礙淨十隨一切種所知淨謂第十地成就如來七種智大於一切種所知法中知見無礙名一切種所知智淨十一一切煩惱智障習使淨謂如來地障習永亡果德出離名煩惱障智障習使淨十一淨義略辨如是第一釋名并辨其相頭陀胡語此方正翻名為抖擻此離著行從喻名之如衣抖擻能去塵垢修習此行能捨貪著故曰抖擻頭陀之行具有十六經論隱顯故說十二言十六者衣中有四食中有六處中有六是十六也衣中四者一糞掃衣二者毳衣三者納衣四者三衣糞掃衣者所謂火燒牛嚼鼠齧死人衣等外國之人如此等衣棄之巷野事同糞掃名糞掃衣行者取之浣染縫治用以供身問曰何故唯受此衣人有三品謂下中上下品之人治生估販種種邪命而得衣服中品之人遠離前過受僧中衣檀越施衣上行之人不受僧衣檀越施衣受糞掃衣何故不受僧中之衣若受此衣僧法須同斷理僧事分處作使斷事儐人亂心發道為是不受僧中之衣何故不受檀越施衣為衣追求多墮邪命又若受彼檀越施衣則生親著難得出離又若受彼檀越施衣得處偏親於不得處便為疎礙妨於等化又若受彼檀越施衣數得生慢不得嫌怨言彼無智不識福田應施不施或自鄙恥而生憂惱又若受彼檀越施衣數往廢道不去致恨又復由受檀越施衣憎嫉好人讒謗良善不欲使住見是多過是故不受檀越施衣何故唯受糞掃之衣省事增道離過無罪故唯受之言毳衣者如涅槃說鳥狩細毛名之為毳行者若無糞衣可得求此為衣言納衣者朽故破弊縫納供身不著好衣何故須然若求好衣生惱致罪費功廢道為是不著又復好衣未得道人生貪著處又在曠野多致賊難或至奪命有是多過故受納衣言三衣者謂五條衣七條大衣上行之流唯受此三不畜餘衣何故而然白衣求樂畜種種衣外道共行裸形無恥佛住中道捨離二邊故畜三衣又求多衣費功廢道少不濟事故畜三衣然此三衣供身事足若營作務大小行來著五條衣為諸善事著七條衣化攝俗人令其敬信須著大衣又在屏處著五條衣入眾之時著七條衣若入王宮聚落之所須著大衣又復調和溫暖之時著五條衣寒冷之時加七條衣寒苦嚴切加以大衣故往一時正冬入夜天寒裂竹如來於彼初夜分時著五條衣夜久轉寒加七條衣於夜後分天寒轉盛加以大衣佛便作念未來世中不忍寒苦諸善男子以此三衣足得充身以此多義故畜三衣食中六者一是乞食二次第乞三者不作餘食法食四一座食五一揣食亦名節量六不中後飲漿言乞食者人有三品謂下中上下品之流雖復出家邪命自活耕田種植治生方轉作諸工巧種種邪命而自存活中品之人捨離前過受僧中食檀越請食上品之人不受僧食檀越請食唯行乞食何故不受僧中之食過同前衣是故不受檀越請食過亦同前以何義故專行乞食所為有二一者為自省事修道二者為他福利世人次第乞者通亦是其乞食中收為彰乞時離於偏過是以別論凡愚貪味棄貧從富小乘悲狹捨富從貧上行之類離貪去狹等慈眾生不簡貧富次第等乞所言不作餘食法者如律中說有人雖復次第乞食於所求處數得正食作餘食法數數食之行者作念此餘食法世尊雖間開聽病者我今無病不應受之是故不作餘食法食通而攝之此亦是其一座食收故經論中多不別說律中別者彼一座食不於中前食餘小食餘小食者此門遠離數數正食有此不同是故別說一座食者有人雖不數數正食而於中前數食其餘餅菓粥等行者作念愚夫貪身為增煩惱受數數食我今為道不為養身為破煩惱不為增結故受一食又復思念為求一食已多妨道況求多食故唯一食又觀飲食多苦中生若受多食惱亂彌多故受一食又觀飲食信心所施一食叵消況復多食一揣食者經中亦名節量食也一受便止名一揣食節儉少食名節量食何故次辨有人雖復受一食法於一食中恣意飲噉腹滿氣脹睡眠消息半日不減妨修道法故須節量又復多食增長煩惱難可折伏故須節量又彌多食增長睡眠難消致病令身不安故須節量節至幾許隨已所堪三分留一施諸鳥獸餘便自食能少益善不中後飲漿者有人雖復節量飲食而猶貪味於其中後飲種種漿石蜜漿等為求是漿多致邪命費功廢道是故不飲又觀此心難可放縱如馬無勒左右噉草不能疾疾隨御者意加以轡勒方能速進隨人意去故須裁斷處中六者第一須在阿蘭若處二在塚間三在樹下四在露地五是常座六是隨坐阿蘭若者此翻名為空閑處也何處是乎如雜心說一弓四肘去村五百弓名一拘盧舍一拘盧半名阿蘭若處計有三里許頭陀行者極近在此能遠益善何故在此行者作念我本在家父母親屬共相纏縛為是捨之今出家已若還師徒同學知識共相結著與俗無異是故須捨在蘭若處又在聚落男女參雜多增欲染不宜住中是故須在阿蘭若處又近聚落音聲憒鬧妨修定意是故須在阿蘭若處言塚間者塚間多有死尸爛壞膖脹臭穢覩之易入不淨觀門故在塚間又復塚間死尸破壞蟲食火燒分離散滅覩之易入無常觀門故在塚間又復塚間骸骨分散覩之易入空無我觀故在塚間言樹下者前在塚間觀察死尸得道事辦故捨塚間來至樹下又前塚間取死尸相然彼多有哭泣等聲妨修正觀故來樹下繫念思察又樹蔭覆事同半舍安身修道故在樹下又佛賢聖得道證果多皆依樹故在樹下露地坐者樹下蔭濕久居致患故至露地又復樹下著樹心生或復分別此好彼惡為除是患故須捨樹來至露地明了顯現所為無礙故在露地又復露地月光明照心想明淨易入空定故在露地言常坐者四威儀中行立太苦臥則太樂坐離二邊堪能長久故須常坐又復行立心則掉動難可攝持臥則昏沈多入睡眠離沈掉故須常坐又求道者大事未辨諸煩惱賊常伺人便不宜安臥故須常坐又復坐中多有成辨食易消化氣息調和故須常坐言隨坐者隨有草地得處便坐故曰隨坐隨別細分有此十六經論就此隱顯離合宣說十二相狀如何依四分律衣中立二食中立四處中立六合為十二衣中二者一者納衣二著三衣餘皆不論食中四者第一乞食第二不作餘食法食三一坐食四一揣食次第乞者乞食中收中後不飲漿者一坐中攝故不別論處中說六備如上辨依涅槃經衣中立三食中立三處中立六合為十二衣中三者一著糞衣二著毳衣三畜三衣餘皆不論食中三者所謂乞食一坐一揣餘皆不說次第亦是乞食中收不作餘食及中後不飲漿一坐中攝故不別論處中六者備如上辨依大智論亦說十二與前復異依彼論中就衣立二一著納衣二著三衣與四分同食中立五一者乞食二次第乞三一坐食四節量食五中後不飲漿不作餘食法攝入一坐食更不別立處中說五除却隨坐餘經論中更應有異自所未見皆是聖說趣行皆得次須約對四聖種法辨其同異四聖種者一糞掃衣二是乞食三樹下坐第四有病服陳棄藥廣如上辨聖種頭陀兩門相對同異有三一是聖種亦是頭陀謂糞掃衣乞食樹下坐此能生聖名為聖種住此能破衣食等欲故名頭陀此糞掃衣即攝納衣及與毳衣此乞食中攝次第乞其樹下坐攝蘭若處二是聖種而非頭陀謂陳棄藥彼陳棄藥病者所須病者不能頭陀苦行是故不說為頭陀法三是頭陀而非聖種謂畜三衣一坐食一揣食不非時飲漿塚間露地常坐隨坐何故此等不名聖種夫聖種者一切出家通行之法諸出家者悉皆受行頭陀唯是精上苦行精上苦行上人所修唯畜三衣一坐食等是苦行法上人所行中下不堪是故說之以為頭陀不名聖種頭陀之義略之云爾十二巧便如地持說行修善巧故曰方便隨別汎論方便有四一進趣方便如見道前七方便等二權巧方便如二智中方便智等實無三乘權巧為之三施造方便如說方便波羅蜜等凡所為作善巧修習故曰方便四集成方便諸法同體巧相集成一備一切一切成一故曰方便故地經中說六相門以為方便又彼論言此法巧成名方便矣今此所論是其第三施造方便非餘三種就施造中別有三種一教道方便於世所行巧能修習二證道方便能捨情相證入實際故彼地經第八地中宜說證道以為善集慧方便矣三不住方便於中曲三一空有相對以明方便在有不染常能入空入空不證常能隨有如七地說有此善巧故曰方便二染淨相對不捨世間而常涅槃得大涅槃不捨世間故曰方便三自他相對不捨自利而常利他不捨利他而常自利行無偏著故曰方便今此所論是其初門教道方便教道行中廣略不定今據一門且說十二名字是何如彼論說起內佛法有六方便外成眾生有六方便起內六者一悲心顧念一切眾生此即是其念眾生心悲念眾生云何得名內起佛法由化眾生自成佛法故念眾生而得名為內起佛法二猶諸行如實了知此即是其厭有為心謂知生死有為諸行無常苦空無我等過而生厭離三無上菩提之智此即是求一切智心此三行本後三依前以顯方便四依念眾生捨離生死依念眾生應在生死何故捨離此是菩薩方便故爾云何方便依念眾生欲為濟拔自我不出生死之苦無由能度故依願念疾捨生死此依初心而說方便五依諸行如實了知以無染心輪轉生死於有為行如實了知應捨生死何故輪轉亦以菩薩方便故爾云何方便由知生死虛妄無實故能無染常處其中此依第二而說方便六依求佛智熾然精進佛由勤成故起精進此依第三而說方便外成眾生六方便者一以少善根得無量果所謂菩薩教下眾生以少財物施下福田用此少善迴求菩提一切種德以迴向故令彼少善得無量果如施既然餘行皆爾二少方便生無量善於中有二一教眾生捨邪歸正二教眾生捨小歸大此二之中各有多門備如論說不可具列此前二種化他行中起行善巧三壞法眾生除其暴虐此他生信四處中眾生令入佛法此法此他生解五已入眾生令其成就此他起行六已熟眾生令得解脫此化得果此後四種化他行中攝人善巧就後四中別有六種巧方便行能令眾生懷法除害乃至解脫一隨順方便善隨眾生辨釋法義令其悟入二立要方便眾生有求要令修善三報恩方便菩薩先習曾施恩眾生彼來求報菩薩不受勸令修善四異相方便若諸眾生無所須欲菩薩欲攝先共為友勸令修善彼人不從菩薩示現瞋責等相令修善法五逼迫方便菩薩為王或為尊主於已所攝人民眷屬逼令修善六清淨方便八相成道說法度人十二方便略辨如是第一列名并辨其相十三住義出地持論行成之處名之為住又成不退亦名為住住義開合廣略不定今據一門且論十三名字是何一種性住所謂習種及與性種佛建立堅固不壞名種性住二解行住謂解行地於出世道正觀修行趣入不退名解行住三歡喜住謂淨心地出世真證菩提心生堅住不退自慶所得名歡喜住四增上戒住謂離垢地淨戒具足微過不犯名增上戒住五增上意住所謂明地定心殊勝名增上意住六菩提分法相應慧住所謂炎地觀察三十七道品法名菩提分相應慧住七諦相應增上慧住謂難勝地善觀四諦相相名諦相應增上慧住八緣起相應增上慧住謂現前地善能觀察十二緣法故曰緣起相應慧住九有行有開發無相住謂遠行地有功用行共相開發名有開發寂用俱行離於有無間隔之相名無相住十無行無開發無相住謂不動地報行純熟無功用行共相起發名無行無開遠離間隔功用之相名無相住其第十一名無礙住謂善慧地能以四十無礙辨才說法利他名無礙住其第十二名最上住謂法雲地學行窮滿故曰最上其第十三名如來住果德窮滿出離清淨名如來住次就頓漸分別諸住如地持說前菩薩住漸次清淨後如來住頓得清淨教行頓成名為頓得證行頓顯名為清淨何故而然彼菩薩地一一位中所治障品品別無數多時漸斷方乃窮盡為是漸淨障佛之障局唯一品金剛心中一無礙道斷之畢竟種智起時一切頓淨更無多品故不漸淨是為菩薩如來地別次約修辨如地持說種性解行名無相修方便漸學破相趣入出世彼歡喜住乃至緣起相應慧住得無相修正能破相證入無為二無相住無相住無相修淨得無生忍知一切法本不起故無礙至佛無相修果依前離相成諸德故次就行論如地持說種性解行修習小行有斷行不定所得有退起行局狹故名為小不能常行說為有斷行心不堅故名不定逢緣退失名有退轉歡喜乃至緣起慧住修習廣行不斷決定所得不退此諸住中各於一行備一切行故名為廣恒作不住名為不斷行心牢固稱曰決定緣不能敗名不退轉有行有開乃至最上修無量行不斷決定所得不退此諸住中各能於彼一切行中備具一切名無量行餘不斷等備如前釋彼如來住成就無量不斷決定不退之果次以八法攝十三住如地持說言八法者一信二聞三思四者淨心五初修慧行六修慧廣七修慧果成八畢竟出離云何攝住種性解行修習信心於解行中成就聞慧思慧思惟初入歡喜名為淨心歡喜地滿名修慧行離垢已上名修慧廣不動已上名修慧果成佛地名為畢竟出離第六明其修成分齊如地持說種性至佛要經三大阿僧祇劫減即不成初阿僧祇種性及與解行住過得歡喜地第二僧祇歡喜乃至有開發過得無開住第三阿僧祇無開及與無礙住過得最上住阿僧祇者是外國語此名無數如華嚴中大數有其一百二十此第一數然劫有三一者日月歲數無量名阿僧祇劫二中劫無量名阿僧祇劫如賢劫等此劫大小如龍樹說四十里城滿中芥子木概令平百年去一其芥子盡劫猶不盡四十里石天衣三銖百年一拂其石皆盡劫猶不盡三大劫無量名阿僧祇如雜心說彼賢劫等六十四劫名為大劫何故定言六十四乎劫有三種謂水火風如是彼三劫中火多水次風為最少七火一水七水一風如是凡經七七火劫一七水劫於彼最後水劫之後更經七火方有一風為是合有六十四劫亦可如彼賢劫之流數至僧祇名一大劫若論中劫始從種性至初地時已過無量阿僧祇劫不得言一語其大劫唯一僧祇不得過多餘亦如是次明諸住斷障分齊如地持說障別有二一煩惱障所謂四住二者智障所謂無明彼煩惱障有三處過從初乃至歡喜住時增上及中惡趣煩惱一切出過煩惱障中中上二品能發惡業受惡道身是故名為惡趣煩惱種性已上漸次斷除歡喜時盡歡喜乃至無開發住下品煩惱皆悉出過無開乃至最上住時煩惱習氣一切出過入如來住智障亦三一者皮障麁品無明障彼菩薩麁品法身如似世人皮中之患故曰皮障二者膚障中品無明障彼菩薩中品法身如似世人膚中之患故名膚障三者骨障微細無明障彼菩薩微細法身如似世人骨中之病故曰骨障初至歡喜斷盡皮障歡喜乃至無開發住斷盡膚障無開乃至如來住時斷盡骨障問曰何故煩惱障中微細習氣十地出過智障之中微細之者佛地始過釋言四住浮麁易離是故先過無明難盡是故後過又問何故煩惱障中三品之外別須斷習智障不爾釋言煩惱性是起惑是故宣說細者為習無明性是微細之惑細者是地故不名習若說麁家殘餘名習亦得無傷故地持中說佛煩惱智障習斷十三住義辨之略爾離十四垢業如長阿含善生經說名字是何離四結業不於四處作諸惡行離六損財法是為十四離四業者離殺盜婬及與妄語是其四也身口業道具有七種以何義故偏防此四以此四中貪通重罪故偏說之又此十四者在家業行在家之人能防此四餘口業道不能防禁故不說離故論說言出家之人尚不能離何況在家又綺語等不應法故皆妄語攝故不別論不於四處作惡行者愛處恚處癡處怖處不依此處而起惡行離六損財者一不耽酒二不博戲三不放蕩四不迷伎樂五不惡友相同六不懈惰說彼耽酒有六種失是故須離一者失財二者生病三意鬪諍四惡名流布五瞋怒暴生六智慧目損博戲之失亦有六種故應捨離一財物耗盡二雖勝生怨三智者所嘖四人不敬信五為人疎外六喜生智盜竊放蕩之失亦有六種是故須離一不自護身二不護資財三不護子孫四常自驚懼五諸苦惡法常自纏身六喜生虛妄迷於伎樂亦有六失故須捨離一者求歌二者求舞三求琴瑟四波內卑五多羅槃六首呵那此後三種經中不翻不知是何惡友相得亦有六種是故須離一方便生欺二好喜屏處三誘他家人四圖謀他物五財利自向六好發他過懈惰之失亦有六種故應捨離一者富樂不肯作務二者貧窮不肯懃修三者寒時不肯懃修四者熱時不肯懃修五者時早不肯懃修六者時晚不肯懃修是為遠離十四垢業地持所說義當此此義亦出長阿含中善生經矣先明遠離隱覆六方羅悅城中有長者子名曰善生父祖相承恒於清且沐浴香湯禮事六方令彼方神來護家業所作諧偶值佛出世詣佛請問賢聖法中有是法不佛時答曰賢聖法中亦有六方但不同汝即為說偈父母為東方師長為南方妻子為西方親族為北方僕使為下方沙門為上方諸有長者子禮敬於諸方敬順不失時死皆得生天惠施及燸語利人多所益如彼經說敬東方中子於父母五事敬順一者供奉使無違失二凡有所為先白父母三父母所為敬順不違四父母止令不敢違背五不斷父母所作正業子於父母如此敬事則令彼方安穩無憂父母於子五事敬視一者制子不聽為惡二者指授示其善惡三者慈愛入骨徹髓四者為子求善婚娶五者隨時供給所須敬南方中弟子於師五事敬順一給侍所黨二禮敬供養三尊重戴仰四師有教勅隨順無違五從師聞法善持不忘師長亦以五種之事敬視弟子一順法調御二誨其未聞三隨其所聞令善解義四示其善友五盡以所知誨授不悋敬西方中夫之敬妻亦有五事一相待以禮二威嚴不越三衣食隨時四莊嚴以時五委付家內妻以五事恭敬於夫一者先起二者後坐三者和言四者敬順五者先意承問所在敬北方中人須五事尊敬親族一者給施二者善言三者利益四者同利五不欺詐親族亦須以其五事親敬於人一者為護放逸二為護失財三為護恐怖四屏相教誡五常相稱歎事下方中主於僕使五事將順一隨能而使二飲食隨時三賜勞隨時四病與醫藥五從其求暇僕使亦以五事事主一須早起二為事周容三不與不取四作務以次五稱揚主名事上方中檀越須以五種之事供奉沙門婆羅門等一身行慈二口行慈三意行慈四以時施五問不遮止其諸沙門婆羅門等須以六事教授檀越一者防護不令為惡二指授善處三教懷善心四未聞者使聞五已聞者令解六開示正路如是敬事能令諸方安穩無憂次明遠離四種惡友如彼經說有四怨如親應當覺知一畏伏友畏而伏從實無誠心此據其意二美言友言順心乖此據其口三敬順友形詐親附內無實心此據其身四者惡友惡事相伴畏伏有四一先與後奪畏時則與不畏還奪二與少望多求取無厭三畏故強親四為求離苦詐親附美言有四一善惡斯從二有難捨離三外有善來蜜而止之四見有危事便相誹謗敬順有四一者先誑二者後誑三者現誑四見有小過便加杖之惡友有四一飲酒時為友二博戲時為友三婬逸時為友四歌舞時為友此皆須離下次明其攝四善友如彼經說四親應當親之一止非友惡事相止此據其口二慈愍友苦事相憐此據其意三利人友益事與人四同事友好事相助此二據身止非有四一見人有惡則能遮止二示人正直謂教正理三慈心愍念善言誨誘四示人正路教修出道慈愍有四一見利代喜二見惡代憂三稱譽人德四見人說惡便能抑制利益有四一者護人不令放逸二者護人使不失財三者護人使不恐怖四者屏相教誡同事有四一者為彼不惜身命二者為彼不惜財寶三者為彼濟其恐怖四屏相誡約離隱方等略辨如是第一門中釋名辨相無而忽起名之為化起化之意名為化心化心不同宣說十四或說二十小乘法中宣說十四大乘法中宣說二十言十四者初禪有二一者初禪化二者初禪為欲界化二禪有三一者二禪為二禪化二者二禪為初禪化三者二禪為欲界化三禪有四當地有一下地有三四禪有五當地有一下地有四良以小乘於上地度不能現化故唯十四言二十者菩薩依於四禪發通一一皆能為五地化所謂欲界乃至四禪故有二十良以菩薩神通自在故能如是名數既然相狀如何有人依禪修得通竟欲起化事先作是念我當化作如是事從此心後入於定中自然現化名為化心名相如是次就處論處別有二一所依處唯四禪不在餘地何故而然欲界無定故不起化設有起化但是生慧四空地中心志微劣又不緣色為是不起色界地中餘眷屬定支因不具無多力用所以不起是故但依四根本禪故論說云五通在四禪根本非餘定就四禪中依如小乘初禪有二二禪有三三禪有四四禪有五備如前列大乘法中各具五化亦如上說二化現處依如小乘欲界初禪並皆有四所謂有彼四禪地化二禪有三當地有一上地化心有其二種三禪有二當地有一上地有一四禪唯一當地之化上能化下故下轉多下不化上故上漸少若依大乘五地之中各各備有四禪之化問曰欲界二禪化心與彼初禪初禪化心何者為勝若依小乘互有勝劣欲界地中二禪之化去遠故勝能到二禪初初禪地中初禪之化處上故勝若依大乘初禪地中初禪之化一向是勝以處上故去則與彼欲界地中二禪之化近遠相似同能往至一切地故初禪二禪相望既然餘地相望義皆同爾問曰上禪起下化心為屬下地為屬上禪釋言屬下若爾依於上地眼根見下色時所生眼識應屬下地釋言不類云何不類解有兩義其一義者依於上禪起下化心即與下地起作之心麁細相似故屬下地上地眼根見下色時所生之識不與下同故不屬下第二義者六通之中唯有身通能變能化化有二能一者能起異時作用化主雖滅留化如故如佛滅後餘留影像住羅剎崛母從天來起坐說法諸羅漢等身雖滅度餘留化火焚燒己身二異處作用依上發通起下化心餘通之中悉無變化不能起彼異地作用上眼見色時所生之識不屬下地耳識亦爾次就三性分別化心化有二種一生慧化如似魔王作化佛像如是一切二修慧化依禪發通依通起化生慧之化是報無記修慧之化論說不同若依毘曇通體是善化心無記成實法中非破毘曇利他心起云何無記當知化心一向是善大乘法中義有兩兼若論世俗等智起化與毘曇同故地持中說為無記化化禪異如實智記一向是善次明得捨成就之義先論其得先無今有名之為得得有二種一離欲得凡夫二乘斷欲界結得初禪時頓得初禪二種化心一當地化二下地化如是次第乃至斷彼三禪結時頓得四禪五種化心當地中一下地中四菩薩之人斷彼欲結得初禪時頓得初禪五種化心當地中一他地中四乃至四禪類亦同爾二者生得有漏之法生上失下退生之時還得本法名為生得凡夫之人從無色退生四禪時頓得四禪五種化心當地中一下地中四生三禪時頓得三禪四種化心乃至生彼初禪之時頓得初禪二種化心聲聞緣覺無退生義為是不論菩薩生上不失下法故無生得何但生上不失下法乃至得彼大涅槃果不捨世事故經說言不捨世間得大涅槃不斷煩惱而入涅槃惱尚不斷況餘功德次論捨義先有今失名之為捨捨有二種一者退捨聲聞凡夫從彼初禪退起欲界煩惱之時并失初禪化心乃至退起三禪結時頓失四禪五種化心菩薩退時地地失五二者生捨聲聞凡夫生上地時失下化心名之為捨生二禪時頓失初禪二種化心乃至生彼四空地時頓失四禪五種化心次論成就有而不失名為成就依如毘曇有漏之法在下成上上不成下以是義故凡夫二乘身在欲界及初禪地各成四禪化心在二禪中成上二禪三種化心下皆不成身在三禪成上三禪二種化心在第四禪唯成四禪一種化心菩薩之人身在欲界乃至非想皆成一切以不失故次明化心所作之事如地持說要略唯三一者化身所謂化現眾生色像二化境界化為外事色香味等三者化聲化身之中約形分四約處論八為事亦八約形四者如地持說一似自身化主為人化人似己天龍等形類皆同爾二者不似自身天為人止亦化為人不似自身等亦然三化似他身他人是人化人似彼天等亦然四者不似他人是人還化作人而不似彼天等亦然約處八者如雜心說一化作自身住於自地二化作他身住於自地三化作自身往至他地四化作他身往至他地是義云何化主身在初禪之中化作初禪自身他身即住初禪以為初二化作初禪自身他身往下欲界以為後二身在初禪為化既然乃至身在四禪亦爾此初四竟五者化作他地自身即住他地六者化作他地他身即住他地七者化作他地自身往至自地八者化作他地他身往至自地是義云何化主身在欲界之中依彼初禪而起化心即名初禪以為自地名欲界處以為地他以是義故化作欲界自身他身住於欲界名住地他以為前二持此二化往至初禪名至自地以為後二欲界初禪相望既然諸地相望類皆同爾為事八者如龍樹說一能作小二能作大三能作輕四能自在大為小等五能作為有力之主六能遠到七能動地八隨意所欲盡皆能得化身如是次明化境於中有二一者化作自地之中一切境界二者化作他地之中一切境界次明化聲化聲之中要略唯二一內二外作眾生聲名之為內作餘一切草木聲名之為外內中約人分之為四一者化作自相似聲二者不似三者化作他眾生聲四者不似隨相有七如地持說一妙音具足二廣音具足三從自起四從他起五無所從起六說正法七隨事教嘖一一廣辨如地持論作外聲中事別無量不可具論次明大小不同之義不同有六一緣心不同小乘法中攀緣心化凡所化現作意而起大乘法中始修作意終成不作無心分別慈善根力令諸眾生自然見故二多少不同聲聞之人一心一化不能無量菩薩一心能為法界一切色像及一切聲三寬狹不同聲聞但能一世界化菩薩不爾一切世界悉能現化四所至不同聲聞現化於一佛國不至他界菩薩現化至無量界如彼維摩遣化菩薩至香積等第五有心無心不同聲聞緣覺雖化為人於中無心佛及菩薩為化有心故涅槃云化無量人各令有心良以佛心遍一切處故化有之六虛實不同聲聞緣覺雖復化作衣服等事不得實用諸佛菩薩所為化事即得實用如地持說化心如是淨法聚因法中此卷有四門就初門中先釋其名後辨其相十六特勝如成實說毘婆娑中亦廣分別言特勝者此觀勝於不淨觀法故名特勝勝相如何釋有八種一破患勝不淨觀門但破貪欲此觀能破一切煩惱何故而然一切煩惱因惡覺生念出入息除滅惡覺惡覺斷故煩惱不起故破一切二斷結勝彼不淨觀但能伏結十六特勝亦伏亦永斷三寬廣勝彼不淨觀但觀色法以為不淨特勝通觀色心等法四微細勝彼不淨觀但觀骨等特勝微細能觀無常斷離滅等五堅固勝彼不淨觀緣他身起得而易失十六特勝緣自身起得而難失六調停勝如成實說彼不淨觀未得離欲已自厭惡如彼婆求河邊比丘由觀不淨服毒墜高求刀自殺如藥過增反更為患特勝不爾能破貪欲而不生厭七所生勝如毘婆娑說彼不淨觀增眾生想以其觀察男女等骨為不淨故十六特勝增長法想以空三昧之根本故八所異勝如毘婆沙說彼不淨觀與外道共十六特勝不共外道具斯八義故名特勝名義如是特勝不同離分十六名字是何念出入息若長若短息遍身除身行以為初四覺喜覺樂覺心行除心行念出入息復以為四通前為八覺心令心喜令心攝令心解脫念出入息復以為四通前十二觀察無常斷離滅等念出入息復以為四通前十六名字如是相狀如何言息短者如人上山擔重疲極氣息則短行者亦爾在麁心中氣息則短何者麁心所謂躁疾散亂心也言息長者如人定止氣息則細細時則長行者如是心細息細細則長矣息遍身者行者信解己身浮虛見諸毛孔風行出入名息遍身除身行者行者繫念住息境界得境界力心則安靜心安靜故麁息則滅名除身行問曰氣息長短有無為當由身為當由心釋言俱由如人初始處胎之時及在四空則無氣息明知由身在第四禪及滅盡定便無氣息明知由心問曰氣息不由念生如人雖復心念餘事息常出入云何說言由心生乎釋言是息雖不由於作念而生但以眾緣和合故起有心則有無心則無心麁息短心細息長故說由心又問此息為由地有為由心有釋言俱由故論釋言由地由心三禪已還是有息地云何俱由有人身在出入息地而無三禪已還之心則無氣息故知由心雖復有心而身不在出入息地爾時亦無故知由地要身在於出入息地并復有其出入息心爾時方有故知俱由問曰出息從何處生至何處滅入息復從何處而生至何處滅釋言出息從齊輪生至外便滅入息從於身外而生入身便滅隨心麁細近遠不定問曰於彼出入息中何者最先何者最後依如成實眾生生時出息最先眾生死時入息最後出第四禪與生時同入第四禪與死時同毘曇所說生及死時與成實同出入四禪與彼正翻相狀如何如毘曇說出初入定入初出定入第四禪出息最後出第四禪入息最先故與彼翻此初分竟第二四中言覺喜者由前四行心得定住從此定法心生大喜本雖有喜心不能如是故名覺喜言覺樂者由前心喜身得調適身調適故便得猗息猗息故樂如人疲苦得息安樂故名覺樂故經說言以心喜故身得猗息以身猗故則得受樂覺心行者論言從喜生於貪心名為心行見受有此生貪之過名覺心行除心行者行者以見從喜生貪除受去貪心則安穩名除心行此四遠從念出入息方便發生是故名為念出入息此兩分竟第三四中言覺心者以除心行見心寂靜故名覺心令心喜者是心或時還復沈沒榮發令喜名令心喜令心攝者若心還掉攝之令住名令心攝令心脫者若離沈掉心則調停捨離二邊名令心脫此亦遠從念出入息方便發生是故亦名念出入息此三分竟第四四中無常行者由心寂定見法生滅名無常行所言斷者用無常行斷諸煩惱故名斷行所言離者於有為法悉生厭離故名離行所言滅者以心厭離得一切滅故名滅行有人復說觀五陰無常名無常行觀察五陰空與無我名為斷行觀五陰苦生於厭離名為離行觀陰不生是寂滅法故名滅行有人復說觀身無常名無常行斷除無明名為斷行遠離愛結名為離行證得涅槃寂靜之法名為涅槃行有人復說觀心心法無常生滅名無常行斷除愛法名為斷行離餘煩惱名為離行通滅一切諸煩惱結名為滅行復有人說觀法無常名無常行斷過去煩惱名為斷行離未來煩惱名為離行滅現在煩惱名為滅行此五義中初之一義如成實釋後之四義如毘婆沙此亦遠從念出入息方便發生是故亦名念出入息此四分竟相別如是次約四念以別十六於中初四正念氣息名身念觀次觀四受念次四心念後四法念問曰此之十六持勝乃是安那般那觀行安那般那五停心攝世尊何故說為四念毘婆娑云以此四念之方便故名為四念又復四念義通始終故名四念此亦名為四種身憶問曰憶者緣於過去所念氣息在於現在云何名憶成實釋言此實是其破假名智以憶名說諸心心法更為名故次明所成修此十六能成五行如成實說所謂聖行梵行天行學行無學行觀彼氣息念念生滅是故無常無常故空空即聖行又如論釋氣息名風風行虛中虛相復能開導壞相壞相即空空即聖行能生淨天故名天行為到寂滅故名梵行為得學果故名學行為得無學行為無學行次就位論總相論之此之十六名為安那般那觀行安那般那五停心攝故成實中辨此名為出入息品毘婆娑中亦說此為出入息觀理實行者觀一一法皆能到於無學聖果故觀氣息從始至終不唯局在五停心位是義云何通相論之從凡乃至無學之果分分皆得具為此觀於中別分初四始起在五停心成在四念次八在於念處位中後四在於煗等已上乃至無學位別如是次約禪論如毘婆娑說息短初禪息長二禪遍身三禪除身四禪餘亦如是論文直爾不廣分別准義具論初四如上第二四中覺喜在於初禪二禪覺樂三禪覺心除心在第四禪第三四中令心喜者在初二禪令心攝者在第三禪令心定及令心脫在第四禪初得名定成滿名脫亦可有漏名之為定無漏名脫第四四種皆遍諸禪約禮如是次就人論如毘婆娑說何人能具謂佛如來餘皆不具有人復說羅漢辟支及佛能具餘皆不具次隨義分別於中且以九義分別一十智分別攝終從始唯等智性故毘婆娑云唯一等智始終別論初十二門唯等智性無常行者具六智性所謂等智及與苦智法比二智盡無生智在見道前名為等智見道已去名為苦智觀欲無常名為法智觀上無常名為比智在無學果名盡無生斷離及滅義則不定若言能斷能離能滅則七智性所謂等智苦集二智法智比智盡無生智世俗斷結是其等智無漏斷結是苦集智所緣氣息苦集性故緣欲界斷名為法智緣上界斷名為比智在無學果名盡無生若言緣斷緣離緣滅則六智性所謂等智及與滅智法智比智盡無生智在見道前名為等智見道已去名為滅智餘四可解二約根分別如毘婆沙說唯意相應三三世分別如毘婆沙說體三世攝緣於三世四三性分別如毘婆沙說體性唯善所緣氣息唯是無記五三界分別如毘婆沙說是其欲界色界所攝所緣氣息亦息是欲界色界所收六就學無學及與非學非無學等三義分別攝終從始體性唯是非學無學所緣亦然氣息非是學無學故此義如彼毘婆沙說始終別論初之十二體性及緣備如前判後之四種通學無學及與非學非無學攝等智能斷非學非無學無漏能斷名學無學七就見斷修斷無斷三義分別攝終從始唯是修斷所緣氣息亦是修斷此義如彼毘婆沙說始終別論初之十二備如前判後四通其見斷修斷及與無斷所緣如上唯是修斷八就名緣義緣分別如毘婆沙說唯是義緣非是名緣所緣氣息非名字故九自他分別如毘婆沙說此觀通緣自他氣息非唯自緣十六持勝辨之麁爾菩薩十八不共法義出奮迅王菩薩問經菩薩行德超出二乘不與彼同故曰不共隨別細分不共無量今據一門且論十八名字是何六度為六身口意業所作殊勝復以為三通前為九不因他故自然能知一切世間五明處等通前為十以大悲心常為眾生廣治諸病後授涅槃不為利養為第十一不願世間釋焚諸王而常具受為第十二於好國土放逸之處能教眾生修習亦念為第十三種種惡人於菩薩所不能加害若見菩薩心則清淨為第十四有諸眾生不信三寶若見菩薩則生信心為第十五天龍鬼神人非人等若見菩薩即生師相禮事供養為第十六於一切處為尊為導化諸眾生斷惡修善生天解脫為第十七隨所修習菩提分法具足神通魔不得便為第十八此之十八始起菩薩成滿在佛今就起處以彰其名名為菩薩不共法矣不共法辨之略爾法師之德出地經論地持論中亦具辨之以法逆世名為法師師德不同且說二十名字是何地論地持各有差別然今且依地論列之一名時說二名正意三名頓說四名相續五名為漸六名為次七句義漸次八名為樂九名為喜十名為勸十一具德十二不毀十三不亂十四如法十五隨眾十六慈心十七安心十八哀愍安樂心十九不自讚毀他二十不著名利此二十中前之十五名隨順說外順說義後之五種名清淨說內心無過前十五中三門辨之一以地論對彼地持辨其同異二隨義分判三依名解釋同異如何此十五中四門是同十一門異異相如何地持四門地論為八彼初時說地論分二時與正意彼地持中第六一門名為歡喜地論分二漸之與次彼地持中第八一門名之為喜地論分二樂之與喜彼地持中第九一門名之為勸地論分二勸與具德地經論中有其三門地持為七地經論中第三一門名為頓說地持分二名一切說不為法慳地經論中第四一門名相續說地持分二名無間說不作師倦地經論中第十三門一名為不亂說地持分三名不亂說文字具足不除隱說餘四相似就此四中句義漸次地持論中名之為欲不毀如法及與隨眾名義皆同本應悉同當是翻者不同故爾同義且然次隨義分此之十五以義相從攝以為七初有兩門合為第一隨他所宜於中時說隨物心宜欲受為說無欲則止正意一種隨他形宜恭肅為說慢高則止次有兩門合為第二隨自所宜於中頓說明己無慳相續一種明己無惰次有三門合為第三隨法所宜於中漸說明順教法次順義法句義漸次雙順教義亦可此句順於行法次有三門合為第四重復明其隨他所宜與前何別而復更來向前初分隨他現在聽法心宜及與形宜此門隨他根性所宜大根授大小根授小如是一切次有一門以為第五重復明其隨自所宜與前何別前第二分明己說心無慳無惰此明說德有智便說無智則止次有三門合為第六重復明其隨法所宜與前何別前第三分隨法次第此順法體於中不毀言順出道不亂順理亦順教法如法順於四諦法相末後一門以為第七說能順眾義別如是次釋名義言時說者觀諸眾生有心樂聞無憂惱等障難之時為之宣說故名時說言正意者菩薩正意觀諸眾生住於恭敬求法威儀然後為說如戒經中自立他坐不應說等名為正意此二地持合名時說言頓說者為一切眾說一切法心無慳悋名為頓說為一切眾於人頓也說一切法於法頓也心無慳悋內心頓也地持論中別分無慳以為一門不為法慳言相續者說無德息捨諸法中嫉妬之意名相續說說無德息明說相續捨嫉妬意明心相續地持論中分無嫉意別為一門不作師倦漸者依教次第說也故論釋言依字句味次第說矣次者依義次第說也說苦至集說滅至道如是一切故論釋言如字句次第義亦如是此漸與次地持論中合為一門名曰歡喜次第宣說易可記持故令物喜句義漸次者論家釋言說同義法不說異義此相如何於向前教及與義中淺則俱淺深則俱深不離宣說名說同義如苦諦中宣說有作集滅道中亦說有作苦諦之中宣說無作集滅道中亦說無作如是一切名說同義亦可此就行法之中明其次第或一處如是一切名說同義此地持中名之為欲辨宣行法令人樂行故名為欲示者論言示所應示小根眾生應示小法大根眾生應示大法如是一切名示應示此約教法喜者論言喜所應喜隨根不同為之辨義令其心喜應喜此約義法此示與喜地持論中合為一門直名為喜彼中具釋乃有四句一示應示二授應授三照應照四喜應喜示授約教總舉稱示樂正與為授照喜約義總舉令知名之為照稱機別教令其歡喜故名為喜此四皆悉稱物根宜故並云應勸者論言怯弱眾生勸令勇猛故名為勸此義地持隱而不彰言具德者論言依於現智比智阿含所證而為人說名為具德言現智者現量智也言比智者比量智也此知法相言阿含者教量智也此知教法此三如前三量章中具廣分別證是證智此知理法具此方說故名具德地持論中說此為勸言不毀者地論釋言順善道說地持釋言順向善趣此名出道以為善趣凡所言論隨順出道名向善趣言不亂者論自釋言不動不雜正入非稠林行故曰不亂言不動者離於淺過淺近之言差失法理故為動言不雜者離於深過不雜除隱故名不雜言正入者顯前不動言正順理故云正入非稠林者顯前不雜佛法雖深開示令淺小兒亦解離深隱覆名非稠林地持論中分此為三一名不亂亦名為應言順理法與理相應二文字具足亦名善說言順教法三不除隱亦名不雜言順化儀不雜除隱言如法者順四真諦凡所言論應四真諦令人依之除苦斷集證滅修道言隨眾者論言隨順四眾八部而為說法於比丘中說比丘法於尼眾中為說尼法如是一切此前十五名隨順說就後五種清淨說中依四無量為人說法名清淨說初一是慈次二是悲次一是喜後一是捨於怨眾生慈心說者怨所多嗔故須慈說於惡眾生安心說者惡行眾生有其危怖授善令安名安心說苦樂放逸貧乞眾生住哀愍心安樂說者違緣逼惱名苦眾生得樂自縱名樂放逸順緣不足名貧眾生於此三人共起二心於苦及貧憐其現苦於樂放逸愍其當苦是故通起哀愍心說於苦眾生欲令得其苦對治樂放逸樂者欲令離罪得無過樂於貧乞者欲令得其眾具之樂是故通起安樂心說不以嫉纏自讚毀他喜心說也不著名利捨心說也若依地持先捨後喜此五是清淨心說法師之德辨之麁爾就通釋中曲有六門一釋名義二行門分別三行體分別四止觀分別五八正分別六大小不同先釋其名言道品者經中亦名為菩提分亦名覺支道者外國名曰末伽此翻名道菩提胡語此亦名道外國名多故於一道立種種名或名菩提或曰末伽此方名少同名為道如外國人於一滅中立種種名或名涅槃或名毘尼或復說之為彌留陀此通名滅道亦如之云何名道通義名道解有四義一對人釋通人至果名之為道如世行處名為道也二對障釋能除壅障行時無礙名之為通通故名道如似世間無壅障處說為道矣第三約就行義辨釋戒定慧等行數各別道如跡乘四義寬通通故名道第四約就行體分別於真德中諸行同體虛融無礙名之為通通故名道菩提末伽兩道何別通釋是一而立異名其猶眼目別則顯法非無差異異有三種一因果分別因中之道名為末伽果中之道說為菩提二通局分別末伽之道通因及果故四諦中末伽之道說通因果菩提之道局唯在果三事理分別通理之道說為末伽事別之道說為菩提其義云何戒定慧等三十七品各各別異名為事道道如迹乘四義齊通說為理道又復道品名為事道空無我等諸法實性名為理道所言覺者覺知一切諸煩惱過故名為覺又能覺知一切法義亦名為覺所言品者經亦名分亦名為支亦名為具亦云助道法品謂品別道行差異故名為品分者分別道行分異故名為分與品義同亦可分者因之別稱如藥多分共成一治此亦如是所言支者名兼胡漢胡語名支此翻名因如辟支迦此名因緣漢語名枝是其枝別別義如前所言具者是其因義如米麵等名為食具彼念處等成道之具故名為具言助法者是其緣義資助果德故名為助又復諸行共相資助亦名為助問曰為當正名菩提道之與覺為品為分為支為具為當與彼菩提道覺作因義故名品分等是義不定若名果德以為菩提為道為覺彼念處等三十七法能為彼因名道分等若名因行以為菩提為道為覺彼念處等道中差別集成道等名道分等名義如是第二次就行門分別行門有七一是念處二是正懃三如意足四是五根五是五力六七覺分七八正道故毘曇云處方便一意軟鈍及利根見道思惟道佛說三十七處是四念方便正懃一意是其四如意足守心一境故名一意軟鈍五根利根五力見道八正修道七覺就此七中三門分別一就行約人隨位分別二就一人修入分別三約位分別就行約人隨位別者初之三門就行分別次二約人後二隨位行中三者道品正用智慧為體念處是慧故先明之慧由懃策方能除斷如火得風方能焚燒故明正懃懃過心動不能見法如水風增令火疾滅須以定攝如意是定故明如意行別如是言約人者人有利鈍前三道品在鈍人心名為五根在利人心說為五力譬如世間利刀割物疾疾能過利人如是故名為力人別如是言隨位者位別見修前三道品在見諦道名為八正在修道中說為七覺問曰聖位見前修後何故名中先彰七覺後論八正此說次第非行次第何故說時不依行次論有成釋蓋依增數法門故爾前念處等四四為門增四至五故根與力五五為門增五至七故次七覺增七至八故後宣說八正道分次就一人修入分別行者將欲修習正道先從師所聽受正法既聞法已繫念在心是故初先明其念處欲依此法求如實利非懃不得故次第二明其正勤以精進故得法心住故次第三修如意足以心住故能生出道故次第四明其五根是根增長能遮煩惱說之為力故次第五明其五力如樹小時但可有根未有所堪至其長大力能障水根力如是根力具足欲入出道先以七覺調練其心若心掉動以猗定捨三行攝之若心沈沒須以擇法精進及喜三法策之念則俱調故次第六明七覺支以心調故能入正道故次第七明其八正於此門中七覺在前八正在後然此門中見修二道同名八正不局在見次約位論行實齊通隨義且分開合不定或分為二世及出世見道已前名為世間見道已上名為出世七中初五在於世間後二出世或離為三一方便道在見道前二見三修七中初五在於方便八正在見七覺在修或分為四外凡內凡見道修道是其四也念處已前名為外凡未覺理故燸等四心名為內凡學觀諦理成就出世聖人性故見修可知七中初門在於外凡念處所攝次四內凡八正見道七覺修道或分為七如毘曇說念處位中名為四念在燸心中名為正懃初得理相懃心求故在頂心中名如意足於所觀法心轉寂故在忍心中名為五根心住不退決定能生出世道故世第一法名為五力深伏煩惱親生出世無漏道故八正見道七覺修道將小類大大亦應然但無說處行門如是第三就其行體分別於中有三一定其行體二辨開合三明其廢立行體有十所謂信進念定及慧即以為五彼八正中正思及戒通前為七彼七覺中猗喜及捨通前為十十中九種心法為體戒之一門依如毘曇色法為體若依成實作戒是色無作是非色非心心法之中若依成實信進念思此四通數餘五別數別中猗捨及與定慧唯善故別喜唯有漏不通無漏故名為別若依毘曇信進猗捨此四是其善大地中心數之法念定慧喜此四是其通大地中心數之法喜是受數餘三可知正思覺數五大地外別心數也通善不善大小煩惱是五地也思是覺數何故名思思量覺義故名為思問曰何故諸心法中唯說此九以為道品餘通大地餘善大地及與觀數不說為道釋言法門隨化隱顯不可具責今且隨相粗釋所以通中想數以何義故不說為道釋言想者取相為義於彼假想事觀之中功力增強於正道中想用義微為是不說何故而然諸是慧用微隱之處多須想力慧用強處假想必少道中慧強故不說想通中欲數以何義故不說為道如來宣說三十七品欲為根本簡末異本故不說欲通中觸數以何義故不說為道如來宣說三十七品明觸為因簡果異因故不說觸又觸專能和會心境令相觸對於諸行心齊能和合無簡彼此三十七品品別為義於諸行門有偏強者說為道品齊者不論觸用齊等品別不顯故道品中不說其觸通中思數以何義故不說為道思是行主起作為義於諸行門齊能起作無處偏強亦於道中品別不顯故隱不說通中解脫以何義故不說為道夫解脫者於境界中受取限量於境數捨不能久住道於境界久住唯善解脫不順所以不立又復解脫相顯在果道品在因故隱解脫通中憶數以何義故不說為道於緣發悟是其憶義於已更事憶多發悟未經事中發悟則少道品多於未知法中觀察求知憶於是中力用微少故隱不說善大地中無貪無瞋慚愧不害此五何故不說為道此於世事離過行中功力增強於理觀中力用微少為是不說善大地中不放逸數以何義故不說為道不放逸根是其一切善法根本簡本異未為是不說又不放逸於道品中齊能攝護無偏強處所以不說問曰前說三十七品欲為根本今復宣說不放逸法以為根本有何差別如涅槃說欲是生因其猶生母諸善皆由樂欲生故不放逸者是其了因亦名養因其猶養母護攝之心是不放逸護諸善故問曰不放通護諸善不說道者精進通策何故說道釋言精進於道義中有偏強處品別可得故說為道別心數中觀數何故不說為道觀用似覺從初以舉故隱後觀又復觀數推求似慧道中慧強故隱彼觀行體如是次論開合就行論之開六合四就位而辨開四合六云何就行開六合四彼前十種行體之中思猗喜捨四種不分名之為合餘六種中信分為二信根信力或分為三謂八正中正語正業及與正命念分為四念根念力念覺正念定慧精進各分為八是故使有三十七品慧分八者彼四念處通皆是慧即以為四五根之中有其慧根五力之中有其慧力七覺支中擇法覺支八正道中有其正見斯皆是慧合為八也精進八者彼四正勤通是精進即以為四五根之中有精進根五力之中有精進力七覺支中精進覺支八正道中有正精進通前為八定中八者四如意足通皆是定即以為四五根之中有其定根五力之中有其定力七覺支中有定覺支八正道中有其正定即以為四通前為八就行如是云何就位開四合六信唯在於見道已前正思及戒唯在見道猗喜及捨唯在修道名之為合念進定慧該通始終目之為開開合如是次論廢立行實無量隨化一門說三十七故涅槃云三十七品是涅槃因不得名為大涅槃因無量無邊阿僧祇道方得名為大涅槃因行實齊通義不待言隨化廢立須釋所以今先就彼念處正勤及四如意以論廢立行實無量以何義故偏說此三為行體乎此三要故此有何要三十七品用慧為主念處是慧故明念處慧須制發不制狂亂不發沈濁精進能發故明正懃定能制攝故明如意餘不如是故隱不彰次就根力料簡廢立行數無量何故偏說信等五種為根為力餘不如是釋言根義聚說不定或說一種謂不放逸如涅槃說不放逸故能令諸行牢固不壞增長出生為顯不放獨有此能故偏說根餘不如是廢而不立又顯餘行皆不放逸之所出生故不說根又涅槃說三十七品欲為根本此亦是其一種根矣以有樂欲便能攝修一切諸行為彰樂欲獨有此能故偏說根餘不如是故廢不立又顯餘善皆欲出生故不名根或說三種所謂況無貪無瞋無癡三善根也以此能治貪欲瞋癡三不善根故偏說之餘不如是故廢而不存又此三種能生身口七支善業故說為根餘不如是故廢不立又彰餘善皆三所生故不說根或說五種所謂信進念定慧根蓋乃偏望出道故爾此五能生出道力強故偏說根云何偏強出世聖道慧為正體慧根正能出生彼體故立慧根慧由定攝精進策發方生出道是故須立定進為根定由念成進由信起是故須立信念為根又復出道要唯止觀定能生止慧能起觀故立定慧二法為根定由念助方能生止慧由進助方能起觀故復須立念進為根出世聖道從來未得人多疑惑非信不求以有信故起向四根趣入聖道故復須立信心為根又此信等能治五種大煩惱地故偏說根何故五地所謂不信懈怠無明掉及放逸是五地也信治不信精進治怠慧治無明禪定治掉念治放逸問曰定心能治於亂念治失念今以何故說定治掉念治放逸釋言對治義有兼正如慈無量正治瞋恚兼治貪欲悲正治瞋兼止害覺此亦如是定正除亂兼捨掉過以得定者必能遠離掉戲過故念心雖復正治失念兼除放逸住正念者必定不起放逸過故問曰不放正除放逸何不說根乃就兼治說念為根釋言不放其力最大獨令諸善牢固增長如來說之以為一根故此不立良以信等有前多義故立為根餘不如是廢而不存又彰餘善皆五所生故不說根或復宣說一切善法悉名為根如涅槃說所謂信根戒施聞根慧忍精進念定根等望果皆生故通名根此等開合隨一義今據一門且說為五力同根釋次就八正料簡廢立何故偏說正見等八以為正道餘皆不立如雜心釋聖說八正以之為輪輪必有轂轂者是戒謂正語正業正命故說此三以為正道以戒行本眾行所依故說為䡰依䡰有輻輻者是慧慧是正見故復宣說正見為道良以智慧向外取緣與輻相似故說為輻輻須輞攝輞者是定故須宣說正定為道定能攝慧與輞相似故說為輞思助慧強念助定強故復宣說思念為道既有輪體復有轉者精進能轉故復宣說精進為道又復此等入聖之初翻對八邪故說此八以為正道餘無此義故廢不立言八邪者所謂邪思惟等問曰何故不說信心以為正道信實遍通但此為彰信是始相樹別世間八聖道者已證聖位非信地收故不說信以為正道問曰若使信是始相八中不彰何故經說初果之人四不壞信釋言道品多行相對是隱顯門為別出道見前說信四不壞信是獨行門不列餘義見道已上信心實勝故得說之何故不說猗喜及捨以為正道雜心釋言見道速疾彼行不速於見不順為是不立若爾定心住境不速何故說之以為正道釋言見道雖復速疾入法中速疾入法中速非是捨是捨法捨外入法正由定力為是須立猗喜捨等無如是能故不存之次就七覺料簡廢立何故偏說念覺等七以為覺支餘者不立釋言七覺在於修道修中之要唯止與觀是義相資能達彼岸定者是止擇法是觀故說此二以為覺支猗捨二種助止力強精進及喜助觀力強故復須立念能俱調故立念覺又復此等能治七使故偏說之以為覺支此如增一阿含經說何者七使一貪欲使謂欲界地貪愛煩惱二有愛使謂上二界貪愛煩惱彼經名為欲世間使三者瞋使四者痴使五者慢使六者疑使七者見使三界五見云何對治念治貪欲守心正念離貪欲故喜覺對治欲世間使慶入聖道離世間故擇法治瞋以修智慧破離我人除瞋恚故捨覺治癡捨猶除也證法平等捨癡冥故猗覺治慢以心猗息離慢高故定覺治疑於法正住離猶豫故精進治見懃求正慧斷諸見故以有此能說為覺支餘不如是故廢不立何故不說信為覺支此同前釋信是始相樹別世間故此不立何故不說思為覺支修道容豫思性躁疾於修不順為是不立若爾精進性亦躁疾何故得說以為覺支釋言修道雖復容豫必須常續常行不息是精進能故說精進以為覺支又復精進有多功力能辦諸事入麁能麁入細能細入遲能遲入疾能疾故此立之何故不說正語正業及與正命以為覺支雜心釋言覺者是心戒非心法故不立覺行實齊通且隨隱顯廢立如是第四門中止觀分別行德雖眾要唯止觀故涅槃云欲求須陀乃至欲求無上菩提當修止觀故知止觀統攝諸行於中分別有其兩義其一義者四念觀體正懃助成如意為止根力之中信念與定是其止行慧進是觀七覺支中猗定念捨判之為止擇法進喜說以為觀八正道中正語正業正命正念正定此五為止正見正思及正精進此三是觀問曰信心通生諸行何故於彼根力之中偏判屬止以信安法離猶預故生定強故又信行始趣入定近故彼解脫道論之中攝信為定問曰論說七覺支中念能俱調今以何故偏攝屬止以念守境生定強故問曰論說八正道中精進通策今以何故偏判屬觀以進策發生觀強故是中為欲二門攝法不可以彼通義徵責第二義者如彼成實止觀品說四念處中前三為止法念為觀正懃為觀如意為止根力之中前四為止後一為觀七覺支中猗定及捨說以為止擇法進喜說之為觀念則俱調八正道中正語正業正命正念及與正定此五為止正見正思及正精進此三名觀問曰四念同能觀境何故前三偏說為止後一為觀釋言前三觀身受心事相之法事中安心相順八禪故判為止後法念中通知理事知理唯慧故說為觀問曰四懃判之為觀根力等中所有精進以何義故攝之為止釋言所對不同故爾彼四正懃對四如意禪定行故四懃策發說之為觀彼根力中為簡後慧故攝在止問曰何故偏簡後慧判之為止不簡後定說為觀乎釋言於彼五根之中慧根為主餘四伴助精進與定伴助行同故攝在止又彼宗中四根是其見諦以前慧根出世精進與定世間行同故判為止問曰若使五根之中用慧為主餘行伴助即令精進攝屬止者七覺八道亦應如是何故精進攝之屬觀釋言互從理亦應齊但彼七覺八正之行同在出世隨相以分精進發懃相不順止故攝在觀問曰根力八正等中念皆屬止以何義故七覺之中用念俱調釋言修始定未深成要須念心堅守境界方能得定故根力中攝念屬止七覺行終定心已成假念義微故用俱調問曰若言七覺定成假念義微故說念心為俱調者七覺觀成假進義微何故不用精進通策釋言精進實能通策但經中說三十七品用念為主故用俱調精進非主隱通彰別故攝為觀第五門中八正分別如涅槃說道雖無量要唯八正故知八正通攝諸行於中略以二門分別其一義者攝彼四念慧根慧力擇法正見以為正見攝四正懃精進根力精進覺支及正精進為正精進攝四如意定根定力定覺正定及與猗捨以為正定念根念力念覺正念以為正念正思正語正業正命即名可知信根信力制屬何義義分不定或屬正定於禪信順能修入故或屬正見於法決定生正智故喜覺如何義亦不定離亂生喜判屬正定證法生喜判屬正見一義如是第二義者如彼解脫道論中說四念及與念根念力念覺正念判為正念彼四正懃四如意中欲及精進精進根力精進覺支及正精進此等通說為正精進四如意中分取心定定根定力定覺正定信猗喜捨此等一切通為正定四如意中分取慧定慧根慧力擇法正見此等一切通為正見餘四如上問曰四念軀性是慧何故彼論說之為念釋言於彼一一門中備含多義趣舉皆得故涅槃中說四念處以之為定雜心云慧解脫道論說之為念皆得無傷問曰經論多說如意以之為定彼論何故說為精進及定慧乎彼論就精進等餘經論中就其所生偏名為定言之左右信及喜等偏判為定且從一義問曰於彼道品行中備有七門何故偏用八正攝道餘不如是以餘門中不說戒故第六明其大小不同不同眾多今此略以十一種門以辨其異一依地不同二體性不同三常無常異四漏無漏別五緣心不同六淺深不同七麁細不同八修起不同九行利不同亦得名為所為不同十治障不同其第十一得果不同言依地者地別十一欲界八禪未來中間成實說十除却未來依如毘曇初禪一地具三十七餘悉不具依未來禪及第二禪具三十六未來除喜是故但有餘三十六何故無喜未出欲惡未得根本喜不生故二禪地中無正思惟是故亦有三十六支何故無思正思是覺局在初禪故彼無之依中間禪三禪四禪具三十五除喜正思餘者具有空處識處無所有處具三十二無喜正思正語正業及與正命是故但有餘三十二無喜正思義在可知正語正業及與正命此三是戒於彼宗中戒是色法四空無色為是除之問曰若使四空無色須除戒者彼處無色依何得有身念處觀釋言彼地雖無有色聖人生上不失下地無漏之戒依之起觀故有身念若爾何不即用彼戒為空處等正語正業正命法乎釋言不得能觀之智是無色心故無色界得有身念所觀之戒是下地法是故不名無色界中正語業等問曰八正在於見道毘曇法中依無色定不入見道彼無色處云何得有正念正定正見正進而言空識無所有處得具三十二道品乎釋言八正約位別配在於見道理實一切聖人通修今所論者修中八正故得有之問曰若使修道門中得有八正說為正念正定等者與七覺中念定精進擇法覺支有何差別而得分為三十七釋言同體義分異初為正念正定正見及正精進後為覺支故得具有非想欲界具二十二謂四念處四正懃四如意足五根五力是二十二彼非想地雖無無漏得起有漏念處正懃如意根力是故得具二十二道彼地無色云何得有身念處觀義同前釋聖人生彼不失下地無漏淨戒依之起觀是故得有欲界所起亦是有漏問曰毘曇欲界無定云何得起道品觀乎釋言欲界雖無禪定而用思慧分別觀察起身念等故得有之問曰欲界既無禪定云何得有四如意足定根定力釋言此亦思慧住法名為如意無別定體欲界善心相應定數名定根力無別禪定毘曇如是若依尊者瞿沙所說欲界有定彼應具起三十六道品除喜有餘與未來同餘似毘曇若依成實欲界有其如電三昧彼說電光色界四禪并四空中下三無色皆悉得入見修兩道齊應具起三十七品通說有漏具三十七唯論無漏除喜有餘何故無漏偏除喜乎彼論釋言喜心由於取假名生著我故起聖人已斷為是除之故彼論言覺支有二一者有漏二者無漏有漏有喜無漏則無問曰喜心在初二禪餘禪無喜云何得有喜覺支乎彼論宣說憂喜隨心至於有頂所以得有問曰若喜得至有頂何故經中偏說初禪二禪有喜彼隱顯門非盡道理如說安慧在於三禪豈彼獨有喜亦如之問曰若喜實通上下經就何義偏於初禪二禪地中建立喜支餘禪不立以初二禪喜心多故創捨欲惡初得勝靜多生喜悅為是偏說又初二禪定內有喜定外亦有故初二禪說有喜支三禪已上定外有喜定內則無故三禪上不立喜支以三禪上定外有喜故得說彼有喜覺支問曰正思是其覺數覺至初禪云何得有正思成實宣說覺觀二數遍通三界以是心之麁細相故經中偏說初禪有者蓋亦是其隱顯門說以彼初禪創背欲惡多須其力為是偏說非上不有以上有故得有正思又彼宗中正思是慧慧義遍通故上有思正語正業及與正命此三色業依無色定云何得起彼宗宣說戒非色心故上得起問曰無色無身無口云何得有正語正業釋言無色適無身口二種作業止業無妨以得定道二無作故畢竟不起身口惡業故得說有中間禪者成實亦說故彼文言初禪梵王能至中間攝屬初禪更不別說非想如何彼說非想雖無增觀斷結無漏非無順舊遊觀無漏故彼宣說於非想地無漏心後入滅盡定於中麁分但有七覺修道攝故隨義細分具三十七理亦無傷大乘法中始同毘曇究竟終成始從欲界乃至非想一切具起三十七品問曰欲界亂地無定云何得起三十七品釋言大品說欲界中亦有禪定故龍樹云三昧有四一欲界繫二色界繫三無色界繫四者不繫明知欲界亦有禪定又龍樹云佛常住於欲界定中名無不定以有定故依之修起問曰欲定性是有漏云何能起無漏道品釋言上界世俗淨定雖是有漏能生無漏此亦如是何足可怪又欲界定亦通無漏故龍樹云十八不共悉是無漏佛常在於欲界定中名不共法明通無漏通無漏故得起道品問曰非想無其無漏云何能起無漏道品釋言大乘說非想地亦有無漏故龍樹言云何菩薩非想處定與實相俱是名菩薩非想處定與實相俱明是無漏有無漏故得起道品問曰正思體是覺數覺在初禪上云何有釋同成實又復於理審觀名思義無偏局故上有之又問喜支在初二禪云何上有釋同成實又經宣說修喜無量生於識處明上亦有又證聖處慶悅名喜遍通一切何得約彼世俗淨禪喜相局別又問正語正業正命體是色業依無色定云何得起大乘宣說四空有色故得修起依地不同辨之略爾次就體性以顯不同三十七品心為體性心有三重一者事識謂六識心於此分中心外有法法外有心心於外境分別觀察為道品觀二者妄識謂七識心於此分中心外無法一切諸法皆從妄想自心所現如夢所覩於已自心所現法中推求觀察為道品觀三者真識謂八識心於此分中心外無法法外無心心與法界同體義分以同體故將心攝法一切皆是一心中法隨法分心廣備法界微塵數心心於彼法從來無障而為妄染說為隱覆令息妄染內照實性名道品觀彼小乘中但有初門事識之觀說為道品大乘法中初為事觀次破情相為妄識觀後息妄想為真識觀體性如是次第三門就常無常以論不同小乘所修始終無常生滅心識以為體故大乘不爾始修無常終成是常成處真心以為體故次就有漏無漏之義以釋不同小乘道品通漏無漏前二十二在見道前名為有漏七覺八道在見道上名為無漏菩薩所修初始有漏究竟所成一切無漏故涅槃中宣說三十七菩提分為淨梵行迦葉白佛有漏善法亦復能為無漏法因何故不得名淨梵行佛言有漏性是顛倒故非梵行三十七品性是無漏故是梵行以斯准驗明知終成一切無漏次就緣心以顯不同道有二種一者緣治二者實證分別之智觀境破結名為緣治滅觀真心王情息慮契如不動名為實證小乘法中唯有緣治全無實證大乘不爾始修緣治趣道方便終成實證以為正道次就淺深以彰不同聲聞所行教說不同毘曇所論道行極淺唯觀四諦十六聖行成實所辨唯觀四諦名用虛假無性之空菩薩所修於一切法不取有相不取無相不取有無非有無相於離言說平等真義如實證知故地持言云何大乘三十七品菩薩於身不起妄相亦復不取一切非性於離言說第一實義如實了知如身念處如是餘念及餘道品皆亦如是是名大乘三十七品不起妄相明離有也不取非性不著無也此明離相離言說義是真法性如實知也龍樹所說亦與此同次就麁細以顯不同聲聞所修於身念處但能麁知五根五塵無作色等不能微細菩薩於身知如法界微塵色別二乘不及故涅槃云所說色陰中智所知分別是色無量無邊非諸聲聞緣覺所知我於彼經竟不說之地持亦云菩薩於身能為無量處方便觀如身念處餘念餘道亦復如是聲聞總觀名之為麁菩薩別知說以為細次就起修以論不同小乘法中義別有二一隨行不同作意別學三十七品皆悉別起一向前後不得一時二就同時心心法等隨義以分彼四念處取境別故一向前後不得一時餘得同時以是義故初禪地中三十四品一時俱起彼四念中趣一現起通餘合為三十四品餘三念處前後別起未來二禪三十三品一時俱起於前初禪三十四中未來除喜二禪除覺餘悉相似彼中間禪三禪四禪三十二品一時俱起於前初禪三十四中除喜及覺餘悉相似空處識處無所有處二十九品一時俱起於前初禪三十四中除喜除覺及三種戒餘悉相似欲界非想十九道品一時俱起四懃如意五根五力念處之中趣起一種是十九也小乘如是大乘法中亦有二種一者修始三十七品作意別起二者修熟三十七品同時頓起故地經云菩薩念念具足一切助菩提法念念具起明非先後次明大小所為不同亦得名為行利不同小乘所修偏為自利心無廣兼名之為小菩薩所修兼利自他以兼利故目之為大故地經說不捨眾生修行道品名護小乘次明大小治障不同聲聞所修唯斷四住不能窮盡菩薩所行五住通斷兼息緣治以深廣故次明大小得果不同小乘所修唯得聲聞辟支佛果菩薩所行能得佛果又復小乘所修道品得方便果不得性淨大乘所行具得性淨方便之果故涅槃云三十七品能為煩惱作不生生因亦為涅槃而作了因方便菩提斷障離染能令煩惱畢竟不生是道能起是故為彼而作生因性淨涅槃道能顯之是故為彼而作了因大小不同辨之略爾上來通解道品義竟第二門中別解道品先解念處良以四念破四顛倒開實相門故先辨之又復道品用慧為主念處是慧是故先辨於中略以七門分別一釋名義二分總別三明三種念處不同四就有漏無漏分別五論次第六顯觀相七釋其文名字是何身受心法是其四也色形聚積名之為身領納稱受能緣曰心自體名法守境名念身等四種生念之處名為念處次論總別理實通就一切諸法皆悉得為總別念處今且就五陰及與三無為法說總說別別分五陰及無為法為四念觀名之為別總緣五陰及無為法為法念觀目之為總別相如何色陰為身受陰為受識陰為心想行及與三無為等合以為法陰既有五依觀足得何勞為四釋言陰法開合不定總之唯一是有為法或分為二唯名與色四陰曰名色陰名色或分為三所謂三修如涅槃說謂身戒心說色陰中五根為身防禁名修身口二業說以為戒四陰曰心又說煩惱業苦等別亦是三也或說為四四念四食四識住等如涅槃說云何分陰以為四食色陰之中宣說段食識為識食行陰之中說思說觸想受不論除識餘陰為識所依名四識住或分為五即五陰是或分為六五陰及與不相應行或說十二十二謂入十二因緣或說十八謂十八界或復宣說二十二根如是非一今據一門且分四種依之起觀為破四倒故說四耳常樂我淨是四倒也凡夫多於色中計淨受中計樂心中計常於想行等一切法中建立有我為破是見觀色不淨破除淨倒觀受是苦破除樂倒觀心無常破除常倒觀法無我破除我倒別相如是總相云何汎釋有六一總觀五陰及無為法為苦無常空無我等二總觀五陰及無為法以為四諦十六聖行三總觀五陰及無為法名用虛假無性空寂四總觀五陰及無為法妄想虛假無相空寂五總觀五陰及無為法虛妄妄想悉於心現畢竟無法六總觀五陰及無為法真法集起本性常寂就初門中觀苦無常局在五陰觀空無我通無為法今且約就五陰辨之此觀難成漸習乃成就於中觀別有二十門於五陰中二二合觀有其十門色受合觀以為初門色想合觀為第二門色行合觀為第三門色識合觀為第四門除去色陰受想合觀為第五門受行合觀為第六門受識合觀為第七門除色除受想行合觀為第八門想識合觀為第九門除色受想行識合觀為第十門三三合觀有其六門色受及想合觀為一色想行合以為第二色行識合以為第三除去色陰受想行合以為第四受行識合以為第五除色除受想行識合以為第六以此通前合為十六四四合觀有其三門色受想行合觀為一色想行識合觀為二除去色陰受想行識合觀為三通前十九此十九門名總方便五陰合觀復以為一通前二十此後一門名總念成此之一番正當毘曇總念處觀第二門者總觀五陰及數滅法以為四諦十六聖行觀彼生死有漏果陰以為苦諦於中別觀為苦無常空與無我即為四行觀彼生死因行五陰以為集諦於中別觀因集有緣復為四行通前為八觀無漏五陰以為道諦於中別觀道如跡乘復為四行通前十二觀彼數滅無為之法以為滅諦於中別觀滅止妙出復為四行通前十六此門當彼毘曇法中煗頂已上一切觀行彼通名為法念觀故第三門者總觀五陰及無為法名用假有名為世諦無性空寂以為真諦成實法中偏論此義第四門者總觀五陰及無為法妄相之有猶如幻化乾闥婆城熱時炎等名為世諦無相空寂以為真諦此言空者不但無性乃至因緣相亦不有如陽炎水遙望似有近觀全無不但無性乃至亦無水有可得諸法像此第五門者總觀五陰及無為法心外無法皆從妄想自心所現如夢所見皆是心作名為世諦窮體本無名為真諦第六門者觀彼五陰及無為法皆是真實如來藏性緣起集成名為世諦窮其本性唯是真如從本已來常寂不動名為真諦此後三門大乘中說小乘不論此六皆是總相法念之差別耳次論三種念處差別言三種者一自性念處二共相念處三緣念處釋有兩門一辨其相二明斷障不斷障別就辨相中先論自性毘曇法中說四念處慧為自性若性是慧何故經中說之為念與念相隨從伴以呼故說為念故從伴由與念俱慧心於法正取不謬故說為念又諸心法更相為名如勝色想體實是慧而名為想此亦如是體雖是慧而名為念若依成實始是念性終是慧性始是念性故彼成實論無心數品云如一念處得五種名所謂念處念根念力念覺正念終是慧故成實說言從念生慧觀於身等名為念處大乘法中眾德同體難以偏定從強說慧理亦無傷言共念者解有三義一約境說共觀身為境於中所生一切心法及隨生戒通名身念餘亦如是二就行體異義論共一身念中即具四念隨生之戒說為身念受數為受心王為心慧等諸數說之為法此四念行聚在一處故名為共餘亦如是故雜心云如世尊說善法積聚名共念處三從生說共若慧觀身與慧相隨俱生善法同名身念餘亦如是慧是有漏與慧相隨俱生善法悉名有漏無漏亦爾如是一切此與慧同故名為共故龍樹云因緣生道若漏無漏同名念處緣念處者解有兩義一散心普緣一切境界名緣念處二所緣境能生念心名緣念處與經中說知及智處同名波若其義相似亦如五塵生欲名欲於此門中身念所緣開合不定總唯一色或分為二謂漏無漏又記無記報非報等亦得分二或說為三一可見有對謂眼所行色為眼照矚名為可見為彼對礙色根所對故名有對二不可見有對謂耳鼻舌身所行之色眼根不覩名不可見有對同前三不可見無對謂意所行善惡無作及五根色不為目覩名不可見不為對礙色根所對名無對色或說為四謂四大色故涅槃云色者四大四大能造一切種色攝末從本說為四大又如佛陀提婆所立四大之外無別造色故說四種或說為六謂六塵色善惡無作及五根色通名法塵餘五可知或說十種如涅槃說五根五塵是其十也彼以無作成身相微隱而不說或說十一如毘曇說五根五塵及法塵中善惡無作若依成實宣說十四五根五塵及與四大彼說四大是四塵果復是五根及聲塵因根塵不收故別說大彼宗無作是非色心故陰不彰毘曇法中四大是觸故不別說細分無量此等說為身念所緣受念所緣開合不定總唯一受或分為二謂身與心五識相應從色根生名為身受意識相應從意根生名為心受或說為三謂苦樂捨納違生惱名為苦受納順生適名為樂受中容境界捨苦樂邊名為捨受或說為五所謂苦樂憂喜及捨若在欲界五識地中逼惱名苦適悅稱樂意識地中慮惱名憂悅暢曰喜六識地中中容受心說之為捨若在初禪眼耳及身三識身中適悅名樂意悅名喜捨通四識若在二禪喜捨在意更無餘義若在三禪樂捨在意更無餘義在四禪上唯有意捨更無餘義或說為六謂六識中相應受也或分十八於前六中各有苦樂不苦不樂或復說為三十六受前十八中各有染淨或為百八如龍樹說前三十六三世別說細分無量此等說為受念所緣開合不定總唯一心或分為二謂漏無漏又記無記報非報等亦得分二或說為三善惡無記又學無學非學無學亦得分三或說為四有漏分三善惡無記無漏為一亦得說五有漏分三無漏為二學與無學或說為六謂六識心或分為九欲界有三善惡無記色界有二善與無記無色亦然通前為七無漏分二學與無學通前為九或說十二欲界有四謂善不善隱沒無記不隱沒無記色界有三除前不善無色亦然通前說十無漏分二學與無學通前十二或說二十欲界有八生得善一方便善二不善為三隱沒無記以為第四身邊兩見名為隱沒不隱無記別有四種報生威儀工巧變化通前為八色界有六除前不善及工巧心餘悉有之無色四除色界中威儀變化有餘四種但上二界一切煩惱皆名隱沒不同欲界此前十八是有漏心無漏分二學與無學通前二十細分無量此等說為心念所緣法念所緣要唯有三一有為法二無為法三者理法有為有二一是心法謂想行等二非色心法所謂十四不相應等無為有三虛空數滅及非數滅理者所謂空無相等細分無量此等說為法念所緣相別如是次論斷障差別毘曇法中共念能斷餘二不斷良以共念多法相扶於治法所以能斷自性念處單獨無力故不能斷問曰彼宗無慧獨行何須宣說慧獨不斷釋言智慧實不獨行但為破彼無心數者故說慧性獨不能斷緣心普散而不專一見境不明所以不斷又復緣念論境非行所以不斷問曰見前七方便心齊不斷結共相念處云何能斷釋言見前共念不斷見道已上共相法念有能斷義就此言耳成實法中不說同時有共念義唯慧獨斷前後相資亦得共斷大乘法中文無定判以義推之三種皆斷良以菩薩心安實相隨所覺照皆除障故三種念處辨之麁爾次就有漏無漏分別念處有二一者獨法一切觀行通攝為一四念觀門故名獨法二者共法約對餘行共為三十七道品門名為共法若就獨法四念處中攝行寬廣通漏無漏若就共門小乘法中四念有漏其無漏者判屬餘門大乘法中通漏無漏始學有漏成則無漏大乘見前有無漏故故地持言云何大乘三十七品菩薩於身不起妄想亦復不取一切非性非非性餘念亦爾是大乘三十七品故知無漏念處位中有此兩義獨法共法餘門悉爾應當知次論四念次第之義以何義故初說身念乃至法念解有二義一麁細次第色麁易觀是故先說受細前色麁於後二如人所患手足等痛受心先覺是故次辨心體雖復細於想行但想及行與無為法合為法念法念最細心麁於彼故次明心後說其法二觀求次第凡夫本來男為女色女為男色而生煩惱故先觀身又色是其入法初門故先觀身見身不淨便作是念云何眾生樂著此色由樂受貪故次觀受復更推求誰受是樂所謂心識故次觀心復更求誰使是心所謂我也故後觀法次第如是次辨觀相其修行者既出家已先持淨戒於寂靜定於內外色觀察不淨為厭自身觀自身色為五不淨一種子不淨是身過去業與煩惱而為種子現在父母精血為種名種不淨二住處不淨在母腹中生藏之下熟藏之上安置己體三自體不淨三十六物集成己體四自相不淨九孔常流兩眼兩耳兩鼻及口大小便道是九孔也眼出眵淚耳出結聹鼻中出洟口出涎吐大小便道流出屎尿五畢竟不淨此身死已虫食成糞火燒為灰埋之成土究竟推求都無淨相是故名為畢竟不淨若心散亂念身無常三惡道苦佛法欲滅以此鞭心還令安住不淨觀中為厭他身須觀外色以為九想所謂死相膖脹青淤膿爛破壞血塗虫食骨瑣分離是九想也大智論中少一死想加一燒想合以為九此義如前九想章中具廣分別身念如是身雖不淨若少有樂事亦可樂故次觀受見唯是苦是義云何受有三種所謂苦樂不苦不樂苦受之中即具三苦所謂苦苦壞苦行苦樂捨二受各具二苦所謂行苦壞苦如涅槃說此義廣釋如四諦章受雖如是若少有常事亦為可樂故次觀心見其心相生滅流注如旋火輪分分各異心相如是無常有三一分段無常六道心別二念無常於剎那間四相遷流三者自性不成實無常有為虛集無一常性此義如前優陀那章具廣分別心念如是心雖無常若有神我自在作用事猶可樂故次觀法見唯無我無我有二一眾生無我二法無我是義如前無我章中具廣分別次依經辨釋身念處中初觀內身次觀外身後二合觀何者是內而復云外若就十二入中分別一切眾生六根為內六塵為外今四念中自身名內他身為外何故初別而後總乎釋有二義一破患不同有人著內情多著外情少如人為身棄捨父母妻子財物著內多故須教觀內或復有人著外情多著內情少如人為財亡身沒命著外多故須教觀外有人俱著故須合觀二隨觀次第行者本來於自身中取有淨相故先觀內內求不得謂外有之故復觀外向前觀內不及其外觀外之時復不及內是故第三內外合觀就觀內中經文說言觀內身循身觀精懃一心除世貪憂觀內身者樹別所觀循身觀者顯其觀相循猶順也其身相審悉觀察名循身觀精懃一心明其觀儀行者今欲破壞身相非懃不辦故須精懃故龍樹云離別常人易離別知識難離別知識易離別親戚難離別親戚易離別己身難行者今欲離己身必須精懃懃由專意故曰一心除世貪憂彰雜所離何故偏說除世貪憂龍樹釋言行者此中多生貪憂故偏說除云何多生始棄五欲念本所愛故多生貪未得道法故多生憂是故偏言除世貪憂又復貪者凡夫起貪難捨受生力強三毒之初故煩惱中偏說除貪憂根一向貪欲者起障定最重禪中先離故五受中偏說除憂若說除貪餘結隨亡若說除憂餘受隨遣譬如破竹初節為難若破初節餘節皆隨貪憂亦爾下明觀外及觀內外類亦同然就受念中亦初觀內次外後合十二入中受唯是外法入收故今四念中自受為內他受為外又復意識相應為內五識相應名之為外亦得定受說之為內散受為外於此內外初別後總就心念中亦初觀內次外後總十二入中心唯是內意根攝故今四念中自心為內他心為外又復意識名之為內五識名外亦得定心說以為內散心為外就法念中亦初觀內次外後總內謂心法外者所謂非色非心不相應行及三無為於中觀相悉同初門次辨四懃五門分別一釋其名二定體性三分別行四論先後五廣辨相名字如何言正懃者策修不惰名之為懃懃心不邪說以為正問曰何故念處及根力等皆不言正此獨論之龍樹釋言精進發動喜入邪中為防彼過故偏論正以此正懃多發動故如諸外道多皆策懃而隨邪倒翻離彼過說為正矣次定體性此四正懃皆用精進心數為體體雖是一隨能分四故論說言如一念燈備具四能亦能燋炷亦能盡油亦能熱器亦能破闇正懃亦爾備具四能故得分四問曰彼燈一念四能正懃不爾前後分四云何似喻釋言立喻法不一種或取少分或取多分或復全取今所立喻少分非全不可齊責又精進中亦有一念具四能義如一念道現起之時令已生惑為因不成名斷已生當來惑果遮令不起名斷未生即此道行從來未起今始修起名修未生添助前善令其增廣名修已生行就斯義說如燈矣問曰懃數局唯在善亦通餘義論者不同毘曇法中懃唯在善善大地中精進數故成實法中懃通三性今論善懃簡別餘二說為正矣問曰念處論說有三自性共緣正懃如何大智論中宣說正懃有其二種自性及共言自性者論自釋言為求道故起於四種精進心數名為自性共者論言精進為首因緣生道若漏無漏若色非色如是一切悉為正懃是名為共亦應有緣文略不說所策之行即為緣也次分別行精進之數通策諸行隨行異論門別難計今據一門且分為四四中前二明懃斷惡後二修善惡止善行義之次第惡有已未善有曾當故分四種問曰已惡起已謝往現今無體當何所斷解有三義一已生惡雖謝過去當本起時有其為因生後之義現修對治絕其為因生後之義名斷已生二已生惡雖謝過去現在心邊有得得之斷其現得令其過惡不來屬已名斷已生三已起惡雖滅過去種類續生現修對治絕其種類名斷已生問曰若斷已生種類便得名為斷已生者類在未來何故不名斷未生乎釋言細求可斷種類實是未生但此是其已生種類為別一向全未起者說斷已生問曰已善起之已竟云何可修釋有三義一已生善當本起時有其為因生後之義現修善法令過去善為因義成名修已生二現起得得過去善令不失壞名修已生如見道中十五心邊皆有得生得於前善如是一切三已生善雖起已竟而其種類次第後續於彼種類未起之者策修令起添助前善名修已生問曰彼類其實未起何故說之修已生乎此同前釋為別一向全未起者故助前善名修已生次論先後前離惡中或有先說斷已生惡或有先說斷未生惡是義云何解有五種一約起惑次第分別先斷已生已生麁故後斷未生未生細故如初地障麁而先起是故先斷二地之障細而後起是故後除如是一切二四住無明相對分別無明先成名為已生四住煩惱從緣後起名為未生若從是義先斷未生後除已生未生四住浮麁易遣是故先斷已生無明微細難離是故後除三約煩惱成起分別一切煩惱皆有成起過去煩惱曾起謝往熏於本識無明地中聚積成種名為成就即前煩惱種類續生名為現起現起望前名為未生若從是義亦得宣說先斷未生後除已生是義云何道起之時先修方便遮伏現起令未生者不得現行名斷未生後斷本來所成種子名斷已生四約煩惱及得分別於此門中亦得宣說先斷未生後斷已生是義云何聖道初起先斷心邊煩惱之得令後不續名斷未生以得斷故令過煩惱不來屬已名斷已生五約煩惱因果分別過去煩惱生後名因未來煩惱起前稱果因名已生果名未生就此門中已生未生斷在一時是義云何惑因過去惑果未來道起於中隔絕因果因義不成名斷已生果義不成名斷未生一道兩能故曰一時前二如是後二種中先起未生後增已生更無異說何故如是為明善法先無今有方便習生以先無故先修未生未生起已更修後善添助前善名修已生若就善中久修者說亦有先修已生之義是義云何行有二分一者溫故二者知新此二種中要先溫故然後知新其溫故者名修已生其知新者名修未生又善有二一者自分二者勝進自分已生先修令熟勝進未生後修趣入故知善中亦有先修已生之義次廣辨相離惡行中差別有三一悔過行唯悔已生二防過行唯防未生三斷過行通斷已未是義云何於已作惡起意追變名悔過行於中分別有其三種如地持說過去所犯如法悔除是名過去不放逸行現在所犯即如法悔是名現在不放逸行未來所犯當如法悔是名未來不放逸行此於三世已起惡中生心追悔非悔未生雖悔已生能令彼過後更不續隨義細分亦遮未生悔過如是於未起惡謹意防護令不現起名防過行於中分別有其二種如地持說一現修對治令過不生名為已作不放逸行二當修對治令過不起名為當作不放逸行防過如是斷惑因果令不攝續名斷過行又斷諸惑令不屬已亦名斷過於中分別乃有三階有一種行唯斷現惑不通過未是義云何謂斷同體自性無明緣觀之智觀法唯真無妄想故能令同體自性無明更不牽後名之為斷更無餘義設有餘義非同體治今廢不論有一種行唯斷過未不通現在是義云何謂斷異相麁起煩惱惑起過去說之為因當生為果道起於中隔絕因果絕其往因名斷過去息除後果名斷未來道邊無惑故不斷現有一種行通斷三世一切諸過是義云何過有惑果現有惑得連持屬人現修對治斷彼惑得令不牽後名斷現在令惑因果不來屬已名斷過未離惡如是修善門中兩門分別一約心分別二約修分別心有三種一隨喜心唯慶已生二願求心唯求未生三迴向心通迴已未一切善法而有所向問曰若喜唯慶已生何故經中有念當得生歡喜乎彼可是喜不名隨喜隨喜之心要慶已生約心如是言約修者修有二種一者溫故唯溫已生二者知新唯增未生復有二種一者自分修習已生二者勝進修習未生復有二種一者得修得於已生已生之善種類過去或在未來有得得之名得已生得已生故於彼見諦十五心中唯復得前非前得後二者習修唯習未生於未生善修習令生故四懃如是次辨如意兩門分別一總釋名二辨體相名字如何經中或說為如意足或復說之為如意分如意足者欲等四種求定稱心故曰如意趣定自在其猶脚足名如意足言如意分者分是因義欲等定因定從因稱名如意分名字如是體相云何此四如意定行為主定隨因別故分四種始從欲定乃至慧定言欲定者怖求上靜名之為欲因欲得定故名欲定亦可定心從欲而得果從因稱故曰欲定精進定者懃厭下過懃求上靜名曰精進從進得定名精進定亦可定心從精進得名精進定言念定者地經之中名為心定於定境界守心安住名之為念念能得定故曰念定亦可定心因念而得名為念定守意住緣故復名念言慧定者地經之中名思惟定觀察下過知上勝益名之為慧得定名為慧定亦可定心因慧而得故名慧定而此慧心思惟分別而求上靜是故亦名思惟定矣大智論中說求初禪須修五法欲念精進巧慧一心今如意中略無一心隱顯故爾問曰念處具有三種自性共緣如意云何大智論中說有二種自性及共言自性者解有二種一就所生定行行辨性定數為主定從因別故說欲等二就定因以辨其性如龍樹說欲心為主從之得定乃至思惟以之為主從之得定名為自性共者論言四如意定因緣生道若漏無漏共生善陰悉名如意是名為共准前亦應有緣如意文略不說次解五根四門分別一釋其名二辨其相三論次第四約位分別名字如何所謂信根乃至慧根於境決定名之為信練心於法名之為精精心務達說以為進守境名念住緣曰定觀達稱慧此之五種宿習今成能生曰根名字如是次辨其相信根之中開合不定總唯一種或分為二信因信果如地經說信菩薩行是信因也信諸佛法是信果也大乘既然小乘亦爾或分為三謂信三寶或分為四如成實說四不壞信信佛法及與僧戒是其四也或分為五謂信三寶信因信果或分為六信佛法僧信因信果信第一義或分為八如地持說信佛法僧諸佛菩薩神通之力即以為四信種種因信種種果通前為五信真實義通前為六信其得義信得方便通前為八無上菩提是得義也菩薩學道是得方便廣則無量精進根中義亦不定總之唯一或分為二謂身與心二種精進或說為三如地持說一弘誓精進二攝善法三利眾生如彼廣說或說四種如前四懃或說五六七八九十並如地持念根之中義亦不定總之唯一或分為二一者聞持謂持教法二者義持能持義法或分為三謂念三寶真實功德或分為四念佛法僧念第一義或分為六謂六念心念佛法僧戒施及天是其六也或分為八如龍樹說於前六上更加二種念出入息及與念死是其八也或分為十如龍樹說前八種上更加念身及與念滅是其十也念求出世寂滅之樂名為念滅或分十一如地經說念佛法僧念菩薩念菩薩行念波羅蜜念十地念不壞力念無畏念不共法乃至不離念一切智是其十一前之四種念其所學次有三種念已所行後之四種念已所成廣則無量定根之中義亦不定總之唯一或分為二世及出世世俗淨定名為世間無漏出世亦得分三一有覺有觀謂初禪等二無覺有觀謂中間禪三無覺無觀謂二禪上一切三昧或分四種所謂退住勝進決定是其四也此義如前八禪章中具廣分別或說五六七八九十如地持論禪品中說廣則無量慧根之中義亦不定總之唯一或分為二一世諦緣二第一義緣又漏無漏世出世等皆得分二亦得分三謂聞思修又涅槃中宣說般若毘婆舍那及與闍那亦是三種般若是慧毘婆是觀闍那是智般若別相知於世諦毘婆總相知第一義闍那破相破離有無知一實體三有多門且舉斯耳或說四種聞思修證或說五六七八九十如地持論細分無量體相如是次論次第五實同時今隨修相且論次第信為行首故先明信因信造修故次精進以精進故於法不忘故次明念以有念故住法不動故次明定以心靜故慧得照明故後明慧次第如是此五經中慧為正主餘四伴從問曰道品用慧為主念處是慧列之在前五根之中用慧為主何不先列彰之於後釋言辨法有二次第一說次第先主後伴二修次第先劣後勝道品行中先列念處是說次第今五根中後說慧根是修次第又慧有多能一能開始故道品中先明念處二能趣終故五根中列之於後更有異義後當辨釋次約位分理實此五遍通始終隨相且分如雜心說在初業地名為信根見道已前名初業地於出世道能信順故在於見地名精進根於見道中起行速故在於薄地名為念根斯陀含人守心住緣薄煩惱故在離欲地名為定根阿那含人得八禪故在無學地名為慧根阿羅漢人得究竟故將小類大其義亦同五根如是五力如根次解七覺四門分別一釋其名二定體具三分止觀四明次第名字如何經中說之為七覺分亦名覺支無漏聖慧名之為覺念等七種覺中差別名分名支亦可無學聖智名覺念等七種能為彼因名分名支問曰三十七道品法通是覺分齊是覺支何故此七偏名覺支七覺修道隣於無學以此近果為因相顯故偏對覺說支說分名義如是次定體具三義分別一對果分別名果為覺此之七種但是覺支而不名覺與果作因故名覺支非是果體故不名覺二就七行相對分別擇法一種是覺非支體是智慧故得名覺非慧因故不名覺支餘六是支而不名覺與覺作因故得名支非是慧體故不名覺三約修位而為分別此之七種成總修位別為總因俱得稱支就此門中擇法一種是覺亦覺支體是智慧故得名覺成總修位故名覺支餘非智慧故不名覺成總修位故得稱支論中所辨當此一門次分止觀定覺是止猗捨助成擇法是觀精進及喜二法助成念則俱調問曰於八正道中精進通策何故此中念則俱調釋言互從理亦應齊但諸行門義意各異八正見道見道速疾精進之心於速力強故用通策七覺修道修道容裕止觀須等念能俱調是故用之通調止觀次論次第如成實說學人失念則起煩惱繫念善處方能離過故先明念繫念先來所修正見明則名擇法故次明之懃擇不捨則名精進是以次辨以精進故煩惱減少心則歡喜故次明喜以心喜故身得猗樂故次明猗身猗樂故心得寂定故次明定此定即是金剛三昧以得此定不沒不發其心平等故次明捨又以此定得無學果斷憂離喜名之為捨故後論之問曰向說慧能開始故道品中先說念處復能趣終根力等中慧為最後今七覺中擇法是慧何故不然置之第二釋言智慧備有多義有能開始義如前解復能趣終亦如上釋智為行主主須導引故先明念主須隨從故後宣說精進喜等又復智慧由因故生故先明念復能生他故後宣說精進喜等七覺如是次解八正四門分別一總釋名二定體具三分三學四三慧分別名字如何言八正者始從正見乃至正定此之八種通故名道離邪曰正問曰向前七覺等行皆不名正此獨云之龍樹釋言行道入法懼入邪中故須論正又此八道入聖之始與翻邪之初辨正義顯故偏云正名義如是次定體具三義分別第一總約見位分別此之八種成總見位別為總因通得名分於此門中正見一種亦是道亦道分正見道體故得名道成總見位故名道分餘之七種直名道分而不名道非正道體故不名道成總見位故名道分二就八行相對分別正見一種直可名道不名道分正見道體故名為道簡體異具故不名分餘之七種直名道分而不名道義如前解三望果分別菩提名道此之八種與道作因通名道分次分三學於此門中先分三學後論次第八中正語正業正命是其戒學正念正定是其定學正見正思是其慧學問曰戒中三種何別別有三種一離瞋癡所起口業名為正語遠離瞋癡所起身業名為正業離貪所起身口二業名為正命二離三毒所起口業名為正語遠離三毒所起身業名為正業離四邪命名為正命是義云何如龍樹說一離下口食謂不種殖合和諸藥治生販賣以求活命二離仰口食謂不占相日月星宿吉凶等事而求活命三離方口食謂不謟媚豪勢貴勝通致使命巧言多求而自活命四離四維口食謂不習學種種呪術卜算吉凶畫師泥作諸伎藝等而自養活離此四種名為正命三如龍樹說以無漏慧離口四過名為正語離身三邪名為正業離五邪命名為正命言五邪者一為利養詐現奇特異人之相此一身邪二自說功德以求他利三占相吉凶為人宣說四者高聲其威嚴令人敬畏以取其利五自說己所得利養以動人心此即是其因利求利此後四種是其口邪就定學中正定為主正念助之就慧學中正見為主正思助之精進通策問曰地持開分六度以為三學精進屬戒今此何故通策三學釋言互從理互應齊但地持中為以三義統攝六度精進入戒若以四義統攝六度精進亦別故彼相續解脫經中說前三度以為戒學禪為定學波若慧學精進通策三學如是次第云何如成實說出家求道先須受戒是故先明正語正業及與正命由戒心住故次明其正念正定由定發慧慧有麁細麁者聞慧說為正思細者修慧說為正見又復麁者在於世間未能見理說為正思細者出世能見於理說為正見精進遍通此行次第不依八正說之次第次就三慧分別八正如成實說正見聞慧正思思慧餘六是修修中先須持戒離過以持戒故得三道分正語正業及與正命次修善法修善須懃先明精進由進攝心次明正念以念法故便得正定良以八正義有多途種種異辨皆得無傷非可一定上來第二別解道品第三約對九法分別如涅槃說若於三十七道品法知根知因知攝知增知主知導知勝知實及知畢竟名淨梵行此九乃是攝道之法其義云何釋有四門一就同時心法分別二就出世純熟行中隨義分別三就大乘從始至終次第分別四從小入大次第分別言就同時心法別者九中前八是道品行後一是其道品行果前八猶是十通地中八種心數十通大地名如上列除想及憶餘八是也八中根本是其欲數欲能起行故說為根因是觸數觸能和合發生道行故名為因攝是受數受能納法故名為攝增是思數思能起作令道增長故說為增主是念數一切諸行皆隨念轉是故說念以之為主導是定數定能導引出世聖慧故說為導勝是慧數諸行中上故名為勝實者是其解脫之數能令諸行脫離虛妄故名為實問曰心法乃有眾多以何義故偏論此八餘者不舉釋言今為九門辨義若舉多數行則無量後三門中亦復可以九義分別為是不彰且論此八從斯八種獲得涅槃名為畢竟次就出世成就行中隨義分別前八行修後一行果就前八中道起依欲樂欲是其眾行根本故名為根問曰經說一切善法皆不放逸以為根本今乃說欲其義云何經自釋言欲是生因不放了因今說生因故論欲耳問曰經說三十七品佛為根本今乃說欲義復云何經言眾生初知道法佛為根本若自證得欲為根本今論出世自所證行是故宣說欲為根耳依欲起修修必託緣觸對前緣而生行心故名為因於此分中汎說諸行因前起後悉名為觸非唯觸數行別不同略有九對如經具辨一因信近友名之為觸二因近友得聞正法名之為觸三因聞法身口意淨名之為觸四因業淨獲得正命是名為觸五因正命得淨根戒名之為觸六因淨根戒樂寂靜處名之為觸七因樂靜能善思惟八因思惟得如法住九因如法住得三十七品能壞無量諸惡煩惱是名為觸由觸生受攝因受攝法故名為攝又受因緣生諸煩惱三十七品能破壞之故名為攝由煩惱受攝起道故因思善惟懃修習道破諸煩惱故名善思以之為增三十七品破諸煩惱要賴專念是故名念以之為主譬如四兵隨主將意道品如是皆隨念主以入定故能善分別一切法相是故名定以之為導三十七品分別法相智為最勝是故名慧以之為勝又慧力故煩惱消滅如世間中四兵壞怨或二或一勇健者能道品如是智慧力故能破煩惱故名為勝雖因修習三十七品獲得四禪神通安樂不得名實若壞煩惱證解脫時乃名為實三十七品發心修道雖得世樂及出生樂四沙門果及以解脫不名畢竟若能斷除三十七品所作之事名大涅槃如是涅槃方名畢竟次就大乘從始至終次第分別於法初起善愛念心即是欲也欲名為根因善愛念親近善友名之為觸觸名為因因近善友聽受正法名為根取因近善友能善思惟故名為增因是四法能生長道謂念定智是則名為主導勝也因是三法得二解脫斷除愛故得心解脫斷無明故得慧解脫是名為實如是八法究竟得果名為涅槃是故涅槃名為畢竟次就從小趣大分別發心出家名之為欲欲名為根白四羯磨名之為觸觸名為因受二種戒名之為受受名為攝言二戒者一是波羅提木叉戒遮防性罪二淨根戒遠離遮過修習四禪名之為增得須陀洹果斯陀含果名之為念念名為主以此位中守心離過故名為念得那含名之為導親能導起無學果故得羅漢果名之為勝勝前果故得辟支果名之為實真是麒麟獨一行故得大菩提名為畢竟道中極故道品如是淨法聚因中第一釋名言賢聖者和善曰賢會正名聖正謂理也理無偏那故說為正證理捨凡說為聖矣此賢與聖同異有三一同體名異其猶眼目以同體故莫問始終皆名為賢並得稱聖問曰若言始終皆聖如小乘中見道已前七方便人未有聖德經論名凡以何義故得名為聖釋言此等雖復未有真聖之德修學聖道似聖名聖故論說言因緣聖人名為凡夫說為聖人二賢聖體別別有五種一就離過成善分別離惡名賢如受五戒防禁五惡便名賢者具善稱聖故涅槃云具七聖財名為聖人謂信慚愧戒施聞慧又云具足聖定戒慧故名聖人第二約就三業分別身口意調善名之為賢內心真正說以為聖三就自利利他分別愛憐眾生化行純善名之為賢自行真正說以為聖故涅槃中宣說自利以為聖行四約境分別事中調善名之為賢證理捨凡說以為聖故涅槃云得聖法故名為聖人何者聖法常觀諸法性空寂故五約位分別見道已前調心離惡名之為賢見諦已上會正名聖故仁王中地前并名為三賢地上菩薩說為十聖此是第二賢聖分別三通局分別賢通聖局以賢通故從始至終皆名為賢故經說言賢者舍利弗賢者須菩提等以聖局故見道已前名為凡夫見諦已上方得名聖名義如是次辨其相賢聖眾多要攝唯四所謂聲聞緣覺菩薩及與諸佛佛後別論今就因門且辨前三先解聲聞曲有五門一釋其名二定其相三對大分別四對緣覺中乘分別五當相分別初釋其名聲聞名義汎解有三一就得道因緣以釋如來所說言教名聲飡聲悟解故曰聲聞故地論言從他聞聲而通達故名聲聞矣二就所觀法門以釋如地論說我眾生等但有名故說之為聲於聲悟解故曰聲聞三就化他記說以釋如法華說以佛道聲令一切聞故曰聲聞三中前二是小聲聞後一菩薩隨義以名名義如是次定其相如地論說聲聞之人有五種相一者因集過去所修狹劣善根以之為因今依起行故曰因集故地論言修小善根但依自益名因集矣修小善根是其劣也但依自益是其狹也二者畏苦深厭三界樂求疾滅三捨眾生無大悲心四者依心依師教授不能自悟五者是觀但能觀察眾生無我成聲聞乘五中前三對大明小後二對中以彰其小問曰成實宣說聲聞見二無我彼以何故但言觀察眾生無我此義隱顯如前無我章中具釋次對大分別如法華論宣說聲聞有其四種一種性聲聞是人本來常習小法小性成就於最後身值佛出世樂欲小法佛依為說證得小果從本立稱名種性聲聞二退菩提心聲聞是人過去曾習大法流轉生死忘失本念於最後身值佛出世樂欲小法佛依現欲為說小法證得小果本學大乘今退住小名退菩提心聲聞三增上慢聲聞於小法中未得謂得未證謂證此實凡夫四應化聲聞謂諸菩薩隨化示小四中前二是實聲聞後二非實於前二中種性聲聞於佛一化決定住小不能入大是故此人望後亦名決定聲聞未來無餘涅槃之後心想生時方能向大退心聲聞初雖住小以本習故終能入大故法華云除先修習學小乘者我今亦令入是法法中對大如是次對緣覺中乘分別經說聲聞緣覺之別略有二種一約所觀法門以別觀察四諦而得道者悉名聲聞觀十二緣而得道者皆稱緣覺若從是義聲聞人中乃至七生須陀洹人於最後身出無佛世藉現事緣而得道者亦名聲聞此聲聞中細分有二一聲聞聲聞是人本來求聲聞道樂觀四諦成聲聞性於最後身值佛為說四真諦法而得悟道本聲聞性今復聲聞而得道故說之以為聲聞聲聞二緣覺聲聞是人本來求聲聞道觀察四諦道悟初果以鈍根故於現在世不得涅槃天上人中七返受生於最後身不值佛世藉現事緣而得悟道以藉事緣而得覺故說為緣覺本聲聞性觀察四諦而得道故說為聲聞是故名為緣覺聲聞此是第一約對所觀法門以別二約得道因緣以別從佛聲聞而得道者悉名聲聞藉現事緣而得道者皆稱緣覺若從是義聲聞人中從佛聞說十二緣法而得道者亦名聲聞此聲聞中細分有二一聲聞聲聞義如前解二緣覺聲聞是人本來求緣覺道常樂觀察十二緣法成緣覺性於最後身值佛為說十二緣法而得悟道本緣覺性今復聲聞而得道故說之以為緣覺聲聞如迦葉等則其人也對中如是次第五門當相分別於中有二一通相以論二隨別解釋通相論中開合不定增數辨之或總為一謂三乘中一聲聞乘或分為二謂賢與聖見諦道前調心離過名之為賢見道已上證理成德說以為聖或分為三三有三門一約三慧以說三種謂聞思修五停心觀親依教起說為聞慧總別念處去教已遠繫意思察身受心法判為思慧以此欲界想心觀行未依定起故不名修煗頂已上依於禪定修慧而起判之為修二約外凡內凡及聖以別三種五停心觀總別念處判為外凡𤏙等四心說為內凡見道已上說以為聖義如後釋三約方便學無學道開分為三見道已前修七方便名方便道五停心觀總別念處煗等四心是七方便苦忍已上於理專求說為學道阿羅漢人於理息求名無學道問曰煗等亦求於理以何義故不名學道釋言通說彼亦是學於中別分彼學不專又學不成故不名學問曰修學其義相似煗等四心學意不專學行不成不名學者修心不專修行不成以何義故三慧門中判為修慧釋言修學並有通局學中通者依三學門一切修學戒定慧等亦得名學是則𤏙等亦得名學學中局者苦忍已上學心專精學行成就方名為學煗頂忍等學未專成故不名學修中通者依三慧門依聞依思所起諸行齊名為修是則煗等俱得名修修中局者須陀果後於諦重觀方得名修餘者隨義更與異名不得名修齊釋如是隱顯論之修寬學狹不得齊類修云何寬世俗八禪皆修慧攝𤏙等並依禪定修起故得名修學云何狹學唯望理𤏙等於理始學觀察未專未成故不名學問曰何故修通世俗學唯望理釋言修者具有兩義一修習義於未得法修習令起二修治義於已得法修治令得凡夫本來已得禪定後起染污或令不淨修令淨故望世俗八禪定等得名為修學者唯是故習之義於未得法故習令起出世聖道由未來得習學方證故望聖道說之為學於已得法學義微隱故於世俗曾得之法不說其學隱顯且爾或分為四四有兩門一約道說四謂方便道見道修道及無學道是其四也苦忍已前修七方便道名方便道見道修道其義云何入聖之初於四真諦推求明白名為見道於四聖諦重慮增進說為修道位分何處若依成實入無相位名為見道故彼論言信法二人入見諦道名無相行世第一後須陀果前空觀無間名無相行若依毘曇苦忍已去十五心頂名為見道言十五者斷見諦惑有十六心謂八忍八智八忍無礙八智解脫彼斷欲界見諦煩惱有四法忍以為無礙謂苦法忍乃至道法忍有四法智以為解脫謂苦法智乃至道法智斷上見惑有四比忍以為無礙謂苦比忍乃至道比有四比智以為解脫謂苦比智乃至道比此十六中前十五心是須陀向判為見道末後一心是須陀果見道不收為是不說見道如是問曰煗等亦觀四諦以何義故不名見道彼雖學觀而未能見為是不取斯陀行後乃至那含金剛已還定判修道重緣諦理斷修惑故須陀洹果毘曇法中判為修道成實法中文無定判唯義推之亦判為修此云何知彼論說言信法二人入見諦道名無相行不言入見名須名須陀洹明知須陀是修非見又毘曇中判為修道成實不非明知共用論判如是以理細推彼須陀果亦見非見亦修非修云何是見復言非見見有二種一推求義二明白義彼須陀果證斷見惑迷諦闇盡照諦明白故得名見以是見故大智論中名為見地又須陀果於大乘中義當初地地經論中宣說初地名為見道明知須陀得說為見然須陀洹是其證果息觀之處暫止推求於見不順以是義故復言非見以非見故論中判之以為修道又須陀洹於大乘中義當初地滿足之心地持宣說初地滿心為修慧行明知須陀是修非見云何是修復言非修修有二種一於諸諦傍觀增明名之為修二於諸諦重觀增明進斷修惑故名為修彼須陀果出離諦惑容裕之邊傍修寬多現在唯緣道下一行未來傍於四諦十六聖行之中悉得增明隨所欲觀悉明見故行從是義故得名修以是修故論名修道未於四諦重慮觀察進斷修惑故名非修以非修故論名見地不名薄地正義如是有人宣說須陀洹果證斷見惑定屬見道不得名修是義不然若須陀果證斷見惑偏名見者彼羅漢果證斷修惑應名修道彼不名修須陀似彼何勞致疑阿羅漢果名無學地問曰向說須陀洹果證斷見惑亦見非見兩義不定阿羅漢果證斷修惑亦復如是不定以不釋言羅漢經名無學不名為修以義細推亦修非修是義云何修有二種一於諸諦重觀增明名之為修二於諸智傍修增明說之為修彼阿羅漢諦觀滿足不更增進故名非修以非修故經名無學而阿羅漢無學心邊傍修諸智皆令增明故得名修以是修故雜心宣說無學心現能令一切諸德增明名為大明發彰修矣問曰前說須陀洹果亦修非修得類羅漢亦是無學非無學不釋有同異言其同者須陀洹果亦修非修義如上辨彼阿羅漢亦是無學亦非無學於理息求名為無學於論三昧神通等事猶須故習故名為學言其異者須陀果後別有斯陀阿那含等以為正修須陀簡彼名為非修於小乘中羅漢果後更無無學不得簡彼說阿羅漢為非無學此是初門約道分四二約果說四果謂須陀斯陀那含及阿羅漢辨此四中曲有三門一釋其名二定別其相三明制立名義如何須陀洹者是外國語義釋有三一當名正翻名修無漏如涅槃說須名無漏陀洹修習以修無漏名須陀洹二隨義傍翻名為逆流逆生死流三途生死永不受故三隨義傍翻亦名觝債將拒三途因而不受果故曰觝債斯陀含者亦外國語義釋有二一當名正翻名為輕薄形前立稱欲界九品修惑之中斷六品在故云輕薄二隨義傍翻名曰頻來簡後為目欲結未盡於欲界中頻數受身不如那含一去不還故曰頻來舊翻經中悉彰此名阿那含者亦外國語此云不還形前受稱欲界結盡不復來生故曰不還阿羅漢者亦外國語外國語中三名相通一阿羅訶此云應供二阿盧漢此云殺賊三阿羅漢此方正翻名曰不生隨義三翻傍說為無著無著因亡於三界法不復愛染不生果於襄於三界地不復愛受身此四隱顯理實含通以含通故俱名須陀乃至俱名為阿羅漢如涅槃說以此四種皆修無漏同逆生死並能觝債是故一切俱名須陀皆薄煩惱是故一切通號斯陀於所斷離皆悉無還是故一切通名那含皆有無著不生之義是故一切俱名羅漢為分賢聖隱顯彰名是故初果偏名須陀乃至第四偏字羅漢等分賢聖何故初果偏名須陀乃至第四偏字羅漢亦有所以其義云何超凡入聖先修無漏是故初果偏名須陀無漏轉增能薄煩惱是故第二偏號斯陀煩惱轉薄於欲不生是故第三偏名那含不生窮極永出諸有是故第四偏名羅漢又修無漏明習道因薄煩惱者明證誠果因先果後義之次第是故初果明修無漏其第二果明薄煩惱前薄煩惱明其因亡不還果喪因先果後亦是次第故第三果明其不還前不還果明苦分盡不生全盡從分至全亦是次第故第四果明其不生問曰此名局在小中亦通大乘釋言若入隱顯論門偏在小乘若入通門大中亦有如涅槃說并亦能修習無漏住薄不還不生義故名義如是次第二門別定其相須陀有三一者守果依如毘曇唯第十六道法智心名須陀洹若依成實無相行後順舊之智名須陀洹餘者悉非以此證果蘇息處故二者攝因前七方便及見道心趣向須陀以終攝始果因從果皆屬須陀三者進向須陀果後進斷欲結有六無礙五解脫道來未至後果以始攝終皆屬須陀今此四中通攝三種合為須陀以其不分行果別故斯陀含者汎解亦三一者守果欲界修治有九無礙九解脫道第六一品解脫道心是斯陀含餘者悉非以此證果蘇息處故二者攝因須陀果後進斷欲界六品修惑有六無礙及五解脫趣向斯陀以終攝始以因從果皆屬斯陀三者進向斯陀果後進斷欲結有三無礙二解脫道未至那含以始攝終通名斯陀依涅槃經此三種人通名斯陀觀方已行今此四中唯分守果及與進向以為斯陀亦以不分行果別故攝因一種收屬初果為是不取阿那含者亦有三種一者守果欲界修治九解脫中第九一品是阿那含以此證果蘇息處故二者攝因斯陀果後進斷欲結後三微品有三無礙二解脫道趣向那含以終攝始以因從果皆屬那含三者進向那含果後進斷初禪乃至非想一切修惑除非想地第九解脫其餘一切無礙解脫以本攝末通名那含今此四中偏分守果及與進向為阿那含亦以不分行果別故攝因一種推屬前果為是不取阿羅漢者有其二種一者守果非想一地九解脫中末後一品是阿羅漢餘者悉非以此無學證果心故二者攝因那含果後進斷初禪至非想結一切無礙除後一品解脫道心其餘解脫趣向羅漢以終攝始以因從果皆屬羅漢羅漢果後無上可趣故無趣向今此四中偏分守果以為羅漢攝因一種收屬那含為是不取問曰何故初果之中攝因從果餘不如是釋言於彼初果之前更無餘果可以推屬故攝初從後後三果前有果可推故不從後問曰何故一切進向皆屬前果而不屬後釋言起後進向道時前果之得猶成未捨故從前名後果之得未成未現故不從後又復從後便壞四果差別之義故不從後云何壞乎若攝前向以從後果斯陀住薄雜不薄義那含不還雜有還義羅漢不生雜有生義故名為壞若攝進向以從前果不壞須陀修無漏義不壞斯陀住薄之義不壞那含不還之義不壞羅漢不生之義故須屬前又復四果純淨功德出障處說前向未純故不從後又若攝向以屬後果聖人便有增上慢過云何增慢未薄之處已生薄想未不還處生不還想未不生處生不生想故名增慢以斯多妨是故一切進向之道四果別分故屬前果而不從後問曰從後若有多過何故初果攝向從後此如上釋初果已前無果可屬故牽從後問曰若言初果之前無果可屬攝向從後餘前有果推其後向而屬前者彼八禪中初禪已前更無禪定彼未來禪可屬初禪二禪已上乃至非想前有禪故彼一切禪方便道中無礙解脫應屬下地非上禪收釋言應齊立義左右不可全同云何左右彼八禪定約果分業一切方便與根本禪同牽一果故悉從後四果辨義分果異因故前方便推屬前果分相如是次第三門制立四果聖果細分應有無量今以何故定立此四依毘婆沙多義制立不可具論今此略以五義制也一約出觀以制四果凡是制果必約出觀何故而然出觀之處生得證想故就制果云何得知緣覺之人修道斷結與聲聞同以不數出不制多果明知聲聞制立多果正由數出何故緣覺不數出觀不制多果聲聞偏爾緣覺利根以利根故煩惱輕薄如人大力擔輕不息緣覺如是聲聞鈍根以鈍根故煩惱深重如人小力擔重劬息聲聞如是以劬息故制立多果斷除三界見惑窮處其必出觀就此出處制立初果問曰何故此處必須出觀釋有兩義一創斷見惑多用功力疲弊故出二斷見惑超凡成聖永絕三塗慶嘉故出除斷欲界六品修惑亦必出觀故就此處制第二果何故至此復須出觀解亦兩義一由此惑麁強難息斷之用功疲弊故出二離麁過慶嘉故出斷除欲界修惑窮盡亦必出觀故就此處制第三果何故此處復須出觀亦有兩義一斷欲界貪欲瞋恚慳忿嫉妬無慚愧等諸麁煩惱用力增多疲弊故出二離麁過慶嘉故出斷上二界一切結盡亦必出觀生其四智究竟之想故復約此制第四果何故此處復須出觀亦有兩義一斷上界一切煩惱用力增多疲蔽故出二永絕生死究竟無學慶嘉故出以此四處必定出觀故就制果餘出不定故不制果問曰何故斷見諦惑要盡方出斷修數出釋有兩義一見諦惑迷心易滅其猶折石不假中息而能斷盡如人下坂易故不息修惑難除如絕藕糸一觀相續不能斷盡故須數出如人上山難故劬息二見諦惑能感三塗增上苦報畏苦情猛為是不息如行嶮地走亦不息修惑能招人天生死人天優遊厭畏心弱是故數息如無畏處少走多息問曰等是修惑之中何故斷除欲界修惑中息制果上界不爾解有三義一欲界惑凡夫多起習使力強難可制斷故須中息上界煩惱凡夫本來起之希小使力輕薄不假中息亦能斷盡二欲界惑多難可斷盡故須中息上界惑少不息能盡彼云何少瞋恚慳嫉無慚愧等彼處無故三欲界煩惱二因緣起一者因力不斷使性及助思惟二者緣力所謂色聲香味觸等以是二力起惑難斷故須中息上界煩惱雖從因起緣力微少易可截制不息能盡不息盡故不制多果問曰等是欲界之中何故斷除六品惑盡方息制果斷後三盡制一果乎釋言前六過是麁重聖人於此厭畏增強故盡方息後三輕微厭畏情少故後別斷制一果矣又麁易斷倍盡方息故斷前六共制一果細難捨遠故斷後三立一果耳若爾上界煩惱轉細轉難捨離應制多果此如前釋更有餘義後番論之此一義竟二約四表制立四果斷除見惑示相表制立初果又斷見惑永絕三途出惡趣表故立初果欲界此九品修惑之中前之六品其性麁重能發無作斷除彼結出無作表故就此處制第二果欲界地中有其不善斷後三微出不善表故就此處制第三果上界煩惱性是染污無記之法斷除彼故出離染污無記之表故就此處制第四果此兩義竟三約四流制立四果如毘婆沙說斷絕見流制立初果於欲流中斷其小分立第二果欲流全盡立第三果斷絕有流及無明流立第四果問曰何故斷絕欲流別立二果斷有無明共立一果以欲流中麁細易別故開分二有及無明麁細難分故合為一此三義竟四約四生制立四果亦如論說對捨濕生及與卵生制立初果此二多在畜生道故離胎少分立第二果全捨胎生立第三果永出化生立第四果此四義竟五對五趣制立四果亦如論說出下三趣制立初果對人少分立第二果全捨人道立第三果出離天道制第四果亦可捨人及天少分立第三果全出天道立第四果制立如是上來增數四門分別或分為五一者外凡五停心觀總別念處事中安心未觀諦理名之為外具足死凡鄙之法故名為凡二者內凡煗等四心學觀諦理得聖人性故名為內凡法未捨故稱為凡三者見道四者修道五無學道或分為六如涅槃經迦葉品說彼說恒河有七眾生涅槃河中有七種人始從常沒乃至俱行初一常沒賢聖不收後六是其賢聖所攝即就此義以分六種五停心觀乃至煗頂通攝以為出已還沒忍世第一名出已住苦忍乃至須陀洹果名為觀方斯陀行後盡那含行名觀已行阿那含果盡羅漢向名行已住阿羅漢果名為俱行何故初分名出已沒於此位中樂求解脫故名為出分未決定遇惡知識退起諸過沈沒惡道名出已沒退起何過念處已前有惡斯起煗頂中退經論不同依如毘曇除一闡提餘惡悉起依涅槃經除其四重五逆謗法及一闡提但起十惡及餘遮罪何故忍及世第一法為出已住出如前釋堅守正觀不退起惡不墮惡趣故名為住故涅槃云住忍法時當知無量三惡道報皆非數滅更不受故又經說言世上正見者終不墮惡道彼名忍等為上正見若依成實煗心已去皆名正見斯不墮惡齊得名住何故苦忍至須陀果名為觀方觀四諦故問曰煗等齊觀四諦以何義故不名觀方偏名苦忍至須陀果為觀方乎釋言煗等觀而未見故不與名苦忍已去觀於四諦獲得四事故偏名之云何為四一住堅固道所有五根無能動者二能遍觀察悉能呵嘖內外煩惱見疑無明親迷諦理名內煩惱貪瞋慢等依諸見生不親迷理名外煩惱三能如實見所謂忍智八忍推求八智決了四能壞大怨謂破四倒以何義故斯陀行後名觀已行依前諦觀繫心修道為斷欲界貪欲瞋恚愚癡憍慢故名為行以何義故那含果後名之為住經釋有六一在色界及無色界而受身故名之為住二不受欲界人天地獄畜生餓鬼故名為住三斷無量結餘少在故名之為住四遠離二愛慳貪瞋恚故名為住言二愛者一是色愛愛染妻色二者欲愛著餘五欲五不造作共凡夫事故名為住此名婬欲為共凡事六自無所畏不令他畏故名為住自無惡行不畏苦果故自無畏於諸眾生不惱害故不令他畏何故羅漢名為俱行水喻世間陸喻出世是阿羅漢能觀煩惱到於涅槃是故名為水陸俱行或分為七見諦道前隨行分三謂聞思修義如上判苦忍已上隨果分四謂須陀洹乃至羅漢亦如上辨又依大品三乘共地亦得分七一乾慧地謂五停心總別念處不定聞思未得定水而自沾潤故名為乾二者性地煗等四心學觀諦理得聖人性故名性地三八人地見諦位中具修八忍名八人地四者見地須陀洹果見諦周盡名為見地五者薄地斯陀行後漸斷欲結名為薄地六離欲地那含果後超出欲過名離欲地七阿羅漢地此等如前三乘地中具廣辨釋或分為八謂四向果修因趣果名之為向成德遂因說以為果果向細分乃有無量今據一門且分為八八名是何謂須陀向至羅漢向須陀洹果至羅漢果於中略以六門分別一辨定其相二就有漏無漏分別三就有為無為分別第四約就禪地分別五明超越不超越別第六明其退不退義其相如何依如毘曇從五停心至道比忍名須陀向道比智心名須陀果若依成實從初盡於無相位來名須陀向無相位後順舊觀心名須陀果彼於四諦總觀不別為是不說道比忍等以之為向道比智心以之為果須陀果後進斷欲界六品修惑有亦無礙五解脫道名斯陀向末後一品解脫道心名斯陀果斯陀果後進斷欲果七八九品修道煩惱有三無礙二解脫道名那含向末後一品解脫道心名那含果那含果後進斷初禪至非想結除非想地末後解脫其餘一切無礙解脫名羅漢向斷非想結最後解脫名羅漢果相別如是次就有漏無漏分別須陀洹向論者不同若依毘曇世第一前一向有漏苦忍等心一向無漏若依成實聞思位中想心觀行緣事破我相似無漏性是有漏煗等四心觀見諦空漸斷諸結雖能如是猶為有心之所間隔判之以為雜相無漏無相位中一向無漏須陀洹果定是無漏斯陀含向斯陀含果阿那含向阿那含果阿羅漢向依如成實一向無漏唯無漏道能斷結故若依毘曇性是無漏隨義兼論通漏無漏是義云何斯陀向等有隨聖智斷結名之為正等智斷結說以為隨正是無漏隨是有漏問曰一切悉具二種有不具者釋言齊具問曰有人純用聖道而斷煩惱云何有隨有人純用等智斷結云何有正依同修互相成故云何相成用無漏道斷下煩惱即成上地有漏功德若用等智斷下煩惱亦成上地無漏功德所以齊具阿羅漢果一向無漏問曰斯陀那含果中依如毘曇並說等智以為隨果說此隨果以為有漏阿羅漢果何以故不然偏名無漏釋言等智以為隨果於非想結全無治能故無隨果無隨果故純名無漏有漏無漏分別如是次就有為無為分別戒定慧等是其有為數滅功德是其無為此二若就滅道分別有為功德悉名為向無為功德盡判為果若就四向四果分別向中具有有為無為果中亦然問曰向中既具二種有為無為何者正向何者非正解有兩義一同類分別有為無為二種之向別望有為無為二果各有正義其相云何有為之向望有為果同類相生故得名正又到果時得彼因中有為功德共成一果故亦名正向中無為望無為果同類相成名之為正又至果時得彼因中無為功德共成一果故亦名正二強弱分別因中有同為趣果力強判為正向無為無力判為隨向是義云何因中有為修習之力能生果中有為功德故名為正復能斷結趣向果中無為功德故望彼德亦得名正無為功德在向名隨無前二能故不名正問曰果中有為無為二種德中何者正果解亦兩義一同類相望俱是正果果中有為正從向中有為行生名為正果果中無為正攝因中無為德成故亦名正第二約對求心分別無為正果有為隨果何故而然聖人源為涅槃修道無為正是賢聖所求故是正果有為所厭故非正果良以有為是所厭離非正果故煩惱盡已并道亦捨無為所欣是正果故畢竟求證有為無為分別如是次就禪地以辨其相依如成實攝末從本禪地有九所謂八禪及欲界中如電三昧分末異本禪地有十於初禪中別分中間通餘說十若依毘曇攝末從本禪地有八所謂八禪彼宗不說欲界有定故但有八分末異本禪地有十於初禪中別分未來及與中間通餘說十禪地如是依如成實四向四果並依初禪至無所有以此七處無漏所依是故名為七依定矣并依欲界如電三昧除非想地問曰毘曇宣說空識無所有處不發見解成實何故宣說初果及與初向同依無色宗別不同立義各異依如毘曇無色不緣下有漏種為苦集觀亦不緣下有漏對治為滅道觀是故無色不發見解成實得緣故依無色亦發見解又問非想何故不依無無漏故問曰成實宣說非想無漏心後入滅盡定云何說言非想地中無無漏乎釋言非想但有順舊遊觀無漏無其增觀斷結無漏為是不依何者順舊遊觀無漏先用下定發無漏慧觀非想地苦無常等然後用彼非想地心緣前所觀苦無常等名為順舊遊觀無漏以此心微推求力薄是故不發增觀無漏若依毘曇須陀斯陀二果及向在未來禪不通餘地良以此等欲結未盡未得餘禪所以不依阿那含向或六地攝根本四禪未來中間其次第人必依未來彼次第人欲結未盡未得餘禪為是不依超越之人或依未來乃至四禪依未來禪入見諦道則未來攝乃至依於四禪入見則四禪攝彼宗四空不入見道為是不依阿那含果亦六地攝與前相似其次第人亦未來攝何故而然彼次第人用未來禪所發無漏為無礙道斷欲界結盡已還用彼禪所發無漏為解脫道故未來攝不用餘禪所發無漏斷欲界結是故此果不在餘種超越之人或未來攝乃至四禪義同前解阿羅漢向或九地攝根本四禪未來中間及三無色或十地攝加非想地無漏正向則九地攝若通有漏隨向說之則十地攝云何無漏九地攝乎無漏有二一者行修緣中現起二者得修成就而已若論行修於九地中有無不定或具一二三四五六乃至九種是義云何有人純用未來禪中所發無漏斷初禪結乃至非想則一地攝或用初禪或用中間義亦同爾或復有人用未來禪及初禪地所發無漏斷上界結趣向羅漢則二地攝或用未來初禪中間所發無漏斷上界結則三地攝或用前三加用二禪所發無漏斷上界結則四地攝或用前四加用三禪則五地攝加用四禪則六地攝加用空處則七地攝加用識處則八禪攝加無所有則九地攝此諸地中所有無漏用下斷上非上斷下行修如是若論得修一切悉具九地無漏云何悉具解有四義一無漏相望依下成上阿那含人用下無漏斷下結時即得上地無漏功德如用初禪未來中間所發無漏斷初禪結則得二禪無漏功德如是一切二無漏相望依上得下有人凡時或得初禪乃至非想後得聖已隨用何地所發無漏斷上結時則得下地無漏功德三就有漏望於無漏依下成上如用二禪方便等智斷初禪結則得二禪無漏功德如是一切四就有漏望於無漏依上得下如用二禪方便等智斷初禪結則得初禪無漏功德同治修故云何同治初禪無漏亦能對治初禪煩惱乃至非想一切煩惱二禪地家方便等智亦能對治初禪煩惱名為同治乃至非想方便等智亦能對治無所有結名為同治以同治故用彼二禪方便等智斷彼初禪煩惱之時即得初禪無漏功德雖復得之少分不多但得對治初禪結邊一分無漏餘悉不得故曰小分得之云何彼無礙道正斷之時應斷此結無漏之得心邊發生乃至用彼非想地家方便等智斷無所有煩惱之時亦得初禪無漏功德雖復得之亦少不多但得應斷無所有結一分無漏餘悉不得故曰不多以彼諸地方便等智望初禪地無漏功德得之既然望餘地中無漏功德應同治者得之齊然不同治者一切不得阿羅漢向攝地如是阿羅漢果亦九地攝根本四禪未來中間及三無色九地無漏皆能對治非想地結得阿羅漢故於中若據行修分別或未來攝乃至或是無所有攝用未來禪斷結證果即未來攝餘地亦爾若據得修皆九地攝得羅漢時總得九地一切無漏為彼果故禪地如是次辨超越不超越義宗別不同所說各異成實法中一切賢聖悉無超越彼宗凡夫無斷結故毘曇法中四向無超四果之中須陀羅漢亦無超越唯斯陀果及那含果有超不超彼宗凡夫有斷結故說有超義相狀如何有人凡時全未斷結入見諦道至第十六道比智時但得名為須陀洹果或復有人先於凡時斷欲界結從一二品至五品盡後入見道至第十六道比智時亦是次第須陀果攝而不得名斯陀含向以於向中無超證故或復有人先斷欲結至六品盡復入見道至第十六道比智時不作須陀亦不作彼斯陀含向超證第二斯陀含果斯陀含人所斷煩惱悉已無故或復有人先斷欲結至八品盡後入見道至第十六道比智時亦超越斯陀果攝而不得名阿那含向以於向中無超越證故或復有人先斷欲結至九品盡後入見道至第十六道比智時不作須陀超證第三阿那含果阿那含人所斷煩惱悉已無故或復有人先斷初禪至無所有一切煩惱盡後入見道至第十六道比智時亦是超越那含果收而不得名阿羅漢向以於向中無超證故問曰何故果中有超向中無超釋言超證必在道比彼第十六道比智心是其止息證果之處先斷欲結六品及與九品盡處亦是止息證果之處是義相順故得超證餘品盡處於此止息證處不順故無超證為是一切向中無超問曰道比與彼六品九品盡處果義相順得超證者前十五心與向相順何故不得超證彼向釋言於前十五心時非想一地見惑未盡次第所斷猶未窮盡安能超證是故超證偏在道比不在餘心良以於前十五心中無超證故一切向中悉無超越問曰凡時先斷六品九品惑盡爾時何不即名斯陀及阿那含要須來至道比智時方得其名釋言斯陀及阿那含必無見惑凡時雖斷六品及九品惑盡見惑猶故不得名斯陀含及阿那含道比智時見惑始盡故於此處方得其名問曰何故初果無超於初果前無所得故又凡不能斷非想地見惑周盡所以無超阿羅漢果何故無超凡夫不能斷非想地修惑周盡為是無超次明有退無退之義須陀向中有退無退是義云何五停心觀總別念處一向可退煗頂二心亦退不退是義云何依如毘曇煗心已上無有斷善作闡提義名為不退容起餘過墮三惡道目之為退若依涅槃永更不起四重五逆及斷善根作一闡提名為不退遇惡知識容起十惡沒三惡道名之為退若依成實亦更不起四重五逆及斷善根又亦不起兼重十惡墮三惡道名為不退故成實中說煗頂等為上正見往來百千世不墮惡道容起煩惱造作輕業人天輪轉名之為退忍世第一及見道心一向不退須陀洹果亦無退理斯陀向果那含向果及羅漢向依如成實於此位中所有聖德一切不退設有退者但退禪定若依毘曇於此位中所有聖德亦退不退是義云何分別有四一約根分別鈍根有退利根不退不動法人定不退故二約修分別散慢有退專修不退三約行分別雜用等智而斷結者容使有退純用無漏而斷結者牢固不退四約趣分別人中有退人中多有退因緣故在天不退故論說言諸天不退阿羅漢果依如成實一向不退設有退者但退禪定若依毘曇亦退不退是義云何分別有六第一約就煩惱分別煩惱有二一受生煩惱於受生時妄起貪等二障道煩惱對緣現起貪瞋癡等妨礙聖道彼阿羅漢障道煩惱容使暫起名之為退受生煩惱畢竟不起名為不退二約煩惱因緣分別因緣有二一內二外不斷使性及邪思惟而起煩惱名之為內五塵生結目之為外彼阿羅漢已斷內因無有內因而起煩惱名為不退容有外緣而起煩惱名之為退謂觀增上可貪境界暫生欲染尋還斷除故經生三約根分別鈍根有退利根不退是義云何彼阿羅漢有六種性退思護住昇進不動義如後釋彼退法人一向可退不動法人一向不退思護住進義則不定若退法人增進為者容使可退若不退人增進為者唯住唯增無有退義四約修分別專修不退散漫有退故涅槃中說退有五一樂多事二樂說世事三樂睡眠四樂近在家五樂多遊行以是五事令比丘退五約行分別鈍用無漏斷結成者一向無退雜用等智斷結成者容使可退是義云何此人用其世俗等智攀上厭下斷欲界結至無所有非想一地等智不治用無漏斷由本不牢為是有退是故舊人沙井為喻其猶沙井上雖塼疊不免陷壞此亦如是第六約就界趣分別界謂三界欲界有退上界即無故雜心云若說退者必退乃至必昇進者必定昇進當知此說欲界羅漢非上二界欲界有其退轉因緣上界無故趣謂五趣人中羅漢則有退轉天中無退人中多有退因緣故故論說言諸天不退四向四果辨之麁爾或分十三如毘曇說見諦道前七方便人則以為七見諦道中分為二種所謂信行及與法行鈍根之人入見諦道名為信行信聖人語而起行故利根之人入見諦道名為法行自心見法而起行故通前為九修道位中有其二種謂信解脫及與見到鈍根之人在於修道名信解脫信聖人語得解脫故利根之人在於修道名為見到自心見法得解脫故通前十一無學位中亦修二種謂時解脫不時解脫鈍根之人至無學果名時解脫以鈍根者待時託處得解脫故利根至果名不時解脫以利根者不得待處得解脫故通前十三以見道上離分六人故雜心云事則說有六或分十四如毘曇說見諦道前說七方便見諦道中信行法行修道位中有信解脫及與見到通前十一阿那含中得滅定者名為身證通前十二無學位中說慧解脫及俱解脫通前十四不得滅定名慧解脫得滅定者名俱解脫亦得開分以為十五見諦道前七方便人則以為七見諦已去四向四果復分為八通前十五亦得開分為二十三前七方便則以為七就後四向四果之中分別利鈍則有十六通前合為二十三矣或復開分為二十七此有兩門一則如彼成實論說見諦道前分為二人一者信行二者法行鈍根之人名為信行信順他語而起行故利名法行息心見法而起行故大集經中見前分二亦與此同前二種人入見諦道名無相行空觀相續無相間故通前為三須陀洹果以為第四斯陀含行以為第五斯陀含果以為第六阿那含行以為第七那含果中離分十一通前十八由其通攝阿羅漢向合為那含故有十一名字是何一名現般是人現世於凡身中修得那含則於此身修得羅漢故名現般二名轉世聖人身上經生已後修得那含則於現世修得羅漢是亦通為現般所收三者中般是人現世修得那含不得羅漢捨欲界身向上界去兩界中間受身得般四者生般於初禪上隨何處生最初受身未盡壽命修道得般五者行般與前生般同在一身精懃行道壽盡得般名為行般六無行般亦與生般同在一身不懃行道壽盡得般名無行般七者樂定於上界中初身不般展轉上生至廣果天不得涅槃生無色界八者樂慧亦於上界展轉上生至廣果生不得涅槃生五淨居九信解脫於前人中有鈍根者名為信解十名見到於前人中有利根者說為見到十一身證於前人中得滅定者廣如後釋阿羅漢中差別有九通前合為二十七人一是退相此人最鈍以鈍根故得定必退二是守相根少勝前深自防守容能不退三者死相根轉勝前深厭諸有不能得定得已恐失求欲自害名為死相四者住相所得三昧不退不進五可進相所得三昧轉勝增益六不壞相所得三昧種種因緣不能破壞七不退相此人最勝所得功德盡無退矣八慧解脫於前人中不得滅定名慧解脫九俱解脫得滅盡定此等一一廣如後釋成實如是更有一種二十七人如中阿含福田品說彼經偏就見諦已上說二十七不通見前相狀如何彼有居士名給孤獨請問如來於世間中有幾福田人佛答有二一是學人二無學人見諦已上至阿那含名為學人阿羅漢果名無學人學有十八無學有九是故通合有二十七學人十八經列不次名字是何一是信行二是法行三信解脫四是見到五是身證六是家家七一種子八向須陀九得須陀十向斯陀其第十一得斯陀含其第十二向阿那含其第十三得阿那含十四中般十五生般十六行般十七無行般十八上流至色究竟正有此名更無異釋准依毘曇信行法行在於見道十五心中鈍名信行利名法行信脫見到准依毘曇在於修道須陀果後鈍名信脫利名見到此四統攝一切學人以含通故餘十四人於中別分於前信行法行人中開出三人一則開出須陀洹向次第之人入見諦道十五心中名須陀向二則開出斯陀含向超越斯陀入見諦道十五心中名斯陀向三則開出阿那含向超越那含入見諦道十五心中名那含向於前信脫見到人中隨別開出十三種人一則開出須陀洹果第二開出斯陀含向謂次第人向斯陀含未至果前於現在中修行者是第三開出家家之人謂次第人向斯陀含未至果前分斷煩惱逕生者是第四開出斯陀含果於中細分有異其二種一者超證斯陀含果二次第證斯陀含果通合為一斯陀果矣第五開出阿那含向謂次第人向阿那含未至果前於現世中修行者是第六開出一種子人謂次第人向阿那含分斷煩惱逕生者是第七開出阿那含果於中細分亦有二種一者超證阿那含果二次第證阿那含果今合為一阿那含果第八開出中般之人第九開出生般之人第十開出行般之人十一開出無行般人十二開出上流般人此上流中有勝有劣勝者色界得般涅槃劣者生於無色界中方始得般彼舉勝者是故說言至色究竟彼向福田在色界者有色有形得受供為世福田為是偏舉十三開出身證之人那含果後得滅定者此之十三皆是信脫見到中列學人如是無學九者經列不次一名思法二昇進法三不動法四者退法五不退法六者護法經自釋言護則不退不護則退七者住法八慧解脫九俱解脫經文如是更無異釋九中前七就根以別後二約法前之七種猶如毘曇中六種羅漢六羅漢者退思護住昇進不動彼阿含經分不動人以為二種故有七也九中退法是毘曇中初退法人九中思法是彼第二思法之人九中護法是彼第三護法之人九中住法是彼第四住法之人九中昇進是彼第五必昇進人九中不動及與不退是毘曇中不動法人彼毘曇中不動有二一本來不動二至果中進為不動九中不動當毘曇中因來不動九中不退當毘曇中至果不動後二慧脫及俱解脫約法以別前七人中不得滅定名慧解脫得滅定者名俱解脫此等至後更當廣釋此二十七通見道前七方便人有三十四廣則無量開合如是上來第一通相分別次第二門隨別解釋五停心觀如前五章中具釋總別念處如前道品章中具釋煗等四門如前煗等四種善中具廣分別今先別釋須陀洹向於中曲有六門分別一約境分別第二品數多少分別三依無礙解脫分別四約修分別五定是非六轉根分別言約境者依曇無德一時見諦依薩婆多前後見諦言一時者案依彼宗先於見前煗頂忍中別緣諦空總令純熟次於世間第一法中總緣四諦名用虛假以之為詮後入無相總見四諦一切法空念念增明都無間絕成實法中存依此義言前後者依薩婆多別緣四諦見有得道行者先於總別念中總緣四諦為空無我而於四諦未得明了至於煗等四心之中別緣四諦而為方便苦忍已上隨別照見見苦異集見滅異道名前後見諸部毘曇存依此義問曰二中何者為是並為佛不可偏依但隨人別二說有異其鈍根者未能破相見諸法空多依先後漸次見諦其利根者能破有相證諸法空並依一時又復二宗立患各異依曇無德取為患本雖別見諦取執未已要總見空取患方盡為是觀諦先別後總依薩婆多癡為患本雖總觀諦闇相未遣別觀分明闇相乃盡故依彼宗先總後別次明品數多少之義依如毘曇見道位中唯十五心通須陀果有十六心八忍八智是十六也觀欲界苦初忍後智有其二心觀上界苦初忍後智亦有二心餘諦例爾若依成實見道位中有無量心故彼文言以無量心斷諸煩惱非八非九言非八者說見道中有無量心相續斷惑破阿毘曇定說八忍言非九者說修道中有無量心破阿毘曇於一一地定九無礙何故毘曇定說八忍彼宗觀有有相局別見易明故何故成實說無量心彼宗觀空空無分限見難了故次就無礙解脫分別依如毘曇見道位中具以無礙解脫二道而斷見惑八忍無礙七智解脫應有八智後一判為須陀洹果故但說七若依成實無相位中單有無礙而無解脫何故而然彼宗所說無礙解脫同是空觀於中增進說為無礙順舊之智判為解脫順舊解脫判屬須陀故無中純有無礙次第四門約修分別於中有二一約境界明修多少二約行心明修多少言約境者如毘曇說於彼見道十五心中現觀一諦未來還於一諦增明現觀一行未來傍於一諦之下四行增明隨所觀察皆明了故以一諦下四行義親故悉增明問曰於前四現忍中現觀一諦未來傍於四諦增明現觀一行未來傍於十六增明至第十六道比智時義亦如是今此見道十五心中何故不爾未來唯於一諦增明唯於同諦四行增明釋言四現及後道比是開豫道心志寬容故修寬多此十五心是速疾道心志峻狹故修狹少約境如是次約行心明修多少修有二種一者行修緣中現起二者得修於所修習得令屬己若據行修苦法忍時唯得修習苦法忍心乃至最後道比忍時唯得修習道比忍心若據得修同時相得或後得前非前得後後非得前故初苦法忍十五得得乃至最後道比智心唯一得得相狀如何苦法忍心現起之時有一非色非心得法與忍俱起得於現在苦法忍心并得種類在未來者令來屬己成就一失問曰彼忍由得得之在己不失彼得由何在己不失釋言彼得復由小得得故不失小得由何還由大得得故不失其猶二生互相生矣雖有二得今總合故說為一得餘亦如是問曰向說以後得前非前得後今云何言通得種類在未來者釋言前說不得後者苦忍時得不得後時苦法智等非謂不得現起法家未來種類未來之類望今未起猶名已起已起類故苦法智時二得俱生一得苦智一得向前苦法忍心如是漸增乃至最後道比忍時有十五得與之俱生一得道比餘十四得得前十四問曰後得唯得向前所得法體亦得前得義釋不定一義釋之唯得前法前得隨法亦成不失一義釋之通得前得若爾展轉有無窮過論自釋言無窮何失修義如是次定是非問曰見中用何為道義別四階其一義者慧為道體餘者悉非離慧不能忍智法故第二義者慧及一切心心數法并及道戒通為正道八正用此而為體故諸得四相道中隨義不名正道第三義者心法與戒并及四相同時俱起是共有因相扶義親通說為道諸得望彼起戒異時非共有因相扶義疎不說為道第四義者心法與戒諸得四相皆有彼此相成之義通說為道問曰若依前之三義諸得非道亦應非果又復果者是得證義諸得順果故名為果見道在向何故論中說得為果釋言論中說得為果同後一義得不順向故不名道得前世間第一法得亦同此釋不名第一問曰若依末後一義得名道者論中宣說得彼世間第一法得不名第一今云何言得道之得亦名為道釋言論說得第一得非第一者同前三種非道之義又世第一位分短促止在一念得彼之得前後多念於彼不順為是彼得不名第一見道寬長得復多念於彼相順故得名道是非如是次就轉根而為分別問曰見中心道峻速得轉根不有言不得於一一行無多緣故問曰若言定不得者依如毘曇信法二人同在見道論中宣說信行是其法行之因云何不轉又復釋言劣望於勝理有因義其實不轉若依成實同一空觀實難轉根若依毘曇差別觀諦容有轉義是義云何凡轉根者於境多觀亦能轉根於境力勵明淨心觀亦能轉根其四諦法初則易知後轉難了行者於前四現忍中學觀諦時有五種別有一種人於四真諦未能觀察非苦力勵是人入見但為信行其第二人四現忍中於前三諦未熟觀察用道為難力勵觀察是人入見於前三諦見不極明名為信行於後道諦照見明了轉為法行其第三人四現忍中於前二諦未能觀察於滅於道用之為難力勵觀察是人入見於苦於集見不極明名為信行於滅於道照見明了轉為於法行其第四人四現忍中於初苦諦未能觀察於後三諦用之為難力勵觀察是人入見於初苦諦見不極明判為信行於後三諦照見明了轉為法行其第五人四現忍中於四真諦並皆力勵是人入見於四真諦並極明了入見諦道唯名法行五種人中初後二人不名轉根中三名轉須陀洹向釋之麁爾次別解釋須陀洹果斯陀含向通亦是其須陀洹攝一處合論於中曲有六門分別一定其體二明得捨三明須陀斷結多少四明須陀受身多少五明家家六分利鈍言定體者須陀洹果聖德為體聖德不同汎論有三一是果體依如毘曇行修分別唯第十六道比智心是其果體得修分別通攝見諦十六聖心悉為果體若依成實說無相後順舊空觀而為果體二學等見須陀果後遊觀無漏重緣諦理而不增進三勝果道須陀果後更起勝解進斷欲結或一二品乃至六品此行緣於何諦進斷煩惱於四諦中趣緣一諦問曰何故前斷見惑四諦俱緣此斷修惑唯緣一諦釋言前斷迷諦煩惱凡於四諦通皆迷惑故須通觀此斷緣事貪瞋癡等非捨通迷故於四諦趣緣一種能斷果後問曰此行既緣諦理云何能斷緣事煩惱若依毘曇觀細捨麁是故能斷若依成實一切煩惱皆取性起觀空破性為是能斷問曰此行所觀諦理為深於前能斷修惑為與前同能斷修惑若便更深深有何相若當不深安能異斷一釋此行觀理更深故能異斷但此深相階別難分唯聖自覺叵以言別其猶地地九品煩惱難可言別亦如地地生得善根九品難分雖不可別非無階降此亦如是又釋此行觀理同前亦能異斷何故如是理雖同前數觀心地數觀心明故能異斷如似一藥少服減病多能盡病非多盡病便有異藥亦如一食少敢減飢多食盡飢非多盡飢令食不一此亦如是須陀聖德雖復無量要唯此三辨體如此次約前後論得論捨先論捨義問曰須陀得果之時為捨前向為當不捨若依毘曇證果之時定捨前向捨有二種一約行修不行名捨道比智時前十五心不現行故二約得修得斷名捨因得斷已果得生故若依成實亦捨以實細分因心謝已果心現前名之為捨相續論之因滿為果非捨前得名為不捨問曰須陀修增進道向斯陀時捨前果不釋言不捨何故如是證果心深所以不捨又復須陀雖起勝行唯依前果而自息止為是不捨次論得義問曰須陀證初果時為得前向合為後果為當不得此如前釋依如毘曇修有二種一是行修二是得修若據行修果中唯有道比智心無前十五若據得修得於前向合為後果是義云何證初果時捨前向中十五別得一總得生得道比智并得向中十五無漏合為須陀問曰為當直得向中所得功德合為後果亦得向中能得之得為後果乎義解不定一義釋之唯得所得無漏功德合為後果不得能得何故如是所得法體體有彼此通成之義故復得之能得之得非正法體彼此局別無有彼此通成之義為是不得又復所得心法為主心法寬通一起之者必有種類成在未來未來有其可起義故後復得之合以為果得非心法無有寬通在未來義故後不得合成其果以有此別是故論中說捨前得更起果得得於前法合為果矣又更解釋正得前法兼得前得合為後果理亦無傷故論中問曰若得有得有無窮過論自釋言無窮何苦問曰若使果得起時通得前得何名為斷何名為捨雖復得之非彼種類故得名捨毘曇如是若依成實唯立行修無得修修義是故不說得於前向合為後果問曰須陀起於勝行向斯陀時有得前果成後向不釋言不得起後向時前果不捨故無異得得捨如是次論須陀斷結多少經說須陀唯斷三結所謂身見戒取及疑問曰經說須陀洹人所斷煩惱猶如縱廣四十里池其餘在者如一渧云何復言唯斷三結釋言須陀所斷實多以四義故偏說此三一以此三是諸惑本舉此攝餘故偏說三云何惑本迷諦十使須陀悉斷就十使中五見及疑唯障見諦須陀斷盡偏與斷名貪瞋癡慢通障見修障見諦者須陀斷盡障修道者須陀未除由斷未盡不與斷名就彼所斷六使之中三本三隨身見是本邊見隨戒取是本見取隨疑心是本邪見隨經中就本說除三使未亦隨故但說三二以此三重故偏說如涅槃釋譬如世間王來王去雖多臣流以王重故世人偏說此三如是重故偏說此云何重彼經釋言一切眾生常所起故又難覺故如病常發為重病又難識知名為重病此三爾眾生恒起不覺為過故曰重矣三以此三能為一切戒定慧等三學大怨所以偏說云何為怨隨相麁對取障戒名為戒怨疑蓋障定名為定怨身見障慧名為慧怨依毘婆娑則不如是彼說身見能為戒怨計神是常苦樂不返不畏業果縱情作罪妨修淨戒故為戒怨戒取定怨取戒為道妨修勝靜故為定怨疑為慧怨於境猶預不能決了坊於正智故為慧怨四隨化說三如涅槃釋或有眾生聞說須陀斷無量結退心不求故但說三所斷如是次明須陀受生多少於中曲有四門分別一明須陀受身多少二明潤惑品數多少三明煩惱潤生多少四明斷惑損生多少初言受生身多少者須陀有四其第一人現修進得阿羅漢果則於現身入般涅槃其第二人現修進得阿那含果上界受身或受一生或二三四乃至極多或受十五或受十六言十五者有樂定人四禪遍生有十一身初禪二處上三禪地各有三處合為十一加四空處故有十五言十六者有樂慧人四禪遍生有十一身加五淨居故有十六此等差別廣如後釋其第三人現身修得斯陀含果欲界受身於人天中多受二生少受一生其第四人於現在世唯證初果欲界受身或受一生或二三四乃至極多受七生往來十四生死此之十四於人天中往來受之不得類併何故如是以其覺苦厭離心故此須陀洹曾以觀苦覺苦心盛人中受生則覺人苦求生天中天中受生復覺天過求生人中為是不併問曰於彼十四生中何處先生是義不定人中得道捨人身已先住天中天中得道捨天身已先生人中故雜心云人中超昇人間滿七天亦如是問曰何故極唯七返不增不減業力持故不減七返道力制故不過七返又復業力勢極如此如七藥樹七步毒蛇七日之藥七世事等問曰此人過七返已唯得涅槃有生上者經論不同依如毘曇及成實論一切聖人欲界地中曾經生者厭苦情深悉不上生欲界身中定得涅槃依阿育王傳經所說有上生者彼經宣說有一經生病須陀洹優波麴多化生五淨明得上生化之因緣備如經說須陀差別義有四階此四人中初一名為現般須陀中二名為現進須陀後一名為受生須陀次第二門約就欲界受生須陀明其潤生煩惱品數潤生煩惱麁分為三細分為九中分為五麁分三者謂上中下此義不定就過論之麁惑過重說之為上細惑過微說以為下非麁非細說名為中若據功力麁惑浮淺障道力微說以為下細惑根深障道力強說之為上中惑異前說名為中故經宜說無明住地其力最上今此且依初義分之麁惑為上細名為下兩楹說中細分九者麁中三品所謂上上上中上下中惑亦三所謂中上中中中下細惑亦三所謂下上下中下下中分分五者謂為下中上上中上上於中初二名為上上次二上中次二名上次二名中後一名下此五與彼五階熏禪五階分善其義相似問曰分九便足何勞說五今為約此明潤多少故須辨之次第三門明其煩惱潤生多少於中曲有三門分別一明諸惑有潤不潤二明用惑潤生不同三明諸惑潤生多少初言諸惑潤不潤者有人宣說九品惑中有乘斷者不能潤生不乘斷者用之潤生此義不然乘斷已竟可不潤生未斷之時何為不潤當知一切齊能潤生但潤有二一者現起親潤受生二者成就冥助資潤其乘斷者未斷之時得有冥助資潤之義亦有現起親潤之義云何得有義如後釋次明用惑潤生不同於彼九品修惑之中何者現起親潤受生何者成就資潤受生隨次論之所有惑中最上麁品緣中現起親潤受生餘悉成就資潤受生據實論之惑起無序發業潤生例非一准惑上中下不可一定是義云何於受生時有人鈍根或覩勝緣起增上結則用此結親潤受生中下資助有人中根或對中緣起中品結即用此結親潤受生上下煩惱成而隨助有人利根或逢弱緣起下品結則用此結親潤受生上中隨助上結生者受身必多中結次少下結最少為是須陀九品煩惱雖全未斷不妨受生多少不定以是義故九品惑中應乘斷者亦得現起潤業受生資助已竟次明諸惑潤生多少經論之中文無定判然今且可准義論之九品惑中最初二品五品分別同是上上品類同故齊潤三生於中初品獨潤三生餘結資助潤十四生於中後品獨潤三生餘結資助潤十一生此云何知彼第三品第四品結各潤二生此初二品麁於彼結故潤三生與彼相隣不得過三又餘品結二品二品潤生齊等以後類前最初二品同潤三生問曰此二同潤三生有何差別初品麁強受生速疾後品惑微受生遲遲如人見物貪強疾取貪微後取又初品麁受報麁劣後品惑微受報精勝又復初品麁強有力定潤三生後品劣薄或潤二生或潤三生而非決定言同潤三就極為語其次兩品五品分別同是上中品類同故齊潤二生於中初品獨潤二生餘品資助共潤八生後品之結獨潤二生餘品資助共潤六生此云何知前初二品各潤三生此二細彼故二不多又第五品及第六品各潤一生此二麁彼故二不少又復於彼十四生中前之六生是第一品第二品惑之所潤故斷第一第二品結損却六生餘八生在論言若斷三四品惑餘二生三生是名家家言三生者人三天三即是六生言二生者人二天二即是四生餘八生中斷第三品潤生之結受餘六生名為家家明知第三獨潤二生斷第四品潤生之結受餘四生名為家家明知第四獨潤二生有何差別別如前釋彼第五品第六品結五品分別同是上品類同故齊潤一生於中前品獨潤一生餘品資助共潤四生後品之結獨潤一生餘品資助共潤三生道理應然但此一品有乘斷義若彼乘斷不用潤生若未乘斷容將潤生問曰云何得知此二各潤一生以前二品各潤二生此品細彼潤一不多第七第八共潤一生此品麁彼潤一不減又論宣說斷第四品潤生之惑餘受四生名為家家及斷第五第六品竟成斯陀含唯二生在明知此二各潤一生問曰此二各潤一生有何差異異如上釋彼第七品第八品惑五品分別同是中品品類同故共潤一生餘品資助共潤二生此云何知次前二品各潤一生此品細彼故合潤一又復斯陀餘二生中若斷第七第八品結唯減一生一生猶在明知此二共潤一生問曰此二共潤一生有何差別釋言前麁潤生力強後品微細潤生力薄佐助而已問曰此二共潤一生斷第七品彼第八品云何潤生釋言第八無有獨潤半生之理若斷第七彼第八品與第九品共潤一生故毘婆沙說斷第七品受於一生斷第八品亦受一生彼第九品五品分別是其下品獨潤一生問曰何故七品八品共潤一生此品轉細獨潤一生以此垂終繫縛牢固度此已後更無生處力競堅縛故獨潤一問曰毘曇說須陀洹依未來禪而入聖道所依未來應治煩惱云何得有九品具結而用潤生釋言未必是未來禪皆能治結若先修得未來禪已作六行觀則能斷結若不作者諸結全在是故須陀雖依未來而入聖道不妨得有具結潤生問曰成實宣說須陀必依初禪至無所有七依處定而入聖道得彼定時伏斷欲結得須陀已用何潤生欲界受身有人釋言用彼過去曾起煩惱潤生受身此義不然過去雖有現在不行於境不愛云何受身有人復言彼宗聖人不退聖道得退禪定以退定故得起欲界煩惱潤生若爾須陀不退定者應當上生須陀上生經論不許明知下生不由退定今正解釋欲界惑中麁細無量能伏之定從凡至佛階別無數須陀所依事定麁淺但伏麁品細惑猶行細惑之中義分九品用之潤生此是第三潤生多少次第四門明其斷惑損生多少於中曲有兩門分別一明斷不同二約斷明損斷有二種一階別異斷二者乘斷隨惑麁細漸息漸斷名別異斷因斷前品後品乘除名為乘斷九品惑中第六一品決定乘斷何故如是此品惑盡便證第二斯陀含果悕果情猛故斷第五必乘第六此品乘斷諸論大同第九一品論者不同毘婆沙中一論師說亦是乘斷故彼文言若斷第八則第九品不能遮礙何故此品復須乘斷義同前釋此品惑盡證那含果悕果心猛為是乘斷若依毘曇定非乘斷以此垂終極作障礙所以不乘如守還人未至邊處遮抑則緩若至邊處遮礙則急是故義言若度此已我於何處而受生也故難乘斷自餘七品階別漸斷悉無乘義有人說言第二第八亦是乘斷何故如是果心之後蘇息有力故斷第一必乘第二斷第七品必乘第八此義不然若第二品有乘斷者經論應說全無說處明知不乘又第八品論說不乘准後類前明知第二非是乘斷毘婆沙說若斷第七彼第八品與第九品共潤一生明知第八品非乘斷問曰前說有乘斷者為當一觀相續斷盡名為乘斷為當一世決定斷盡名為乘斷釋言一世決定斷盡名為乘斷非是一觀相續斷盡名為乘斷但於現世無間斷盡亦名乘斷簡別斷盡亦名乘斷一世不盡用之受身經生乃斷不名乘斷斷義如是次約斷明損斷第一品十四生中損其三生斷第二品復損三生但有八生斷第三品損其二生餘有六生人三天三斷第四品復損二生餘有四生人二天二故論說言若斷三四品餘二生三生是說名家家斷第五品乘斷第六復損二生餘有二在斷七斷八復損一生餘有一在斷第九品復去一生一切皆盡須陀受身多少如是次明家家於中曲有四門分別一總解釋家家之義二明說意三明建立家家所以四對餘果料簡有無初總解釋家家義者論自釋言從家至家故曰家家此明須陀厭舊生處異家受身故名家家云何異家此人或時人中生已捨人生天復捨天身還生人中厭本生處異家受生天中亦爾離本生處異處受生故曰異處問曰若此異處受身名家家者何故論言在於人中或在一處或二或三在於天中或在一天或二或三釋言人中或一家者或一張家或一王家名為一家如是一切不妨於中家門各別天亦如是於六天中或一天處不妨於中住處各異故得名為從家至家為家家矣初門如是次明宣說家家之意為彰其勝故論說言須陀勝者名為家家云何顯勝須陀洹中結有厚薄其結厚者不厭舊處容使重生不名家家故用初品及第二品第三品結所受之身非家家攝薄者不爾不肯重生簡薄異厚故說家家說意如是次明建立家家之義依如論中三義建立一斷煩惱二成無漏根三者受生言斷煩惱簡異具薄須陀洹人成無漏根簡異退者亦簡凡夫言受生者簡異現般須陀等故論說言若斷三四品成就彼對治餘二生三生是說名家家斷三四品是初義也九品惑或斷三品或斷四品問曰何故要斷此惑方名家家九品惑中初三麁重於舊生處憎厭情微容使重生非家家義為是要斷方成家家問曰若言前三惑麁於舊生家有重生者於人天中應併受生何故從人必生於天從天必人釋言當本現生之時實覺其苦厭人求天厭天求人為是不併麁結覆心久遠還愛故得重生問曰於彼九品惑中斷三用四斷四用五並稱家家何故不說斷五用六斷六用於七八品等為家家乎釋言斷五必乘第六不用受生故非家家七八品等於人於天無二受身故非家家成就彼治第二義也謂成三品結四品法家對治無漏凡夫亦能斷除三品四品之結而非家家故須說此餘二生三生是其第三受生義也餘二生者人二天二合為四生餘三生者人三天三合為六生九品惑中斷前三品用第四品受其六生斷第四品用第五品受其四生現般須陀具前兩義以不受生不成家家故須說此此第三門明其建立家家義竟次對餘果料簡有無問曰何故初果之中偏說家家餘果不說釋言初果於人天中往來多生有其從家至家之義所以偏說餘無此義為是不論問曰那含於上界中亦受多身何故不說彼一一處無量生義故非家家次就須陀分其利鈍開合不定或分為二唯利與鈍如涅槃說彼文約就現般須陀及受生者以別利鈍現般為利受生人中二生至多通以為鈍一生不論何故不論一生人中含通利鈍難以偏定為是不說云何含通有人現在應得涅槃餘緣障難或乏資緣或病無力妨礙修道由是不得經生乃得此則是利有人現在懃修不得經生乃得此則是鈍有斯不定故彼不說或分為三謂利鈍中如上所列四種人中總相麁分現般為利中間兩人現進為中經生須陀說以為鈍以次細論現進人中亦有鈍者於現身中雖得那含上界多生方得涅槃經生人中亦有利者雖於現在不得餘果欲界受生而於次身疾得涅槃或分為六退思護住勝進不動義如後釋隨別細分亦可無量須陀如是次別解釋斯陀含義阿那含向通名斯陀一處合論於中曲有四門分別一定其體二辨其相三分利鈍第四明其斷結多少言定體者斯陀之果聖德為體聖德不同亦有三種一是果體依如毘曇行修分別唯取欲界九品治中第六一品解脫道心而為果體得修分別通攝須陀果德無漏并攝斯陀向中無漏合為果體是義云何果心現時捨前諸得別有一種非色非心果得現生得第六品解脫道心并得向前一切無漏合成一種斯陀含果若依成實唯立行修不說得修是故但說第六一品解脫道心以為果體餘皆謝往現無法體不說為果細分如是相續論之因滿成果二學等見義同前解三勝果道更修勝解進斷七八九品煩惱有三無礙二解脫道名為勝果次辨其相是斯陀含分別有三一者現般現身修得阿羅漢果入般涅槃二者現進現身修得阿那含果上界受身三者經生現無異得欲界受身此三離分亦得說五現般有二一直現般於凡身上修得斯陀即於現身得般涅槃二者轉世或於須陀果上經生或於斯陀行中經生復得斯陀即於現身入般涅槃現進為一通前為三經生之中有其二種一者守果名一往來二者進向名一種子此一種子亦三因緣而建立之謂斷煩惱成就對治無漏之根及上受生三中少一非一種子論釋如是以此通前合說為五辨相如是次分別利鈍開合不定要攝唯二謂利與鈍現般為利餘者為鈍亦可經生以之為鈍餘者名利或分為三謂利鈍中現般為利現進為中經生為鈍麁判如是以實具論現般人中亦有利鈍直爾現般說之為利轉世現般說以為鈍現進人中亦有利鈍進到那含中般是利上生是鈍經生人中亦有利鈍一種為利二生是鈍或分為六退思護住勝進不動義如後判次明斯陀斷結多少經說斯陀斯除三結薄貪恚癡斷三結者義如上辨所謂身見戒取及疑前斷此無故通說又復此三亦有斯陀親斷之義如後釋所言薄者於貪瞋癡正是所斷薄至幾許欲界九品修惑之中守果斯陀除六三在名之為薄進向斯陀斷七除八或斷九品未證解脫從前為論斯稱薄矣斷結如是於中有義同須陀者類上可知不勞更解斯陀如是次別解釋阿那含義阿羅漢向通名那含一處合論於中亦有四門分別一定其體二辨其相三分利鈍四斷欲結多少言定體者阿那含果聖德為體聖德有三一是果體依如毘曇行修分別唯取欲界九品治中末後解脫一念無漏是其果體得修分別通攝向前一切無漏合為果體是義云何證那含時前得悉捨一總得生得彼欲界九品治中末後解脫并得前來一切無漏合為一果若依成實唯立行修無得修義是故唯說欲界治中末後解脫以為果體二學等見義同前釋三勝果道更修勝行進斷初禪至非想結唯除非想末後解脫名為勝果此三通說為那含果定體如是次辨其相那含人中開合不定增數說之要攝唯三一者現般現身修得阿羅漢果入般涅槃二者中般依如成實從欲上生兩界中間受身得般故名中般彼論不立中陰義故依餘經論從欲上生中陰身中得般涅槃名為中般三受身般上界受身然後得般或分為四一者現般二者中般三色界般色界身中修得涅槃四無色般無色界中修得涅槃或分為六如涅槃說一者現般二者中般三者生般四者行般五者無行般六上流般初現般者有三因緣所以現般一以利根見煩惱過速疾斷除所以現般二得聖道已曾欲界生厭苦情深畏上界生懃修對治是故現般第三有人得未來禪依之斷結餘禪雖得而不現前於上二界無有作業亦無生業為是現般其中般者有二因緣一以利根中陰身中聖道現前見煩惱過能疾斷除所以中般故涅槃云以利根故於中涅槃二約業分別業有二種一者作業二受生業從煩惱起名為作業若煩惱行為愛所潤能生後果名受生業此人修得世俗八禪有其作業於禪不愛無受生業為是中般故涅槃云欲色眾生有二種業一者作業二受生業中涅槃者唯有作業是故於中而般涅槃問曰此人既是利根何不現般至中方般如涅槃釋此人雖利四大羸劣不堪修道或雖有力資緣不足為是不得現世涅槃問曰中般唯極利根亦有差降如涅槃釋有上中下若有上根軟煩惱者未離欲界得般涅槃若有中根中煩惱者始離欲界未至色界得般涅槃若有下根上煩惱者至色界邊方得涅槃問曰何故捨欲界身中有涅槃上界無之依如涅槃四義辨釋一約性解釋欲界眾生其性勇健能得向果為是欲界中有涅槃上界不爾故無中般二約煩惱因緣以釋欲界煩惱有二因緣一內二外不斷結使及邪思惟而起煩惱名之為內六塵生結目之為外此二可厭故從欲界中有涅槃上界唯有內因生結無外可厭故無中般三約二愛而為辨釋愛有二種一者欲愛著外五欲資生之具二者色愛愛著妻色欲界地中有此可厭故有中般上界無此故無中般四約諸麁煩惱辨釋欲界有其慳貪瞋妬無慚愧等諸麁煩惱可以厭患故有中般上界無此故無中般問曰經說中般那含有四種心何者是乎如涅槃說一者非學非無學心謂受生心二者學心起上對治三無學心證羅漢果四者非學非無學心謂命終心問曰此人何心命終論自說言羅漢報心及威儀心隨順滅心趣向涅槃此四心中二是涅槃二非涅槃二涅槃者後二心也第三無學是證有餘涅槃之心第四非學非無學者是入無餘涅槃心也中般如是次解生般行般無行般此三種人有其作業及受生業上界受身色界地中隨在何天最初生處隨義分三不局初禪此三何異經論不同及有三別若依毘曇生般最勝行般為次無行最劣是義云何論自釋言精懃方便修速進道是其生般有懃方便無速進道是其行般無懃方便無速進道是無行般懃修聖道名懃方便以利根故所修速成疾斷餘結名速進道此人何故名為生般論自釋言此人初生起有行道以懃方便疾斷餘結初生得般故云生般修習無漏十六聖行名有行道初生得般有餘涅槃盡壽方般無餘涅槃有言初生即般無餘是義不然論言無有捨壽行故其第二人懃修習道名懃方便以鈍根故所修難成斷結不疾名無速道此人何故名為行般論自釋言起有行道斷結得般名為行般又復依於有為緣定斷結得名般亦名行般此人亦修十六聖行名有行道又復此人以利根故觀前三諦有為之法亦能斷結名有為緣以無速道斷結不疾盡壽方般其第三人不能精懃修習聖道名不懃求亦復不能疾斷餘結名無速道此人何故名無行般論自釋言起無行道斷結得般名無行般又復依於無為緣定斷結得般亦名無行此人鈍根多用有漏等智斷結不修無漏十六聖行名無行道設修無漏斷非想結以鈍根故觀察滅諦無為勝法方能斷結名無為緣以無速道疾斷結故盡壽方般若依成實生般為勝無行為次行般為劣其第二人自知定當得於涅槃不懃行道盡壽得般名無行般其第三人以鈍根故精勤行道盡壽得般名為行般若依涅槃生般最劣行般最勝無行為中是義云何其生般者涅槃經中名受身般此人精懃盡壽得般名受身般為是最劣此與成實行般人同問曰若此盡壽得般以何義故名受身般佛自釋言是人受身然後乃斷三界煩惱名受身般非初受身即得般故名受身般有人懃修三昧力故不盡壽命斷結得般若為是最勝此與成實生般人同有人自知定得涅槃懈怠不修亦以有為三昧力故盡壽得般名無行般是故為中此與成實無行人同次解上流此人轉鈍於上界中初身不般二身已後方得般者名為上流流有二種一煩惱流二者道流斷下煩惱上結漸起名煩惱流道行漸增名為道流隨此二流次第上昇故曰上流於中分別略有四種一不定般未至廣果於中或受二三身等而得涅槃二一切處次第受身上至廣果方得涅槃三者樂慧生五淨居四者樂定生無色界此後二人行因各別一樂論議二樂寂靜樂論義者生五淨居樂寂靜者生無色界又復五階修熏禪者生五淨居不以五階修熏禪者生無色界何者是其五階熏禪謂下中上上中上上云何熏禪用無漏禪熏於有漏令有漏定精勝清淨熏法如何行者修得四禪定已初熏第四初入眾多無漏心中次入眾多有漏心中後入眾多無漏心中如是往返漸次略之乃至最後二無漏心二有漏心後二無漏名為熏禪方便道成次復入於一無漏心一有漏心後一無漏名熏禪成於此成中五返往來初返名下第二名中第三名上第四上中第五上上熏四禪已次熏三禪次熏二禪後熏初禪熏法悉同修熏禪已若不退者經生五淨名為生般不名上流若有退者下生天中隨身多少後還斷結修得四禪還重熏之熏法似前於彼成中一返熏者生小廣天亦名無煩亦名無凡二返熏者生無熱天三返熏者生善可見天亦名善現四返熏者生善見天五返熏者生無少天外國名為阿迦尼吒是色究竟問曰此五直隨業別潤惑亦異釋言業別潤惑不殊此等同一繫縛地故如欲界中六天受生惑同業別問曰於此五淨居處得有生般上流人不一義釋之但有生般無其上流何故如是五階熏中逐勝受生不先生下後上生故又解亦得本在下天下品熏禪生下天中生彼天已更修勝熏生上天中故得上流若能如是五階熏禪則厭呵嘖無色界定不生無色若欲入於無色界者則不能修五階熏禪六種如是或分為七如涅槃說六種如上加無色般此無色般與前六中樂定何異而須別論前樂定者從色界去此無色般從欲界去與前不同故別說之亦得說八七種如前加上行般此上行般是無色中上流般也生彼一生即得般者名無色般二三四身方得般者名上行般此有三階如涅槃說一有精進及自在定受於二身二有精進無自在定有自在定而無精進受於三身三無精進及自在定兩事俱無則受四身聖於四空無重生義是故極多唯受四身或分十一如成實說一是現般二是轉世三是中般四生五行六無行般七者樂定八者樂慧九信解脫十者見到十一身證現般轉世前合為一於中別分依凡身上修得那含即於現身修得涅槃說為現般聖人身上欲界經生後得那含即於現身得涅槃者說為轉世轉前聖身得那含故有斯不同故分兩別此轉世人有四處來一須陀果上經生而來二斯陀行中經生而來三斯陀果上經生而來四那含行中經生而來初二如是中般生得般行無行般悉如前釋樂定樂慧此二是前上流人中隨別開分沒上流名彰此二矣義如上釋問曰前說上流人中有其四種謂不定般及一切處樂定樂慧成實何故偏彰後二此不盡語就勝論故以後二人因別果殊所以偏舉雖分此二收攝上流故猶不盡若不盡者彼不定般及一切處十一人中收何所統攝信脫見到所收以此二根通攝一切故此前八種隨身隨行隨義以分現中及生隨身分異行無行般隨行分異樂定樂慧隨行隨身以分其異轉世一種隨義分異前八人中有鈍根者名信解脫以信他語得解脫故有利根者名為見到自心見法到解脫故得滅定者說為身證得滅定者心滅自在定與身合故曰身證十一如是若隨根地種性處所離欲等別則有無量如雜心說辨相如是次分別利鈍開合辨定要分唯二謂利與鈍鈍名信脫利名見到此二遍通隨相麁分前六種中現般中般是其利根餘是鈍根或分為三謂利鈍中此亦名為上中下根隨別麁分前六種中現般是利中般為中餘悉名鈍以實具論現般人中有利鈍中直爾現般說之為利轉世現般有鈍有中多身轉世說之為鈍少名為中中般人中有利鈍中如涅槃經及成實說未離欲界而得般者名之為利始離欲界未至色界而得般者說之為中至色界邊方得般者說以為鈍生及般行般及無行般有利鈍中俱說不定依如毘曇生般為利行般為中無行為鈍故彼說言依於利根及軟煩惱建立生般依於中根及中煩惱建立行般依於軟根及上煩惱立無行般若依成實生般最利與前相似無行為中行般為鈍若依涅槃行般最利無行為中生般為鈍悉如上辨上流般中當知亦有利鈍中別如成實說一身為利二三身中一切處鈍又更分別不定為利一切處中樂定樂慧齊名為鈍若復細論一一皆有利鈍中別或復開分為六種性退思護住勝進不動所得善根可退名退非是已退加以思願方能不退名思法人畏煩惱退常自防護而得不退名護法人所得善根不退不進名住法人所得善根必能上進名必勝進所得善根牢固不退名為不動於中或有根本不動或有增進始得不動依如毘曇從現般人乃至上流齊具此六利鈍如是次明那含斷結多少如經中說斷五下結及無慚愧慳嫉等過成阿那含何者五結所謂身見戒取及疑貪欲瞋恚前之三種先斷此無故通說之又復前三亦有那含親斷之義故通說之義如後釋後二一向那含親斷此五結中前之三種依如成實具足二下名為下結一眾生下唯凡夫起二障下果亦名下結唯障初果若依毘曇唯眾生下名為下結義同前解非障下果名為下結此之三種通障須陀斯陀那含三種果故後二是其欲界煩惱以界下故名為下結守果那含唯斷此五進向那含通斷上結唯非想地末後解脫而未剋證那含如是次別解釋阿羅漢義於中曲有三門分別一定其體二辨其相三明斷結多少之義言定體者阿羅漢果聖德為體羅漢果中聖德有二一是果體依如毘曇行修分別唯非想地九品治中末後解脫是其果體就此體中分為盡智及無生智鈍根所得直名盡智利根所得名為盡智及無生智何故如是彼鈍根者得此智時能盡諸惑故名盡智不能保已當結不生以是義故非無生智利根所得現盡諸惑復名盡智復能保已當結不生名無生智問曰盡智及無生智為在一念為當相續彼宗所立各別一念無相續義故論說言尚無二念況多相續問曰若此名一念者云何得分四智差別釋言一念義別說四非前後四是義云何一念盡集因名我生盡道行成滿名梵行立證滅窮極名所作辦永捨當苦名不受後無生智中義別亦爾行修如是得修分別通攝向前一切無漏合成一種阿羅漢果是義云何證羅漢時因中一切諸無漏得一時頓捨別有一種果得新生得彼非想末後解脫并得向前一切無漏合成一種阿羅漢果若依成實唯說行修不立得修是故唯說非想解脫為羅漢果於此果中莫問利鈍悉具盡智及無生智彼宗所立無學聖慧盡生死因名為盡智能令後果永更不受名無生智非想解脫具此兩能是故一切齊具二智二智同體隨義以分多念相續不止一念果體如是二無學等見盡無生後遊觀無漏定體如是次辨其相開合不定總之唯一或分為二一慧解脫二俱解脫不得滅定名慧解脫得滅定者名俱解脫又分二種一時解脫二不時解脫其鈍智根者假時託處方得解脫名時解脫其利根者不假時處而得解脫名不時解脫或分六種如毘曇說一退二思三護四住五必昇進六名不動言退法者本在學地無常方便無頓方便所得可退名退法人言思法者亦無常頓二種方便堪能思願令行不退名思法人言護法者有常方便無頓方便常自防護令行不退名護法人言住法者有頓方便無常方便所得善根不進不退故名為住必昇進者有常方便及頓方便而是頓根以二方便堪得不動名必昇進不動法者有常方便有頓方便而是利根所得堅固故名不動於中有二一本來不動二至果中進為不動此六種中若說退者必定退轉乃至必進必定上進欲界羅漢非上二界彼上二界唯有住法及不動法若說退者可退名退不必定退乃至進者可進名進設令退者此人進作思護住等後遠退失住本種性不令退失如上說者三界羅漢悉具六種六中前五是時解脫後一不時或分為九如成實說一是退相二是守相三者死相四可進相五者住相六不壞相七不退相八慧解脫九俱解脫論自釋言以信等根故有差別最鈍根者名為退相此當毘曇退法人也但毘曇中退失聖道成實法中退失三昧故無漏智慧不能現前問曰若退聖慧不現云何得成阿羅漢果釋言雖退時復還得得已發慧故成羅漢言守相者根少勝前云何勝前前退法人雖自防護而必退失此守相人不護則退護則不退不退三昧此當毘曇護法人也言死相者根轉勝前深厭諸有不能得定不得定故無漏智慧難得現前設得恐失故求欲自害故名死相如瞿坻等此當毘曇思法人也此三住於退分三昧言住相者所得三昧不進不退此當毘曇住法人也此人住於住分三昧可進相者所得三昧轉深增益名可進相此當毘曇必昇進也此人住於增分三昧不壞相者所得三昧種種因緣不能敗壞名不壞相此人慧利善取三昧入住起相故不可壞不退相者此人最勝所得功德盡無退失名不退相此後二人住達分定當毘曇中不動人也於前人中不得滅定名慧解脫得滅定者名俱解脫九種如是細分無量辨相如是次明羅漢斷結多少經中宣說斷五上結成阿羅漢何者五結所謂色染及無色染無明憍慢及與掉戲色界貪愛名為色染無色貪愛名無色染此二於彼十使門中同一貪使無明癡使憍慢慢使此前使性言掉戲者是其掉纏此五是其上界煩惱故名上結又復那含上人所起亦名上結問曰此與四流四扼煩惱何別釋言此五通亦是其流扼所攝然流與扼凡聖通起此五唯是聖人所起以是那含所起結故此五盡處說羅漢果故說羅漢斷五上結問曰何故十使之中偏說羅漢斷貪癡慢不說餘者五見及疑見道中斷故此不論瞋在欲界那含時盡故此不說問曰何故十纏之中偏說斷掉不說餘者依如毘曇十纏之中八在欲界那含時盡故此不說睡掉二纏通上二界睡即餘結一切煩惱睡著境界名之為睡隨餘結說故不別論又復睡眠順於正受故不說之若依成實睡在欲界故不說睡掉不同前所以偏舉問曰羅漢斷除掉纏說為上結阿那含人斷無慚愧慳嫉忿覆悔眠等纏以何義故不名下結釋言齊類應名下結但阿那含斷過眾多簡本異末故就使中說五下結纏垢別論阿羅漢人斷過狹少故通使纏說五上結問曰前說阿那含人斷五下結五下結中身見戒取及與疑結須陀斷盡攝前從後通為那含所斷五結今說羅漢何為不得攝前從後合斷十結但云斷五釋言於彼五下結中初之三種分相論之須陀所斷以實細論亦有那含親斷之義故得攝之合為那含所斷五結無有羅漢親斷之義是故不得攝之從後宣說羅漢斷除十結是義云何五下結中初之三結三處親斷一次第人親斷三結成須陀洹第二超越斯陀含人親斷三結成斯陀含是人凡時斷除欲結至六品盡後入見道斷除三結至第十六道比智時即成斯陀故經宣說斯陀含人斷除三結薄貪恚癡第三超越阿那含人親斷三結成阿那含是人凡時斷除欲結至九品盡後入見道斷除三結至第十六道比智時即成那含以有此義是故經中說阿那含斷五下結無有斷除五下結盡即成羅漢是故不說阿羅漢人斷十結矣羅漢如是聲聞賢聖略之云爾次論緣覺於中曲有三門分別一釋名義二對小分別三對大分別初釋名義言緣覺者外國正音名辟支佛此翻辟支名曰因緣佛名為覺緣覺名義解有兩種一約所觀法門以釋緣者是其十二緣法始從無明乃至老死觀斯悟解從緣得覺故號緣覺二就得道因緣以釋如辟支佛得道因緣經中廣說如拂迦沙思風動樹而得悟道如是等皆藉現事緣而得覺悟故曰緣覺名義如是次對小分別於中有二一對小辨相二明同異言辨相者經說聲聞緣覺之別有其兩門一約所觀法門以別觀察四諦而得道者悉名聲聞觀十二緣而得道者齊稱緣覺若從是義於今現在值佛為說十二緣法而得道者亦緣覺收故經說言為教聲聞說四真諦為教緣覺說十二緣此緣覺中細分有二一緣覺緣覺是人本來求緣覺道常樂觀察十二緣法成緣覺性於最後身不值佛世藉現事緣而得悟道本緣覺性今藉事緣而得覺故說之以為緣覺緣覺二聲聞緣覺是人本來求緣覺道亦樂觀察十二緣法成緣覺性於最後身值佛為說十二緣法而得悟解從佛聲聞而得覺故說之以為聲聞緣覺摩訶迦葉即其人也經中所云為諸緣覺說十二緣正當斯耳此亦名為緣覺聲聞故上聲聞人中辨之此前一門約法以別二約得道因緣以別從他聞聲而得道者悉字聲聞是故摩訶迦葉之流雖復觀察十二緣法而得悟道以從佛聞得悟解故經中說為聲聞眾矣藉現事緣而得道者齊號緣覺若從是義乃至七生須陀洹人於最後身不值佛世藉現事緣而得道者亦緣覺攝此緣覺中細分亦二一緣覺緣覺義如上解二聲聞緣覺是人本來求聲聞道觀察四諦道悟初果以根鈍故於現在世不得涅槃天上人中七返受生於最後身不值佛世藉現事緣而得緣覺故說為緣覺是故名為聲聞緣覺此亦名為緣覺聲聞故上聲聞人中辨之是中應作四句分別一是聲聞而非緣覺所謂聲聞聲聞人是義如上解二是緣覺而非聲聞所謂緣覺緣覺人是亦如上釋三是聲聞亦是緣覺所謂七生須陀洹人於最後身不值佛世獨悟者是四者緣覺亦是聲聞謂最後身值佛為說十二緣法悟解者是辨相如是次論同異前四人中先就初果二以辨同異先論同義同有五種一見理同見生空故地持云聲聞緣覺見陰離陰我不可得陰與離陰無我人性二斷障同同斷四住不受分段如勝鬘說三修行同同修三十七道品法故地持云道同聲聞四得果同同得盡智無生智果故地持云於最後身無師自悟得羅漢果說為緣覺五證滅同同證有餘無餘涅槃此五細論非不少異大況麁論一切聲聞緣覺人等皆悉同矣次論異義異有六種一者根異聲聞鈍根緣覺利根問曰緣覺見理與聲聞同云何利根釋言見理雖同聲聞明淨速疾故得稱利又斷煩惱雖同聲聞精進速疾又不退轉故亦名利二所依異聲聞依師緣覺不依三藉緣異聲聞藉於教法為緣而得悟道緣覺藉於事相現緣而得悟解四所觀異聲聞觀察四真諦法緣覺觀察十二因緣法問曰勝鬘宣說聲聞緣覺之人初觀聖諦彼文復言聲聞緣覺當得世尊為彼宣說四依言四依者謂四聖諦是則緣覺亦觀四諦云何說言緣覺偏觀十二緣乎釋言緣覺雖觀因緣亦別因緣作四諦觀是故經中說之觀諦是義云何彼煗頂前別觀三世十二因緣事作別念觀觀十二緣苦無常等作總念觀煗頂已上就十二緣作其四十四智之觀名為觀名為觀諦何者是其四十四智十二因緣因果相屬有十二對先就後對為四諦觀謂老死苦老死集老死滅老死道初則苦觀第二集觀第三滅觀第四道觀如是逆推乃至初對各為四觀是故通合有四十四是故緣覺得名觀諦問曰經說十二因緣下智觀故聲聞菩提中智觀故緣覺菩提乃至上上阿耨菩提是則聲聞亦觀因緣今云何言聲聞偏觀四真諦乎釋言聲聞雖觀四諦四中苦集正是生死十二緣法是故亦名觀十二緣通相如如是於中分別聲聞正觀四諦法門緣覺正觀十二緣門此第四異五向果異聲聞人中四向四果緣覺人中一向一果何故如是聲聞鈍根不能一觀相續究竟數出劬息故判多果以果多故趣向亦別緣覺利根一入聖觀相續無間乃至究竟無中息處故無多果無多果故不立多向但於相續一觀之中不滿之處判為一向滿足之處說為一果故地經中說十聖性聲聞多分八緣覺立二六通用異如地持說聲聞之人二千國土為通境界緣覺之人三千國土為通境界又復如彼大智論說小聲聞中不作意者一千國土為通境界其作意者二千國土為通境界大聲聞中不作意者二千國土為通境界其作意者三千國土為通境界緣覺人中有大有小小緣覺人不作意者二千國土為通境界其作意者三千國土為通境界大緣覺者莫問作意及不作意皆以三千大千國土為通境界此等名為通用異也又復如彼成實論說聲聞欲知須陀初心至第十六心方始得知緣覺之人欲知初心至第六心即便知之此亦是其通用別矣問曰何故欲知初心至第六心方始知乎緣覺作意欲知須陀苦法忍心凝心觀察彼忍已謝入苦法智尋後觀之彼智已謝緣上界苦入苦比忍及苦比智緣覺即於欲界有漏法中伺之彼捨上苦緣欲界集忍時未知至集法智方始知之是故說知第六心矣初之二人同異如是次將第三約對前二以辨同異彼須陀中七返受生於最後身不值佛世獨覺之者望前聲聞聲聞之人九同二異言九同者一見理同二斷障同三修行同四得果同五證滅同六根性同七觀法同八向果同九通用同悉如上辨言二異者一依止異於最後身不依師故二藉緣異不藉言教而得果故望前緣覺緣覺之人七同四異言七同者一見理同二斷障同三修行同四得果同五證滅同准前可知六依止同於最後身不依師教故七藉緣同同藉事緣而得道故言四異者一者根異此人鈍根二觀法異此覺四諦三向果異此人具足四向四果四通用異此人通劣次將第四望初二人以辨同異於最後身值佛為說十二緣法而得覺者望前聲聞聲聞之人七同四異言七同者一見理同二斷障同三修行同四得果同五證滅同悉如上辨六依止同依師得度七藉緣同同藉言教言四異者一根性異此人利根二覺法異此覺因緣三向果異此無四果四向之別四通用異此人通勝望前緣覺緣覺之人九同二異言九同者一見理同二斷障同三修行同四得果同五證滅同六根性同七觀法同八向果同一向一果九通用同悉如上辨言二異者一依止異此人依師二藉緣異此藉言教對小如是次對大分別於中有二一對大辨相二明同異言辨相者緣覺有二一種性緣覺是人本來習緣覺道成緣覺性於最後身觀因緣法證緣覺果二退轉緣覺是人過去曾習大乘後退住中亦得分三前二如上更加一種應化緣覺謂佛菩薩應現為之故天女云以因緣法化眾生故我為辟支法華亦云知眾樂小而畏大智是故菩薩作聲聞緣覺如是等也相別如是次對大乘辨其同異言其同者彼辟支佛一入聖道永更不退與菩薩同不如聲聞得聖而退何故緣覺一向不退以利根故純用無漏而斷漏結故良以不退同菩薩故涅槃經中說辟支佛與諸菩薩合為熟蘇所言異者略有十種一者因異彼辟支佛過去所修狹劣善根以為本不廣化生故名為狹不求佛智說以為劣不知菩薩因行廣大二者根異緣覺鈍根菩薩利根緣覺所解狹淺不速故名為鈍菩薩所解深廣峻疾故名為利三者心異緣覺畏苦疾求取滅菩薩不畏常樂處世四所解異緣覺但觀十二緣法悟解生空菩薩普觀一切諸法具解二空五起行異緣覺但修自利之道菩薩俱利又復菩薩修行六度緣覺不修六斷障異緣覺但能斷煩惱障菩薩之人二障雙除二障之義廣如上辨七得果異緣覺正得緣覺菩薩能善有大般涅槃小大涅槃義如後釋八起化異如涅槃說緣覺化人但現神通終日默然無所宣說菩薩不爾能現能說何故緣覺不能說法緣覺出世無九部經無可宣說又復緣覺無悲方便故不能說以無悲故不起心說無四無量礙方便智故不堪說九通用異如後六通義中廣說十體義異緣覺所有身智功德悉無常苦無我不淨菩薩真德常樂我淨又復緣覺所得涅槃唯有樂淨而無我常菩薩涅槃常樂我淨此之十種亦異聲聞然今且就緣覺說之緣覺如是次解菩薩於中曲有三門分別一釋名義二對小分別三當相分別初釋名義菩薩之名是外國語外國正名菩提薩埵此方傳者菩下去提薩下略埵故言菩薩菩提此翻名之為道薩埵此翻名為眾生良以此人內心求道備有道行以道成人名道眾生問曰聲聞緣覺人等斯皆求道並有道行同以道成以何義故不名菩薩偏獨此人名菩薩乎釋言賢聖名有通局通則義齊故涅槃云乃至須陀亦名菩薩亦得稱佛求索盡智無生智道故名菩薩正覺共道不共道故說之為佛但經為欲分別賢聖是故偏名大乘眾生為菩薩矣等分賢聖何故偏名此為菩薩辨有三義一就願心望果解釋唯此眾生求大菩提餘悉不求是故獨此名道眾生故地論言一上決定願大菩提偏言菩薩此據願心望果釋矣二據解心望理解釋凡夫住有二乘著無有無乖中不會中道唯有菩薩妙捨有無契會中道是故獨此名道眾生三就行解釋入佛法中有三種門一教二義三者是行教淺義深行為最勝聲聞鈍根從教為名聲者是教飡聲悟解名聲聞矣緣覺次勝從義立稱說為緣覺緣者是義於緣得覺故名緣覺菩薩最上就行彰名以能成就自利利他俱利之道故稱菩薩故地持云聲聞緣覺但能自度菩薩不爾自度度他是名道勝以道勝故名道眾生名義如是次對小分別菩薩有二一是漸入二是頓悟言漸入者先小後大問曰此人何時入大釋言小中有二種人一愚法人二不愚法人執小迷大名愚法人知小解大名不愚法人本來習小小性成就於最後身值佛欲小佛依為說證得小果得已樂著不能入大未來無餘涅槃之後心想生時方能向大劫數長久不可勝計不愚法者於過去世曾發大心流轉生死忘失本念暫欲小法佛依為說證得小果得小果已自知有餘發心向大於現在世即能入之問曰此等既入大乘於大乘中位分何處經無定判唯義推之應在善趣於大乘中初發心後未至種性悉名善趣二乘入大在此位中云何得知非善趣前涅槃經中說善趣前名為常沒常沒三塗常沒三有此非常沒故知非前云何得知非善趣後種性位攝地持宣說種性菩薩六入殊勝無始法爾此人未能現本法性以成六入故知非是種性已上又說種性成就真實白淨之法此人未成又說種性六度性成此人未得又說種性一切佛法種子在身此人未具又說種性二障清淨此人但能煩惱障淨種性菩薩堪為物依此人未能又說種性隨所聞法而自開解不由他悟此人由他是故得知非種姓上唯在善趣問曰此等既在善趣二種死中受何生死釋曰須陀至阿那含受分段死羅漢辟支受變易死如勝鬘說問曰勝鬘說種性上大力菩薩受變易死羅漢辟支受變易死與大力同何故不判種性已上釋言此人所受變易雖同大力多義不同故非種性問曰二乘發心求大即名菩薩如此菩薩在善趣中受變易身勝鬘經中何故偏說種性已上大力菩薩受變易死不說善趣受變易乎釋言說大有二種門一分相門分大異異小唯種性上大力菩薩受變易身自斯已前悉名分段聲聞緣覺雖發大心未有大行仍本名說不名菩薩受變易矣二攝相門攝小成大於彼聲聞緣覺人中發大心者悉名菩薩若從是義善趣位中亦受變易非唯種姓已上方受勝鬘所說大力已上受變易死分相言耳對彼聲聞緣覺人故問曰二乘發心向大既在善趣於善趣中為初為中為在畢竟釋言此人不同極凡初發心者亦不得名善趣中上云何得知如涅槃說須陀洹人八萬劫到斯陀含人六萬劫到阿那含人四萬劫到阿羅漢人二萬劫到辟支佛人十千劫到經言到者到於阿耨三菩提心應當名彼種姓地心以為所到菩提心矣去種姓地爾許劫數明知非是善趣中上問曰一切須陀洹人至辟支佛向種性地悉八萬劫至十千劫有不到者釋言現在不愚法者則發大心修學大乘爾許劫數容至種性若愚法人取小滅者不可稱計微塵數劫在涅槃中度是已後心想還生心想生已發心向大向大之後阿羅漢人更二萬劫修學大乘方至種性辟支佛人更十千劫修學大乘方至種性以是義故非一切人悉八萬劫問曰須陀天上人中七返受生至羅漢果七返受生不過一劫何緣向大爾許差降或容聖者且作階降又更解釋若須陀等進斷殘結至羅漢果然後向大所受不多更不斷結則向大者有此差降所有殘結能障法界一切行德一切諸行悉難成故漸入如是言頓悟者不從小入一生學大問曰此人不從小入修何等行能治罪障得入大乘如涅槃說所謂修習身戒心慧以修此故能轉罪障趣入大乘身戒心慧釋有八番廣如上辨問曰此人發何等心名入大乘發三種心一厭有為心聞說生死無常大苦深心厭離二求無為心聞說涅槃常樂我淨深心願求三念眾生心緣諸眾生有苦無樂決意濟拔問曰此人修何等行名學大乘修三種行一離有為行修習實觀破離生死二趣無為行修行六度趣大涅槃三度眾生行修行四攝等益一切問曰漸頓二種之人俱在善趣何者為勝釋言不定從小入者厭有行勝以本習故餘二不如以本學小廣大之心難成就故其頓悟者求佛化生二種行勝專意求佛度眾生故厭有不如常願在有教化眾生不專厭故是故此人在善趣中受分段生未受變易問曰此等在善趣中互有勝劣何處可等謂種性上諸行齊成方能為佛決定種故對小如是次就大乘當相分別於中初先通相分別後別論之通中開合增數辨之或總為一謂三乘中一菩薩眾或分為二二有兩門一定不定二門分別如地持說善趣菩薩數退數進名為不定種性已上堅固勝進名為決定二世出世相對分別解行已前名為世間初地已上名為出世又復地前名為信地初地已上名為證地又仁王中地前名賢地上名聖或分為三所謂外凡內凡及聖善趣位中名為外凡種性已上名為內凡地上名聖於中曲以八門分別一釋名義第二約就解心分別第三約就解法分別第四約就解緣分別五約行分別六約惑分別七約業分別八約報分別先釋名義言外凡者善趣之人向外求理未能息相內緣真性故名為外六道分段凡身未捨故名為凡如小乘中念處已前依事趣觀相同外道名為外凡此亦如是向外求理相同聲聞未能息相內求真實故名外矣言內凡者種性已上漸息緣故內求真性故名為內六道分段雖分斷離未有盡處凡夫身未盡故亦名凡故涅槃中說為凡矣所言聖者初地已上息妄契真會正名聖名義如是次約解心以別三位心有三種一事識心所謂六識二妄識心謂第七識三真識心謂第八識外凡位中但依事識修習觀解未有餘義內凡位中事識漸滅妄識事中慧以漸現前初地已上妄識中慧以漸息滅真識中慧以漸現前次約解法以別三位外凡位中事識未亡心外見法心外法中推求觀察見苦無常空無我等未解餘義內凡位中息外歸內見一切法唯從心起心外無法以見心外無別法故事識漸滅見一切法唯心起故七識之解以漸現前此解現時見一切法但從妄想自心所現如夢所覩皆從心起畢竟無法初地已上息妄顯真見一切法唯是真實如來藏性緣起集成真外無法雖有所見而無分別無分別故妄智漸息真德漸現解法如是次約解緣分別三位所解之法有證有教外凡位中於佛教法假他開道能方悟解不能自知是故判為四依弟子於深證法但能信順內凡位中於佛教法能自開解不假他教故華嚴中說十住等隨所聞法即自開解不由他悟不由他人能自解故堪為初依於深證法獨須他教故地持中宣說教授初業菩薩地經論中說為一切信行菩薩說不思議法初地已上於諸教法能自宣說於深證法自能證知不假他教故地持云有佛無佛堪能次第斷煩惱障及智慧障次約行論行謂六度外凡位中修行有相六波羅蜜雖少觀空微故不說內凡位中修學破相六波羅蜜觀空破慳以起檀行乃至觀空破離癡見而起慧行故地持云解行名為無相修方便初地已上成就真實六波羅蜜亦名無相六波羅蜜證法本寂無慳無著名檀波羅蜜自性清淨無諸罪垢名尸波羅蜜體無違惱名忍波羅蜜具堪諸法無所缺少名精進波羅蜜寂靜不動名禪波羅蜜永無闇障名般若波羅蜜故地持中宣說初地為無相修二地已上無相修廣八地已上無相果成行別如是次約惑論惑謂五住於中進退曲有四義其一義者外凡位中始修無漏斷四住地種性已上觀解成就斷四住地性成之結是其地也初地已上實慧深明斷無明地第二義者善趣修習事識無漏斷四住地種姓已上修習七識緣觀無漏斷無明地初地已上修真無漏斷無明地問曰善趣所斷四住為伏為永釋言善趣初伏後永此云何知經中宣說種性已上大力菩薩受變易身變易必用無漏為因無漏業因種性前起明知永斷第三義者五住煩惱有麁中細其麁品者善趣漸斷種性時盡以此麁品種性盡故地持宣說種性菩薩二障清淨又地持說種性菩薩離麁煩惱義當此門其中品者種性已上隨分漸斷初地時盡以此中品初地盡故地持宣說初地菩薩出障解脫無罪清淨其細品者地上漸斷至佛乃盡以此細品地前未斷故涅槃說初依菩薩具煩惱性第四義者善趣位中修事無漏斷四住地種性已上事治漸息修起七識緣照無漏斷無明地初地已上緣照漸息真德現前約惑如是次約諸業以別三位業有二種漏與無漏分假之因名為有漏變易之因名為無漏有漏業中有善有惡人天之因名之為善三塗之因說以為惡惡有五階一是闡提起大邪見斷善根業二謗正法三五逆罪四犯重禁五者十惡若通一切威儀之罪惡有六階業相如是今約四業以別三位於中進退略有兩義一偏對惡業以別三位善趣位中修習淨信離闡提業種性已上解行成立永離謗法四重五逆三種惡業初地已上行德純善離十惡業乃離一切威儀之惡第二通對善惡分別善惡二業有繫不繫善趣修習身戒心慧轉重令輕斷離三塗定繫之業種性已上悲願力成往來自在斷離人天定繫之業初地已上德行純淨永離人天不定繫業亦可八地已上離之第三通對漏無漏業而為分別善趣修習身戒心慧斷三塗業種性已上修無漏道漸斷人天分段之業初地已上真德漸現斷變易業約業如是次約報論報謂分段變易之果分段果中有善有惡於中曲有兩義分別一偏約分段生死分別分段有二一惡道分段謂三惡趣二善道分段所謂人天惡道分段有正有習惡業為因四住為緣生三惡趣名之為正惡業為因悲願為緣生三惡趣說以為習惡道中正善趣已前常沒所受善趣漸斷種性時盡惡道中習種性已上漸次斷除初地時盡初地盡此離惡道畏善道分段亦有正習善業為因四住為緣受人天身名之為正善業為因悲願為緣受人天身說以為習善道中正外凡所受種性漸斷初地時盡初地盡此名出三界又經宣說初地菩薩得二十五三昧破二十五有亦當此門善道中習地上漸斷八地上盡七地已還斷未盡故大智論中名為宍身八地已上斷之盡故彼名法身二通約分段變易分別隨相麁分善趣位中受分段身從小入者善趣位中亦受變易小故不說種性已上分段漸捨受變易報初地已上變易漸捨得法身報三位如是或分為四地持宣說種性發心及行方便是其三種加以善趣即為四也又依大品說五菩提菩提中四在菩薩亦得分四五菩提者一發心菩提在於善趣論自釋言在於無量生死海中發菩提心是故名為發心菩提二伏心菩提在於種性解行位中修習伏忍故名伏心三明菩提謂初地上乃至六地波若慧明名明菩提四出到菩提謂七地上出離眾相到無生忍故名出到五無上菩提謂如來地餘不能加故曰無上廣如上說或分為五善趣為一解習淨信故瓔珞中名為十信習種為二修習淨解故華嚴云隨所聞法即自開解不由他悟性種為三修起正行故華嚴中名為十行解行為四亦名道種修習如觀十地為五亦名聖種成就實證或分為六前四如上初地已上離分見修故有六種或分為七如地持說善趣為一種性已上六住為六合為七也言六住者一種性住所謂習種二解行住三淨心住所謂初地四行跡住二地已上五決定住八地已上六畢竟住謂第十地義如上釋或分為八八有兩門一開前合後以說八種一初發心行創背生死初發道心二有相行依前發心修起有相六波羅蜜修此行時見人修善則便歡喜見人造罪即便嫌惡三無相行學觀空理於生死中不見可厭於涅槃中不見可求修此行時見人造罪心不悒慼見人修善亦不欣務四方便行雖觀空理而常隨有情集諸行此四在善趣位中習種為五性種為六解行為七初地已上聖種為八開後合前以說八種善趣為一種性已上七地為七通前八也言七地者如地持說一種性地二解行地三淨心地四行跡地五決定地謂第八地六決定行謂第九地依前決定上上趣求名決定行七畢竟地謂第十地此義如前七地章中具廣分別或開為九次前八中離分種性以之為二即是九也或說為十如涅槃說一初發心善趣中始二熙連河沙佛所發菩提心能於惡世不謗正法熙連河者於彼恒河四眷屬中一種河也於此河中一沙一佛爾許佛所發菩提心方能惡世不謗正法三一恒河沙佛所發心於惡世中愛樂正法不謗同前其恒河者是此江河故舊翻經多名江河於此河中一沙一佛爾許佛所發心方能惡世愛樂大乘聞此不謗第四人者二恒河沙佛所發心能於惡世愛樂大乘讀誦受持未能解說第五人者於三恒河佛所發心於惡世中愛樂大乘讀誦受持少為他說未解深義第六人者四恒佛所發菩提心於惡世中愛樂大乘受持讀誦為他演說十六分中解一分義解何等義如涅槃說謂解佛性如來常住云何十六大涅槃中隨義淺深如來分判為十六分此第六人始得一分此前六人同在善趣齊是四依弟子所攝第七人者名為凡夫具煩惱性五恒佛所發菩提心於惡世中能說大乘十六分中解八分義此在種性解行位中第八人者名須陀洹及斯陀含六洹佛所發菩提心於惡世中能說大乘十六分中得十二分義位在初地乃至七地第九人者名阿那含七恒佛所發菩提心於惡世中能說大乘十六分中得十四分義此在第八第九地中第十人者名阿羅漢八恒佛所種諸善根於惡世中受持讀誦書寫解說大乘經典十六分義悉皆具解位在十地此等得義深淺之相如四依章具廣分別或分十一地前為一通名信地地上為十或分十二一是外凡二是內凡備如上判地上分十合為十二或分十三善趣為一種性為二解行為三十地為十合為十三或分十四善趣為一習種為二性種為三道種為四十地為十合為十四或分十五前十四中分第十地以之為二所謂法雲及與等覺十地窮終現與佛齊故名等覺未是證同或復開分為四十一善趣為一十住十行及十迴向并其十地為四十一言十住者如華嚴說一發心住於大菩提起意趣求二治地住善修自利利他之道三修行住修護煩惱護小乘行四生貴住聖法中生種性尊貴五方便住具足善巧度眾生行六正心住得決定智於佛法中雖聞異說正見不動七不退住雖聞異說正願不動八童真住行業清淨如世童子真淨無染九法王子住於佛法王所行住處出生正智堪能究竟無上菩提十灌頂住行修上順佛智現前此十習種如瓔珞說言十行者如華嚴說一歡喜行喜心行施亦令他喜二饒益行修治淨戒饒益自他三無恚恨行修忍離瞋四無盡行懃修精進攝善無盡五離癡亂行常修定慧離妄分別六善現行觀法實相般若現前七無著行以無著心修起所行八尊重行成就種種殊勝善根九善法行成就種種化他善法十真實行成就第一真實之語如說能行如行能說此十性種如瓔珞說十迴向者如華嚴說一者救護一切眾生離眾生相迴向菩薩修行六波羅蜜攝取眾生令離一切煩惱業苦安住菩提名救眾生等心救濟不聞怨親善惡等別名離眾生相迴向此善根有所趣向名救眾生離眾生相迴向二不壞迴向於佛菩薩及一切法得不壞信名為不壞迴向此善根有所趣向名不壞迴向三等一切佛迴向經言菩薩學於過去未來現在一切諸佛所作迴向名等一切迴向四至一切處迴向菩薩所修一切善根用以迴向以迴向力令此善根至一切處譬如實際無所不至名至一切處至何等處所謂至於佛法僧處無盡供養至一切行處具足修習至一切果處具足成滿至一切佛剎處具足莊嚴至一切眾生處具足攝化至一切法處具足解知如是等也五無盡功德藏迴向迴己所修無盡功德有所趣向名無盡功德藏迴向又復願求諸佛菩薩無盡功德能成無盡功德善根亦名無盡功德藏迴向六隨順一切堅固善根迴向迴己所修施等善根有所趣向為佛守護能成一切堅固善根堅固願等名隨順一切堅固善根迴向七等心隨順一切眾生迴向菩薩增長一切善根迴以等益一切眾生名等心隨順眾生迴向八如相迴向菩薩所成種種善根同證一如迴此善根有所趣向名如相迴向又復菩薩迴向之心依於種種真如門起是故亦名如相迴向九無縛無著解脫迴向於一切法心無執著名無縛無著於法自在稱曰解脫菩薩不輕一切善根以無縛無著解脫之心迴彼善法求普賢行能具普賢一切種德名無縛無著解脫迴向十法界無量迴向菩薩彼習無盡善根迴之願求法界差別無量功德名為法界無量迴向此十道種如瓔珞說言十地者一歡喜地成就無上自利利他初證聖處多生歡喜故名歡喜地二離垢地離能起誤心犯戒煩惱垢等清淨戒具名離垢地三名明地隨聞思修照法顯現故名明地四明炎地虛妄煩惱薪智火能燒故名炎地五名難勝地得出世智方便善巧能度難度名難勝地六現前地波若有聞大智現前名現前地七遠行地善修無相行功用究竟能過世間二乘出世間道名遠行地八不動地報行純熟無相無間故曰不動地九善慧地無礙力說成利他行故名善慧地十法雲地得大法身具足自在故名法雲地或復開分為四十二第十地中別分等覺通前合為四十二矣隨別細分亦可無量通釋如是次第二門隨別解釋先解善趣依瓔珞經善趣位中修十種心名為十信一修信心二精進心三修念心四修定心五修慧心六修成心七修捨心八修護心九迴向心十修願心言信心者於入解處淨信在前一心決定樂欲成就名修信心言精進者聞菩薩藏精懃修習無間善業名為精進言念心者常修六念念佛法僧戒施及天廣釋如上言修定者於事於義繫心安住遠離一切虛偽輕躁憶想分別言修慧者謂聞思修聞菩薩藏思量觀察知一切法無我無人自性空寂言修戒者受持菩薩清淨律儀身口意淨不犯諸過有犯悔際言修捨者不惜身財所得能捨言修護者防護己心不起煩惱又更分別有五種護如地持說一者默護得俱生智能疾受法化度眾生二者念護念持於法三者智護得堅固智觀察法義以默念智離於退分修勝進分四息心護守諸根門五他護隨順他心修如是行名之為護言迴向者所修善根迴向菩提不願諸有迴施眾生不專為己迴求實際不著名相言修願者隨時修習種種淨願如華嚴經淨行品說如是等也此之十種在於信位助成信行故瓔珞經名為十信自餘十住十行十迴向及與十地悉如上釋三乘賢聖辨之略爾淨法聚果法中有十八門此卷有二門第一釋名涅槃是其天竺人語依彼具言名為摩訶般涅槃那摩訶名大大義有六一者常義故涅槃云所言大者名之為常譬如有人壽命無量名大丈夫二者廣義故涅槃云所言大者其性廣博猶如虛空無所不至涅槃如是故名為廣三者多義能別非一故涅槃云譬如大藏多諸珍異涅槃如是多有種種妙法珍寶故名為大四者深義淵奧難測故涅槃云大者名為不可思議一切世間聲聞緣覺不能測量涅槃之義故名為大五者高義位分高出餘人不至故涅槃云譬如大山一切世人不能得上故名為大涅槃如是凡夫二乘及諸菩薩不能窮到故名為大六者勝義如世間中勝上之人名為大人涅槃如是諸法中勝故名為大大義如是何者是大大有三種一者體大性淨涅槃體窮真性義充法界二者相大方便涅槃過無不盡德無不備三者用大應化涅槃妙用曠博化現無盡故涅槃云大般涅槃能建大義義猶用也所言般者此翻名入入義有三一就實論入息妄歸真從因趣果二真應相對息化歸真故名為入三唯就應現捨有為過趣入無為故名入言涅槃者人釋種種有人釋言涅槃之名非胡非漢直是佛語若論佛語一切皆是豈獨涅槃故涅槃云種種異論文章呪術皆是佛說雖是佛說不離方言若離方言佛則無說涅槃之體非名字故非音聲故有人復言涅槃胡語名總萬德此方更無一名能翻故存胡本說為涅槃涅槃之體實備萬德涅槃一名非盡萬德若使涅槃名盡萬德是則宣說萬德之時不應隨德更立名字欲說常義更立常名以名彼義如是一切明知涅槃名不盡德又設涅槃名總萬德此方還以萬德總名翻彼涅槃何為不得而言叵翻又涅槃云隨其類音普告眾生今日如來將欲涅槃隨類異告云何叵翻若正相翻名之為滅隨義傍翻名別種種或言不生或曰不出或謂無作或謂無起或名無為或字無相或言不燃或曰不識或稱寂滅或云安穩或名解脫或字彼岸如是種種悉如經說云何得知是滅非總今此且以四義驗之一准昔以求如來昔於餘契經中每常宣說煩惱滅無身亡智喪以為涅槃今日涅槃名不異昔何忽是總二據終以驗如來垂滅大音普告今日如來將欲涅槃時諸眾生聞佛涅槃咸皆悲惱詣佛請住若使涅槃名含萬德是則宜唱萬德示人眾生應喜何故悲惱詣佛請住聞佛涅槃悲惱請住明知涅槃是滅非總三准定方言外國之人見人死滅咸皆稱言某甲涅槃世人死滅何德可總亦稱涅槃世人死滅名涅槃故明知涅槃是滅非總四取文為證如涅槃中佛嘆純陀善哉善哉能知如來示同眾生方便涅槃世間眾生何曾有彼萬德涅槃如來示同此說如來同世盡滅名同涅槃明知涅槃是滅非總又法華說日月燈佛說法華竟於後夜分入於涅槃下文重頌佛此夜滅度如薪盡火滅長行之中云言涅槃偈言滅度明知涅槃是滅非總問曰若使涅槃是滅何故經言諸結火滅名為滅度離覺觀故稱曰涅槃釋言外國滅有多名略有三別一者涅槃翻名為滅二彌留陀此亦名滅三者毘尼此亦名滅其猶外國菩提末伽此通名道外國說滅有多名故諸結火滅名彌留陀離諸覺觀名曰涅槃涅槃經中彌留陀滅翻為漢言涅槃之滅仍存胡語似若是別若具翻之此方名少彼彌留陀此翻名滅彼中涅槃此亦名滅是故得言外國涅槃此翻名滅滅煩惱故滅生死故名之為滅離眾相故大寂靜故亦名為滅那者名息究竟解脫永蘇息故息何等事息煩惱故息生死故又息一切所行事故涅槃云雖得禪定智慧解脫不名畢竟若能斷除三十七品所行之事方得名為畢竟涅槃以息如是三十七品所行事故亦名為息名義如是次第二門彰滅分齊分齊有四一是事滅斷生死因滅生死果名為涅槃二者能滅諸佛涅槃圓備萬德雖具眾德妙寂離相稱之為滅又復離性亦說為滅言離相者如下文說譬如一切眾生心識體雖是有而無一相亦如醍醐體雖是有而無青黃赤白等相涅槃亦爾體雖實有而無一相故稱為滅無何等相謂無他相及無自相無他相者如經中說離於十相名為涅槃謂離色聲香味觸相生住滅相男相女相經中復說離十三相名為涅槃離前十相及離苦樂不苦樂相又經復言大涅槃中無有日月星辰諸宿寒熱風雨生老病死二十五有及諸憂苦此等皆是無他相也無自相者大涅槃中雖有色身而無色相雖有覺知而無知相雖有一切無一切相備如經說言離性者諸德同體緣起相成無有一法別守自性如就諸德宣說常義離諸德外無別常性我樂淨等類亦同爾又就常等宣說法身離常等外無別身性餘亦如是故經說言又性別異故成涅槃由非別異名無別性故成涅槃問曰涅槃體既是有說有稱當何勞說之門解義故就障滅此是第二德寂之滅三者應滅應滅有二一現斷有因盡生死果名之為滅二息化歸真用息稱滅四者理滅如經中說一苦滅諦一切眾生即涅槃相如是等也理滅有二一者相虛妄情所起一切諸法相有體無名之為滅此即經中空如來藏二者真空真如來藏離相離性名之為滅言離相者如馬鳴說謂非有相非無相非非有相非非無相非有無俱相非異相非非一相非非異相非一異俱相非自相非他相非非自相非非他相非自他俱相如是一切妄心分別悉不相應唯證境界言離性者如來藏中具過一切恒沙佛法是諸佛法同一體性緣起相成不離不斷不脫不異以同體故無有一法別守自性雖無一性而無不性無有一性法如也而無不性法界別也今說如是以之為滅滅如是此四相望亦有本末理滅為本由見理中相空之滅成前事滅悟理捨情離生死故由證理中真空之滅成前德滅如彼真法離性相故依德起用故有應滅此四種中分相言之說前三種以為涅槃攝相論之四滅俱是涅槃為門統攝諸義成涅槃故分齊如是次第三門定其體性涅槃體中德別無量要唯有三一是色法二是心法三非色心法言色法者如涅槃說滅無常色獲得常色離苦色獲得樂色乃至滅於不寂靜色獲得真實寂靜之色故知涅槃用色為體又涅槃云言不空者謂有善色常樂我淨又涅槃中說大涅槃以為解脫迦葉白佛如是解脫為色為非色佛言二乘解脫非色諸佛如來解脫是色以斯驗求明知涅槃體性是色又如六卷泥洹之中純陀嘆佛妙色湛默常安隱不隨時節劫數遷大聖曠劫行慈悲獲得金剛不壞身故知是色又勝鬘中嘆佛色身世無與等又嘆如來妙色無盡明知是色色相云何佛有三身一是應身二是報身三是法身此三身中皆悉有色應身色者現化隨物或時似天或復似人如是一切隨其所現同世色像是故亦名共世間身報身色者於彼應身一一相處各有無量塵數相好如華嚴經相海品說雖具眾相而不可見如梵天王頂上寶珠有而叵見雖不可見而實有之名字不同作業各異如華嚴說法身色者如來藏中色性法門顯成佛體體雖是色而無色相如似比丘無作戒法亦如陰陽五行等法雖無色相而是色性諸佛證得成就法界諸根相好即法身故又此法中出生法界無盡色故名像色法有人說言涅槃無色唯一靈智設言色者是應非真何故非色色性質礙為是無之若色質礙全佛無者心是攀緣慮知之法佛亦應無佛無緣心而有無緣覺知之心色亦應爾佛無礙色而有無礙自在之色何為不得人復為難礙故名色佛身無礙云何名色此應返質緣義為心佛智無緣何得名心人復釋言無緣而照故得名心此應類之無礙是身無礙是形何為非色又雖無礙而有光明諸根相好何得非色又若無礙即全無色若言有色即令礙者此應並報如來無緣即應是癡即應無知佛若有知即是攀緣可如是不此既不可彼亦同然何勞致疑又若說言色皆是應都無真實者此應並難真處亡情有覺有知應悉是應應化之知從真知生真中立知應化之色從真色起真中存色竟有何妨又經宣說滅無常色獲得常色云何是應經復宣說真實善色常樂我淨云何是應又經嘆佛妙色湛然常安穩不隨時節劫數遷大聖曠劫行慈悲故得金剛不壞身云何名應又地經中說佛相好為實報身云何是應又若相好悉是應者經中宣說相好之業應是應修非是實修修得是實果寧不真人復釋言滅無常色獲常色等此實是心心法顯現義說為色此應反難若心顯現義說為色實無色者色法不顯義說為心實應無心又若心現義說色者他亦應言色光照明義說為心佛實無心色光照明不得名心心法顯現何得名色以斯驗求佛真有色不得言無色義如是次論心義經中宣說滅無常識獲得常識受想行等亦復如是明知涅槃以心為體又說彼若成大涅槃明知涅槃用心為體心相云何如前八識章中具辯今略論之心有三種一是事識謂六識心向外取緣二是妄識謂七識心內迷真性妄取自心所起境界如人昏夢迷覆實事妄取自心所起境界三是真識謂八識心如來藏中過恒沙法緣起集成覺知心事以此真心覺知性故與無明合便起妄知息去無明便為正知如人報心與昏睡合便起夢知息去昏睡便為寤知始覺真心說之以為一切種德今此就其涅槃門說故說此心以為涅槃妄事兩心情有體無未窮似有研之即盡不成涅槃故楞伽云妄想爾炎慧彼滅我涅槃又彼經言滅七種識唯有藏識唯藏識故真識之心得成涅槃非六非七有異論如前八識章中廣破問曰真心是知非滅云何得說為涅槃乎釋言此心體是知性而無分別無分別故照而常寂是知性故寂而恒照以恒照故能滅癡闇以常寂故能滅妄想癡妄既除不復隨緣集起生死以不起故無為體寂故名涅槃心法如是次明非色非心之義如經中說菩提不可身得心得涅槃亦爾故非色心相狀如何分別有二一數滅無為斷離一切色心等相名非色心如涅槃說滅無常色名為非色滅於無常受想行識名曰非心如是一切又如涅槃梵行品說入於無色大般涅槃名為非色又無諸大陰界入等亦是非色意滅識亡心亦寂等名為非心又滅妄想爾炎慧等亦是非心二真法體如色即無色心即無心名非色心如經中說大般涅槃實非有色隨世說有又經中說菩提涅槃一切皆空又地經說自體本空智自空等皆是真空非色心義彼云何空義如上解離相離性言離相者佛雖有色而無色相如無作戒雖復是色而無形相佛雖有心而亦無心相如鏡照物無分別相言離性者大涅槃中諸德同體緣起相成無有一德別守自性故名為空以是空故色無色性名為非色心無心性稱曰非心問曰若此皆無自性即是自性不成無常與生死法有何差別釋言緣起無性空義生死涅槃其理齊等是故經中說生死空乃至涅槃生死無我乃至涅槃所言異者生死之法一向無常以其性相俱無常故生滅流轉名相無常虛集無性名性無常涅槃之體亦常無常而非一向故涅槃經初德中說涅槃非常亦非無常是義云何大涅槃中萬德同體分相論之各守自相無為不動故非無常攝相言之互以相成相成不壞亦非無常非無常故經說為常將別分總總相不立以不立故無空性常無性常故名為無常涅槃體性其理定爾有人宣說一苦滅諦顯成涅槃苦滅唯空顯此空理以成涅槃是故涅槃一向唯空無色無心此外道空不應受持若說苦滅唯是空者佛自對破如涅槃經四諦章說修苦滅者逆於一切諸外道等若說空法為苦滅諦諸外道等悉皆修空應有真諦又若宣說無我空寂為如來藏當知此人久在生死長受長諸苦不得解脫若有說言有如來藏雖不可見破煩惱已定必得之若發是心一念因緣於諸法中悉得自在以斯驗求明知苦滅不唯是空如勝鬘說一苦滅諦是如來藏如來藏具過一切恒沙佛法名不空藏何得唯空若言涅槃一向空者經說涅槃常樂我淨真實善有那得言空又經說言空者所謂一切生死言不空者謂大涅槃又經說言殺空得實殺無常已得常涅槃云何是空又涅槃經第七德中七法相異空與涅槃義門各別何得唯空又若空者無想天喻無想實有竟何所況又經宣說大般涅槃能建大義種種示現若唯空者依何起義又經宣說汝不應言滅是法性若法性者實無滅也何得唯空有人復言如來藏性色心為體都無空義復言空者無相名空藏性既爾顯成涅槃涅槃唯有一向不空說言空者空無萬相不空涅槃此亦是其外道之有不應受之若說藏性實不空者是義不然如楞伽說依法無我說如來藏云何不空又復如彼起信論說有人聞說如來藏中具一切法便說色心各別有體對治此執說一切法依真如說如者是其空之別稱依之宣說一切佛法云何不空又如經說如來藏中具過恒沙一切佛法不離不斷不脫不異既言不離明無別性法無別性何為不空又同體法必互相成相成之法則有總別攝別成總諸法可有將別分總總相不立何為不空若別分總總義不空五陰分生生應不空藏性如是若言涅槃實有不空是義不然如經中說涅槃非有隨世說有涅槃非有云何不空又地經說自體本空名為性淨同相涅槃云何不空又經中說菩提涅槃一切皆空云何實有又若涅槃實有不空取著涅槃正見非邪佛何故破說空無我又若涅槃實常非空常見者不應是患若言涅槃空無妄情心取之相故名為空而涅槃體定不空者此應並反經說涅槃非有非無是則有者能有他故名之為有體應非有人即救言我言無者己無他相何得有他此應更徵經中宣說依如來藏故有生死依大涅槃能建大義起種種化即是有他若言無者己無他故不得有他是則有者已有他故不得無他此是一難又若無者一向無他而體非無是則有者一向有他而體非有有雖有他不妨體有是則無者雖復無他何妨體無偏有偏無佛法大患理須廣破體性如是次第四門開合辨相其涅槃者乃是諸佛圓寂妙果體窮真性義充法界體窮真性故妙絕於名相義充法界故德備於塵算塵算之德難以定論是以經中或云一二乃至眾多言其一者統而攝之一大涅槃體含眾義備苞萬物或說為二二有三門一者有餘無餘相對說二二性淨方便相對說二三真應不同相對說二就初對中先釋其名後辨其相名字如何有餘無餘義釋有二一約對分別煩惱盡處名為涅槃約對身智以立二名無學聖人煩惱盡竟望後猶有餘身智在約後別前名前以為有餘涅槃身智盡竟望後更無餘身智在望後名前說前以為無餘涅槃毘曇法中所說有餘無餘涅槃正當此義是第一約對分別二就涅槃相望分別於此門中涅槃有二具約生死因果以說生死因盡是一涅槃生死果亡是一涅槃據彼生死因盡之處望後更有生死果亡一涅槃在約後別前名為有餘生死之果盡滅已竟望後更無餘涅槃在說為無餘約對生死因果既然約對分段變易亦爾名字如是次辨其相曲有三門一就大小相對分別二就小分別三就大分別言就大小相對分者小乘涅槃名曰有餘大乘涅槃說為無餘此之一義如勝鬘說故彼文言生死二種有為無為涅槃亦二種有餘及無餘分段生死名曰有為變易生死名曰無為此二如前二生死中具廣分別有為生死盡無之處所得涅槃名曰有餘望後更有餘生死故又亦更有餘涅槃故無為生死盡無之處所得涅槃名曰無餘望後更無餘生死故又亦無其餘涅槃故次第二門就小分別宗別不同所說各異有人說言毘曇法中煩惱盡滅名有餘涅槃現報身上遠離緣縛說之以為無餘涅槃是義不然己家煩惱通縛內外一切境界無學聖人初得果時是縛已斷爾時不名無餘涅槃現在身智謝滅之後方始宣說無餘涅槃何由而言身離緣縛名曰無餘若此非者何者是乎毘曇法中涅槃體一約對不同得二名字言體一者於此宗中煩惱業思以道力故應起不起數滅無為是涅槃體此體是一約對身智得二名字身智未盡說前涅槃以為有餘望後更有餘身智故身智盡竟向前涅槃轉名無餘望後更無餘身智故問曰身智盡無之處以何義故不名涅槃彼宗身智起已謝往是無常滅故非涅槃由斷因故後果不起是非數滅故非涅槃若依成實涅槃體二生死因盡是一涅槃生死果盡是一涅槃故有二種問曰何故毘曇法中生死果盡不名涅槃成實名是釋言毘曇性相中求為道親斷名為數滅不親斷者則非數滅身口二業及生死果非道親斷故非數滅故不名涅槃成實法中解義務寬由斷煩惱業果不起從其根本亦是數滅故說涅槃此云何知如成實說見斷法者示相我慢及彼所起諸餘法也修斷法者不示相慢及彼所起諸餘法也覺斷煩惱名示相慢示猶見也執見我人眾生定相名為示相執我陵物稱之為慢依此所起業及苦果名為所起諸餘法也由斷見惑令此不起通名見斷修斷煩惱名不示相慢修道所斷是鈍煩惱不執我人眾生定相名不示相闇昧心中恃我陵物目之為慢依此所起業及苦果名為所起諸餘法也由斷修惑令此不起通名修斷業及苦果見修斷故名為數滅是數滅故生死果盡得名涅槃二種如是此二涅槃得之不定或在同時或在前後若斷現因令其當果畢竟不生名曰無餘此無餘滅與有餘滅得在一時以一時中具兩義故能盡之智亦有二種盡生死因名為盡智斷生死果令後不起名無生智若無學人以邊際智促報取滅名曰無餘此無餘滅與有餘滅得在前後報盡方說無餘滅故然無餘滅得雖不定或前或後彰名唯後何故而然現報未滅障其未報不生不顯故不與名問曰若使現報未盡不得宣說無餘滅者亦應不得說無生智智中既得說無生智滅中何為偏獨不得釋言滅中身智盡後無餘義顯故前隱之智則不爾身智滅後不得說智故前說之小乘如是次就大論分別有四一約生死因果分別分段變易二種因盡名曰有餘二種果亡稱曰無餘故地持云一切起因斷諸餘畢竟滅名般涅槃起因斷者是其有餘諸餘滅者諸餘果亡是其無餘二約分段變易分別分段因果盡無之處滅不究竟說為有餘變易因果盡無之處滅中窮極說為無餘三分段因果及與變易因盡之處目曰有餘變易果盡名曰無餘第四偏約變易宣說變易因盡名曰有餘變易果亡說為無餘分段因果盡無之處判之為小大中不論有餘無餘二種涅槃相別麁爾次就性淨方便論二於中略以三門分別一釋其名二辨其相三定其因名字如何方便涅槃各別有四一方便淨二方便寂三方便壞四不同相釋此四名各有兩義一對因論果二對體彰用何故而然方便涅槃有其二種一從因修得名方便淨二從體起用名方便淨為是釋名各有兩義方便淨者從其初義教行功德本無今有從因方便斷障得淨名方便淨若從後義作用善巧稱曰方便作用中淨名方便淨方便寂者若就初義從因方便斷障得寂名方便寂若就後義作用善巧故曰方便作用中寂名方便寂方便壞者若就初義從因方便壞障得滅名方便壞若從後義作用善巧名曰方便用相不同名方便壞不同相者從其初義方便涅槃斷染得淨染淨別體名不同相若從後義作用差別名不同相方便如是性淨涅槃名義有三一名性淨二名性寂三名同相釋此三名義各有二一對因顯果二對用彰體何故如是性淨涅槃有其二種一本隱法性顯成今德名為性淨二涅槃體淨說為性淨於此門中莫問修生修顯功德對用論體齊稱性淨良以性淨有斯兩義是故依之釋名各二言性淨者從初義無始法性名之為性是性本為妄想隱覆相以不淨故勝鬘云自性淨心不染而染後息妄染彼性始淨始淨法性說為涅槃是故名為性淨涅槃若據後義涅槃法體名之為性涅槃體淨名為性淨言性寂者從其初義無始法性從緣飄動如海波浪名性不寂後除妄染法性始寂始寂法性說為涅槃是故名為性寂涅槃若就後義涅槃體寂非是用寂故云性寂言同相者從其初義無始法性體通染淨稱曰同相諸佛證會說為涅槃是故名為同相涅槃又此法性體如一味亦名同相諸佛證之說為涅槃是故亦名同相涅槃又本法性體雖一味隨緣流變受種種形如一味藥隨其流處有種種味說為不同息相稱本無有差別名曰同相說此同相而為涅槃是故復名同相涅槃若據後義涅槃體同故曰同相體云何同如地論說一切法如說自體空名曰同矣是義云何恒沙佛法莫不皆是一心中法恒沙法如寧異心如故得宣說一切法如為體空矣名義如是次辨其相隨義進退分別有五一就方便修生德中隨義分二二相云何修生德中有二種作一者緣修對治熏發真心諸功德生其猶蠟印印泥文生二者體作真隨行緣集成諸德如金隨緣作莊嚴具緣作義邊名方便淨體作義邊說為性淨二修生修顯相對說二次前二種修生之德悉名方便無始法性顯成今德說為性淨如地持說六入殊勝無始法爾名性種性以此性淨若從先來修善所得名習種性以此方便此二別分修生功德直名菩提修顯功德直名涅槃如涅槃說故彼經中菩提從生因所生涅槃必由了因所顯無有生義攝相通論俱是菩提以圓通故如彼金剛般若中說良以二種俱菩提故須以性淨方便名別修生菩提說為方便修顯菩提名為性淨又此二種俱名涅槃以寂滅故良以二種俱涅槃故亦須性淨方便名別修生涅槃說為方便修顯涅槃名為性淨三約修證以分二別次前二種約修以論方便修生方便修顯悉名方便證實亡緣說為性淨是義云何諸佛如來證實返望從來無隱亦無今顯淨非緣飾故名性淨此一對如地經說故彼經中淨相解脫遠離諸趣名方便淨自體本空自性常寂非先有染後時離者說為性淨又此與彼涅槃經中緣離辨所故光明其義相似彼云是光即是涅槃涅槃常住不論因緣云何如來問其因緣即是性淨亦有因緣因滅無明獲得熾然三菩提燈故有是光即是方便又復如彼涅槃經說捨慈得慈不從因緣其義相似捨世諦慈得第一義慈即是方便第一義慈不從因緣即是性淨問曰方便從緣修得名果可知性淨涅槃證實緣不從緣現是果以不釋言不定亦果非果是義云何體雖非果至佛乃覺為佛窮證故得曰果以是果故地經宣說滅佛行定者即是性淨涅槃為佛所行寧得非果又是諸佛微智體相何得非果得時離緣無因可酬得言非果以非果故經中嘆佛獲得無因無果報法又經亦言涅槃之體非因非果涅槃既然諸德齊爾四體用分二向前所說一切涅槃體名性淨用稱方便用相善巧故名方便德體常寂故云性淨五理事分二向前所說一切涅槃行德善巧悉名方便理體常寂說為性淨此即經中一苦滅諦問曰此理與前所辨第三對中性淨何別釋言體一隨義以分向前所辨性淨涅槃攝法從人為佛所窮為行所證證已方便無隱無顯無因無果今言理者常法以論凡佛一如染淨不易非隱非顯非因非果有斯異也涅槃所說五種性中非因果性義當此門良以就實以論其實實外無緣緣即不有知復約何說染說淨說因說果故非染淨非因非果體相如是次定其因先約對以辨其因向前初對偏說方便修生功德義分二種生起義邊名方便淨體起義邊說為性淨今即就彼緣修六度及與佛性以辨其因辨因有三一緣正分別二生了分別三生作分別緣正如何望彼佛性體作義邊佛性正因以佛性中有可生義有可依義能生彼德故為正因諸度等行說之為緣與涅槃中佛性正因發心為緣得菩提果其義相似此修生德分相論之即是菩提故與彼同望彼緣力動作義邊諸度正因佛性為緣與涅槃中六度生因佛性了因得菩提果其義相似生即是正了即是緣次論生了望彼佛性體作義邊佛性生因諸度為了良以佛性是生因故涅槃宣說佛性雖無不同兔角兔角雖以無量方便不可得生佛性可生以可生故說為生因諸度了因與涅槃中復有了因六波羅蜜阿耨菩提其義相似若望緣力動作義邊諸度生因佛性了因與涅槃中復有生因六波羅蜜阿耨菩提復有了因佛性菩提其義相似佛性為境由見佛性成就佛德故說為了次論生作生因作因通釋一切隨相且分非無差異異相如何一義分別緣力起者名為作因作因名字如涅槃說佛性生德說為生因以佛性中有可生義從緣生故二得宣說緣生德名為生因佛性成德名為作因如金作器初對如是次對第二修生修顯二種涅槃以定其因於中有二一緣正分別二生了分別緣正如何隱顯麁判望性淨果佛性正因諸度為緣望方便果諸度正因佛性為緣以實細論望二涅槃同說佛性以為正因但佛性中有二種義一法佛性本有法體如礦中金二報佛性本法體上有其隨緣可生之義而無法體如礦中金有造作莊嚴具義未有嚴具已在金中彼法佛性望性淨果說為正因彼報佛性望方便果說為正因諸度不定云何不定六度有三一緣修六度謂於六識七識心中修諸所行二者真實有作六度藉前緣修熏發真心令其心中諸功德起三者真實無作六度真心本是諸功德性□緣顯了說為真實無作六度望方便果真實有作六波羅蜜亦是正因餘二為緣望性淨果真實無作六波羅蜜是其正因餘二為緣次論生了佛性望彼方便之果是其生因望性淨果是其了因佛性體上有可生義生方便果故名生因故涅槃云佛性雖無不同兔角何以故兔角叵生佛性可生故名生因佛性本來有其可顯可了之義終得顯了成性淨果故望彼果得名了因故涅槃云佛性雖有不同虛空何以故虛空雖以無量方便不可得見佛性可見以有可見可了義故名為了因又涅槃云涅槃因者所謂佛性佛性之性不生涅槃故名了因六度不定云何不定六度三種如前已辨望方便果真實有作六波羅蜜亦是生因如乳生酪酪出生蘇乃至醍醐展轉相生悉名生因餘二名了非正生故望性淨果一切名了無作六度終可圓顯成性淨果可顯可了故名了因餘二是其異相顯了故名了因何故不說生作二因望方便果有生有作已如上辨望性淨果無生無作故更不論次望第三約修就證二種涅槃以定其因望方便果說緣說正說生說了備如上辨彼性淨果證實亡緣故不可約之說緣說正說生說了但知平等非因果性佛本在緣未證之時義說為因說後證時以之為果及後證時達本無緣以無緣故本亦非因今亦非果次望第四體用相對一種涅槃以定其因於此門中涅槃體淨名為性淨涅槃用淨名方便淨對性淨體說因如上方便淨者當知即是應化涅槃應有二種一者法應二者報應如涅槃說大般涅槃能建大義現種種化是其法應大悲願力種種化現名為報應今對此二以定其因分別有二一緣正分別二生了分別緣正如何法家之應如來藏中緣起法門以之為正如華嚴中善財童子所求種種法門是本大悲願力以之為緣彼法雖有可起用義若無悲願畢竟不生譬如火珠雖能出火要須見日亦如水珠雖能出水要須見月是以經言異法有故異法出生報家之應大悲願力以為正因三昧法門以之為緣若無彼法悲願之力不能獨生譬如人面雖能生像要須依鏡亦如音聲雖能發響要須依谷緣正如是生了如何親起名生疎發稱了准前緣正義在可知次望第五理事相對二種涅槃以定其因於此門中事為方便猶如前辨性淨是理非因非果不可說因性淨方便二種涅槃辨之麁爾次論真應二種涅槃從緣修生從緣修顯二種涅槃體皆是真應化涅槃義有通局通而論之俱從涅槃所起作用若凡若聖若善若惡若垢若淨如是一切皆悉名為應化涅槃如涅槃說大般涅槃能建大義種種示現如是等也分相論之化具一切於中分別有是涅槃有非涅槃應斷煩惱應滅生死趣入無為名應涅槃自餘一切隨相別名應為凡者名為應凡應為聖者名為應聖應為聲聞名應聲聞應現緣覺名應緣覺如是一切二相如是次增說三三有兩門一體相用離分三種二行德不同宣說三種體相用者性淨涅槃以之為體法性為本一切種德依法性故方便涅槃說以為相對治垢染淨相顯故故地論中方便涅槃說之以為淨相解脫應化涅槃名之為用故涅槃云大般涅槃能建大義義猶用也廣辨如前行德不同宣說三者如經中說法身解脫摩訶般若是其三也於中分別略有六門一制立三數二釋名辨相三明此三體之同異四明此三有成涅槃不成涅槃五將此三約對涅槃辨定總別六明性淨方便涅槃有具不具言制立者涅槃體中行德無數以何義故偏說此三釋有兩義一對障不同故立三種二對因有別故立三種言對障者生死法中有其三種一者煩惱是生死緣二者業行是生死因三者苦報是生死果此三種中煩惱為本依煩惱故起於業作依業受苦翻對此三故說三事翻對煩惱宣說波若波若慧明能除煩惱闇惑法故翻對業因宣說解脫業能羈縛解脫無果能斷絕故翻對苦報宣說法身法身清淨離苦報故對障如是對因別者因有三種一福二智三者苦報如地持說六度之中前三是福波若是智精進與禪亦福亦智義如上解八種淨報名之為報何等八報一壽具足長壽久住二色具足顏容端正三種性具足生於上族四自在具足謂得大財大眷屬等五信言具足發言人用六大力具足德力珍勝有大名稱大智慧等為人所敬七人具足成丈夫法八力具足身力強健有所堪能報相如是因中之智至果滿足名為般若因中之福至果滿足說為解脫因中之報至果滿足名為法身制立如是次第二門釋名辨相言法身者解有兩義一顯本法性以成其身名為法身二以一切諸功德法而成身故名為法身相狀如何開合不定總之唯一謂一法身或分為二謂真與應或說為三法報與應如地論說又如七卷金光明中亦分三種化身應身及與真身法報兩佛名為真身為化眾生示現佛形名為應身示現種種六道之形說為化身若准涅槃法報二佛是其真身王宮現生道樹現成是其應身依應起化受大眾供是其化身或復分四如楞伽說一應化佛猶前應身二功德佛三智慧佛此之二種猶前報身四如如佛猶前法身或分為五謂戒定慧解脫解脫智見或離為十如地經說所謂願身乃至智身又華嚴中宣說十佛亦是十也何等為十謂無著佛乃至第十如意佛等廣則無量法等如後三佛章中具廣分別法身如是言解脫者自體無累名為解脫又免羈縛亦曰解脫相狀如何開合不定總之唯一謂三事中一解脫門或分為二二有兩門一有為無為相對分二一切斷德名曰無為一切行德同名有為二心慧分二於此門中兩義分別一淺深分別斷除四住世諦心淨名心解脫於世諦中一切德脫用心為體故偏說心斷絕無明真諦慧明名慧解脫於真諦中一切德脫用慧為主故偏說慧如經中說斷癡慧明斷愛心脫義當此門二體用分別斷離五住性結煩惱真心體淨名心解脫如涅槃說故彼文言永斷一切貪恚癡等名心解脫又彼文言是心本性雖與貪欲瞋痴等覆而不與彼貪等和合諸佛菩薩永斷貪等名心解脫故知就體斷事無知慧用自在名慧解脫如涅槃說於彼文中就慧解脫開出五通明知就用亦得分三有為脫中有心有慧通無為脫是其三也或分為五如涅槃說謂色解脫及與受想行識解脫是其五也遠離生死繫縛五陰得佛自在無礙五陰名為解脫亦得說六於此五上加無為法亦得說八謂八解脫義如上辨或說為百如涅槃中百句解脫廣則無量如華嚴說言般若者此翻名慧智能鑒照故名為慧相狀如何開合不定總之唯一一如實慧或分為二可謂實智及方便智義如上釋又一切智及一切種亦得分二知一切如名一切智知一切事名一切種亦得說三如地持說謂清淨智一切智無礙智是其三也義如上解或分為四謂我生盡梵行已立所作已辦不受後有義如後解又四無礙亦得分四義如上釋亦得說五謂五智印知一切法無常苦空無我寂滅又如成實所說五智亦是五也名字是何一法住智知世諦法因緣不壞二泥洹智知第一義法性常寂三者願智隨願自在欲知即知四無諍智善隨人心不與他競五邊際智於已最後所受報身修隨心義如上辨亦得說六謂知諸法無常苦空無我不淨涅槃寂滅亦得說七謂所謂知法知義知足知時知自涅槃經中亦名知我又能知眾及知尊卑通前七也此之七種始起在因成滿在佛又涅槃中說佛如來具足八智謂知生死無常與苦無我不淨知涅槃法常樂我淨是其八也故彼經言諸佛如來知一切法無常與苦無我不淨知非一切常樂我淨以是義故見性了了亦得說九知前八種及第一義亦得說十所謂十力廣則無量般若如是次辨同異通而論之此三同體其猶虛空無礙不動以同體故諸德聚積悉名法身又德自體亦名法身諸德無累咸稱解脫諸德明淨齊名般若同一真心覺知性故又慧為主餘德慧伴攝伴從主通名般若故地經中就甚微智開出同相及不同相二種解脫以同體故得成涅槃故涅槃云又非別異故成祕藏勝鬘亦云一味等味隨義別分此三異體異中慧數名為般若法身解脫進退不定若說諸佛相好之色以為法身自餘諸德悉名解脫若當宣說解脫之數而為解脫自餘諸德同名法身以此別故涅槃宣說有法名義俱異其猶十號及三寶等同異如是次明三事有成涅槃不成涅槃於中初先大小相對明成不成後偏就大明成不成大小相對者大乘三事得成涅槃小乘不成何故如是釋有五義一有無分別小乘三事體是有法小乘涅槃體是無法有無別體故不相成大乘三事體是有法大乘涅槃亦是有法有義相扶故得相成二常無常相對分別小乘事體是無常小乘涅槃體是其常常無常異故不相成大乘三事體性是常大乘涅槃體亦是常常義相順故得相成此前兩門義有文無第三同體異體分別小乘三事體性各別所以不成體云何別小乘法中宣說慧數以為般若解脫之數名為解脫自餘諸德名為法身此等心法體性各別以體別故守性不寂性不寂故不成涅槃大乘三事同體義分其猶虛空無礙不動以同體故緣起相成無有一法別守自性無別性故德體寂滅以體寂故得成涅槃故涅槃云又非別異故成涅槃四並不並相對分別小乘三事心心數法同時別體別體並故不成涅槃大乘三事同時同體同一真心隨義以分以同體故不名為並以不並故得成涅槃故涅槃云如世伊字三點若並則不得成不並乃成涅槃如是五縱不縱相對分別小乘三事性雖同時用有先後名之為縱別體而縱不成涅槃大乘三事同體同時用無先後所以非縱以非縱故得成涅槃故涅槃云如世伊字三點若縱則不得成非縱乃成涅槃如是此後三義涅槃如是此後三義涅槃具辨大小相對辨之略爾次就大乘明成不成別有四義一真妄分別直就大中緣修三事體妄不真不成涅槃真德三事乃成涅槃於此門中但令是真莫問性淨方便應化悉成涅槃二真應分別直就向前真德之中有真有應應化三事相同小乘無常遷變不成涅槃以不成故終須息滅真德三事方成涅槃以真成故終須入中故經說言我今安住如是三法名入涅槃三性淨方便相對分別如涅槃說方便三事悉是菩提性淨三事悉名涅槃方便三事是菩提故不成涅槃故涅槃云如來之身亦非涅槃解脫之法亦非涅槃摩訶般若亦非涅槃性淨三事是涅槃故得成涅槃四就性淨三事之中總別則不成總收則成如世伊字三點別分則不成伊三點合聚乃得成伊此亦如是別分事隔所以不成總攝圓具所以得成成不成義辨之云爾次將攝三事約對涅槃分定總別有人定說涅槃定總三事定別此則不然論總皆總論別斯別以皆總故涅槃為門統攝三事皆成涅槃法身為門統收涅槃解脫般若皆成法身良以涅槃成法身故華嚴經中宣說十身涅槃入中名為法身又彼經中宣說十佛涅槃入中名涅槃佛解脫般若成法身義在可知解脫為門涅槃法身及與般若皆成解脫如涅槃中百句解脫有德皆收般若為門統攝諸德皆成般若故地經中說佛微智於中開出二種涅槃及一切德總相如是隨別分之莫不是別以是別故涅槃宣說名義俱異其猶十及三寶等言名異者涅槃法身解脫般若四種各別言義異者涅槃寂滅義法身是體義又亦聚積義解脫無累義般若鑒照義故云義異又復分相斷德是涅槃色報是法身智慧是般若餘德是解脫是故皆別問曰前總今何故別辨義有二一分相門諸德皆別二攝相門諸德相成一切皆總攝相有二一攝同義一切德上有寂滅義收為涅槃有其體義有積聚義攝為法身有絕縛義有無累義說為解脫有照鑑義有覺知義故為般若二攝別義具攝三事以成涅槃是義云何若無法身苦報不盡何成涅槃若無解脫業結不除何成涅槃若無般若闇惑不滅不成涅槃故具一切方成涅槃具攝一切以成法身是義云何若無涅槃生死不滅何名法身若無解脫結縛不盡不成法身若無般若闇惑不除不成法身要具一切方成法身故攝諸義以成法身具攝諸義共成解脫是義云何若無涅槃生死不滅不成解脫若無法身苦報不盡不成解脫若無般若闇惑不除不成解脫故具一切方成解脫又攝諸義共成般若是義云何若無涅槃諸過不滅何成般若若無法身垢障為體何成般若若無解脫纏縛不離不成般若故具一切方成般若涅槃三事總別既然自餘行德總別例爾次明性淨方便涅槃有具不具分別有三一性淨涅槃明具三事方便不論何故而然性淨涅槃顯本真心以之為體真心體是諸功德性故具三事方便涅槃體是斷結數滅無為數滅法故無三事二方便涅槃明三事性淨不辨如地經說何故如是方便涅槃治斷而得對治生死煩惱業苦三事相分故說三事性淨涅槃體如一味三相不顯故不說三三就實通論性淨方便齊具三事是義云何法身有二一法性身本隱今顯如勝鬘說如來之藏顯為法身維摩經說觀身實相觀佛亦然如是等也二實報身方便修生其法性身性淨所收實報身者方便所攝般若亦二一性照般若亦名證智是義云何真識之心本性清淨而為妄染之所覆蔽相似不淨後息妄染彼心始顯始顯真心如其本性內明法界說之以為性照般若由稱本性故名證智二觀照般若亦名教智是義云何緣觀對治熏發真心令真心中智德隨生所生智德明照諸法說之以為觀照般若即此觀照藉教修起故名教智又此智麁可以言論又能起說亦名教智性照般若性淨所收觀照般若方便所攝解脫亦二一自性解脫亦得名為性淨解脫直說之心本性雖淨而妄隱說為繫縛後除妄染彼性出累名性解脫又得脫已返望惑染從來不有今非始淨故亦名為自性解脫二方便解脫亦得名為淨相解脫教行功德本無今有方便修生修生之德絕離染縛說之以為方便解脫自性解脫性淨所收方便解脫方便所攝故二涅槃齊具三事次增說四四有兩門一就體分四二就義辨四就體分者方便涅槃有其二種一是斷德除一切煩惱業苦無為寂滅二是行德具足法身解脫般若一切種德性淨涅槃亦有二種一是斷德證法本寂無相可起故經說言諸佛如來不生煩惱名大涅槃又經說言於十三相不取相貌是名為寂滅真事如此真諦名為斷德十三相者如涅槃經聖行中說所謂色聲香味觸相生住滅相男相女相苦樂及與不苦樂相二是行德真識之心從緣始顯始顯真心說之以為一切種德名為行德體別如是隨義四者謂常樂我淨之德辨此四義略有五門一明建立二釋名辨相三明同異四論通局五明大小有具不具言建立者大涅槃中義別塵算今以何故偏說此四蓋乃且據一門言於中略以五義建立一對除四患二翻四倒三治四障四斷四過五酬四因除四患者生死法中有無常苦無我不淨四種大患斷除彼故宣說涅槃常樂我淨翻四倒者聲聞之由觀生死是無常苦無我不淨謂佛亦爾遂起四倒翻對彼故宣說涅槃常樂我淨治四障者如寶性論說障有四種一者緣相謂無明地障佛真淨對除彼故說佛真淨二者因相謂無漏業障真我對除彼故說佛真我三者生相謂意生身以是意生苦陰身故障佛真樂除彼障故說佛真樂四者壞相謂變易死障佛真常對除彼故說佛真常此等皆就變易因果而說其障理實通障隨相且分斷四過者如寶性說一闡提謗法障佛真淨對治彼故說佛真淨二外道著我障佛真我對除彼故說佛真我三聲聞畏苦障佛真樂對除彼說佛真樂四辟支捨心捨諸眾生疾求取滅障佛真常對除彼故說佛真常翻四因者如寶性論說因有四種信心般若三昧大悲以修信心對除向前闡提謗法得佛真淨以修般若破除向前外道著我得佛真我以修三昧甚深空定破除聲聞畏苦之心得佛真樂以修大悲常隨眾生對治向前辟支捨心得佛真常因別無量且據斯分建立如是次第二門釋名辨相所言常者體恒不變目之為常又復隨緣化用不絕亦名為常如涅槃說假使烏與鵄同共一樹栖猶如親兄弟爾乃永涅槃如來視一切猶如羅睺羅常為眾生尊云何永涅槃如是等義是其用常相狀如何常義有二一者無為二者不變如涅槃說無為不生不變無滅又復無為明離分段言不變者明離變易隨義別分開合不定總之一常或分為二二有三門一法報分二常體有二一法二報如涅槃說法常名常報常稱住無始法性顯成今德名為法常方便修生有作行德依真不壞名為報常如經中說諸佛所修所謂法也以法常故諸佛亦常即其義矣二始終分二謂常與恒不生名常不滅目恒又經中說佛是常無為不變以不生故名曰無為由不生故名曰不滅故說為不變三約對分二一離分段生老死等名之為常二離變易生住滅等曰之為常或分為三三有三門一就德辨三所謂涅槃常身常命常財如勝鬘說捨無常身得不思議常住之身名為常身捨無常命得不思議智慧之命名為常命捨無常財得不思議功德之財名為常財經中說此為三堅法堅猶常矣二隨想分三如涅槃說一無別異想三歸同體故不離不脫故名為常變異無常如汝父母各各別異即是無常二無無常想離細生滅三無變異想離麁分段第三約對三種無常以別三種三無常者一分段無常六道報異翻對彼故說佛真常無生老死二念無常念念生滅翻對彼故說佛真常無生住滅三者自性不成實無常有為虛集無有性實翻對彼故說佛真常無有虛妄亦得分四謂無生老病死等過又無生住異滅等過亦得分四亦得說五謂常是陰廣則無量問曰向說涅槃斷德方便修得本無今有云何名常又經中說從因得法悉是無常涅槃之果從因而得云何是常又經中說以因莊嚴悉是無常涅槃如是縱於無量道品諸行莊嚴而得云何稱常又經中說可見之法悉是無常涅槃如是從緣修見云何名常又經中說有名可說悉是無常涅槃有名云何名常今對釋之先就性淨釋去前難後就方便性淨如何涅槃斷德本無今有名無常者佛自釋言大般涅槃本自有之非適今也而諸眾生斷煩惱已然後證得得離始今體本自有故名為常言從因得名無常者佛自釋言涅槃唯從了因所顯非生因生非作因作故得名常又復不從五因所成故名為常言五因者如涅槃說一是生因如眾煩惱生苦樂等二是和合因如善法與善心和合如是一切毘曇說此為共有因及相應因相扶體立名共有因相扶有用名相應因三者住因如因大地諸物得住如是一切四增長因如因飲食眾生增長因於父母子得增長因善知識行得增長如是一切五者遠因如因見藥鬼毒不害依憑國王盜賊不侵如是一切涅槃不假如是五因故得名常言假莊嚴名無常者佛自釋言涅槃之體非因非果非去來今常住無為諸眾生假於莊嚴往見涅槃非大涅槃假於莊嚴方始成立故得名常言可修見名無常者所謂眾生無明覆心不見涅槃後除闇障始見涅槃非見始有如人治眼始見日月非始有故故得名常言有名字名常者佛自釋言涅槃無名強為立名故得稱常涅槃無名何故強立為求知故性淨如是若論方便斷離生死無常法故以常法性而為體故以是常義次解樂義涅槃之體寂滅永安稱之為樂又用自在所為稱心亦名為樂樂隨義別一門說四如涅槃說一斷受樂二寂靜樂亦名寂滅三覺知樂四不壞樂亦名常樂言斷受者五受斷已稱曰斷受良以諸苦皆集受中是故斷受得名為樂如地持中說滅盡定為斷受樂今說涅槃以為斷受滅盡暫滅此永斷故問曰經說滅無常色獲得常色受想行識亦復如是滅離苦色獲得樂色受想行識亦復如是是則涅槃具有受樂云何名斷釋言經說斷受樂者斷離凡夫分別之受取相之受顛倒之受非無證法平等正受故有受陰亦有受樂餘陰亦爾寂靜樂者滅煩惱故不造業故息生死故名為寂靜又息一切所行事故亦名寂靜不寂則苦靜名為樂由滅諸過故復名為寂滅樂矣覺知樂者照達諸法名為覺知愚闇則苦覺知名樂不壞樂者德體牢固不為緣惱稱曰不壞破壞則苦是故不壞得名為樂以不壞故亦名常樂此四樂中分相論之寂滅一種是涅槃樂斷受一種是滅定樂覺知一種是其智慧菩提之樂不壞是常今據攝相通說以為涅槃樂矣次解我義我有二種一者就體自實名我如涅槃經哀嘆中說是真是實是主是依常不變者是名為我二者就因自在名我如涅槃經初功德說自在有八一多少自在聚集一身以為多身身數多少身之大小猶如微塵充滿十方無量世界如來之身實非微塵以自在故現微塵身二充滿自在亦得名為大小自在亦一塵身滿於三千大千世界佛身無邊實不滿於大千世界以自在故滿大千界三輕舉自在以滿三千大千之身輕舉飛空過無量界而無障礙如來之身實無輕重以自在故能為輕重四自自在亦得名為所作自在於中有三一如來心安住不動化無量身各令有心二造一事而令眾生各各異辨三住一界能令他一切悉見具此三種名為自在五根自在如來一根見色聞聲嗅香別味覺觸知法六知法自在得一切法而無得想七說自在如來演說一偈之義逕無量劫義不盡謂戒定等雖有所說不生說想八遍滿自在如來之身遍一切處猶如虛空不可得見具斯八種名之為我次解脫義體無垢染稱之為淨又復隨化處緣不污亦名為淨淨義不同一門說四四有兩門一則如彼涅槃經說四名是何一是果淨永斷二十五有之果二是業淨亦名因淨謂離凡夫一切諸業此二斷德三者身淨遠離生滅常住不變四者心淨絕離諸漏此二行德一義如是次門四者如地持說一者身淨煩惱習身捨離無餘得最上身生滅自在名為身淨煩惱習身捨離無餘得最上身身體淨也生滅自在身用淨也二境界淨種種現化及所言說一切境界自在無礙名境界淨種種現化是身境界及所言說是口境界又復種種現化境者是事境界及所言說一切境者是法境界於中自在名境界淨三者心淨煩惱悉離善根成就煩惱悉離四住永亡善根成就功德備也功德依心就主以彰故名心淨四者智淨捨離一切無明穢污一切所知無礙自在捨離一切無明穢污離無明地真諦智淨一切所知無礙自在除事無知真諦智淨具此四種名之為淨次明同異據實此四遍通諸德名之為同於諸德中不改名常安寂稱樂自實名我又用自在亦名為我離垢淨同義如是所異者隱顯論之四德各別稱之為異如涅槃經哀嘆章說我是佛義常法身義樂涅槃義淨是法義四中初我就人分別餘三就法何故而然佛者是人自在作用在人相顯故偏就佛宣說我義又佛出障自在相顯故就說我又復我者人之別稱故就佛說法身佛體體無變動明常義顯故就法身宣說常義又復顯於無始法性以成身故明常義顯故說為常涅槃安寂永滅眾苦明樂義顯故就說樂淨是法寶法為妙宗能治垢染彰淨義顯故偏就法宣說淨義常樂我淨四義既然所對無常苦無我等四義亦爾通則一切有為之法悉無常苦無我不淨隨相別分四種各異如涅槃經哀嘆章說言無我者生死凡夫生死凡夫驅馳六道往來受身不得自在無我相顯故偏就之宣說無我言無常者聲聞緣覺聲聞緣覺不久盡滅無常相顯故偏就之宣說無常又復二乘所得之法不窮不竟終須遷轉故名無常苦是外道外道邪見多修苦行未來受苦因果俱苦苦相顯故故偏就之宣說苦義言不淨者所謂一切有為之法有為之法染污心起能生染惑不淨義顯故偏就之宣說不淨若約五陰隱顯論之生死法中觀身不淨觀受是苦觀心無常觀法無我翻對此四佛果陰中亦應分別佛身名淨佛受是樂佛心是常佛法稱我此亦是其一種別矣同異如是次論通局於中約就因果以辨菩薩十地名之為因佛名為果依向同義常樂我淨遍通諸德以遍通故因果齊具依前異義常樂我淨隨法各別以各別故因果不等有通有局是義云何淨者是其法寶之義法義齊通上下同依為是淨義統遍始終故涅槃經宣說地上二種五種兩種六種一種七種佛性之中悉皆有淨常者是其法身之義顯法成身名為法身據實通論初地以上莫不皆悉顯法成身故皆名常隨相別分十地以上眼見佛性顯法成身明常義顯故十地上宣說常義九地菩薩雖未眼見聞見中極照實明了無始法性現在觀心說之為身亦名為常八地已還聞見不了法未現心未說為身故不名常故涅槃經說九地上二種六種一種七種佛性之中皆悉有常餘皆不論我是佛義局唯在佛以佛出障得自在故樂者是其涅槃之義通相論之菩薩地中分斷煩惱分得涅槃斯皆有樂分相言之菩薩地中雖斷煩惱不名涅槃諸佛如來不生煩惱方名涅槃如涅槃說良以涅槃偏在佛故樂唯在佛故涅槃經宣說如來七種性中有我有樂因中悉無問曰若使淨通始終常義在於九地已上我樂二種唯在佛者何故經言十住菩薩不見佛性斷煩惱故所得涅槃但有樂淨而無我常釋言樂者是涅槃義彼文通相說菩薩地有斷煩惱得涅槃義故說有樂常者是其法身之義彼文宣說十住菩薩不見佛性而斷煩惱故無法身無法身故不說有常問曰何故前說十住見性有常此文復言不見無常釋言十住形前見性故說有常望後不見故說無常如此隱顯不可具責問曰於彼五六七種佛性之中常樂我淨隱顯可爾餘義云何釋言於彼七種性中常樂我淨已如上辨真實及善亦有通局分相論之真實二種是實諦義實諦理通故彼五六七種性中一切皆有善者是其聖道之義五地已還慧觀未明破相不極治慢未盡名善不善六地已去彼若增上觀空畢竟治慢窮盡故唯名善以有如是隱顯義故如來佛性宣說七種常樂我淨真實及善後身說六常淨真實善及少見九地說六常淨真實善及可見八地至六宣說五種真實淨善及與可見五地至初宣說五種真實可見淨善不善於此門中言可見者簡真異妄妄情所計我眾生等出自倒情窮之則盡所以叵見佛性真有研之則明所以可見又欲簡彼虛空之有故名可見故經說言佛性雖有不同虛空虛空雖以無量方便不可得見佛性可見是中正為明常樂等通局之義餘乘論之通局如是次就大小明具不具大乘涅槃備具四義已如上釋小乘涅槃四義不定據小說小小乘涅槃有常樂淨唯無有我何故如是涅槃無為四相不遷故說為常又復所斷永滅不起故亦名常寂滅永安故次名樂絕離垢染故得稱淨小乘涅槃以空為體未證有性故不名我彼涅槃中身智俱亡用不自在故不名我問曰涅槃初德中說聲聞之人說佛涅槃但有常淨而無我樂名煩惱習彼聲聞人自見涅槃具常樂何故說佛涅槃釋曰聲聞自見涅槃有寂滅樂類佛亦然據斯以論不言如來涅槃無樂但彼自見涅槃之中身智永亡無覺智樂謂佛亦無故說無樂據小說小其義如是據大說小義則不定或時全奪四義悉無故涅槃經初德中言聲聞所得無常無樂無我無淨是故不得名大涅槃諸佛涅槃常樂我淨故得名大於此門中聲聞所得少故稱無如河水少名之無水又得非真故亦名無如得物名為非物如來或復隨別奪之宣說二乘所得涅槃但有樂淨而無我常如涅槃經第七德說聲聞緣覺以得無漏八聖道故故有樂淨又滅惑因故說有淨離分段苦故言有樂彼小涅槃體不真實用不自在故不名我所滅身智當復更生故不名常問曰身智滅之已竟何緣復生釋言彼生即變易果由本所修無漏業因無明為緣可以更生無明緣者入涅槃時妄識心在妄七識心是無明地以此妄心不斷絕故依之報起如依睡心夢中身生問曰聲聞所得涅槃滅去身智復更生者所滅煩惱後亦應起釋言不類煩惱源由見理故滅二乘無餘涅槃之後心想生時亦必見理是故本昔所斷煩惱不得更生所未斷者後得現起身智源非見理斷滅但是息滅非治滅故後得更起又復二乘所得涅槃體不究竟終須遷轉趣向大乘故不名常若後遷轉不名常者亦應不得名樂名淨何故說之有樂淨乎理亦應齊齊義如上但樂與淨非恒定義故於得處隨分說之常是定義始終不遷方便名常彼終向大而非永定故不名常大小相對明具不具辨之略爾四義如是次增說五常樂我淨及與有也翻對生死無常苦空無我不淨故說此五翻空說有餘義可知空與無我有何差別而須別翻准依維摩眾生空者名為無我法體空者直名為空故彼經言眾生是道場知無我故一切法是道場知諸法空故今對此二故就涅槃說我說有對生死中眾生無我說佛真人以之為我我者是其人之別稱故就說之對生死中法體空故說涅槃法以此為有又生死法體虛不實名之為空用不自在名為無我翻對此二故涅槃中說我說有體實不空名之為有用能自在故說為我次增說六種於前五上更加一善或分為八如涅槃說一名為盡盡猶滅也盡滅諸過故名為盡二名善性離惡稱善又能順益亦名為善三名為實離虛偽境四名為真捨去妄情又離四倒名之為實出心想見三倒妄說以為真五常六樂七我八淨義如上解問曰如來涅槃如是二乘涅槃竟復云何涅槃經中說具六相一者解脫離諸苦故二名善性能順益故三名不實四名不真佛自釋言未得菩提故名不實以不實故名為不真五名為樂六名為淨佛自釋言以修無漏八聖道故名樂名淨亦得說八六種如上更加無常及與無我通前八也佛自釋言當得菩提故名無常無我之義備如上解問曰賢聖涅槃如是凡夫涅槃其義云何涅槃經中說具八相何者是其凡夫涅槃經言眾生依世俗道斷煩惱者是涅槃言八相者一名解脫離煩惱故二名善性違背諸惡能順益故三名不實四名不真佛自釋言以無常故不真不實五名無常六名無樂七名無我八名無淨佛自釋言所斷煩惱以還起故無常無樂無我無淨亦得說九前八種上更加一有亦得說十謂離十相言十相者所謂色聲香味觸相生住滅相男相女相通前說十十中前五是五塵相次三法塵此八法相後二人相涅槃絕此故說為十亦得開分以為十三離前十相加離苦樂不苦不樂故有十三如涅槃經聖行中說隨別細分亦可無量故經說言於一名法說無量名於一義中說無量義辨相如是第五門中雜義分別於中有七第一明其有無之義於中約就性淨方便應化涅槃辨有無相性淨涅槃明有明無所言有者真識之心體是一切功德之性起信論中說為一切性功德法勝鬘說為過恒沙法彼心妄隱名為佛性亦名法性妄息體顯說之以為一切稱德名之為有所言無者離相離性言離相者證實返望由來無妄以無妄染可除滅故亦無對治淨相可生染淨雙泯故名無對染相既無淨相亦無染淨雙泯名為離相言離性者已如上釋大涅槃中法界同體乃無一法別守自性次就方便明有明無所言有者具足福智二種莊嚴名之為有又具法身解脫般若亦名為有滅煩惱苦斷德無為稱之為無次就應化明有明無應化涅槃有通有局通而論之依大涅槃所起義用莫問違順染淨等用一切悉名應化涅槃此涅槃中通有通無現斷煩惱現滅身智名之為無餘悉是有若分相說依大涅槃所起義中具一切用於中分取現斷煩惱現亡身智為應涅槃餘者隨義更作異名若從是義應化涅槃唯無非有有無如是次明通局於中約就凡夫二乘菩薩及佛五人辨之於此人中通局有四一極通論之此五種人齊有涅槃如涅槃說諸凡夫人依世俗道六行斷結名凡涅槃又如經說得少飯食名涅槃等此二是其凡夫涅槃修八聖道斷滅四住所得涅槃名為聲聞緣覺涅槃修治斷除無明地等說之以為菩薩涅槃證法本寂由來不生今亦不滅是佛涅槃二簡聖異凡聖有凡無如地經說三乘之中定有涅槃名為正定外凡定無名為邪定三乘內凡形前名有望後稱無名為不定三簡大異小大有小無大乘法中實有涅槃小乘法中權有實無故勝鬘云阿羅漢辟支佛等得涅槃者是佛方便明知實無又彼經說阿羅漢等去涅槃遠明知實無又涅槃說世若無佛非無二乘得二涅槃一切世間唯一佛乘更無二乘別得涅槃故知實無經說菩薩住大涅槃諸佛亦爾明知大有四簡果異因唯佛一人獨得涅槃餘者悉無如涅槃說故彼第七功德中言菩薩之人雖斷煩惱不名涅槃諸佛如來不生煩惱乃名涅槃是故涅槃獨唯在佛問曰何故斷煩惱者不名涅槃不生煩惱方名涅槃佛自釋言涅是不義槃是生義諸佛如來不生煩惱稱當涅槃不生之義故佛有之菩薩雖復斷除煩惱不當涅槃不生之義為是言無問曰何故菩薩斷結不名不生諸佛斷結偏名不生解有三義一約惑論菩薩之人雖分斷結斷之不盡心中殘結客使更起故非不生佛斷已盡更無可起故言不生二就心解菩薩之人雖斷煩惱七識心在心性生滅故非不生佛斷煩惱妄心亦盡真心常寂故名不生三約理釋菩薩見有煩惱可斷非本不起故非不生諸佛窮實達妄本空無惑可起亦無可斷故曰不生故經說言法本不然今亦不滅是寂滅義具此三義故佛獨有餘者無之問曰不生偏在如來是涅槃唯應在佛何故前說菩薩亦有釋言解義有通有局通而論之涅槃名滅菩薩斷結即是滅義故說通有局則無者涅槃名寂滅義不生不斷方是寂滅故佛獨有有起有斷紛動不寂故說局無問曰通則涅槃名滅得通菩薩二乘之人亦滅煩惱通之應齊何故前者簡大異小不通二乘釋言滅中義有通有局通則一切有所滅者悉名涅槃故前通說二乘有之局則斷惑辨息緣治得實不動方名涅槃故說大有二乘之人雖少斷結未滅緣治不得法實故說無之問曰就通有可滅者悉名涅槃得通二乘凡夫之人亦滅煩惱通之應好何故前者簡聖異凡不通凡夫釋言此義亦有通局前則一切有所滅者悉名涅槃故前通說凡夫亦有局則永滅方名涅槃故說聖有凡夫暫滅非永滅度故說無之通局如是次辨大小還約凡夫二乘菩薩及佛辨之於此人中分別有三一簡聖異凡凡夫涅槃名之為小賢聖涅槃悉名為大聖是大人大人所得故名為大又復就彼一大涅槃分為三乘以本收末故悉名大故經說言摩訶衍者出生一切聲聞緣覺又經說言汝等所行是菩薩道如是等也二簡大異小凡夫二乘所得名小諸佛菩薩涅槃是大是以經中宣說菩薩住大涅槃二乘所得乘捨悲願不能廣益一切眾生故名為小又未證之未得緣起三昧法門建立大義故名為小諸佛菩薩可得涅槃不捨悲願廣益一切故名為大故地論言不捨大悲以大願力大涅槃示現又佛菩薩證法實性以此緣起法門之力能建大義無所不為故得名大三簡果異因唯佛涅槃名之為大餘悉名小如涅槃經第七德中具廣解釋彼言菩薩不見佛性斷煩惱故所得涅槃但有樂淨而無我常故不名大諸佛見性而斷煩惱所得涅槃常樂我淨故名為大菩薩隨分亦少見性於佛所見猶未明了故言不見有斷煩惱故名為淨分得涅槃故說為樂常者是其法身之義由不見性不顯成身故不名常我是佛義彼未是佛無八自在故不名我以是故小佛不同此所以是大大小如是次就位論小乘法中位別有三一是凡位在見道前有其等智斷結涅槃二是聖位見道已上有其無漏斷結涅槃而未滿足三無學位有其無漏斷結涅槃究竟成滿大乘法中位別有五一是外凡常沒之位得有等智斷結涅槃如涅槃說凡夫涅槃八事是者二是外凡善趣之位得有事識緣觀無漏斷結涅槃以此位中修習事識無漏業因斷煩惱故種性已上用之受於變易之果三種性已上內凡之位得有妄識緣治無漏斷結涅槃觀法心起捨外緣故四初地上真聖之位漸息緣治真證漸現得有真證法性涅槃而未滿足五是佛位達妄本無淨非治顯法性涅槃圓滿具足約始分終說彼第五至及得時前無四階此非第五次約時說偏論大乘時別眾多麁約為三一是凡時種性已前亦可地前二是聖時種性已上亦可地上三是佛時在於後際若論佛時具三涅槃性淨方便及與應化備如上解在於聖時具有三種涅槃之分而未滿足若在凡時方便應化二種涅槃非有非無從本已來有可生義名為非無以未修得故曰非有如子樹中非有非無此亦如是善趣位中非不亦有斷結涅槃今此麁判少故不說性淨涅槃有無不定解有三義第一約緣就實分別約緣論實於此時中實為妄隱未名涅槃但可名為涅槃之性及與佛性故經說言涅槃因者所謂佛性又經宣說涅槃名為了因之果故此無之就實論實實外無緣誰來覆我無緣可對約誰名因無緣可對待誰稱果是則涅槃非因非果從來常爾故經說言大般涅槃本自有之非適今也二約凡佛二人分別就凡聖實實為惑隱未得顯不名涅槃但可名因俱得名性若以佛眼觀眾生體本來無染即是涅槃故經說言佛知眾生畢竟寂滅取涅槃相不復更滅更何所待不名涅槃三就一人始終分別始在凡時未見法性性為妄隱未名涅槃後成佛時返望生死由來不有由誰覆真真本常淨不侍緣飾是故本來常是涅槃如人迷解始見正方及至見時由來常正約時如是次論生死涅槃一異一異如何分別有三一就緣說緣斷生死體得涅槃性生死涅槃體性全別如經中說本有今無本無今有三世有法無有是處正當此門又經中說涅槃互無亦當此門二約緣論實轉生死體即是涅槃非全別體良以迷時迷涅槃性為生死故是故解時解生死體即是涅槃如人迷時正方為邪及至解時邪方即正亦如夜闇見繩為蛇及後明時蛇即是繩故經說言凡夫未成佛菩提為煩惱聖若成佛時煩惱即菩提菩提既然涅槃亦爾三就實論實生死之體即是涅槃不得還轉如蛇是繩豈待至明生死涅槃一異如是不得偏取次明諸佛涅槃一異涅槃若一一人得時餘亦應得又若定一一人得已餘應無分涅槃若別別則不同便有彼此多少增減邊畔可數即是無常其義云何如涅槃中解佛性義不一不異涅槃亦爾不一不異此修此得彼修彼得故非定一所得無別故非定異譬如一經學者便解不學不解故經不一及其所解體不殊得言不異此亦如是又復約緣以論其實緣別彼實從異故非定一就實論實實外無人知復從誰說彼說此為是不異涅槃義深難以測窮且尋詮況粗述云爾第一釋名菩提胡語此翻名道果德圓通名之為道道義有五一對障分別障累斯盡德體無壅名之為通通故名道二就體分別證實返望從來無染自體清淨無壅自在名之為通通故名道故經說言諸佛聖道自性常寂非先有染後時離矣三就德分別菩提道中諸德同體緣起相成一成一切一切成一虛融無礙名之為通通故名道四就義分別戒定慧等行數各異道如跡乘四義寬通通故名道五約人分別能通行人至涅槃處因之為通通故名道故地論言道者是因修行此道能到聖處名為聖道問曰經說第一義諦亦名為道亦名菩提亦名涅槃道與菩提義應各別今以何故宣說菩提翻名道乎釋言外國說道名多亦名菩提亦曰末伽如四諦中所有道諦名末伽矣此方名少是故翻之悉名為道與彼外國涅槃毘尼此悉名滅其義相似經中宣說第一義諦名為道者是末伽道名菩提者是菩提道良以二種俱名道故得翻菩提而為道矣問曰菩提與彼末伽有何差別通釋是一共猶眼目名別而已於中別分非無差異異如向前道品中說今更論之異有四種一因果分別一切因道名為末伽一切果道說為菩提故地持論云得方便者一切菩薩所修學道言得義者無上菩提二通局分別末伽之道通因及果是故道諦有道皆收菩提之道偏在果中良以菩提偏在果故證成佛道名得菩提三通別分別戒定慧三事別之道名曰菩提即此事上道如跡乘諸義運通說為末伽末伽通故見道諦者通斷一切迷道煩惱菩提別故雖復觀之不能通斷迷道之結此亦名為事理分別四行法分別一切道法悉名末伽四諦論法非彰行故一切道行名為菩提就人論德非辨法故菩提如是言無上者嘆勝之辭菩提有三一聲聞所得二緣覺所得三佛所得如來所得超過前二前二不如故曰無上問曰菩提名為無上體即是無明住地名曰無明而體非明其義何也釋言說有說無有其二種一對他說無二就體說無無上菩提對他說無我外更無上於我者名為無上非是就體故是上言無明者就體說無體非慧明名曰無明故體是闇不類在斯問曰經說諸佛菩薩所行之道不上不下故名中道今以何故宣說菩提體是上乎釋言所對不同故爾涅槃宣說不上不下名中道者彼中宣說倒惑之心下有三塗可以趣向名為下道上有菩提可以趣向名為上道佛所行道不可退下趣向三塗又不退下為凡所得故不名下上無所向故不名上不上不下故說為中今言上者對下二乘所得菩提佛德殊勝故名上矣名義如是次定其體德體無邊今此略以三門辨之一約色心非色心等三門分別二主伴分別三就性淨方便分別初言色心非色心者如上涅槃章中廣辨今略顯之菩提體中亦有色義亦有心義亦有非色非心之義所言色者佛具三身法報與應是三身中皆有色義法身色者如來藏中具過恒沙眼耳等法故彼如來藏經說言眾生身中有如來眼耳等如模中像此等說為色性法門故涅槃云佛性亦色色者眼見彼色顯了說為諸佛法身之色如地持說性種者六入殊勝無始法爾即其義也此法身色但是色法而無色相猶如比丘無作戒法色而無相報身色者如來曠修相好之業得相好果於彼應身一一相處各有無量無邊相海如華嚴說雖有是相而不可見如梵天王頂上寶珠有而叵見應身色者隨物所現種種色像色法如是所言心者分別亦三一法二報三者是應所言法者真識之心體是知性如昏睡人覺知之性以知性故經說為心為識為智彼心顯了說為諸佛一切種德然此但是心性法門而無心相如鷄在㲉無分別相言報心者如來曠修淨業因緣勳發真心令真心中智慧三昧陀羅尼等無量德生雖具此德而無分別言應心者隨化世間種種異智心法如是所言非色非心法者分別有二一數滅無為二法性空理於此二中皆無色心隨義細分亦有三種法報與應所言法者菩提真體不可色取不可心取名非色心故維摩云菩提不可身得心得是義云何菩提真體離色心相是故不可身得心得又菩提體空寂無為離色心性是故不可身得心得言離相者如涅槃說如眾生心雖復是有而無大小青黃赤白長短等相道與菩提涅槃亦爾體雖是有而無一相以無相故不可相取是故不可身得心得又經說言寂滅是菩提滅諸相故不觀是菩提離諸緣故不行是菩提無憶念故斷是菩提捨諸見故離是菩提離妄想故障是菩提障諸願故不入是菩提無貪著故以是義故不可心得經復說言不會是菩提諸入不會故不合是菩提離煩惱習故無處是菩提無形色故假名是菩提名字空故如化是菩提無取捨故以是義故不可身得言離性者菩提體中諸德同體緣起相成攝別成總諸德皆有將別分總一切悉無無故離性矣法體如是所言報者斷離一切煩惱業苦證寂無為名非色心所言應者隨化分齊示有所斷現證無為名非色心初門如是次第二門主伴分別正體為主現助名伴主伴不定義別有六第一約就心法分別真識之心正是道體說以為主慧等諸數隨心之德悉名為伴二約修分別念為正主餘悉為伴故涅槃云三十七品以念為主律經亦云能以念為主諸流得解脫故知念心為諸行主自餘諸行隨念迴轉譬如四兵隨主將意故說為伴三就所造行業分別思為正主餘皆為伴思心正是造作之性故說為主餘行皆是思所造作隨思而起故名為伴四就起因趣果分別菩提之心以為正主以此菩提之心種故自餘一切助菩提法隨心趣果齊名為伴五就行德強弱分別慧行最強為道正體名之為主除障入法有大力故餘行助慧悉名為伴故地論言智眷屬者所謂檀等六就諸行相成分別一切諸行迭互為主迭互為伴檀門辨義為正主餘行為伴戒門辨義戒為正主餘行為伴如是一切主伴不同有斯六種今此所謂菩提行德多說慧行以為正主餘為伴矣次第三門性淨方便二門分別如彼金剛般若說彼說生因所得菩提名方便淨了因所顯說為性淨此二名義悉如向前涅槃中釋今略辨之方便菩提集從緣發成由體起攝德從緣皆從緣生如莊嚴具工匠所為攝德從體皆是佛性真心所作如莊嚴具真金所作緣雖能作作必依體體雖能為為必藉緣此二通論斯皆名為生因所生於中別分外緣起邊名作因作如世工匠作莊嚴具作因名字如涅槃說佛性起邊名生因生以佛性中有可生義為生因故涅槃云佛性雖無不同兔角雖以無量方便不可得生佛性可生以可生故名為生因亦得宣說外緣起邊為生因生故涅槃云復有生因六波羅蜜阿耨菩提佛性起邊名作因作故地經云譬如真金作莊嚴具佛性真心作諸功德性淨菩提性出自古從緣始起於中分別有其二種一約緣論實從緣始顯二據實亡緣無隱無顯從緣顯中義別有二一是緣顯二是體顯攝德就體皆是體顯緣雖有顯必依性體若性體中無可顯義雖修諸行竟無所顯性雖可顯顯必藉緣若無眾緣畢竟不顯如闇室中及并七寶若無燈照無由自顯此二通論皆悉名為了因所了外緣是其異相顯了名為了因如燈照物佛性是其自體可了名為了因如瓶中燈有可見義破瓶則見故涅槃云佛性雖有不同虛空虛空雖以無量方便不可得見佛性可見以可見故名為了因斯乃佛性從本以來有可了義名為了因非是已了於中別分外緣了邊名了因顯佛性顯邊名性因現約緣如是據實亡緣無隱顯中義別亦二一廢人論法法性本寂從來無緣實外無緣知復約何說隱說顯說因說果此則是其法性菩提理門可收不關行德二攝法從人則前法性至佛乃證證已返望從來無緣本無緣故本則非染今非新淨同前法性非隱非顯非因非果故經說言順是菩提順於法故住是菩提住便法性故至是菩提至實際故義在於此此之一門攝法從人名為行德雖名行德不異法性如地經說知聖道自性常寂非先有染後時離故須言定滅是佛所行正當此門性淨方便妙玄在斯宜審思之體性如是次第三門廣辨其相於中先就性淨論之後就方便性淨菩提相別有二一是空相二是有相言空相者如彼金剛般若經說乃至無有少法可得是名菩提是法平等無有高下是名菩提以無眾生無人無壽名得平等阿耨菩提如是等比是其空義無法可得等無高下是其法空法空有二一妄情所取諸佛果德於理本無故名為空二菩提真性妙寂離相故名為空以彼佛果性相俱空是故無有少法可得又此空中無有三乘果德差別故曰平等無有高下此空即是菩提體中如實空義故名菩提無生無人及無壽等名菩提者是眾生空分別有二一妄情所取我眾生等能得菩提於理本無故名為空二菩提真性緣起集成我眾生等於真常寂故名為空若存我人眾生等相彼此別異不名平等存我乖道非得菩提以無我人眾生等故無有凡佛彼此別異名得平等無人異道無道異人人道無隔名得菩提空義如是言不空者如涅槃說第一義諦亦名菩提亦名為道亦名涅槃如是等法亦有亦空如其無者云何能斷一切煩惱以其有故菩薩皆悉了了知見故知是有彼云何有如來藏中具過恒沙一切佛法彼法顯了說為菩提一切種德故名為有有無如是若欲廣辨如維摩說寂滅菩提滅諸相故不觀菩提離諸緣故不行菩提無憶念故如是等也要而論之妙寂離相圓備眾義是菩提相性淨如是次論方便於中略以三門分別一行斷分別二真應分別三隨義分言行斷者煩惱業苦盡無之處名之為斷此即是無法身般若解脫等法說以為行此即是有分相論之斷是滅諦非是菩提行德是道方是菩提攝相言之行斷二門俱是菩提故地持言二斷二智是名菩提二斷是斷二智是行義如後解此二皆從行修方便斷障而得名方便淨行斷如是次就真應二門分別自得相應名之為真現化隨物說以為應真則方便修習而得名方便淨應亦同然又應用斷名方便淨然應菩提義有通別通則依於真實菩提所起化用悉皆名為應化菩提菩提用故別則八相現成佛道是應菩提自餘獼猴鹿馬等化隨相別名不名菩提何者八相如經中說一昇兜率二退來入胎三住胎中四者出生五者出家六成佛道七轉法輪八般涅槃此等一一廣辨如經八中第六現成佛道正是應化菩提之體前五方便後二作用真應如是次第三門隨義分別義別六門如地持說一自性義二無上義三名稱功德四隨念功德五堪能義六最勝義六中前二是其自德後四化德就自德中初一自性正是德體後一無上顯德殊勝就化德中初三德體後一最勝彰德殊勝今依此門次第辨釋初自性者辨明菩提行德體性故曰自性於中分別略有三門一解脫畢竟二般若圓備三法身窮滿涅槃經中說此三義成大涅槃地持說此為菩提性彼論宣說二斷二智是解脫也二斷即是無為解脫故論結之名大解脫何者二斷一煩惱障斷斷離五住性結煩惱二智障斷斷事無知二智即是有為解脫何者二智一煩惱障斷一切煩惱不相續智二智障斷一切所知無障礙智彼論說清淨之智及一切智無礙智等即是般若諸佛如來證如之慧能滅煩惱清淨明達是清淨智了知世諦一切種法是一切智於一切智所知法中知之自在不假方便發心即知名無礙智此三如後三智章中具廣分別彼說如來有百四十不共佛法及佛願智無諍之智四無礙辨是名菩提即是如來法身滿也言百四十不共法者所謂如來三十二相八十種好為百一十二四一切種淨通前合為百一十六十力及與四無所畏通前合為一百三十加三念處及三不護通前合為百三十六大悲七不忘法八斷除諸習九一切種妙智十此合通為百四十也此佛獨有不通二乘名不共法如後廣釋如來願智及無諍智如前五智章中具解四無礙辨亦如上釋自性如是言無上者佛德殊勝超過二乘故曰無上分別有七一身無上相好殊妙此即就前百四十中三十二相八十種好說無上也二道無上自度度他多所過度哀愍世間利安天人此即就前大悲等行說無上也三正無上四正成就所謂正戒正見威儀及與正命言正戒者遠離性罪言正見者遠離邪謗正威儀者離飲酒等一切逆過言正命者離餘一切邪命自活此即就前三種不護及斷習等說無上也四智無上謂四無礙此即就前四無礙辨說無上也五神力無上成就六通此即就前清淨智一切智無礙智及十力等說無上也此等諸智是通體故六斷無上煩惱障斷及知障斷此就前斷說無上也七住無上住有三種所謂聖住天住梵住空無相願滅盡正受是其聖住四無量心是名梵住四禪四無色定是名天住如上廣解此亦就前一切種智說無上也無上如是上來自德下明化德於中初三化德之體後一顯勝前三中初一明其名稱功德美響外彰令人歸敬第二明其隨念功德隨念起化第三堪能獨廣益名稱德者所謂如來十號曰德始從如來乃至第十名婆伽婆亦曰世尊如後廣釋隨念德者隨諸眾生心念不同於一切時及一切處而為示現堪能義者一三千界獨一如來能為廣益第二佛出更無所為最勝義者勝有二種一者德勝一切如來化相差別實德平等故彼文言一切如來唯除四事有增減相非餘功德言四事者一是壽命命有修促二者名稱名有遠近三者種姓氏族高下四者色身形有大小唯此增減自餘十力四無畏等皆悉等也等故勝矣二者身勝諸根相好皆悉增上不以女身得成佛道何故如是如來先於初阿僧祇已捨女身況佛樹下先捨今無是故不以女身成佛又復女人性多煩惱成就惡智不以煩惱惡智成佛為是無之一一廣釋如地持論今略言耳次第四門辨其有得無得之義方便菩提修起在緣一向有得斷除生死得菩提故性淨菩提亦得不得約相論實因滅無明獲得熾燃三菩提燈名之為得證實返望從來無緣智復從何修證菩提故即無得無得之義分別有五一菩提體外無別我人能得菩提為是無得故維摩言實無得者亦無退者良以有人則非菩提無人方是故無得者二菩提體外無別有法能得菩提是故無得故維摩言菩提不可身得心得良以有身則非菩提無身方是故叵身得良以有心則非菩提無心方是故叵心得三菩提體如妙寂離相無可取捨是故無得故彼金剛般若經乃至無小法可得是名菩提故不可得四菩提體常性出自古不從緣生為是無得故涅槃云智慧性常不從因緣世尊何故可問其因緣以無緣故無其能得常非修起故無所得五菩提無有住處可求是故無得故天女云菩提無處故無得在問曰菩提在於後際云何無處釋言據凡以望菩提生死在此菩提在彼若據菩提實性以論無凡在此約誰說彼故無住處問曰地經說一切處得阿耨多羅三藐三菩提云何無處義同前解約相論實言一切處得於菩提就實以望無處可在故言無處以無處故不可得矣得無得義辨之略爾次第五門通局分別約位辨之性淨菩提有通有局分別有三一就實通論體通染淨因中亦有故經說言一切眾生即菩提相二約人論實菩提真性窮證在佛就佛返望由來常是本無妄染能覆障故故經說言凡夫未成佛菩提為煩惱聖若成佛時煩惱是菩提與經中說佛知眾生即涅槃相不復更滅其義相似三約相辨實在因之時但名佛性未名菩提至果顯了方名菩提菩提是其了因果故方便菩提凡時全無設言有者但於佛性真心體上有可生義未有法體故經說言本有今無本無今有三世有法無有是處言本有者本在凡時但有生死有為之法言今無者當今現在有生死時無其世出菩提行德言本無者本在凡時未有出世菩提行德言今有者本現無菩提德時但有生死三世有法無是處者生死之法三世恒有無是處故凡有聖無菩提行德三世恒有無是處故聖有凡無經釋如是有人說言方便菩提凡時亦有是義不然若使凡時已有菩提本有今無本無今有如此之偈意何所顯三世有法無有是處何得先有又經中說方便菩提是生因果本無今有何得言生先有今顯是了因果何得言生又涅槃中廣舉乳酪及與樹子相生因果而為譬況若使凡時已有菩提乳應有酪樹子之中應先有樹乳中之酪子中之樹佛已廣破所況同爾何勞強立又涅槃說若言身中全無佛性犯波羅夷若說身中先有菩提犯波羅夷此罪可畏何用言有又涅槃言若說先有常樂我淨不集不生煩惱覆障不能得見破煩惱已然後見之是則名為謗佛法僧謗罪非輕強立何益又涅槃中辨四種性或有佛性闡提人有善根人無或有佛性善根人有闡提人無或有佛性二人俱有或有佛性二人俱無如是等四句之義汝等云何一向作解經文如是若言性淨方便菩提二俱本有云何得言闡提人無云何得言二人俱無復釋言不顯故無非全無體若言無者不顯名無二人有者應當是顯二人之有非顯名有知無者非隱名無又復方便菩提之果即是報佛酬因名報本來恒有有前無因酬誰名報以斯驗求本有大過無宜更立問曰經說眾生身中具足如來眼耳等根及諸佛法今云何言方便菩提凡時全無釋言經說具一切法是法佛性不論方便凡聖相對通局如是若唯就聖通局有五一極通論之三乘賢聖悉得菩提故地持云聲聞得於聲聞菩提緣覺得於緣覺菩提菩薩得於無上菩提如是等也二簡大異小菩提在大不通小乘故大品中說五菩提偏在大乘五菩提義如上廣釋今略列之一發心菩提在於無量生死海中發菩提心位在善趣二伏心菩提在於種性伏忍位中三明心菩提在初地上般若轉增故說為明四出到菩提在七地上出離有無到無生忍五無上菩提在於佛地以此五種純在大乘明不通小三簡作異退菩提局在種性已上故華嚴中說習種中云初發心便成正覺又涅槃中說須陀洹八萬劫到乃至辟支十千劫到於阿耨多羅三藐三菩提此乃到於種性已上名到菩提以種性上事識之中緣觀時息八識真心薄障中現依之成德故種性上名得菩提前未同此所以不說四簡聖異凡菩提局在初地已上不通地前故法華中宣說菩薩聞說壽量或有八生乃至一生得大菩提論言八生乃至一生得菩提者初地證智明知菩提局在地上以初地上七識心中緣觀漸息真智漸現名得菩提地前未同所以不說五簡果異因菩提在佛不通餘人故地持云得方便者一切菩薩所修學道言得義者無上菩提明知菩提偏在佛果通局如是次第六門約時分別時謂三世約此三時以辨菩提菩提不定有是三世非三世義言三世者有其二種一體變三世謂佛應身隨化遷變二約對惑障得有前後非三世者解亦有二一體非生滅故非三世翻向初門二證實離緣妙亡形待故非三世翻向後門故經說言如來佛性則非過去未來現在又經亦言我觀如來前際不來後際不去今則不住如是等也良以菩提有斯不定故經說言世俗文字說有三世非謂菩提有去來今是義云何汎解有四一就真應相對分別應化有時故三世攝真德常住猶如虛空無去來今二就真中性淨方便相對分別方便菩提從緣修生生有前後故三世攝性淨菩提雖從修觀性出自古不從緣生非去來今第三直就性淨之中約修就證而為分別性淨菩提藉緣修顯修別前後淨非一時故有三世得證返望從來無隱今非彰顯非因非果以是義故非去來今此之一義與涅槃中捨世諦慈得第一義慈第一義慈不從因緣其言相似第四直就性淨之體約緣就實而為分別據緣望實緣外有實緣外之實息緣方會會之前後故有三世就實論實實外無緣緣本不有誰來覆我故本無隱今現無隱豈有今顯實性常寂不隨緣變以是義故無去來今具此多義是故菩提亦是三世約時如是次第七門約對涅槃辨其一異一異不定何故如是法門有二一分相門二攝相門分相言之菩提涅槃兩門各異攝相為論菩提涅槃兩體是一於中略以二門分別一約行斷二德分別二約性淨方便分別行斷門中分相言之一切行德悉名菩提行是道故一切斷德齊稱涅槃斷是滅故若據攝相一切行斷皆是菩提並是涅槃皆是菩提如地持說故彼文言二斷二智是名菩提問曰菩提此翻名道行德是道可名菩提斷德非道以何義故亦名菩提釋有三義一斷是道果果從因稱故曰菩提如命食果說命為食二以斷義是菩提家離過之德攝德從體故曰菩提如諸心法是慧眷屬通名為慧如是一切三以斷德體無擁障即是道義以是道故說為菩提行斷二德俱為涅槃如涅槃說彼文宣說滅諸煩惱名為涅槃是其斷也宣說三事成大涅槃是其行也問曰涅槃此翻名滅斷德是滅可名涅槃行德非滅以何義故得名涅槃解亦有三一以行德是其滅因因從果稱故曰涅槃如食命因說食為命亦如地持所說因樂因雖非樂是樂因故亦名為樂此亦同爾二以諸行是涅槃家對治行德涅槃眷屬攝德從體故名涅槃三以諸行皆有離過寂滅之義故曰涅槃行斷如是次就性淨方便分別分相言之性淨之果悉為涅槃性淨體寂無為相故方便之果悉為菩提行修方便能通行人菩提涅槃故此之一義如涅槃說故彼宣說菩提之德生因所生涅槃之德生因所顯良以方便獨為菩提言無所濫不須更以方便樹別性淨之德獨為涅槃言亦無濫是故不須性淨樹別故涅槃中一切菩提雖是方便不名方便一切涅槃雖是性淨不名性淨攝相言之性淨方便俱名菩提並稱涅槃俱名菩提如彼金剛般若中說故彼文中本性今顯論寂名為性淨菩提修生功德論現名為方便菩提良以二種皆菩提故須以性淨方便別之問曰方便修生功德通人至果有其道義可名菩提性淨之德無如是義有何所以亦名菩提解有三義一是道家所了之果果從因稱故名為道以是道故名曰菩提二道家之體攝體從德故曰菩提三性淨之德體通無壅即是道義故曰菩提性淨方便俱是涅槃如地論說涅槃經中亦有此相彼經之中性淨之果名之為常方便報果說之為性佛自說言若能修此常住二字為滅相者我於其人為般涅槃為滅相者依外國語為涅槃相常住二字修為滅相即是猶為涅槃相矣故知二種並是涅槃良以二種俱涅槃故須以性淨方便別之問曰性淨法性體寂可名涅槃方便功德道諦所收修起不寂以何義故得名涅槃解有三義一是性淨涅槃之因因從果稱故名涅槃二涅槃家德攝德從體故名涅槃三修起功德亦有離相寂滅之義故名涅槃以其通故性淨菩提體即是其性淨涅槃故第一義諦亦名菩提亦名涅槃方便菩提體即是其方便涅槃故修報常得為滅相菩提涅槃一異如是菩提之德體深義廣難以測窮且隨詮況辨之略爾淨法聚果法中此卷有九門第一釋名言淨土者經中或時名佛剎或稱佛界或云佛國或云佛土或復說為淨剎淨界淨國淨土剎者是其天竺人語此方無翻蓋乃處處之別名也約佛辨處故云佛剎佛世界者世謂世間國土境界盛眾生處名器世間界是界別佛所居處異於餘人故名界別又佛隨化住處各異亦名界別約佛辨界名佛世界言佛國者攝人之所目之為國約佛辨國故名佛國言佛土者安身之處號之為土約佛辨土名為佛土若論其國王領者有不王者無土即不爾有身皆有剎之與界其義則通此無雜穢故悉名淨剎性海蓮花須彌諸如是等寬狹別稱問曰國土眾生共俱何故偏名佛國土乎今明佛土不說餘故又佛是主故名佛土名義如是次辨其相為明佛土兼辨餘義分別有三一事淨土二相淨土三真淨土事淨之中三門分別一總辨相二別顯之三約諦以定總相云何言事淨者是凡夫人所居土也凡夫以其有漏淨業得淨境界眾寶莊嚴飾事相嚴麗名為事淨然此事淨修因之時情有局別受報之時土有分限疆畔各異又此修時取相執定受報之時國土莊嚴諸相各定總相如是次別顯之事淨有二一是凡夫求有淨業所得之土如上諸天所居等是由從求有善業得故受用之時還生三有煩惱結業不生出道有生者別由善友教化之力所以能起非是所受境界之力二是凡夫求出善根所得淨土如安樂國眾香界等由從出世善業得故受用之時能生出道如眾香飯其有食者滅惑生道如是等也問曰此土諸天境界為當純是求有業生為當有出世善得理亦兼有故涅槃中佛說我義無量鳥狩聞說發心生於天中明知亦有出善往生少故不論別相如是次約四諦辨定其相前兩門中初門之因唯是集諦分段因故初門之果體唯苦諦分段果故後門之因有其兩能一正感佛果二傍招淨土正感佛邊一向非集能生佛德不集生死諸有果故傍招土邊亦集非集形於向前初門之因得言非集求出善根是其相似道諦攝故當分實論體性是集能招有為生滅果故後門之果形前非苦是其相似出世果故故論宣說無量壽國不屬三界彼無貪欲故非欲界以在地故不名色界有形色故非無色界以是相似道家之果攝之屬道故不名苦似佛淨土菩提道攝當分實論體是苦諦生滅果故有漏報身所依處故事淨如是次辨相淨於中亦以三門分別一總辨相二別顯之三約諦辨定總相云何言相淨者聲聞緣覺及諸菩薩所居土也如龍樹說有妙淨土出過三界是阿羅漢當生彼中如是等是此諸賢聖修習緣觀對治無漏所得境界妙相莊嚴離垢清淨土雖清淨妄想心起如夢所覩虛偽不真相中離垢故名相淨然此相淨修因之時情無局別受報之時土無方限又此修時心無定執所得境界隨心迴轉猶如幻化無有定方總相如是次別顯之別有兩門一約行分別二約心分別言約行者行別有二一是聲聞緣覺之人自利善根所得之土虛寂無形如無色界所安止處問曰無色云何有處釋曰四空但無麁色非無細色故得有處故經宣說菩薩鼻根聞於無色宮殿之香如龍樹說有妙淨土出過三界羅漢生中聞法花經即其事也由從自行善根生故受用之時但生自行厭離善根不能自然起慈悲願利他之行設有起者由佛菩薩教化之力非是所受境界之力二諸菩薩化他善根所得之土不捨眾生隨物受之如維摩室由從化他善根生故受用之時自然能起利他善行約行如是言約心者心別有二一事識中緣觀無漏能得淨土二妄識中緣觀無漏能得淨土事識無漏有其二種一增相觀所得淨土相續住持證實方捨二息相觀所得淨土暫現如幻妄識無漏亦有二種一增相觀所得淨土相續住持證實方捨二息相觀所得淨土暫現即滅別相如是次第三門約諦以定相淨之因形前非集道諦攝故當分是集變易因故相淨之果形前非苦道果攝故如佛淨土菩提道攝當分實論體性是苦變易果故相淨如是次明真淨四門辨之一總辨相二別顯之三約諦決定四隨義廣辨總相云何言真淨者初地以上乃至諸佛所在土也諸佛菩薩實證善根所得之土實性緣起妙淨離染常不變故故曰真淨然此真淨因無緣念土無緣念土無相狀如梵天王頂上寶珠體雖是有向無青黃赤白等相亦如比丘無作戒法體雖是色而無一相有而無相土之妙也又此真土因無定執土無定所因無分別土無彼此自他之異總相如是次別顯之於中曲有三門分別一對妄分別真行有二一離妄真保諸菩薩所成真行為妄所離所得真土還與妄合如空在霧於此門中土隨位別階降不等隨諸地位分分漸增妄土漸滅真土漸現如霧漸消虛空轉現二純淨真謂佛如來所在之土純真無雜如淨虛空土雖清淨應與染合二約行分別行要唯二一智二悲智依空成以智攝行行皆離相所得之土還同彼因妙寂離相猶若虛空悲隨有生以悲攝行行皆為物所得之土還同彼因隨物所現猶如淨珠無色不現故地經云雖知諸佛國土如空而觀無量莊嚴土行三約法分別於彼真實如來藏中法門有二一寂滅門依之得土還同彼法寂滅離相二是緣起作用法門依之起土無所不現如如意珠隨心所求無所不現別相如是次約諦論於此門中淨土之因或道或滅行因體起是道諦收法門力起是滅諦攝果亦如之或菩提收道果攝故或涅槃收滅果攝故似佛法身約諦如是次第四門隨義廣辨於中開合廣略不定或總為一唯一佛土或分為二唯真與應自所詫名之為真隨他異現說以為應其真土者即是平等法門之土妙寂離相圓備眾義形無定所無處不在其猶陰陽五行之法此喻似法持宜審記土既如是諸相莊嚴寧可別取雖無別狀不得言無土雖妙寂與是緣起作用之性萬物依生化應所託其猶陰陽五行等法能造世間一切色像真土如是其應土者隨情現示有局別染淨軀分形殊善惡諸相莊嚴事別各異應土如是或分為三一法性土二實報土三圓應土法性土者土之本性諸義同體虛融無礙猶如帝網亦如虛空無礙不動無所有等同體義分地經所說真實義相即其義也一切世界本性恒爾而諸眾生妄想覆心自累成隔無礙法中見為定礙有處定有無處定無染處定染淨處定淨地處定地水處定水如是一切後息妄想彼土實性顯成我用名法性土實報土者菩薩顯前法性土時曠修法界無盡行業以此淨業勳發之力於彼無邊淨法界處無量殊異莊嚴事起名實報土此實報土義別三種同後報身一依法說還同法性諸相莊嚴融同無礙如海十相一一充遍圓應土者前二真土猶如淨珠能隨眾生種種異現用無缺少名圓應土或分為七如地經說一同體淨二自在淨三莊嚴淨四受用淨五住處眾生淨六者因淨七者果淨七中前四明土體相第五一種寄人顯勝後之兩門舉因顯果就前四中初之兩門明其土體第三一門辨其土相後一土用初二體中前一明其土體無別後一彰其土體清淨同體淨者事相隔礙名為不淨同體處融名為淨矣云何同體分別有三一本末分別法性之土是其根本報應為末一切報應法性為體故名同體二真應分別一切應土用真為體故名同體三就應中諸土相望同體無別故名同體如此娑婆土田世界異種眾生於此土上種種異見如螺髻王見寶莊嚴如是等也所見異土同用娑婆土地為體如是一切故名同體故經說言一切佛土即一佛土一即一切三義如前自在淨者泛論淨義有二種一是相淨諸寶莊飾清淨嚴麗如安樂界眾香國等二自在淨猶如淨珠美惡斯現所現無礙故曰自在由土體淨故能如是無礙自在舉用顯體名自在淨今此所論義當後門故經說言一切國土平等清淨淨相之土彼穢此淨不名平等自在淨者染淨圓通法界齊等故曰平等此二土體莊嚴淨者是其土相泛論有三一人莊嚴勝善眾生居住其中土名淨矣下五住處眾生淨者即其義也二法莊嚴具諸佛法其土名淨故地論言人及諸法莊嚴三事莊嚴五欲殊妙此三種中地經偏說一事莊嚴為莊嚴淨土中有三一神通莊嚴一切境界變現無礙二光明莊嚴常有光明滅除闇冥三相莊嚴眾寶莊飾故經說云神通莊嚴光相具足受用淨者是其土用淨土境界受用之時能滅煩惱出生道此前四種明土體相第五住處眾生淨者寄人顯勝無量功德智慧眾生悉滿其中故土勝矣又以善人居住其中故土清淨後兩門中初因淨者舉因顯果因有二種一淨土行業所謂布施持戒行業如維摩說二淨土德業所謂淨土三昧法門得此門同故一切境界隨心迴轉如金剛藏所入佛國體性三昧如是等也住中之中偏據後門故彼又言入佛土妙平等境界名為因淨諸佛淨土法門名為上妙平等境界菩薩證入能有異現說為因淨言果淨者對因明果泛論有二一相淨果菩薩曠修淨土行得妙淨土諸相莊嚴能淨無穢二自在淨果依前淨土三昧德業種種異現地經所說義當後門故彼經中隨諸眾生心之所樂與為示現名為果淨隨別廣論亦可無量辨相如是次第三門辨定其因且約三土以定其因先約法報二土辨因應後別說法報二土因相云何分相論之無始法性是法土因諸度等行是報土因攝相言之二土並用無始法性諸度為因於中義分有緣有正緣正相對曲有兩門一別相說法性之土無始法性以為正因諸度行以為緣因實報之土諸度等行以為正因以親生故法性為緣二通相說二土並用無始法性以為正因雖俱法性以為正因與別名因法土之因本有法體與後顯時體無增減隱顯為異報土因者本無法體但於向前法土因上從本已來有其緣起可生之義遇緣便生如礦中金有可造作莊嚴具義遇緣便作非先有法以在其中二土齊用諸度業行以為緣因雖俱諸度以為緣因於中細分其義亦異異相如何諸度等行有能生義說之以為報土之緣如地水等能生諸物諸度等行有能了義說之以為法性土之緣前二如是次論應土應土之因有無不定攝用從體更無別因譬如世人因形有影影無別物業見土異非我為故分用異體亦說有因以是果故因二種一同類因還以應行而為應因諸佛如來得土已久現修諸行莊嚴國如彌陀佛國現修四十八弘誓願及諸所行莊嚴西方世界如是等也二異類因實行真法為應土因然就應中義別有二一是法應淨土三昧法門力故現種種剎二是報應以本大悲願力因緣現種種土義別如是此二別分法應之土如來藏中淨土法門以之為因報應之土大悲願力以之為因悲願為主統攝諸行皆為因矣分相如是攝相言之二應並用淨土法門悲願為因於義別分有緣有正緣正不定若論法應淨土法門以為正因大悲願等以為緣因若無悲願彼法不能獨生應土譬如火珠雖能出火要因見日亦如水珠雖能出水要須見月故經說言異法有故異法出生異法無故異法滅壞報應之土大悲願等以為正因淨土法門以為正緣因若無彼法雖有悲願應土不生譬如音聲雖能發響必依㵎谷面能生像必依水鏡問曰應土從實悲願法門力起何不名真乃說為應釋言大悲願力行等正得真土增上緣力兼生應土由非正起故不名真緣力兼生令人見聞故說為應辨因如是次第四門約身明土於中由有三門分別一明身土相依本末二明身土相依廣狹三明身土相依總別言本末者隨相言之身報依土窮實論之國土依身故花嚴云寶花雲香諸莊嚴具皆從如來法身中出又彼亦言三世劫數及諸佛剎於一佛身一切悉現此即是其土依身也佛土既然凡土亦爾隨相論之身報依土窮實亦是國土依身故經云宣說三界虛妄唯一心作本末如是次明廣狹其義不定分別有四一土寬身狹如常所見良以身是自己別報所以局狹土是共果彼此同依所以寬廣二身寬土狹如經中說或有佛土在佛菩薩毛孔中住或在菩薩衣文中住或在菩薩天冠中住如是等也三身土俱寬據實以論身如虛空土亦如之四身土俱狹隨化眾生或現小身或居方便土廣狹如是次明身土相依總別總相論之三身一身三土以一佛身依一佛土隨義別分用彼三身別依三土法性之身依法性土實報之身依實報土應化之身還依應土問曰法身與法性土有何差別與說相依釋言身土性雖無別隨相分異故得相依身之實性名法性身土之實性名法性等此亦同體義別相依如海十相同體相依問曰應身還依應土能依應身初時現凡後則現聖所依之土何不如是初穢後淨始終恒定釋言為化差別不等或土隨身如彌陀佛未成佛前國土鄙穢成佛後國界嚴淨彼佛現居不定境故如是一切或身隨土如此釋迦雖久成佛而於過去無量世中身居穢國示為凡俗不取正覺如是一切或身異土如今釋迦身居穢國而現成佛土現為報報定難改故始終恒穢如佛色身現為報故始終恒定智行功德方便非報所以後轉故初現凡後轉為聖身土相對分別麁爾次第五門明其凡聖有無之義昔來諸家所說各異如生公說佛無色身亦無淨土但為化物應現住於眾生土中如是說者眾生有土諸佛則無什公所異諸佛有土眾生全無但佛隨化現土不同故維摩云為化眾生故現此土為不淨耳又人復說佛與眾生各別有土各別住於自業果故此等所說義有兼通不可偏定是義云何分別有三一攝實從相眾生有土諸佛無土隨化現居眾生處故故經說言普賢菩薩依於如如不依佛國普賢既爾諸佛亦然生公所立義當此門二攝相從實諸佛有土眾生無土於一佛土隨其業行種種異見如佛一身眾生異見故經說言佛土清淨如摩尼珠隨諸眾生種種異現維摩亦云我此國土常淨若此為欲度斯下劣人故示是眾惡不淨土耳什公所云義當於此經說既然生公所立佛無色身全無淨土義不然佛無色身如前涅槃章中廣破身既非無土寧不有又經中說菩薩修習一切種行為淨土因經說有因云何無果人亦救言非全無界但應非真若使土果唯應非真如維摩說一切種行為淨土因應是應修修因既實果寧不真若自不解唯應訪諸何宜輒謗謗佛果德其罪至重勿後更言此是第二攝相從實三分相異實眾生與佛各別有土是義云何以業攝果果隨業別故凡與佛各異有土如恒河水餓鬼見火如來見水餓鬼火業自見於火佛以水業自見於水各自見自業果執非見他事佛土亦爾螺髻心淨見土清淨舍利心垢見土不淨如是一切凡聖有無辨之略爾次第六門明其所見質之同異於中有二一就處分別二就事分別言就處者分別有四一同處異見如一世界隨業不同種種異見如恒河中世人見水餓鬼見火或見虛坈如是一切二異處同見如娑婆界百億天下處所雖別所見相似三同處同見同業眾生於一處中共見一事如恒河無量眾生同知見水如是一切四異處異見如娑婆界及安樂土所見各別如是一切就處如是次就事論於一處中隨義分四一者是其一質異見如此娑婆一土地事眾生於中種種異見或見為水或復見火或見諸寶或見虛空如是一切二者是其異質同見於一處中隨人所見種種異土一段眾生見之唯一土田世界如是一切三一質一見同類眾生共見一事質體無別四異質異見如此娑婆異種眾生各別見如經中說眾生見劫盡大火所燒時我此土安穩天人常充滿如是一切良以諸法諸佛隨心所現無定性故見有種種淨土之義雖以具攝且隨其要略辨如是第一釋名三佛之義出地經論金剛般若亦具分別名字是何一法身佛二報身佛三應身佛法身佛者就體彰名法者所謂無始法性此法是其眾生體實妄想覆纏於己無用後息妄想彼法顯了便為佛體顯法成身名為法身如勝鬘說隱如來藏顯成法身法身體有覺照之義名法身佛問云人說法身體是第一義空空非心智云何覺照釋言法身離相為空而體實有所謂有於過恒沙法此法皆依真心說之真心體是神知之性能有覺照故得名覺是義云何是以體中從本已來具過無量恒沙佛法如妄心中具足一切諸虛妄心於彼法同體照明由來無障故論說言從本已來有大智慧光明義故自性清淨識知義故遍照一切法界義故名為本覺性雖照明而為無明闇障所覆相似不覺後除闇障彼心顯了始顯真心如其本性內照法界故得名佛問曰真心有覺照義名佛可爾所覺法性非覺照義云何得名法身佛乎釋言分相言之能覺真心說為法佛所覺法性是其真諦法寶門收不名為佛攝相言之通亦名佛是義云何解有四義一所覺法性是佛體故通名為佛如如來藏是眾生體說為眾生故經說言即此法身輪轉五道名曰眾生二所覺法性雖非佛智而是佛身故得名佛如佛色身雖無覺照而得名佛如是一切三所覺法性雖非佛智而是佛性故得名佛如似五陰成眾生法名曰眾生四所覺法法是佛境界為佛覺照能生佛智從其所生故得名佛故地論言智行處者自證知故自證知者依彼生故與大智論說智智處同名般若其義相似具此四義故通名佛法佛如是報身佛者酬因為報有作行德本無今有方便修生修生之德酬因名報報德之體名之為身又德聚積亦名為身報身覺照名之為佛問曰報佛亦能覺照與前法佛覺照何異釋言體一隨義以分真心之體本隱今顯說為法佛此真心體為緣熏發諸功德生方名報佛法佛如金報佛如作金莊嚴具問曰法佛自能覺照何用報佛釋言無報法則不顯但使顯法必有報生故立報佛又復法佛心性照明為非事用故須報佛如金雖淨不中衣食故須用之作莊嚴具彼亦如是又復法報照境有其別異之義故須別分義如後釋報佛如是應身佛者感化為應感化之中從喻名之是義云何如似世間有人呼喚則有響應此亦如是眾生機感義如呼喚如來示化事問響應故名為應應德之體名之為身又此應德聚積名身應身應覺照目之為佛問曰應覺與真何別自知是真隨化現知說以為應問曰三佛俱能覺照所覺之法為同為異釋言不定分別有三一隨相分別法佛唯知無始法性名知理法報佛能知行修對治名知行法應佛了知三乘化教名知教法又復法佛唯知理法報佛了知自行之法自行門中通知一切自行為主是故名知自行之法應佛了知化他行法化他門中亦知一切化他為主是故名知化他行法二寬狹分別法佛唯知無始法性於此分齊理外更無異法可知是故法佛唯知理法報佛所知境界漸廣通知一切理行二法知理所證知行能證應佛所知境界最廣通知一切理行二法知理行法通知一切化眾生故知理知行以為所詮知教能詮又復法佛唯知理法報佛知理及自行法知理所證自行能證應佛知理亦知自行及化他法通緣一切化眾生故了知理法化他所入知其自行起化所畏作知其利他化他之用三就實通論法佛通知理教行法知如來藏無始法性是其理法覺已真心顯了成德名知行法知已所證妙音法門能為無盡言說之本能生法螺無盡言音名知教法故楞伽中宣說法佛亦能說法如涅槃說大般涅槃能建大義起種種化金剛三昧起種種說即其事也報佛亦知理教行法知理所證知行能證知教所依應佛通知義如上解問曰三佛通知理法所知之理為同為異通釋義齊隨相分別法佛知理無隱無顯證實返望從來無緣誰能覆我故本非隱本既非隱豈有今顯故維摩云我觀如來前際不來後際不去今則不住報佛知知理從緣始顯於事分齊情外有理情外之理本為情覆故說有隱去情理現故說有顯應佛知理緣起作用知如來藏緣起集成生死涅槃一切種法故教眾生一切緣中息以求真所覺如是然此三佛隨相別分名義各別通而論之俱名法身齊得名報並得云應是義云何三佛莫不依法以成是故通得名為法身又三皆以功德法成故名法身良以三佛皆法身故於彼涅槃三事之中三佛皆悉法身所攝望因以論三俱名報是義云何報者是其果之別稱三佛望因並得稱果是果酬因故通名報約化以論三俱名應應隨物情顯示此三令諸眾生同見聞故但經論中為別三佛隱顯異名故初名法第二名報第三名應等別三佛何故初者偏名為法乃至第三偏名為應此等各隨義便以彰法佛是體顯本法成證法義顯故偏名法報佛是相本無今有方便修生酬因義顯故偏名報應佛是用化用隨物應成義顯故偏名應名義如是第二門中辨其體相佛德無量難以定論今此隨義增數辨之總唯一佛謂三寶中一佛寶也或分為二二有兩門一生身法身分之為二王宮所生相好之形名為生身戒定慧等五品功德說為法身二真應不同開分為二自德名真隨化所現說以為應真則是其法門之身應則是其共世間身是二如前涅槃章中具廣分別今略辨之法門身者如世陰陽五行等法亦如一切眾生體識心雖是有而無一相雖無一相而實有之共世身者隨化所現同世色像或時似天或復似人如是一切雖現眾相而無一實雖無一實無所不為如涅槃說如來非天非不天非人非不人如是等比是其義也又復平等法門之身形無所在無所不在無所在故菩提無處以無處故德滿法界故花嚴云無一塵處而無佛身以德滿故諸根相好皆遍法界如海十相亦如虛空無礙不動一一充遍於是義中用眼為門眼遍法界諸根相好及佛剎土一切眾生莫不皆悉一眼中現如是一切共世身者形有所在以所在故化別彼此諸根相好各有分限或分為三三有兩門一開真合應以說三種二開應合真以說三種開真合應以說三者如上所列真中分二法之與報應以為一故說三種於此門中四義分別一分其相別二約色心非色心等三義分別第三約就五陰分別第四約就六根分別言分相者此之三佛義通大小大小既殊所說亦異小乘法中宣說如來事識為體於事識中戒定慧等五品功德說為法身王宮所生相好之形名為報身如來獼猴鹿馬等化說為應身若就大乘破相門中宣說如來七識為體於中宣說破相空理以為法佛法實非佛是佛體性是佛境界能生佛智相從名佛七識緣智照空之解說為報佛空智為主諸德悉是丈六等化名為應佛此之一門隨人且說論無文經雖不說准依小乘隨化推立理亦無傷若據大乘顯實門中宣說如來真識為體據佛以論真識之外更無餘識可為佛故唯識論言諸佛如來所行之處唯有藏識更無餘識無餘識故三佛皆用真識為體真識之心本隱今顯說為法身即此真心為緣熏發諸功德生說為報佛地經宣說莊嚴具譬正顯此義如來藏中真實緣起法門之力起種種化說為應佛如涅槃說大般涅槃能建大義種種現化即其義也分相如是次就色心非色心等三義分別法佛體中備具三義法身色根相好光明是其色法此義云何如涅槃說佛性是色可以眼見彼色顯了為法身色又涅槃說念法之義非色斷色而亦是色非陰斷陰而亦是陰非入斷入而亦是入非界斷界而亦是界諸佛菩薩所遊行處常恒不變此等顯了為法身色又涅槃說光明者即是涅槃常住不從因緣云何問其因緣如是一切亦有因緣因滅無明獲得熾然三菩提燈以是因緣有是因緣有是光明如此光明當知亦是法身色也諸根相好類亦同爾真識之心從緣顯了說為智慧三昧行等是其心法真如之空絕離一切心等相是其非色非心之法以非色故維摩說言不觀色不觀色如不觀色性不取色有名不觀色不取色無名不觀如不取色法非有無義名不觀性又涅槃云入於無色大般涅槃當知亦是非色義也以非心故維摩說言不觀受想行識不觀受想行識如不觀受想行識性義同前解又地經說自體本空智自空故當知亦是非心義也有人宣說法體之體唯一空理都非色心如涅槃說教空得實云何唯空又如經說如來之藏是真識心復言佛性體性是色彼法顯了說為法身云何說言都無色心有人復言法佛之體唯色與心一向非空設言空者但無他相而體實有如地經說自體本空云何非空又論釋言自體空者智自空故云何說言唯無他相又楞伽云如來藏中過恒沙法一切皆依法無我說彼法顯了說為法身云何不空又復如彼起信論說有人問言如來藏中具一切法便謂色心各有自體對破此執說一切法依真如說真如猶是空之別稱彼法顯了說為法身云何不空法佛如是報佛之體具三義相好之身是其色法彼相如何分別有三一依法說如來報身諸根相好光明音聲與彼平等法門身同妙寂雖相虛融無礙還似陰陽五行之法如涅槃說月愛光明是光無限非冷非熱非青非黃非赤非白無有邊際其光既然諸根相好及佛音聲一切同爾此色微妙唯佛獨見故涅槃經明金剛身妙絕眾相圓備諸義唯有如來乃知是義餘人不及二約應辨如花嚴說於佛應身一一相處各有無量百千相海名字不同作用各異雜有是相而不可見如梵天王頂上寶珠有而叵見此之相好地上菩薩漸能見之三隨應說應化所現諸根相好光明音聲體即是報以從過去淨業生故此即是佛福德莊嚴故涅槃云福莊嚴者有為有漏有礙非常是凡人法即其義也此報麁相地前亦見問曰何故有此三異由因別故因別如何修有三種一隨事修得第三報良以修時隨有可見是故得報隨有可見又本修時隨有益物二捨相修破有入空得第二報良以修時所有諸行依空以成無相可見得報還爾無相可見又復修時依空成德廣多無盡得報還爾廣多無盡三依實修息妄契真得第一報良以修時無念無緣得報還爾無相離緣又復修時行合法界虛融無礙得報還爾身滿法界虛融無礙又復修時常而不動得報還爾常而不動報身隨因有此三別報土亦然宜復深記色法如是智慧三昧解脫行等是其心法數滅涅槃是其非色非心之法問曰數滅是涅槃門云何名佛釋言分相涅槃非佛攝相言之涅槃是佛故花嚴中說涅槃佛永滅度故應佛體中亦具三義所觀色形是其色法應化修成智慧行等是其心法五陰所成假名行人名非色心又如毘曇隨化命根亦非色心次第三門五陰分別色受想行識是其五也法佛體中備具五陰如涅槃說色是佛性乃至受想行識是性彼性顯了說為法身五陰法也又涅槃說色是無常因滅是色獲得涅槃常住之色受想行識亦復如是乃至色者是不寂靜因滅是色獲得涅槃寂靜之色受想行識亦復如是此等亦是法身五陰雖說有色但離色法猶如比丘無作戒法不可事取餘亦如是問曰經說入於無色大般涅槃云何宣說法身有色釋言經說入於無色大般涅槃者無於凡下虛偽之色非無真色故涅槃云真解脫者亦空不空言其空者謂無生死二十五有言不空者謂有善色常樂我淨又彼經說二乘解脫名為非色諸佛解脫名之為色故知諸佛法身有色問曰經說大般涅槃但有寂樂而無受樂云何宣說法身有受此前釋無其凡下分別之受非無平等納法之受故說有之是義云何受有二種一納受法相應納法在心二受境界違順等事名之為受謂苦樂等樂受之心受於境順苦受之心受於境違捨受之心受於境界不違不順諸佛如來但有初門而無第二第二故名無受樂有初門故名有受陰問曰諸佛分別想滅云何有想釋言諸佛妄想心滅非無明淨了法之想明達一切諸法相故行之與識類前可解法佛如是報應二佛具足五陰義在可知次就六根分別三佛眼耳鼻舌身意是六法佛體中備具六根如地持說性種性者六入殊勝展轉相續無始法爾名性種性彼六至果即名法身眼耳等根又如經說眾生身中具如來眼如來耳等如模中像彼性顯了說為如來眼耳等根雖說有之不可相取當知悉是法門義異彼有何用以是緣起眼法門故出生者盡報應眼根如依陰陽五行之法出生造作一切世事如眼既然餘根亦爾報佛六根麁同法身有而無相無相而有應佛六根義在可知上來一門開真合應以說三種開應合真而說三者如彼七卷金光明說彼中有一三身之品專論此義名字是何一真身佛二應身佛三化身佛前法與報合為真身名為合身前應身中開分二種應之與化名為開應相狀如何於中分別曲有四門一分其相二明立所以三約諸佛以辨三身第四約就涅槃辨之言分相者此之三佛義釋有二一准依涅槃法報兩佛名為真身王宮所生道樹現成說為應身依此應身出生無量無邊化佛名為化身故涅槃中如來欲令眾生望滿足於其身上一一毛孔化無量佛受大眾供即是化身釋迦自受純陀之供即是應身偈中所說如來常住即是真身二依金光明法報兩佛是其真身隨化眾生示現佛身相好具足威光殊勝悉名應身此即向前應化兩佛入此門中同名應身佛隨眾生現種種形或人或天或龍或鬼如是一切同世色像不為佛形名為化身此三身中真身為本依真起應依應起化如依煩惱而起業行依業受報分相如是次第二門明立所以今此且依金光明經所辨論之以四種義故立三身一起因不同二治障有異三所淨差別四隨化有殊起因不同立三身者如彼經說如來昔在修行地中願為眾生修種種行彼行滿足得至究竟自在之地能隨眾生多種辨了現種種形故立化身彼經復說佛昔在因願為眾生演說真諦通達生死涅槃一味趣求佛身又為眾生怖畏如來無邊佛法求佛一種相好之形而利益之彼行滿足能為眾生示現佛身演說真諦而度脫之故立應身又佛因中自修諸行斷諸煩惱具一切善息除妄想趣求實際彼行滿足得如實果故立真身其真身者謂如如法及如如智其如如法即是法身如如智者即是報身此是第一起因不同故立三身治障異者如彼經說一切凡夫三相所縛不得三身翻對彼相故立三身言三相者一分別相所謂煩惱妄分別心障佛真身斷除彼故得佛真身二依他起相所謂諸業依煩惱起以此罪業障佛如來相好之果斷除彼故得佛應身三成就相謂依前業成就苦報以此苦報定礙之形障佛如來無障礙化斷除彼故得佛化身又經復言一切凡夫有三種心不得三身翻對彼故建立三身言三心者一起事心所謂四住所起煩惱此惑麁強能起業事名起事心障佛化身菩薩修習伏結之道伏除此心故得化身二依本心謂四住地依無明起名依本心障佛應身菩薩修習斷結之道斷除此心故得應身三根本心謂無明地與彼四住煩惱為本故名本心障佛真身菩薩修習勝拔之道滅此本心故得真身此是第二治障不同故立三身所淨別者如彼經說如如法性極清淨故攝受法身此名真心為法身矣如如智慧極清淨故攝受應身依真起用故說智淨攝受應身以三昧門極清淨故攝受化身依定起用故三昧淨攝受化身此是第三所淨不同故立三身隨化不同立三身者如彼經說佛隨眾生多種意故示現化身此為凡夫佛隨弟子一種意故示現應身此為聲聞聲聞弟子同求見佛名為一意佛隨此意唯現佛身說之為應隨諸菩薩破相心故顯示真身以佛真身遮一切相非執相境不同應身其唯一相不同化身現種種相菩薩不取一異等相故為顯之此是第四隨化不同故立三身上來四門合為第二明其建立三身所以次約諸佛以辨三身如彼經說其化身者與佛同事同諸如來變化之事其應身者與佛同意同諸佛如來顯揚佛法化益之意其真身者與佛同體一切諸佛以如如法如如之智而為體故次約涅槃以辨三身如彼經說涅槃有二一是有餘隨化現滅二是無餘實證體寂依前二身宣說有餘依後真身宣說無餘涅槃經又經宣說依前二身常隨世間不住無餘依後真身常寂離相不住有餘三身如是或增說四四有三門一開真合應以說四種二開應合真三真應俱開開真合應以說四者如楞伽說一應化佛二功德佛三智慧佛四如如佛故彼經言云何應化佛云何功德佛云何智慧佛云何如如佛四中初一是佛應身後三真身以應為一真分為三是故名為開真合應就真三中功德智慧是佛報身報德雖多要唯福智福名功德智名智慧如如一種是佛法身勝鬘經中亦有此相彼云如來妙色身等是佛應身復言如來色無盡者是功德身智慧亦然是智慧身一切法常是法性身此是第一開真合應以說四種開應合真而說四者如彼七卷金光明說一化身非應如來為物等示現一切龍鬼等不為佛身名化非應又經說言佛涅槃後以願力故遺身益物此亦是其化身非應二應身非化經自釋言謂地前身地前菩薩所見佛身乃從三昧法門中現非是人天六道所攝以是義故名應非化三亦應亦化謂諸聲聞所見佛身彼見如來相好之形隨道成佛故名為應見佛在於人中受生相同人類故名為化四非應非化謂佛真身此四身中前三是應後一是真由應為三故名開應由真為一故名合真復有四種開應合真亦得說四一真身佛謂法與報二應身佛王宮所生道樹現成三化身佛依於應身示現無量無邊化佛四化身非佛謂示一切龍鬼等形攝末從本是佛所為通亦是佛是亦第二開應合真以說四種真應俱開而說四者真中分二法之與報義如上解應中分二應之與化亦如上釋又就應中更得分二一是法應謂從三昧法門力現如涅槃說大般涅槃能建大義金剛三昧種種悉為如是一切是其法應二是報應以本大悲大願力故能隨眾生種種異現此從如來報身而起名為報應一真之中義分法報一應之中義別兩應故合有四或分為五謂如來五陰之身又戒定慧解脫知見五品功德亦得說五義如後釋或分為六前法佛中義別為二一體顯佛二緣顯佛攝德從本名為體顯攝德從緣名為緣顯言體顯者如來藏性從本已來有何從緣顯了之義遇緣便顯言緣顯者曠修諸行斷除垢染淨於法界體雖顯了必藉於緣緣雖能顯必顯於體此二體一隨義分二前報佛中義別亦二一體作佛二緣作佛攝德從本說為體作如莊嚴具是金所作攝德從緣是其緣作如莊嚴具工匠所作體雖能作作必藉緣緣雖能作作必依體此二體一隨義分二前應佛中義別亦二一法應佛二報應佛義如上辨攝用從本應從法起三昧法門之所起故攝用從末是從報起大悲願力之所起故法雖能起必藉悲願悲願等行雖復能起必依於法此二體一隨義分二故合說六亦得說七向前六種實從緣別廢緣論實無隱無顯復以為一通前說七亦得分八就前第七無隱顯中義別有二一就實通論從本已來實外無緣緣既不有知復約何說隱說顯以無隱故本則非因以無顯故今則非果此則本來自性常淨無為法身二息緣證實無隱無顯至佛返望從本無緣以無緣故本則非隱今非始顯本時非隱不可名因今非始顯不可名果故涅槃中讚嘆如來獲得無因無果報法此之一門從因修得乃至得時無因可從故涅槃云因世諦慈得第一義慈第一義慈不從因緣餘德悉爾無隱顯中義別此二故合成八或得分十如花嚴說彼有兩文大同小異一處說言一正覺佛二者願佛三業報佛四住持佛五者化佛六法界佛七者心佛八三昧佛九者性佛十如意佛此直列名更無解釋一處復言一無著佛安住世間成正覺故此猶是前正覺佛也二者願佛願出生故此即是前第二願佛三業報佛言成就故諸行皆成且就一信此即是前業報佛也四住持佛隨順世間不斷絕故此即是前住持佛也五涅槃佛永滅度故此一與前化佛小異統而會之不捨大悲大願力化方得名為大涅槃義故前化佛是顯涅槃六法界佛於一切處無不至故此與前同七者心佛善安住故此亦同前八三昧佛成就無量恒沙功德無所著故此亦同前九者性佛善決定故此亦同前十如意佛以普覆故亦同前隨別廣分亦可無量今據一門且說三種辨相如是次第三門約時分別時別有三一是凡時善趣已前二是聖時種性已上亦此地前通名凡時初地已上名為聖時三是果時在於後際約此三時以辨三佛就初釋中先敘異說次辨過非後顯正義異說如何有人宣說三佛之體悉是本有何故如是三佛皆悉就實而辨據實佛論本來無因因本不有如何待對而令三佛偏在果時設言在果乃是世俗凡情所見非正道理又如經說如來藏中具一切法明知三佛悉是本有此是一論有人復言報應兩佛生因所生偏在果時法佛之體非生因生一向本有此是兩論有人復言三佛是果偏在果時因中設有但可名性不得名佛此是三論異說如是次辨過非初言三佛皆悉本有是義不然若言就實本來無因欲令三佛悉本有者本來無因酬何名報今若就實本來無因亦無眾生隨何名應此言文壞何待多難若言經說如來之藏具一切法令三本有此言亦非如勝鬘說過恒沙法隱時名藏顯為法身是則就彼法身法中說具一切何開報應若使三佛皆悉本有是則三佛皆了因顯非生因生如彼金剛般若中說受持經功德於實名了因亦為餘生因彼論自解於實了因望於法佛為餘生因望於報應望於報應既言生因云何本有又涅槃云若說菩提是本有者犯波羅夷謗佛法僧菩提猶是報應兩佛云何本有又涅槃中廣就乳酪樹子等譬破其本有若便報應二佛本有彼何所破又涅槃云本有今無本無今有三世有法無有是處若使報應二佛本有云何得言本有今無本無今有三世有法無有是處便有是處云何而言無有是處此之偈義彼經具解不得異釋又涅槃中說四種性或有佛性闡提人有善根人無謂闡提人有不善性或有佛性善根人有闡提人無謂善根人有善根性或有佛性二人俱有俱有理性或有佛性二人俱無無某果性若使報應二佛本有云何得說二人俱無二人俱無經說難非三佛本有何須更立報應本有佛法大過宜速捨離無宜強立此是一非第二家說法佛一種一向本有是亦不然如勝鬘說過恒沙法隱時名藏顯為法身是則法身彰名在顯那得本有又法佛因即是佛性涅槃經言眾生佛性不名為佛云何而言法佛本有此是兩非第三家說三佛在果因中定無是亦不然若言法佛一向本無如維摩說一切眾生即菩提相即涅槃相涅槃亦云大般涅槃本自有之非適今也菩提涅槃法佛別稱菩提涅槃既得本有法佛云何一向本無又如經說眾生身中具如來智如來眼等何所乏少不名法佛若言報應一向本無是亦不然如涅槃說若有人問是菓子中有樹無耶應正答言亦有亦無從子生樹故得名有即未有樹故得言無乳酪等譬類亦同然所說如是若有人問眾生身中有佛無邪應正答言亦有亦無從此生彼故得言有即未有佛故得名無有無合說名為中道云何而言一向定無此是三非辨非如是次顯正義三佛之義在果圓備聖時分有凡時不定若論法佛亦有無是義云何分別有三第一約緣就實分別約緣論實實為緣隱而後顯時淨德為本但名佛性不得名佛故經說言眾生佛性不名為佛就實論實實外無緣無緣覆真更何所待而不名佛故經說言一切眾生即菩提相即涅槃相佛亦如之二約一人始終分別據始論之實為情隱在隱未了不得名佛至佛返望從來無情由來是佛故經說言凡夫成佛前菩提為煩惱性聖若成佛時煩惱是菩提又經亦言佛知眾生即菩提相不復更滅不更滅故本是涅槃佛亦如之三約凡佛二人分別凡佛相異真體不殊莫不皆以如來藏性佛之為體據凡論體體為惑隱而後顯時淨德為本故但名性不得名佛就佛以望凡夫之體由來常淨本來是佛故涅槃云有苦有諦有實乃至有道有諦有實是實諦者即是如來虛空佛性約法論真真名實諦據凡論之實為情隱說為佛性就佛而辨實本常淨故苦等實即是如來據實論實實體離相即名虛空其義既然定有定無理然須捨報應兩佛有無不定真義體上從本已來有可從緣出生之義名之為有如有乳酪說言有蘇有胡麻者說言有油即未有體說之為無義既如是若言定有是則執著若言定無即是妄語有無合說得名中道約時如是次第四門辨定其因先就法報而辨其因後就應說法報因中兩同分別一生了分別二緣正分別生了如何辨無令有名之為生已有令現說之為了相麁分報佛一向生因所生以本無故法佛一向了因所顯以本有故於中細論報佛具足二種因顯一生因生二了因顯親起之者名為生因疎助之者說為了因故涅槃中方便之果說為菩提彼菩提果有生有了故彼文言復有生因六波羅蜜阿耨菩提復有了因佛性菩提彼文復言復有了因謂八聖道阿耨菩提以斯准驗故知報佛有生有了法佛唯從了因所得非生因生以本有故此等因相至彼緣正門中具辨緣正如何親起名正疎助為緣法佛既從了因所得了因有二一正因了二緣因了正了有二一就凡時宣說佛性以為正了此佛性體從本已來有可從緣顯了之義名為了因故涅槃云佛性雖有不同虛空虛空雖以無量方便不可得見佛性可見佛可見故遇緣便見可見猶是可了義矣二就聖時真實無作六波羅蜜以為正了彼前佛性漸顯成行說為六度此之六度亦有可了圓顯之義說為了因緣了有二一緣修六度能顯真體說為緣了如火練金二真實有作六波羅蜜能顯真體說為緣了如莊嚴具顯金清淨此之二緣都在聖時凡時未有報佛既從生因所生生因有二一正因生二緣因生正因有二一就凡時宣說佛性以為正因此佛性者是報佛性非法佛性何者是其報佛性乎八識心體是法佛性彼心體上從本已來有可從緣生報佛義名報佛性更無別體故涅槃云佛性雖無不同兔角兔角雖以無量方便不可得生佛性可生以可生故遇緣便生若無如是可生之義雖以無量百千方便報佛叵生以可生義名為生因二就聖時真實有作六波羅蜜以為正因彼前佛性可生義故遇緣熏發便有無量諸功德生所生功德說為有作六波羅蜜此六亦能出生報佛故名正因譬如乳酪乃至熟蘇前後雖異望於醍醐悉名生因此亦如是緣因有二一於六識七識心等緣修六度能熏真心出生報佛名為緣因二法佛之性及與無作六波羅蜜是亦能成報佛功德故名緣因譬如見色發生眼識色於眼識名為緣因此亦如是望於報佛緣生既然此緣望報亦得名了義在可知法報兩佛因相如是次辨應佛應因不定攝用從體更無別因修得真體自然起用何須別因隨義別分亦得說因因有二種一同類因應修諸行而為應因如釋迦佛成來大久示於三大阿僧祇劫修諸所行成應佛果名為應因二異類因實修諸行而為應因但就應中有其二種一者法應從法佛起二者報應從報佛生已如上辨此之二應緣正各別若論法應如來藏中緣起法門以為正因大悲願力以之為緣譬如鏡水雖能生像要藉於面㵎谷發響要藉於聲火珠出火要藉於日水珠生水要藉於月所況如是三昧法門雖能現應要須悲願故經說言異法有故異法出生異法無故異法滅壞若論報大悲願力以為正因三昧法門以為緣因大悲願力雖能生應要須依法譬如形質能生影像必依鏡水聲能發響要依㵎谷日能生火要依火珠如是一切應因如是應皆新起非是本有故不說了新起法中隨義且分正則是生緣即是了亦得無傷因相如是次第五門明其三佛常無常義於中進退四門分別一對理以論三佛在果悉是無常不如理法非因非果一向是常云何三佛悉是無常三佛悉是道諦所收勝鬘經說苦集及道三諦無常故知三佛悉名無常其義云何無常有二一者有始二者有終若論應佛有始有終故曰無常法報兩佛雖非有終而是有始故名無常果時說故二簡本異末法佛是常應報無常何故如是法佛雖復從緣始顯性出自古體非緣生故名為常報應兩佛本無今有方便修生故名無常三簡真異應法報是常以不遷故應佛無常現同世間有起滅故四對生死妄法而辨三以俱是常生死妄法悟要則捨一向無常三佛真法證實以成一向是常問曰法報是常可爾應佛生滅云何名常釋言據凡以取其應有始生應有終滅應得言無常就佛辨應化德常然無時不為故得名常現生之用無時不生現老之用無時不老如是一切是故三佛悉得名常常無常義進退如是不得偏定次第六門明其佛說不說義分別有三一隨相以論應佛有說法報無說應佛隨化吐宣言教故得有說真德離言是故法報二佛不說二推化歸本法報有說應非說諸佛如來一切言說皆從三昧法門力起是法佛說皆從法螺圓音而起是報是報佛說常寂之聲恒有恒無圓通無礙是法螺音應佛乃是眾生所見非佛如來起說之本故不名說故彼金剛般若論言應化非真佛亦非說法者三通相而辨三俱說法此義如彼楞伽經說問曰應佛說何等法謂說三乘化教之法於教道中通說一切以教為主名說教法報佛如來說何等法謂說行法彼云何說謂諸菩薩行修成就入佛境界諸佛報身相現其心名之為說又於法螺圓音之中隨人異聞一切種法亦名為說法身如來說何等法謂說證法彼云何說謂諸菩薩證入佛法諸佛法身相現其心故名為說又以一切三昧法力令人異聞一切種法亦名為說如谷發響無有窮盡問曰三佛俱能說法以何義故不悉名應釋言望彼諸佛如來寂滅平等無言說義有說隨物俱得名應但於說中隨相分別應佛如來隱真隨物故名為應法報雖說顯班真德令他趣入非隱真德曲隨於物故不名應說不說義其相如是次第七門明其次第次第有二一觀入次第如地論說應佛麁現隨化易覩先明應身尋應有本次明報身尋報有本後明法身二本末次第法身是本先明法身依法成德次明報身依德起用後明應身三佛淵深難以情測且依詮呪粗述若此第一辨相三智之義出地持論故彼文言有三種智名為菩提名字是何一清淨智二一切智三無礙智清淨智者是佛如來第一義智觀第一義斷離五住性結煩惱離障無染名清淨智其一切智及無礙智是佛如來世諦智也於世諦中了知四種一切法相名一切智何等為四謂一切時一切界一切事及一切種是其四也一切時者過去未來三世時也於此三世窮遶無餘名一切智一切界者所謂世界及眾生界於此二界窮知無餘名一切智一切事者所謂有為及無為事色法心法非色心法是其有為義如上解虛空數滅及非數滅是其無為亦如上釋於此二事知之窮盡名一切智一切種者所謂因果有為法中有因有果善惡是因苦樂是果無為法中有因有果聖道是因涅槃是果於此因果種別法中了知窮極名一切智餘經論中第一義智名一切智世諦之智名一切種今此宣說第一義智為清淨智世諦之智名一切智名之左右皆得無傷無礙智者於前四種一切法中發心即知不假方便不同餘人思量乃知名無礙智辨相如是次第二門約對餘智共相收攝於中有四第一約對三種般若共相收攝第二約對大品三智共相收攝第三約對涅槃三智共相收攝第四約四無礙慧共相收攝初門約對三種般若共相攝者三種般若如龍樹說一觀照般若證空實慧通則了達二諦之智斯皆是也二文字般若謂般若經此非般若能詮般若能生般若故名般若三實相般若謂真諦空通則二諦法相皆是簡情取法故云實相此非般若是般若境能生般若故名般若前三種智入此三種般若之中是其第一觀照所攝非餘二種彼非智故次對大品三種之智共相收攝言三智者一一切智謂諸聲聞緣覺之人了知一切陰界入等名一切智二道種智謂諸菩薩了知種別化眾生道名道種智三薩般若智此翻名為一切種智諸佛如來覺知一切二諦諸法名薩婆若向前三智入此二中薩婆若攝非餘二種彼二在因不在果故次約涅槃三種之智共相收攝言三智者一名波若此翻名慧二毘婆舍那此翻名觀三者闍那此翻名智彼經具以兩門分別一約人分別其般若者一切眾生一切眾生同有慧數故名波若毘婆舍那聲聞緣覺彼觀四諦十二緣等故就二乘說毘婆舍其闍那者諸佛菩薩彼能了達一切法界故名闍那若據此門向前三智入此三中闍那所攝非餘二種波若毘婆不在佛故二約法分別其波若者是別相觀了知世諦毘婆舍那是總相觀知第一義其闍那者是彼相觀觀察一實破離二諦有無相故若據此門向前三智與此三種共相收攝此毘婆舍及與闍那是前三中清淨智攝同能觀理離染障故前一切智及無礙智是此三中波若所攝以能了知別相法故次約四辨共相收攝法義辭樂是四辨也義如上釋此之四辨在佛之者與前三智共相收攝在因則非就彼果中即名以求四無礙慧是前三中無礙智攝隨義細獲四無礙智有其多種如地經說若就世諦明四無礙此四無礙是一切智無礙智攝以其同知世諦法故若就真諦法性之理名法無礙則法無礙是前三中清淨智攝餘之三種是一切智無礙智收若說了知第一義諦為義無礙則義無礙是清淨智餘之三種是一切智無礙智攝三智如是三不護義如經中說如來三業純淨離過不須防護名三不護諸阿羅漢三業雖淨常須防護方能離過如來異彼是故宣說三不護矣問曰如來何因緣故身口意業不須防護久修淨戒性成就故常住深定未曾出故三業恒隨智慧行故住大涅槃永寂滅故是故三業不須防護三不護義辨之略爾三念處義如經中說一切眾生是佛如來生念境界故云念處念處不同隨境分三一是正眾二是邪眾三非正非邪如來自知己法最勝然於所受者不生喜心是初念處於不受者不生瞋心第二念處於彼非受及非不受中容人所不生癡捨常得淨心第三念處於邪正等既得分三於怨親中三種人所亦得分三於怨不嗔是初念處於親不愛第二念處中容人所不生癡心第三念處問曰如來何因緣故得三念處久於眾生修習平等大捨心故深觀眾生無我人故了知諸法性空寂故故於三眾得平等心三念處義略之云爾四一切種淨如地持說佛德離垢名之為淨淨隨義別一門說四四名是何一者身淨二者境界淨三者心淨四者智淨此四窮本唯身與心初二是身後二是心但就身中境體不同開分為二心中隨其福智不同復分為二故合為四言身淨者煩惱習身永滅無餘得最上身生滅自在故名身淨煩惱習身永滅無餘得最上身真身淨也生滅自在應身淨也又得上身是身體淨生滅自在是身用淨境界淨者種種現化及所言說無礙自在名境界淨種種現化是身境界及所言說是口境界又復種種現化境界是事境界及所言說是理境界於此境界作用自在緣中無障名境界淨言心淨者明佛福德莊嚴淨也一切福德以心為主就主以彰故云心淨故彼文言煩惱悉離善根成就名為心淨煩惱悉離斷德淨也善根成就行德淨也言智淨者明佛智慧莊嚴淨也故彼文言捨離一切無明穢污一切所知無礙自在名為智淨捨離一切無明穢污除無明地真諦智淨一切所知無礙自在斷事無知世諦智淨四淨如是其二智者一是實智二方便智言實智者汎解有二一於諸法如實了知名為實智非是不知妄稱知故故地持云離增上慢智名為如實智此如實智與彼慢心妄智相對不對方便於此門中佛一切智悉名實智不簡方便二知實法名為實智於中分別曲有五義一對妄明實知如來藏真實之法名為實智知於妄想情所起法名為實智如知苦諦名為苦智如是一切於此門中實智與彼妄智相對不對方便二對假明實知第一義真諦之法名為實智知於世諦假名之法名為假智於此門中實智與彼假智相對不對方便三對相明實知一實諦實性之法名為實智知於一諦有無法相名為相智知於世諦假名之法名為假智於此門中實智與彼相智相對亦得說言與第一義世智相對不對方便四對教明實證實法性名為實智尋言始學名為教智於此門中實智與彼教智相對不對方便若名教智以為方便亦得無傷五對權明實知於一乘真實之法名為實智了知三乘權化之法名方便智於此門中實智與彼方便智對今論實智據後言耳方便智者汎解有四一進趣方便如見道前七方便等進趣向果與果為由故曰方便此一方便與果相對不對實智若名果德以之為實義亦無傷二施造方便如十波羅蜜中方便波羅蜜於所修行善巧為之故曰方便此方便中曲有三種一教行方便事中善巧如地持說十二巧便是其事也二證行方便觀空不著如地經說十方便慧是其義也三不住方便於世出世善巧雙遊如地論說於世出世方便不染善巧住故是其義也此三皆是施造方便此一方便與無方便愚拙相對不對實智三集成方便諸法同體巧相集成故曰方便云何巧成一真心中曠備法界恒沙佛法是諸佛法以同體故用慧為門餘法助成用定為門餘義助成如是一切以同體法巧相集成故曰方便故地論言此法善巧成是故名方便又地經中說一切行總相別相同相異相成相壞相而為方便此亦是其集成方便此一方便與彼一切陰界入等事法相對不對實智故地論中辨六相門說言除事事者所謂陰界入等四權巧方便實無此事權巧施之故曰方便於中分別曲有三種一是身巧謂佛獼猴鹿馬等化二是口巧實無三乘隨化說之三是意巧謂方便慧起前身口二種巧化如法花經尋念過去佛所行方便力我今所得道亦應說三乘如是等也今說意巧為方便智此方便智得與向前實智相對二智如是第一門中約對四諦境界辨定言四智者我生已盡梵行已立所作已辦不受後有是其四也此四猶是四諦之智四諦智中有其二種一者汎爾觀境之智所觀諦境不簡自他二無學聖人內證之智自證已寂苦集已盡自覺已寂滅道已滿今此所論義當後門於四智中何者是其知苦之智乃至何者知道之智經論不同乃有三別第一依彼毘婆沙論我生已盡是斷集智集因能起未來苦果名之為生無學斷竟名我生已盡梵行已立是修道智梵名為淨無漏聖道能除垢染出障清淨故名梵行無學聖人道行成滿名為已立所作已辦是證滅智斷障證滅是其所作無學聖人證滅功成名所作已辦不受後有是斷苦智後世苦報名為後有無學聖人於此後報不復更受名不受後有問曰經說四諦法門先明苦集後彰滅道今明四智何不依彼乃先明其斷集修道然後方明證滅除苦釋言法門說有種種不可一定經說四諦依欣厭門先染後淨又欣厭中依逆觀門先果後因其四智者依順觀門先因後果以是義故先明集道後論滅苦就前因中要先除障然後善成以是義故先明斷集後彰修道就後果中先滅現過然後不受未來苦果以是義故先明證滅後明斷苦此是一異第二依彼勝鬘經文我生已盡是斷苦智故彼文云二種死中分段死故說我生盡苦報集起名之為生無學斷竟名我生盡梵行已立是證滅智故彼文言得有餘果證梵行已立梵名涅槃無學聖人證梵行成名梵行立所作已辦是修道智修道斷障是其所作無學聖人修人修道事建名所作辦不受後有是斷集智故彼文言所斷煩惱更不受後名不受後有集因能有後世之果名為後有無學斷竟更不生後名不受後問曰經說四諦法門先染後淨染淨之中先果後因彼說四智何不依彼乃先明其除苦證滅後方宣說修道斷集此亦聖說不同故爾四諦法門已如上辨勝鬘所說四智之義依逆觀門先果後因以是義故在先明其除苦證滅後方明其修道斷集就前果中要先除障然後得滅以是義故先明除苦後明證滅就後因中要先修治然後剪障以是義故先明修道後彰斷集此是兩異第三依彼涅槃經文一一智中各有兩義我生盡中明其斷集亦彰滅苦彼文說言永斷三世生因緣故是故唱言我生已盡是斷集也更不復受五陰身故是故唱言我生已盡是滅苦也若欲同彼毘婆沙說舉果顯因若欲同彼勝鬘所說舉因顯果梵行立中滅道雙明彼文說言所修梵行已畢竟是故唱言梵行已立明道圓也捨學道亦名已立彰滅極也若欲同彼毘婆沙說舉果顯因若欲同彼勝鬘所說舉因顯果所作辦中滅道並說彼文說言如本所求今日已得是故唱言所作已辦是滅極也修道得果亦名已辦是道圓也若欲同彼毘婆沙說舉因顯果若欲同彼勝鬘所說舉果顯因不受後中明其斷集亦彰滅苦彼文說言獲得盡智無生智故是故唱言不受後有獲得盡智是斷集也獲無生智是滅苦也若欲同彼毘婆沙說舉因顯果若欲同彼勝鬘所說舉果顯因此是三異約諦不同有此三別次第二門辨其體相先就小說後就大論小乘法中羅漢辟支佛所得四智有體有相無學聖慧是其體也盡無生智是無學慧正說此慧為四智體後出觀已世俗心中自緣向前所得聖慧生其四智究竟之想是四智相彼四智體具足四義而無四緣彼四智相具足四緣而無四義云何彼體具足四義而無四緣無學聖慧一念現前能斷無始生死因果說之以為我生已盡不受後有此智現時即是道圓證滅已極說之以為梵行已立所作已辦是故此體具足四義雖具此義無心分別我生已盡梵行已立所作已辦不受後有是故此體不具四緣以此聖慧正觀諦理無異緣故云何彼相具足四緣而無四義無學聖人出彼理觀世俗心中自緣向前所得聖慧生其四智究竟之想我向得此聖慧之時我生已盡梵行已立所作已辦不受後有故有四緣雖作此緣世俗之心不能令其我生已盡乃至不能令不受後以是義故不具四義小乘如是大乘法中如來四智亦有體相證如實慧是其體也世諦心中緣已所得生究竟相是其相也此體與相麁同小乘但小乘中體相前後入觀名體出觀是相大乘法中體相同時佛於二諦雙觀現前無出入故就同時中真諦之智說以為體世觀名相於彼體中亦具四義而無四緣於彼相中亦具四緣而無四義云何體中具足四義而無四緣彼如實慧一念現時能絕無窮生死因果說之以為我生已盡不受後有得此慧時道行已圓證滅已極說之以為梵行已立所作已辦以是義故得具四義雖具此義證如之心正與理混無心分別我生已盡梵行立等以是義故而無四緣云何彼相具足四緣而無四義諸佛如來於世諦中自緣已寂所得聖慧生其四智究竟之想我生已盡至不受後故有四緣然此世心不能令其我生已盡至不受後故無四義體相如是次第三門約對盡智及無生智而為分別於中先辨盡無生智後約四智而為分別盡無生智經論不同依如毘曇現斷一切生死因果悉名盡智此之盡智利鈍俱得一切無學無不現在有所斷故無生智者於前所斷生死因果決定自能永更不起名無生智此無生智唯利人得鈍人不得彼說鈍人有退轉義隨其所斷容便更起以是義故無無生智利人不退隨其所斷永更不起以是義故有無生智其義如是體相云何鈍根之人無學心起多念相續悉名盡智利根之人無學心起初念名盡第二念後即名無生然盡智正緣諦理能有所盡故名盡智非緣其盡無生亦爾正緣諦理能令所斷後更不起故名無生非緣無生問曰此二緣於何諦毘婆沙中說有種種一家說云唯緣苦諦何故而然初入聖時先緣苦諦故後出時還緣於苦如人服藥初入之者最後出之一家宣說攝於集諦何故如是初入聖時先緣於果後出聖時須緣其因故緣集諦一家宣說苦集不定一家宣說四諦不定毘曇如是若依成實一切無學都無退理不可約就利鈍別之但知斷除生死之因名為盡智斷生死果永更不受名無生智大乘亦爾佛無退故盡無生智相別麁爾次約四智而分別之若依成實宣說四中我生已盡以為盡智不受後有為無生智大乘亦爾亦可大中說我生盡為無生智勝鬘說為斷苦智故說不受後以為盡智勝鬘說為斷集智故若依毘曇盡智之中別具四智無生亦爾若齊是四云何得分盡無生別如龍樹說宣示自證我生已盡梵行已立所作已辦不受後有是其盡智利根之人於前所得起決定意我生已盡永更不生梵行已立不須更修所作已辦永更不作不受後有永更不受生起如是等決定之意名無生智四智如是第一釋名智心不怯名為無畏無畏不同隨義分四名字是何一一切智無畏二漏盡無畏第三能說障道無畏第四能說盡苦道無畏普照諸法名一切智緣己有智於他不怯名一切智無畏結愚斯已稱曰漏盡照己有盡於他不怯名漏盡無畏堪陳過礙名能說障道緣己有能於他不怯名為解脫盡苦道無畏此後二種自緣己能於他無畏非緣弟子智之與斷名義如是次第二門定其體性并辨其境具體性有二一是智體二是心體內照自己具四功德實有非虛是其智也外於難辭情安不怯是其心也如論中說智光普照名為無畏即是其智勇猛不怯名為無畏即是其心問曰無畏用智為體智是慧數用心為體心是何數准毘曇心數法中更不別立一無畏數以義推之凡是有畏苦受所收一切無畏應樂受攝若依建立多心數家畏及無畏悉是別數體性如是體既有二約對此體以論境具境具不定相狀如何若說智慧以之為體約對此體辨義有四一者是體二者是用三者是境四者是緣體者是其內照之智內照自己有智有盡并具二能用者是其不怯心也由前知體知己有德便於外難起於勇猛不怯之用境者自家四種德是己智與斷并及二能為智所照故名為境緣者外道四難辭是寄對彼難而顯佛德彼四是其顯德之緣故名為緣若說勇猛不怯之心以之為體約對此體辨義亦四一者是體二者是用三者是境四者是具體者是其不怯心也此心正是無畏之義故名為體用者是其內照智也由照自知有德不虛於他不怯故名為用境者外道四難辭也無畏之心正緣彼難而不怯懼故名彼難以之為境具者自己四種德也持己四德於他不怯故名己德以之為具次第三門智斷分別通相麁分第二是斷餘三是智隨別細分前二自德後二利他前自德中初智後斷利他中即名以求能說障道說障示人令人斷除使他得斷能說盡道說道示人令他修學使其得智依大智論則不如是彼說如何能說障道令他識障除佛得道得道是智能說盡道令他識知盡苦之道修以盡苦盡苦是斷智斷如是次第四門自利利他二行分別隨相別分初二自利後二利他故地持云彼初二種是自安道後之二種是安他道通而論之俱是自利自心安穩無所畏故通是利他如地持說就利他中初一切智偏化菩薩以諸菩薩求一切智故偏化之故地持云一切智無畏為化大乘諸菩薩故漏盡無畏偏化二乘以二乘人多求寂滅故偏化之故地持云漏盡無畏為化聲聞緣覺人故餘二無畏通化大小大小乘人通求離障故說障道令其斷除通求出道故說盡道令其修學故地持云佛為聲聞菩薩行出苦道說修多羅結集經者集為二藏以說一切聲聞所行為聲聞藏宣說一切菩薩所行為菩薩藏自利利他分別如是次第五門寄對顯德通而論之佛一切德皆勝一切隨相別分彼四無畏多對外道十力對魔十八不共對於二乘此義如彼地論中說何故無畏偏對外道外道邪智難佛無德彼四無畏彰己有德翻彼邪難故四無畏偏對外道何故十力偏對諸魔魔生垢弊壞人善根十力堅固不為魔壞故偏對之故地持云於一切魔捨離得勝名之為力何故十八不共之法偏對二乘二乘小德上濫如來故說不共簡別二乘故偏對之問曰前說外道邪智難佛無德佛四無畏而翻對之外道何因難佛無德如來云何而為釋通釋言外道執迹為難如來顯實而為釋通外道何因難佛如來無一切智如來有時言迹之中似不具足一切種智故彼難之是義云何如來或時有諸弟子從遠方來佛便問之彼方何以住止安樂道路清泰四大安穩佛經中說若人至其城邑聚落問其名字我說是人非一切智佛為前問似若無智外道執此所以為難佛對報之我隨世間安慰之義共相慰問弟子遠來不可默住所以問之非是不知世間亦有知而故問而非無智佛亦如是報此難時於他不懼是故宣說一切智無畏外道何因難佛如來諸漏不盡如來有時言迹之中似漏不盡所以難之是義云何如來或時愛語羅云似有貪使呵罵調達似有瞋使或時自歎人華人象似有慢使復教弟子善持我法如持油鉢似有見使外道執此故難如來諸漏不盡佛對釋之我無煩惱隨化故爾或有眾生軟言受法以是義故愛語羅云非是有貪或有眾生麁言從律以是義故呵罵調達非謂有嗔欲令眾生起念佛心是故自歎人花人象非是有慢又佛如來德多嘆少所以非慢隨世流布說持我法如持油鉢非謂有見世間亦有無煩惱人言似煩惱佛亦如是釋此難時於他不怯是故宣說漏盡無畏外道何因難佛如來不能說障現見如來諸聖弟子猶有煩惱明佛如來不善說障令其斷除又佛如來雖說貪等能遮聖道須陀洹等常行貪欲而得聖道明知如來說障道法不能障道不障道故佛說不能外道執此所以為難佛對釋之我能說障令人斷除但諸弟子力未堪斷非我不能又我說障實能障道故論說言若欲在心道法不與要先除欲然後得道但諸煩惱所障各異彼須陀等所行煩惱障於修道不遮見解不遮見故不妨得道障修道故我說障法實能障道實障道故我說是能釋此難時於他不怯故立能說障道無畏外道何因難佛不能說盡苦道現見如來諸聖弟子須陀洹等雖得聖果猶有人天生死之苦明知如來說盡苦道不能盡苦不盡苦故佛說不能外道執此所以為難佛對釋之我說聖道實能盡苦但諸弟子修之少故諸苦不盡非道不能譬如蘇藥性能破熱服之少故熱病不除非蘇不能所說如是以道實能盡諸苦故我說是能釋此難時於他不怯故立能說盡苦道無畏寄對如是次第二門約對十力辨其同異言十力者一處非處力二自業智力三者定力四者根力五者欲力六者性力七至處力八宿命力九天眼力十漏盡力義如後釋無畏聖力有同有異同相如何如毘曇說初則如初力第二如第十餘二如二七是名無畏安論文雖然更須分別初無畏中有境有體佛一切智是其境也內照自己有一切智是其體也此境與體莫不皆是初力體收處非處力攝智廣故第二無畏有境有體佛漏盡德是其境也照盡之智是其體也境則第十力境所收同以漏盡而為境故體則第十力體所攝同皆以其照盡之智而為體故此境與體雖復相似寬狹不等無畏體性唯自知盡其義則狹彼第十力汎爾觀境其義則寬彼云何寬如地持說第十力者自知漏盡知他漏盡知漏盡方便已起未起亦知漏盡增上慢心有起不起故名為寬第三無畏有境有體能說障道是其境也照己有能是其體也體則是其初力所收以處非處攝智廣故境界是其第二力攝彼第二力知業煩惱第二能說障道無畏知業煩惱是障道法其義大同故彼力攝毘曇就境是故宣說第三無畏如第二力第四無畏有境有體能說盡道是其境也照己有能是其體也體亦是其初力所收以初力中攝智廣故境界是其第七力攝彼第七力知其處道第四能說盡道無畏亦知於道其義大同故彼力攝毘曇就境故說第四如第七力毘曇如是若依成實初無畏者即前九力前九皆是一切智故第二無畏即第十力義如上釋後二無畏論全不說若欲辨之與毘曇同同相如是所言異者如彼毘曇及成實說智體是力智光普照名為無畏具緣已處智之與斷并及二能故云普照又論說言安住是力勇猛不怯是其無畏十力寔同魔不能壞故名安住以安住故名之為力於外障難勇猛不怯說為無畏向前宣說智光普照名為無畏即是智慧為無畏體今言不怯名為無畏即是安穩不怯之心為無畏體論復說言因名為力果名無畏以從力心生無畏故約對十力同異如是次第七門明其大小所說不同不同有五一心體不同小乘宣說如來無畏事識為體大乘宣說如來無畏真心為體至佛更無餘心識故二心緣不同小乘宣說事識之心為無畏故攀緣分別緣彼外難而生無畏大乘宣說真識之心為無畏故心如虛空無所分別無分別德難以顯彰故對外道四種難辭而以顯之如寄丈尺而顯虛空之高下矣三智行不同小乘宣說如來無畏十智為體十智如上初中所照一切智者具十智性能照之慧唯等智性以通緣故就第二中所照之盡是無為法十智不收能照之慧唯第十力應六智性所謂滅智法智比智盡無生智及與等智今為答難多等智性就第三中能說障道唯第二力應八智性除滅道智今據起說多等智性能照之慧唯等智性就第四中能說盡道唯第七力應十智性今據起說多等智性能照之慧亦等智性小乘如是大乘說佛無畏之德是如實智如龍樹說彼清淨智一切智無礙智是如實智義如上辨初無畏中一切智者以清淨智一切智無礙智三智為體能照之慧是一切智無礙智攝就第二中所照漏盡三智不收能照之慧是一切智無礙智攝就後二中能說障道能說盡苦是一切智無礙智攝能照亦爾此是第三智行不同四照境不同如小乘法中說佛無畏但照前境不照自體分別之心不能及照自己體故大乘不爾能照前境亦照自體如涅槃說菩薩眼根尚能自見何況佛智而不自照五得處不同小乘法中說佛無畏唯在道樹成佛時得大乘不爾圓滿在佛種性已上隨分脫得故花嚴中宣說十住初發心時便成正覺具足慧身等諸如來無畏既爾餘德悉爾四無畏義厥趣麁爾淨法聚果法中此卷有七門第一釋名五分法身諸經多說名字是何謂戒定慧解脫解脫知見是其五也此之五種義通因果經中多就無學說之無學之中統通大小今論佛德所言戒者據行方便防禁名戒防禁諸過永令不起就實以論法身體淨無過可起故名為戒所言定者據行方便息亂住緣目之為定就實而辨真心體寂自性不動故名為定所言慧者據行方便觀達名慧就實以論真心體明自性無闇目之為慧言解脫者據行方便免縛名脫就實而辨自體無累故曰解脫解脫知見者據行方便知己出累名解脫知見就實以論證窮自實知本無染名解脫知見問曰知見慧之別稱舉一便足何勞並說龍樹釋言知之與見亦有別義或有是見而非是知如彼小乘八忍之心推求名見而未決了故不名知或有是知而不名見如彼小乘盡無生智於境決了故得名知無學息求故不名見今說異彼知而是見是故宣說解脫知見於己所得觀求名見覺了曰知又龍樹云為牢其義知見並說此之五種分別名分又分是因此之五種成身之因故名為分法名自體此之五種無學自體故名為法又法是其軌則之義此之五種成身之軌故名為法身者是體此五佛體故名為身又德聚積亦名為身名義如是次辨其相戒有三種一別解脫戒如遺教說戒是正順解脫之本故名解脫又復隨分免絕業羇亦名解脫散心受得不與定道二種心俱故名為別二者禪戒亦名定共禪定心邊別有無作離惡法生故名禪戒此與定俱有定則有失定則捨故名定共三者道戒亦名道共聖道心邊別有無作離過法生故曰道戒此與道俱故名道共此義如前三律儀中具廣分別於此三中分果異因偏取佛果俱生道戒以為戒身攝因成果一切皆是次辨定身定有二種一者事定謂世八禪事中安心息除事亂故名事定二者理定三三昧等理中安心息除性亂故名理定取性違理名為性亂又住實際除滅一切妄想分別亦名理定相之心名妄分別此二定中簡果異因唯取佛果相應理定為佛定身攝因成果一切皆是次辨慧身慧有二種一者世智了知世法二第一義智知第一義此之二種並通因果簡果異因果中之智是佛慧身攝因成果一切皆是次論解脫解脫有二一有為解脫無為聖道免絕羈縛二無為解脫滅諦涅槃滅離眾縛此二解脫並通因果簡果異因果中解脫是佛如來解脫之身因中則非攝因成果一切皆是又就有為無為之中分相言之有為解脫是解脫身無為則非何故而然解脫身者是慧中差別故有為是無為非慧所以不取又復身者是聚積義有為功德有積聚義故名為身無為之法無積聚義故不成身攝相言之一切皆是問曰無為無積聚義云何成身釋言身者是其體義無為解脫亦是如來功德法體故得名佛故華嚴中說佛十身始從願身乃至智身十中第九是其法身論自釋之言法身者謂無漏界無漏界者所謂涅槃故無為法亦得成身與華嚴中涅槃佛同就有為中復有二種一心解脫斷除四住功德心淨二慧解脫除滅無明一切智淨此二通名解脫身矣次辨知見知見有二一自知解脫於己所得覺了分明二知他解脫知三乘人一切所得此二通名知見身也辨相如是次約三學而為分別戒定智慧是三學也前五身中初一是戒次一是定後三是慧問曰何故慧行之中獨分為三戒定各一人亦釋言慧有多能故獨分三戒定不爾故各為一一相且然未可專定云何不定經中或時分戒為多定慧各一如六度門前四戒學第五是定第六是慧以戒行始多法佐助方乃能成故分為多餘不如是故獨為一或時分定戒慧各一如彼四種無罪樂門戒行為一名出家樂定分為二謂遠離樂及寂滅樂初禪遠離欲惡不善名遠離樂二禪已上覺觀止息名寂滅樂慧行為一名菩提樂禪定息苦樂相增強故分為多戒慧不爾故獨為一或時分慧戒定各如七淨門慧中分五所謂見淨度疑淨道非道淨行淨行斷智淨戒行為一名為戒淨定行為一名為心淨除障離過慧有多能故分為五戒定不爾故獨為一或戒定慧三行俱分如八正門戒分為三正語正業及與正命定分為二正念正定慧分為二正見正思惟良以諸行各有異相所以並分今說五身偏分慧行戒定各一義當向前七淨之門良以法門離合非一故不專定次約三聚分別五身色法心法是其三也依如毘曇五分法身要唯色心初戒是色餘四是心何故心中偏分為多人多釋言心有多用故分為多色法不爾所以為一蓋亦是其一相言之未可專定此義云何經中或時廣色略心如十二入或時廣心而略其色如五陰門或時色心二事俱廣如十八界或時色心二事俱略如名色門今說五身義當五陰以此多門離合非一故不專定若依成實初戒身中作戒是色無作是其非色非心後四是心如此說者初一戒身非情為體後四是情問曰何故非情法中獨立為一情法為四人多釋言良以心法成人中強故分為四此非專定經中或時分戒為多如六度門或分心為多如七淨門或戒與心並分為多如八正門寧可一定依如大乘戒通三業說十善道以為戒故於中作戒是色是心身口作業名之為色意地作業說以為心無作是其色心之法非色心事色心止業從色心生名色名心非是形礙復非慮知以是義故非色心事此義如前三聚戒中礙復非慮知以是義故非色心事如前三聚戒中具廣分別戒身如是餘四心法若說無為解脫為身解脫身亦非色心五身如是第一釋名五眼之義諸經多說照矚名眼眼別不同一門說五五名是何一是肉眼二是天眼三是慧眼四是法眼五是佛眼五中肉眼及與慧眼就體彰名用肉為眼名為肉眼用慧為眼名為慧眼故云就體法眼一種從境立稱以能見法名為法眼故云從境天眼佛眼得名不定云何不定天眼得名凡有三種一從人立稱人從義目諸佛菩薩名為淨天生在人中報得眼根徹見三千大千世界從彼淨天以立其名故名天眼二就趣彰名始從四王上至非想通是天趣生彼天中報得眼根能遠照矚故名天眼三從因受目如地持說一切禪定於三住中名為天住依此天住修得淨眼從因以彰故名天眼良以天眼有斯三別是故得名各別不同宜審起知佛眼得名凡有二種一從人立稱人從義目諸佛如來有能覺達故名為佛佛人之眼故名佛眼二當體立稱佛名為覺悟實之智號之為覺說此覺智以為眼故名為佛眼良以佛眼有其二種是故得名各異不同何等為二一總相佛眼因中四眼流至佛果總名佛眼故龍樹云譬如四河流至大海通名大海如是四眼流至佛果通名佛眼如此佛眼就人彰名二別相佛眼照見真實如來藏性名為佛眼如此佛眼當體立稱佛眼之中有斯兩種亦須深記五眼得名有斯左右次須釋之言肉眼者形膚曰肉淨肉之眼能有照矚故名肉眼言天眼者解釋不定就趣以論所受自然目之為天如地持釋天趣之眼故名天眼若就人解諸佛菩薩淨故稱天淨天之眼故曰天眼若依禪釋一切禪定離欲清淨故名為天依天得眼故曰天眼言慧眼者觀達名慧慧能照矚故名慧眼言法眼者軌則名法又成實云法名自體善惡等事各有自體故名為法照法之眼故名法眼言佛眼者就總以釋佛名覺者覺人之眼故名佛眼就別而解佛是覺智是此覺智能有照矚故名佛眼名義如是次第二門辨其體相此五眼中肉眼一種色法為體天眼一種亦色亦心後三心法智慧為體肉眼中有其二種一者是報二者長養宿業所得是名為報或以飲食醫藥等力得勝眼根名為長養天眼有二一照現色像色根為體二照見未來智慧為體色中有二一者方便二者是報言方便者依禪修得是義云何如毘曇說依於上禪修習天眼得其上地清淨四大與下肉眼同在一處用之遠見名為天眼若依成實禪定之力轉下肉眼令堪遠見即名天眼更無異生大乘所說與毘曇同得上四大所造眼根與下肉眼同在一處用之遠見方便如是所言報者報有二種一佛菩薩宿世行業因緣力故隨所生處報得天眼能見遠色二諸天等生在天中報得淨眼能見遠色就天報中復有二種一散善業果謂欲界天二定善業果謂色界天若復通論無色亦有大乘宣說無色界中亦有色故彼天眼中慧為體者小法中唯有方便大乘法中有其二種一者方便依禪修得二者是報諸佛菩薩亦修力故報得淨智生便能見未來世事慧眼有二一是方便二是報生言方便者現在時中近友聞法思惟修習見諸法空言報生者地論名為報生識智以本修故隨所生處自然照見一切法空不待修習法眼之中亦有二種一者方便二者報生與慧眼同唯有所見境界別異佛眼之中亦有二種一者方便學觀實性二者報成以本修習任性成就以報成故經論之中說為報佛體相如是次第三門明其修成次第之義行者為欲長養己身先修肉眼雖有肉眼但能見麁不能見細但能見近不能見遠但能見明不能見闇但能見前不能見後但見障內不見障外有如是等眾多障礙故修天眼以天眼故一切悉見此前二眼次第是定後之三眼次第不定於中具論次第有二義別有八次第二者苦依觀入先法次慧後明佛眼若論從寂起用次第先慧次法後明佛眼義別八者前門之中義別有四後門亦爾前門四者其第一門修前天眼但見色事未能照見一切法相故修法眼法眼雖見一切法相未能照見破相空理次修慧眼慧眼雖見破相空理而未窮盡以不盡故次修佛眼以佛眼故破相畢竟見空窮極於此門中佛眼慧眼同見空理盡不盡異如龍樹說菩薩波若至佛轉名薩婆若智義當於此其第二門修前天眼但見色事而不能見一切法相次修法眼法眼雖見一切法相而未能見破相空理以不見故次修慧眼慧眼雖見破相空理而未能見如實真空以不見故須修佛眼以佛眼故見如實空如龍樹說菩薩修學生空法空漸漸修得不可得空不可得空是真空也如來藏性從本以來不起不滅自性常寂不待破法然後為空故名為真其第三門修前天眼但見色事法眼了見一切法相慧眼了見破相空理及見真空故彼無量壽經說言慧眼見實此言見者如涅槃說無法可見故名見空慧眼雖見一切空理而不能見佛性真有以不見故次修佛眼故了達法界如實真有此前三門約對別相佛眼以論其第四門約對總相佛眼以說前修天眼照見色事法眼了見一切法相及見真實如來藏中善有之法而不窮盡慧眼照見破相空理亦見真實如來藏中如實空義而不窮極以前四眼所見不窮次修佛眼以佛眼故於前四眼所不盡處一切悉見於此門中向前四眼究竟成滿便名佛眼觀入次第四義如是起用次第四義如何其第一門用前天眼見於色事而未能見破相空理次修慧眼慧眼見空而未能見一切眾生根欲性心及一切種化眾生法次修法眼法眼雖見一切眾生根欲性心及化生法而不窮盡以不盡故次修佛眼以佛眼故見之窮極於此門中佛眼與前法眼同見盡不盡異如龍樹說菩薩法眼至佛之時轉名佛眼義當此門其第二門用前天眼見於色事次修慧眼見破相空次修法眼見諸眾生根欲性心及化生法而未能見如來藏中法界真有次修佛眼以佛眼故於真有法一切悉見於此門中佛眼與前法眼見別其第三門用前天眼見於色事次修慧眼見破相空次修法眼照見眾生根欲性心及化生法并見真實如來藏中法界真有雖見此法而未能見非有非無如實真空次修佛眼以佛眼故了達法性如實真空此前三門約對別相佛眼分別其第四門約對總相佛眼以論前修天眼見於色事次修慧眼見破相空及見佛性如實真空而不窮盡次修法眼見法相有及見真有而不究竟以前四眼不究竟故須修佛眼以佛眼故於前四眼不窮盡處一切窮極此則向前四眼滿足便名佛眼更無異法修成次第其相如是次第四門約境分別境別四重一事二法三理四實陰界入等差別之事是其事也苦無常等通相之法是其法也破相空義是其理也如來藏中一切種義自性常爾是其實也此之四重五眼所見是義云何今先約就別相五眼而為分別然後約就總別五眼而為分別別相五眼分別云何肉眼天眼唯見事中一色麁事餘悉不見如涅槃說菩薩天眼非直見色亦見彼色生滅之相若從是義亦分見法少故不論法眼見於陰界入等一切種事及見於法慧眼見於破相空理佛眼見實別相如是總別五眼見境云何前之四眼是其別故別見四境後一佛眼是其總故總見四境就前別中肉眼天眼見一色麁而不窮盡法眼見於陰界入等事相之法及見一切苦無常等生滅法數并見真實如來藏中善有之法亦不窮盡慧眼見於破相空理亦見真實如來藏中自體真空而不究竟佛眼見前四重之法悉皆窮盡故龍樹云當知佛眼無所不見無所不聞無所不知以其總故問曰佛眼正可言見云何言聞龍樹釋云從於耳識而生智慧故說為聞又復諸根佛眼眷屬故說為聞次第五門就人分別人謂凡夫聲聞緣覺菩薩及佛約就此人分別五眼於中三門一隨相分肉眼天眼見於事相是凡夫法判屬凡夫假使聖有性屬凡夫法眼慧眼配人不定若就觀入次第以論法眼見於苦無常等生滅法數判屬二乘故二乘人入見道時名法眼淨慧眼見於平等空理判屬菩薩若依從寂起用次第慧眼見於陰界入等空無我人判屬二乘法眼見於一切眾生根欲性心及見一切化眾生法判屬菩薩佛眼在佛義在可知二簡勝異劣上得兼下下不及上於此門中凡夫唯有肉眼天眼無餘三種聲聞緣覺具義不定若依向前觀入之門彼有法眼肉眼天眼無餘二種若依向前起用之門彼具慧眼肉眼天眼無餘二種菩薩之人具前四種未得佛眼諸佛如來具足五眼故經說言具足五眼成菩提矣三簡大異小凡夫二乘是其小也諸佛菩薩是其大也就彼小中下不及上上得兼下義如前解就彼大中諸佛菩薩齊具五眼滿不滿異約人如是次第六門明其五眼所見分齊先論肉眼如龍樹說凡夫肉眼極遠不能見百由旬如轉輪王自斯已還近遠不定問曰日月去此四萬二千由旬世人同見云何不能滿百由旬論自釋言日月有光反照自體故人見之非是眼力又人雖見不能稱實故不名見云何不稱日月方圓五百由旬見如扇許故云不稱聲聞緣覺肉眼同凡菩薩肉眼遠近不定如大品說近則見於一百由旬遠極三千大千世界問曰近處有何定准而言近見一百由旬龍樹釋言為別凡夫轉輪王等故言見百其實不定問曰遠處以何義故不能多見而言極遠見三千界論釋有三一義釋言三千界外虛空之中有大風輪與肉眼違以此障故不能遠見第二釋言若無天眼強修勝福應能遠見以有天眼更不修習殊異勝福故不遠見第三釋言菩薩肉眼亦能遠見但佛不說後釋應善何以得知如經中說阿彌陀國報得肉眼徹見無數三千界事明知不局一三千界大品說言見三千界據此言耳問曰肉眼不能見於障外之色云何能見三千界事論釋有二一義釋言雖見三千障處不見無障處見第二釋云菩薩雖復生在人中以彼宿世淨業因緣報得天眼與彼肉眼同在一處以此天眼開導力故令彼肉眼得見障外所有之色問曰若使天眼導故肉眼得見障外色者闇中之色天眼開導能得見不釋言不得故論說言夜闇之時天眼獨用肉眼不見何故如是釋言於彼障外色處有空有明生識緣具故得天眼開導令見闇中之色在於闇中色處無明生識緣闕天眼雖導而不能見此是一理又障外色不在障中彼處顯了牽心義強故天眼導即便能見闇中之色在於闇中無牽心義故設導之亦不能見菩薩如是如來肉眼所見幾何論釋有二一云如來與菩薩同見三千界第二釋言佛法難思所有肉眼亦能遠見雖能遠見佛多不用不以為實此義如佛聖自在通中宣說佛於好色不生貪等樂於彼惡色不生厭惡於此二色或時行捨以是義故雖得肉眼勝過餘人而不愛樂以不愛故不數用之論釋如是問曰若使如來肉眼能見遠色以何義故不名天眼而名肉眼釋言此從肉眼因得故名肉眼又為天眼開導能見非獨自力故名肉眼肉眼如是次論天眼所見分齊如龍樹說凡夫之人修得天眼極遠能見一四天下凡夫之人報得天眼所見分齊經論不辨今宜准其住處論之如經中說初禪住處如千四天下二禪住處如二千四天下三禪住處如三千四天下四禪住處寬廣無量雖云無量不定多少准前階降應如四千四天下許亦可不啻所見應爾文無成判未可專定聲聞人中有大有小其小聲聞見小千界與彼初禪梵王相似所言異者如龍樹說梵王身在千世界邊向內能見向外不見聲聞不爾隨身所在向內向外恒見千界其大聲聞見中千界除阿那律以阿那律專修力故見三千界是故說為天眼第一緣覺人中有大有小小者能見中千世界大者能見大千世界菩薩天眼有其二種一者修起二者報得其修起者隨人大小所見不定論其極者見一切界故地持云菩薩以其一切世界為通境界其報得者大品宣說極遠能見一三千界如來天眼亦有二種一者修得見一切界二者報得與菩薩同見三千界亦可能見無量世界准前肉眼其義應爾後之三眼不復可以方所論之唯得約法淺深分別先論慧眼聲聞緣覺所得慧眼唯見生空如地持亦然設得法空少不足言菩薩慧眼具見二空而不窮盡如來慧眼見空畢竟次論法眼聲聞緣覺所得法眼但能見於陰界諸入及四真諦十二緣等雖見此法總相麁觀不能微細菩薩法眼了達眾生根欲性心及一切法於一切法若總若別麁細悉知而不窮盡如來法眼了知眾生根欲性心及一切法悉皆窮極次論佛眼二乘全無菩薩人中進退不定一義分別地前菩薩聞見佛性以聞見故名大聲聞地上菩薩眼見佛性以眼見故說之為證若依涅槃九地已還聞見佛性十地眼見而未明了但見自身所有佛性不見眾生故名不了又於自身十分見一故名不了如來佛眼見性窮極五眼所見分齊如是次第七門辨定其因五眼之因有通有別通而論之一切諸行悉共得之故大品云菩薩修學波若波羅蜜淨於五眼波若既然餘行皆爾何故不言生於五眼乃云淨乎龍樹自釋菩薩之人先有肉眼亦有四眼分結使覆故不得淨如鏡性明垢故不見若除其垢照明如本如彼天眼慧眼法眼及以佛眼非是新起故不名生本有今顯故但言淨以斯准驗佛德本有義在不虛蓋一相言於中分別亦有生義通相如是若別論之布施燈明淨物因緣得於肉眼持戒禪定因緣力故得於天眼持戒因緣得於欲界有報天眼禪定因緣得色界上一切天眼修習無量淨慧因緣得餘三眼又論宣說修習無量功德智慧得餘三眼次第八門約對十眼共相收攝十眼如彼華嚴中說一是肉眼見一切色二是天眼見諸眾生死此生彼三是慧眼見一切眾生諸根差別四是法眼見一切法真實之相謂見諸法第一義相五是佛眼見佛十力六是智眼分別了知一切種法七是明眼謂見一切諸佛光明八出生死眼見涅槃法九無礙眼見一切法無有障礙十是普眼謂見法界平等法門十中初一是前肉眼亦兼天眼見細遠色是天眼故第二天眼是前天眼第三慧眼第五佛眼第六智眼第七明眼第八出生死眼第九無礙眼此之六種是前法眼第四法眼是前慧眼見真諦故第十普眼是前佛眼佛眼普見平等真法故名普眼五眼之義辨之略爾第一釋名作用無壅名之為通通別不同一門說六名字是何一名身通二名天眼三名天耳四他心智五宿命智六漏盡通是其名也於中解釋曲有三門一定其名二釋其義第三料簡眼等諸根有其立通不立通義定之如何六中天耳他心宿命此之三通名義是定天耳一通就根彰名他心宿命從境立稱知於他心名他心通知於宿命名宿命通漏盡一通其名是定其義不定經論之中唯名漏盡故名是定及論其義別有二種一無學聖智能盡諸漏名漏盡通此之一通就能彰名能盡漏故亦得名為遣患立稱二知漏盡名漏盡通此之一義從境立目身通天眼此之二種名之與義並皆不定身通之中或名身通或名神通或曰神足是名不定尋名解義其義各異是義不定異相如何其身通者或從所依以彰其名或復從境依於自己假名色身運變自在名為身通此則從其所依彰名於外色身轉變自在名為身通此則從其境界立稱其神通者就能彰名所為神異目之為神作用無壅謂之為通故曰就能其神足者從能就喻以立其名神者從能義如前解足者就喻遊涉往來事同脚足故名為足天眼通中或復說為生死智通是名不定尋名解義其義各異是義不定異相如何天眼通者就根彰名生死智通從境立稱以是義故身通天眼名之與義並皆不定定之麁爾次須解釋其身通者色形聚積故名為身於此身中作用無壅故名身通其神通者窮潛難測故名為神又復神異亦名為神通義如前言神足者神同前釋所為自在遊涉如足故云神足天眼通者一切禪定名為天住依禪得眼故名天眼照矚無壅名天眼通生死智通者未來起盡說為生死於此生死照見無壅名生死智通然此天眼與生死智說有離合如彼增一阿含之中別分為二以別分故彼經之中建立七通此有何別照現色像名為天眼因現所見尋知未來死此生彼名生死智以有此別故分為二又如華嚴十明之中亦分為二照現色像說之以為天眼智明能知未來死此生彼說之以為盡知未來際劫智明其餘經論多合為一所以然者由其天眼照現色像尋知未來死此生彼有此相由故合為一天耳通者天同前釋依禪得耳故名天耳聽聞無壅名天耳通他心通者非己之慮名曰他心於此他心照知無壅名他心通問曰此通非直知他心亦知想等何故偏名他心通乎以心是主故名他心又復想等諸心數法通名為心故名他心宿命通者事謝於往目之為宿往法相續名之為命於此宿命照知無壅名宿命通問曰此通非直知命亦知過去八種事六種同行以何義故偏名宿命不言宿世名性等乎以命報主故偏言之又命最後據後以彰故云宿命漏盡通者結患斯已稱曰漏盡於此漏盡照知無壅名漏盡通又無學智能盡諸漏是故亦名漏盡智通名義且然次須料簡眼等六根有其立通不立通義於六根中三根立通謂眼耳意天眼通者依眼根說天耳通者依耳根說自餘四通依意根說三根不立謂鼻舌身何故而然若唯就佛諸佛如來六根互用齊得立通但六通義該及餘人今宜通約餘人釋之六根之中眼耳二根離中生知有能遠見遠聞之義故得立通意根一種離合俱知最得自在故立多通鼻舌身根合中生知塵來至根方始覺知無遠通義故不說通問曰六中有其身通云何說言身根之中不立通乎釋言身通於彼假名色身之中運變自在名為身通非於身根覺知自在名為身通是以說言身根不立人問若使鼻舌身根塵合方知不立通者華嚴經說菩薩鼻根聞於無色宮殿之香又如十住斷結經中說有鼻通過於眼耳云何說言鼻不立通釋言六通三乘共法二乘之人鼻舌身根無有通義為是不立若於大乘不共法中諸佛菩薩六根互用一一根中具一切用說通無過又佛菩薩法身自在用無障礙一切諸根悉皆是通不得取彼將難六通名義如是次第二門辨其體性於中曲有五門分別一約色心非色心等三聚分別第二約就六識分別第三約就十一智義而為分別第四約就十明分別第五約就慧心二種解脫分別初約色心非色心等而分別者有人釋言眼耳二通色法為體清淨色根為通體故餘之四通心法為體慧為體故此義不然須有分別天眼天耳體實是色不以眼耳而為通體當知通體悉是智慧心法為體何以得知依如毘曇將其十智分別六通六通悉是十智所收明知非色又成實中辨六通義創始標言六通智品若使四通體性是智二通非者彼應標言四通智品何故乃云六通智品又華嚴中開分六通以為十明十明是智何得說言二通是色又地論云四通名智天眼名見四通智者身通天耳他心宿命彼論既說天耳為智明知天耳通體非色天耳既爾天眼亦然但彼論中以眼照矚就用名見論體是智故經名為生死智通約就色等分別如是次第二門約就六識分別六通論者不同若依毘曇眼耳二通以其眼耳二識相應慧數為體以此二通定外用故餘之四通意識相應慧數為體良定用故彼宗之中諸心心法同時而有故說相應慧數為體若依成實六通皆以第六意識彼行心中慧為體性彼宗五識全無智慧故不宣說五識中慧以之為體又彼宗中諸心心法前後別起故不宣說相應之慧而為通體大乘法中宣說凡夫二乘神通多同毘曇亦說心法同時有故說佛菩薩所得神通悉以意識相應之慧以之為體以如實慧為通體故次第三門約十一智而為分別十一智者所謂十智及如實智是十一也何者十智苦智集智滅智道智即以為四法智比智通前為六前四諦智在欲界名為法智在上二界說為比智盡智無生智通前為八向前六智在無學果說為盡智無生智矣此前八智一向無漏第九等智一向有漏第十他心通漏無漏十智如是此義如前十智章中具廣分別如實智者諸佛菩薩離增上慢於一切法悉知如實知非是不知妄稱知故名如實智若論其體如地持說謂清淨智一切智無礙智是此如向前三智章中具廣辨釋今約此智分別六通小乘六通十智所收大乘六通如實智攝小乘六通十智所收其相云何如毘曇說身通天眼天耳宿命此之四通一等智性唯有漏故他心一通具五智性若知他人有漏之心則等智性若知他人無漏之心則是道智法比智性知於欲界無漏他心則法智性知於上界無漏他心則比智性知上知下通道知性知於有漏及與無漏通皆是其他心之智是故他心具五智性問曰知於無漏他心以何義故則得名為道智性乎無漏他心體性是道故知此心得名道智若爾所知有漏他心體是苦集能知之智何故不名苦集智乎釋言應齊但彼所知無漏他心體性微細與彼道諦淺深相似知彼心者則能知道故知彼心則道智性有漏他心事相浮麁苦集之理其義微細夫智麁者不及其細是故知於有漏他心不得名為苦集之智此釋麁似細窮猶非更須微窮問曰知他無漏心者為當知他無漏心事為當知他無漏心上道如迹乘四義通理釋言正論知他心事若當知理理相互通不分自他云何得名他心智乎問曰若此知他心事不緣理者論文自判雖於十六行除闇非無漏云何得名為道智乎釋言此義實難不易須有消息正論此通知他心時非是無漏亦非道智而彼論中名無漏者近於無漏似無漏故名為無漏又近無漏始末通說故名無漏又復說之為道智亦以近道似於道觀名具道智又復近道始末通說名具道智是義云何凡欲知他無漏心時要先觀其道如跡乘通相之理然後就上測知他心是故始終通相說之名為道智名為無漏簡始論終此非無漏亦非道智問曰何故欲知他人無漏心事要先觀理然後就上測知他心不得望直知他心事釋言道如跡乘之理從煗等來數觀純熟擬心則見無漏他心本來未知那含已上方始學觀凡欲知難必須從易是故欲知無漏他心必先觀理理觀是彼決定近因故通說之云具道智問曰若知無漏他心必先觀理從近方便名道智者知有漏心亦應如是何以不得從近方便名苦集智釋言不類彼無漏中理觀在前知心在後先易後難故先觀理然後知心彼有漏中凡夫本來數知他心本數知時未觀苦集是故不從苦集觀入不從入故不得說之具苦集智又復他人有漏之心本來數知知之則易苦集之理本來未見煗等已來方始學觀知之則難易知之者不藉難知而為方便苦集之觀非彼近因不得通說為苦集智意見且然縱有異釋都謂是難他心如是漏盡通中攝智不定或六或八或具十智若知漏盡名漏盡智則六智性所謂滅智法智比智盡無生智及與等智知欲界滅名為法智知上界滅名為比智知上知下通名滅智無學觀滅名盡無生有漏心緣則是等智除苦集道及他心智彼非盡故若彼聖人無學聖慧能盡諸漏名漏盡智則八智性除彼等智及他心智等智不能究竟盡結故除等智無學息求不推他心故除他心餘八皆能究竟盡結故具八智問曰法智云何能得究竟盡結說具法智釋言欲界滅道法智能斷上結得無學故若當宣說漏盡人得名漏盡通則十智性小乘如是大乘法中如實智攝其相云何彼初五通皆一切智無礙智收漏盡通中知於漏盡名漏盡通亦一切智無礙智攝若證盡漏名漏盡通清淨智收約就諸智分別如是次第四門約對十明分別六通十明如彼花嚴經說彼說六通以為十明故須約之分別六通相狀如何他心通者彼說為一他心智明宿命通者彼說為一宿命智明餘之四通各分為二身通為二一名安住無畏神力智明轉變自在於十方界往來無礙二名種種色身智明能現種種諸身差別天眼分二一天眼智明於現色像照矚分明二盡未來際劫智明了達未來死此生彼天耳分二一天耳智明能聞遠聲二無量種種音聲智明解了一切眾生語言音聲差別漏盡分二一如實智明證法實性能盡諸漏二滅定智明了知三乘滅盡之法約對十明分別如是次第五門約對二脫分別六通言二脫者一慧解脫二心解脫經說二脫有其兩種其一義者斷除愛結定心自在名心解脫斷絕無明智慧無礙名慧解脫故經說言斷癡慧明除愛心脫維摩宣說永滅癡愛起於明脫亦當此門於此門中六通悉是慧解脫收智慧故心脫乃是六通所依六通之因非正通體第二義者如涅槃說斷除一切性結煩惱真心出障名心解脫彼文說言貪欲嗔癡永斷滅滅故名心解脫故知斷除性結煩惱為心解脫又彼文言是心本性不共貪欲嗔癡和合譬如日月雖為煙雲塵霧等覆而不與彼五翳和合以不合故諸佛菩薩永破貪欲名心解脫故知真心出煩惱障名心脫斷事無知於一切法照見無礙名慧解脫故彼文言於一切法所知無礙名慧解脫於此門中六通是其二脫所攝攝相云何前之五通慧解脫收故涅槃云因慧解脫昔所不聞而今得聞昔所不見而今得見昔所不到而今得到亦應說言昔所不知而今得知文略不辨不聞得聞是天耳通不見得見是天眼通不到得到是其身通不知得知是其他心宿命二通漏盡通中義有兩兼一自證漏盡名漏盡通心解脫收二知他漏盡名漏盡通慧解脫攝體性如是次第三門明其六通修得之義得有二種一離欲得二方便得斷離下欲得上禪時即得依禪所有神通名離欲得從修方便而有所得名方便得依如毘曇彼六通中漏盡一通唯離欲得天眼天耳唯方便得餘之三通亦離欲得亦方便得何故漏盡唯離欲得結盡之處無漏聖德即是通故此乃宣說自證漏盡為漏盡通唯離欲得若知他人漏盡不盡為漏盡通以他心通應須方便今從一義故略不說何故天眼天耳二通唯方便得毘曇宣說眼耳二通體是無記定外作用不與定俱斷離下欲得上定時不得此通以是義故非離欲得得定之後別修方便方始得之以是義故唯方便得何故餘三亦離欲得亦方便得彼性是善與定心俱斷離下欲得上定時即便得之故離欲得離下欲時雖復得之但可成就而不現前不得現用更作方便乃得現用故方便得如財異處雖復屬己不得現用方便往取始得現用彼亦如是若依成實漏盡一通唯離欲得與毘曇同餘之五通唯方便得何故如是彼宗宣說一切功德修得之後成就不失方名為得無有未修未現之法豫名為得以是義故身通等五離下欲時未名為得修後乃得故方便得若依大乘諸佛菩薩自證漏盡名漏盡通唯離欲得知他漏盡及餘五通亦離欲得亦方便得何故如是大乘六通用如實慧以之為體彼體即定斷離煩惱內證寂滅如實定時即得彼定通故離欲得初修之時假想方便熏發真心中作用隨生故方便得云何得知大乘六通皆與定俱如維摩說諸佛如來常在三昧悉見佛國不以二相天眼既然餘通亦爾故皆即定以即定故悉離欲得問曰漏盡離欲得者離何地欲得漏盡通釋言分別有三一簡終異始離非想欲得漏盡通離下地欲非漏盡故二據終攝始斷離非想一地欲已下諸地中對治無漏悉皆增明通攝以為漏盡智通三隨分通論於諸地中隨分離欲所得無漏皆漏盡通故地持中宣說菩薩有漏盡通問曰漏盡離欲得者為離下欲得上功德為離上欲得下功德為當離於自地之欲得自地德釋言兼有是義云何如斷欲結得初禪地無漏功德如是一切名斷下欲得上功德如斷二禪至非想結得初禪地勝分無漏如是一切名斷上欲得下功德何者初禪勝分無漏依如毘曇初禪無漏能斷初禪至非想結成實大乘初禪無漏能斷三界一切煩惱於此治中能斷二禪至非想惑名為初禪勝分無漏此之無漏要斷上結方始得之已前不得斷初禪結還得初禪無漏功德名為斷除自地煩惱得自地德如是一切問曰一切離欲得者為當得於先所得法為當得於先所未得若唯得於先所得法無漏功德本來未得離欲之時不應得之若通得於先所未得是則凡夫離欲之時應得無漏聲聞緣覺離欲之時應得初禪一切功德若具得之應同諸佛餘地亦爾釋言離欲所得不定或有但得先所得法凡夫本來曾得諸禪乃得依禪所生功德有時退起下地煩惱失上功德後斷下結還得本昔所失之法不得無漏良以凡夫於無漏法無有趣向之方便故或有通得先所未得聖人斷離下地結時通得上地無漏功德先有趣向之方便故雖復得之各有分限不得過量為是小聖不得同佛是義云何今且約就初禪釋之餘類可知初禪地中無漏功德品殊無量於中具有聲聞緣覺菩薩佛德隨其分限未離欲前作方便者離欲已後則便得之無方便者離欲不得為是聲聞離欲之時但得聲聞無漏功德不得餘人無漏功德如是一切又初禪德障有三種一下地障欲界煩惱障初禪德二自地障初禪煩惱障初禪德三上地障二禪已上一切煩惱障初禪功德就下障中麁細無量聲聞斷麁得初禪中麁品功德緣覺之人所斷漸細所得漸勝乃至諸佛斷之方盡所得窮極自地障中品亦無量聲聞斷麁得初禪中麁品功德緣覺轉細所得漸勝至佛乃窮所得方極上地障中品亦無量隨分斷除所得各別初禪既然餘禪亦爾以是義故離欲雖得先所未得不即同佛問曰若言初禪煩惱還能障於初禪功德二禪已上至非想結亦能障於初禪德者菩薩十地初地中障還能障於初地德不二地乃至佛地之障亦能障於初地德不釋有同異異而論之八禪是其生得之處初禪地中所生無漏能斷三界一切煩惱所斷煩惱望其能斷齊有障義餘禪亦爾十地斷障分齊別處初地之解不能斷二地處障乃至佛地障以不斷故二地家障乃至佛障不障初地餘地亦爾如見道解與修道解不雜對治又問十地是斷德得處可斷下過得上地德八禪既非斷得之處離下過時不應得於上禪功德釋言淨禪是斷得處與十地同故離下欲得上禪德淨望無漏是生得處故依下禪所發無漏能斷自地及上地中一切煩惱斷彼結時得下地中無漏功德設用餘禪斷上煩惱亦得下地無漏功德同治修故不同十地位位別斷異義如是同而論之十地位法一一位中麁細塵算障亦無量且論初地餘類可知於初地中麁品之障淨心時斷得初地中麁品功德其微細者二地時斷得初地中漸勝功德初地家障至佛乃至所得功德至佛乃窮以初地障諸地共斷故諸地中所斷之障同障初地餘地亦爾華嚴宣說菩薩一地普攝一切諸地功德義當此門此望法位與禪地同問曰前說漏盡智通是離欲得離相云何如前斷結章中具辨不可更論問曰毘曇說身通等亦離欲得所離之欲與障通壅為一為異釋言不同彼所離欲染污煩惱障通之壅不染無知又所離欲斷離之時得禪得通障通之壅斷唯得通又所離欲偏望身通他心宿命障通之壅遍障五通又復彼欲斷除得通名離欲得障通之壅斷除得通名方便得為是全別問曰此壅五住惑中何住所攝釋有兩義一分麁異細是四住家眷屬煩惱非無明地無明住地二乘不斷障通之壅凡夫二乘能斷故二攝末從本是無明中不染無知若是無明凡夫二乘安能斷除隨學暫遮不能永離猶不名斷又問此壅於彼三界九地之中繫屬何地釋言此壅不同染惑定屬諸地而是諸地壅隔之心在於欲界至第四禪在此地中有壅障故又隨此地有麁細故問曰向說身通等五皆方便得方便云何五通依於心根根禪而修習之故雜心云五通在四禪根本非餘定且約初禪明修通相餘類可知修習身通有三種通一方便道先入初禪根本定心此即是止後作飛行往來之想或為大小轉變之想此即是觀還入定中復作飛行往來等想如是多返此是身通方便道矣二無礙道由前方便熏發之力入定發慧一無礙道斷障通壅三解脫道無礙道後一解脫道證除彼障從是已後欲有所為如前心想即能為之身通如是修他心通亦三種道一方便道亦先入定次觀他心測其心想如是多返名方便道二無礙道由前方便熏發之力入定發慧一無礙道斷障通壅三解脫道無礙道後一解脫道證除彼障後時欲知他人之心即能知之修宿命通亦三種道一方便道先入定中次起心想尋憶過去所更之事從近至遠次第尋之還入定中如是多返二無礙道三解脫道共前相似修天眼通依如毘曇但有二道一方便道先入定心次取日月燈明等相作遠見想還入定中如是多返極令純熟二無礙道由前方便熏發之力入定發慧一無礙道斷障通壅後時出定欲見即見彼說天眼是無記故定中不得有解脫道若依成實及與大乘天眼是善與定心俱如是修者有解脫道與前身通他心等同修天耳通依如毘曇亦有二道一方便道先入定心次取諸聲作遠聞想還入定中如是多返極令純熟二無礙道由前方便熏發之力入定發慧一無礙道斷障通壅後時出定欲聞即聞無解脫道與天眼同成實大乘亦有解脫似前天眼問曰諸通有離欲得及方便得此二所得有寬狹不義釋有三一義分別離欲得狹方便得寬其離欲者但得先來曾所得法先所未得勝妙神通皆由現在方便修起第二義者離欲得寬方便得狹其離欲者無始已來曾所得法一切皆得其方便者於現在世能入者得不能入處則不得之第三義者離欲方便所得齊等佛大菩薩隨其離欲所得之者皆能現入修得如是次第四門明其大小不同之義不同有五一體性不同六通皆用智慧為體小乘六通用事識中慧數為體大乘法中始修之時用事識中慧數為體心外有法於中自在說名為通次修用彼妄識中慧以之為體見一切法但從心起心外無法自心法中無礙自在究竟終成用真識中實慧為體見法唯真於其自體真實法中無礙自在二緣心不同小乘六通凡所為作攀緣分別不能無緣大乘法中始修有緣次修息緣不能無緣究竟終成平等無緣如日普照而無分別一切所作法力而為都不作心三常無常不同小乘六通無常生滅大乘六通始則無常究竟真常物見興廢體恒不變四依定不同小乘六通但依事定事中住心是事定也大乘六通始依事定次依理定破相住空是理定也究竟終成依於真實自體寂定真心性寂是體定也住是定中其心不動三昧法力自然現用又小乘中前之五通唯依四禪根本定起漏盡一通依於四禪未來中間及三無色大乘法中始修同小究竟終成依一切禪悉能起之又聲聞人隨依何定所發神通入餘定中不能起用諸佛菩薩則不如是隨依何定所發神通入餘定中悉能起用如龍樹辨作用不同六通別說身通之中不同有十一上下不同聲聞緣覺依於初禪所發神通但至初禪不能至上以地度故餘定亦爾但至自地不能得過諸佛菩薩則不如是依於初禪所發神通至一切地餘定亦爾二寬狹不同如地持說聲聞之人二千國土為通境界緣覺之人三千國土為通境界又龍樹云小聲聞中不作意者一千國土為通境界若作意者二千國土為通境界大聲聞中不作意者二千國土為通境界若作意者三千國土為通境界緣覺人中有大有小其小緣覺不作意者二千國土為通境界若作意者三千國土為通境界其大緣覺莫問作意及不作意皆以三千大千國土為通境界此等名狹諸佛菩薩一切世界一切眾生界為通境界故名為寬三多小不同聲聞緣覺一心一作不能眾多諸佛菩薩一時化現十方世界一切色像一時能現五趣之身四大小不同聲聞緣覺化現大身不能入小化現小身不能容大諸佛菩薩化現大身滿三千界能以大身入一塵中化現小身猶如微塵能以小身容受一切又佛菩薩於世色物大能入小小能容大二乘不能五遲速不同聲聞緣覺欲至遠處多時乃到以其不得如意通故諸佛菩薩一念能至十方世界以其所得如意通故六虛實不同聲聞緣覺凡所化現一切境界相似而已不得實用諸佛菩薩凡所化現皆得實用如地持說七所作不同諸佛菩薩化無量人各令有心隨作一事令人異辨二乘不能八所現不同諸佛菩薩但現一身令人異見但出一聲令人異聞安住一土十方俱現二乘不能九根用不同如涅槃說諸佛菩薩六根互用二乘不能十自在不同如涅槃說諸佛菩薩凡所為作身心自在不相隨逐其身現大心亦不大其身現小心亦不小其身現喜心亦不喜其身現憂心亦不憂如是一切二乘不能身通如是天耳通中不同有六一上下不同聲聞緣覺依於初禪所得天耳但聞初禪已下音聲上則不聞餘禪亦爾不過自地諸佛菩薩隨依何禪所得天耳聞一切聲二寬狹不同准前可知三頓別不同聲聞緣覺於諸音聲別別聽聞不能一時諸佛菩薩一時頓聞四麁細不同如地持說乃至耳語極微細聲諸佛菩薩一切悉聞二乘不能五遲速不同諸佛菩薩於諸音聲發心則聞二乘不能多作方便乃得聞知六虛實不同諸佛菩薩於諸音聲所聞不謬二乘不爾容有錯謬天耳如是他心通中不同有七一上下不同依如毘曇有三種度不知其心一者人度下人不知上人之心二者根度鈍人不知利人之心三者地度在下禪地不知上地禪定人心成實法中唯說人度及與根度不說地度成實所說濫同大乘大乘所說諸佛菩薩依下發通亦能知於上地人心二寬狹不同聲聞緣覺極唯知於一三千界眾生之心諸佛菩薩能知一切三頓別不同諸佛菩薩頓能了知一切眾生心心數法二乘不能四麁細不同聲聞緣覺但知凡夫小聖麁心不能及細諸佛菩薩所知微細乃至佛心亦能知之五遲速不同諸佛菩薩於一切心欲知即知二乘不能多作方便方乃知之六虛實不同諸佛菩薩所知不謬二乘不爾所知容謬七時分不同聲聞緣覺但知現在眾生之心諸佛菩薩能知三世眾生之心他心如是天眼通中不同有十一上下不同聲聞緣覺隨依何禪所得天眼齊見自地不能及上諸佛菩薩一切悉見二寬狹不同三頓別不同准前可知四麁細不同諸佛菩薩所見微細乃至隣空微塵色等一切悉見二乘不能五遲速不同六虛實不同與前相似七時分不同聲聞緣覺極遠能見未來世中八萬劫事諸佛菩薩窮見後際八自他不同如涅槃說聲聞緣覺但見外色不見自眼諸佛菩薩能見自眼九見法不同如涅槃說諸佛菩薩所有天眼能見諸色念念生滅及見自他不淨骨人二乘不能十知根不同如涅槃說諸佛菩薩見人形色即知其根利鈍大小二乘不能天眼不同差別如是宿命通中不同有八一上下不同聲聞緣覺隨依何禪所得宿命唯知自地及下眾生宿命之事不能知上諸佛菩薩一切悉知二寬狹不同三頓別不同准前可知四麁細不同諸佛菩薩於過去事巨細悉知二乘不能五逆遲速不同諸佛菩薩於過去事發心即知二乘不能六虛實不同諸佛菩薩所知不謬不同二乘七時分不同二乘極遠能知過去八萬劫事諸佛菩薩所知無極問曰經說迦毘羅仙能知過去八萬劫事未來亦然聲聞緣覺既是聖人所知應遠何故同彼釋言此用世俗智知世俗齊中利根數習所知則遠鈍根少習所知即近不簡凡聖人八自在不同如地持說諸佛菩薩自知宿命知他宿命能令他人知已宿命能令他人自知宿命能令他人知他宿命乃至令彼其餘眾生展轉相知二乘不能宿命不同差別如是漏盡通中有其種一知他漏盡名漏盡通二自證漏盡名漏盡通知他漏盡不同有七一上下不同聲聞緣覺但知自地及下漏盡不能知上諸佛菩薩一切悉知二寬狹不同聲聞緣覺於一世界知他漏盡諸佛菩薩盡知一切三頓別不同聲聞緣覺別緣別知諸佛菩薩一時頓知四麁細不同聲聞緣覺所知麁淺諸佛菩薩所知深細五遲速不同諸佛菩薩不假方便發心即知二乘不能六虛實不同聲聞緣覺所知虛謬諸佛菩薩所知真實七時分不同聲聞緣覺知現眾生漏盡不盡不知過未諸佛菩薩一切悉知知他漏盡不同如是自證漏盡不同有三一證法不同聲聞緣覺證法麁淺但得人空諸佛菩薩所證淵深窮解二空并證甚深如來藏性二除障不同聲聞緣覺但斷四住諸佛菩薩五住斯滅三取捨不同聲聞緣覺得寂取證諸佛菩薩得滅不住得大涅槃不捨世間不捨世間而常涅槃大小不同差別如是次第五門三性分別善惡無記是三性也六通之中漏盡一通體性唯善其餘五通汎論有四一是報通如上諸天報得五通如是一切二者藥通如諸仙等以藥力故飛行自在三者呪通如波羅捺有婆羅門以呪持身飛上帝宮變身為釋與舍支夫共行欲事如是等比是其呪通四者修通依禪修得四中前三是其無記後一不定依如毘曇他心宿命一向是善天眼天耳一向無記身通一種體性是善所起化心是其無記他心宿命意識相應慧數為體與禪定俱故性是善天眼天耳眼耳二識相應慧數以通為體不與定俱故性無記身通之體亦是意識相應慧數與定心俱故性是善所起化心定前作意欲為諸事然其所起或自地心或他地心不與定俱故性無記若依成實五通皆用意識地中慧行為體悉為利益眾生心起故性皆善乃至化心亦為利益眾生心起故性亦善大乘宣說世俗五通多同毘曇故地持中宣說無記化化禪矣諸佛菩薩所成五通實慧為體乃至所起種種變化皆不離定悉是三昧法門力起體性皆善三性如是次第六門三業分別身口意業是三業也窮其體性六通皆用智慧為體慧在內心皆意業性隨相論之三業所攝如地論說初一身通身業清淨天耳他心口業清淨宿命天眼意業清淨漏盡一通彼論不辨身通一種變化在形是故說為身業清淨天耳他心依之起說是故說為口業清淨云何起說以有天耳從佛菩薩聽受正法及聞眾生種種言音依之起說以他心通知物心欲隨之起說以此二通起說中強故論說為口業清淨宿命天眼了知過去未來之事過去未來隔世難知非意不了是故說為意業清淨漏盡通中自證漏盡內心離染亦意業淨知他漏盡名漏盡者此乃知他眾生心中惑盡不盡依之起說似他心通亦口業清淨三業如是次第七門通明示現三種分別如雜心說六皆是通以無壅故明與示現義有隱顯四句辨之一者示現而非是明所謂身通及與他心此之二通化益眾生生信顯了故名示現不能除離三種愚故不名為明三愚如後二者是明而非示現所謂天眼及宿命通宿命除其先際之愚天眼除其後際之愚故說為明化物生信不極顯了故非示現云何不顯宿命知其過去世事說過去事化益眾生隔世難知人多不信故非示現天眼知其未來世事說未來事化益眾生隔世難知人亦不信故非示現第三亦明亦是示現謂漏盡通了達真諦證成漏盡除真諦愚故名為明知他漏盡說彼眾生心中煩惱有盡不盡而勸化之彼則生信生信顯了故名示現第四非明亦非示現謂天耳通不能除前三種愚故不得名明將此化他生信不顯故非示現云何不顯天耳雖能聞於遠聲以此語他他人不聞多不信受故曰不顯又設導彼所化之人屏遠之言而欲化之前人便謂從他傳聞非是自力故多不信明與示現隱顯如是通而論之悉皆是明故華嚴中開分六通以為十明亦悉示現諸佛菩薩顯示此德化眾生故問曰宿命天眼漏盡經說為通復說為明又云三達有何差別通釋義齊於中別分非無差異異相如何如龍樹說直知過去八種事等名宿命通於中過去知業知果因緣道理名宿命明知未來世死此生彼名天眼通知業知果因緣道理名天眼明直知漏盡名漏盡通知更不生名漏盡明又知從道得滅不同亦名為明於如是等知之窮盡說為三達盡有四重一知事盡無事不知二知因果法相義盡無義不知三知真諦空理同盡窮相皆空四知性盡知如是法悉從本性如來藏起相即是實窮達此名為三達論通共凡唯除漏盡明共二乘達唯如來通明示現分別如是次第八門明修六通次第之義理實六通無定次第今且言之次第有三一修成次第據佛論之佛將成道魔王波旬恐佛道成故來惱亂如來于時須以神力而降伏之以是義故先修身通魔既被降隱形空中如來于時不知所在須以天眼知其所在故次第二修起天眼眼雖見形不解其言須以天耳聽其所說故次第三修起天耳耳雖聞言不測其心不知內心為怯為勇故次第四修他心通以此通故知其內心惶怖不安雖知現心不知過去福德多少福若勝我或能障礙妨我道成為知往福次修宿命通見魔過去作一無遮大會因緣今受此報吾於過去無量億劫為諸眾生捨身手足頭目髓腦受種種苦我福勝彼既知勝彼不懼彼障便能斷結證成漏盡故次第六明漏盡通又龍樹說佛於初夜得一通一明言一通者得一身通言一明者得宿命明於中夜時得一通一明言一通者得天耳通言一明者得天眼明於後夜時得一通一明言一通者得他心通言一明者得漏盡明以何義故先得其通後得其明論自釋言從六通中求三明持用功力重故先得通後得其明問曰何故如是次第論自釋言初夜魔來欲行惱亂為降伏之先起身通既降魔已即自思念我於一身何因緣能得如是大力便求宿因見己過去多修福善得如是力故起宿命中夜魔去寂漠無聲佛便慈念一切眾生欲聞其言故求耳以得天耳聞於十方五道眾生苦樂等音欲見其形故求天眼於後夜時欲知物心隨為教化故求他心知諸眾生皆欲離苦而求其樂自我不得漏盡之樂無能與之故求漏盡此亦是其修成次第一義如是二明修成次第亦約佛說如律中辨佛初夜時得宿命明無明盡明生闇盡光生於中夜時得天眼明無明盡明生闇盡光生於後夜時得漏盡明無明盡明生闇盡光生此三是其修成次第得漏盡已欲化眾生不知何等眾生須化須以天耳聽諸眾生苦樂等音次起天耳雖知眾生苦樂差別彼此隔別難往攝化次起身通雖到其所不知所欲無宜授法次起他心此後三種起化次第第三直明起化次第亦約佛說欲化人不知所在先用天眼既見所在須往攝化次用身通既到其所不解其言次用天耳雖解其言不識其根次用宿命觀其過去根性大小雖識往根不知現欲次用他心雖知其心不知心中煩惱有無次用漏盡觀其心中煩惱有無為說對治令證漏盡次第如是次第九門依經辨相如地持說身通有二一變二化改換舊質名之為變無事不現說以為化是變多種要為十六一者震動謂能震動一世界二者熾然身上出火身下出水如是等也三者充滿身放光明充滿世界四者示現為一切沙門眾等五轉作異分變地為水水為火等六者來去充行往來無礙自在七者大小變小為大變大為小八色像入身令一切界一切眾生悉入己身九所往相似隨其所至現同彼眾生音聲語言悉與彼同十者隱顯現出還沒如是等也十一自在能令眾生若來若去若住若臥一切隨心十二障他神通除上及等悉能障弊十三與辨無辨眾生能與辨才十四與念失念眾生能與正念十五與樂無樂眾生能與其樂十六放光身能出光普照一切變義如是化亦無量要攝有三一者化身化為一切眾生形類二者化語化為種種音聲語言三化境界化為一切飲食等事就化身中略有五種一化似自身二不相似三似他身四不相似五自身他身相似不相似一切化現化語有七一妙音說法其聲微妙二廣音說法所出音聲一切普聞三從自身起化作語言似從身起四從他身起化作語言似從他起五無所從起六說正法七隨事教責化語如是化境界中作事無量身通如是天眼有二一者見於現在色像二見未來死此生彼天耳通中一切六趣眾生音聲聖非聖聲麁聲細聲辨不辨聲化非化聲遠聲近聲一切悉聞他心通中一切眾生心心數法悉如實知問曰此通為直知心亦知所緣依如毘曇唯知他心不知所緣若知所緣則前人作意攀緣我心我緣彼心便有自心變照之過故唯知心不知所緣若依成實正知他心兼知所緣大乘亦爾設心自緣竟有何咎宿命通中差別有六一自知宿命知己過去八種事等何者八事一如是名二如是性三如是生四如是飲食五如是苦樂六如是長壽七如是久住八如是壽限知己過去如是八事名為自知二者知他知他眾生六種同行何者六行一如是名二如是性三如是生四如是飲食五如是善惡六如是壽命知他此事名為知他三令他眾生知己宿命四令他眾生自知宿命五令他眾生知他宿命六令餘眾生展轉相知漏盡通中有其二種一無學聖智能盡諸漏名漏盡通二知漏盡名漏盡通知漏盡中義別有四如地持說一自知漏盡二知他漏盡三漏盡方便已起未起悉如實知聖道是其漏盡方便四漏盡增上慢有起不起悉如實知未得謂得名增上慢六通之義辨之略爾其十號者是佛如來名稱功德名有通別釋迦彌勒阿閦佛等是其別也如來等十是其通也應相須分故立別名實德須顯故立通稱實德無量依德施名名亦無邊今據一數且論十種所謂如來應供正遍知明行足善逝世間解無上士調御丈夫天人師佛世尊此十經中說之為號或云名稱通釋義齊隨相分別顯體為名標德云稱名稱外彰號令天下說之為號十中前五是自利德後五利他就自利中分為兩對初二一對前明道圓後彰滅極後三一對前二因圓後一果極初如來者外國名為多陀阿伽度亦云多陀阿伽馱也此云如來斯乃就德以立其名德中不定解有兩義一約佛解如涅槃釋如三世佛所說不變故名為如佛如而來故名如來若從此釋就義立名二約理釋如者如理來者是德故龍樹云乘如實道來成正覺故曰如來涅槃宣說乘六波羅蜜十一空來故曰如來當知此亦約理釋矣若從是義如來之名境德合目又就此等分為異釋噵言乘如來成正覺名如來者就其證道解如來義非不如說名如來者就其教道解釋如來乘六波羅蜜十一空來名如來者就不住道以解如來分相且然究尋此等共成一義佛依理成故說乘如來成正覺乘如猶行行謂六度故復宣說乘六波羅蜜十一空來十一空義如上廣辨此猶如也內證難彰寄言以顯是以復言非不如說第二應供外國名為阿羅呵也此云應供此亦就德以立其名德中不定解有四義一對障解如涅槃說一切惡法佛應斷故名之為應二對法解寂滅涅槃如來應證故名為應三對人解一切眾生如來應化故名為應故涅槃云應名為樂諸佛過去為菩薩時於無量劫為眾生故受諸苦惱終無不樂而常樂之故名為應此前三義直就內德以立其名四對供解於中有二一將佛對人解釋應供如來諸過悉已斷盡福田清淨應受物供故名應供此之一義對供顯德二將人對佛解釋應供如涅槃釋一切人天以種種香花等事而供養佛故名應供此之一義舉緣顯德此初對竟第二對中前二因圓後一果極復前二中正遍知者明其解圓明行足者彰其行圓正遍知者經亦名為等正覺也此亦就德以立其名然就德中境體合目正者是理理無漏助故名為正此舉境也於理窮解故曰遍知稱理而知故等覺等猶遍也覺猶知也此舉德體如涅槃中更有多義不可具論明行足者此亦就德以立其名佛德眾多隨德釋名義亦非一略有五種一唯就因解明行足明是證行證法顯了無闇曰明行是教行六波羅蜜戒定慧等修起名行是二圓備稱之為足二唯就果解明行足如涅槃說明謂解脫以離無明之闇縛故行謂菩提道行滿故足謂涅槃果窮極故三據果尋因解明行足如涅槃說明者所謂阿耨菩提此舉果也行謂戒慧此脚足故云何足此出其因四從因趣果解明行足如涅槃說明者所謂不放逸心離癡濁故說為明行者所謂六波羅蜜足者所謂阿耨菩提果極名足五隨義汎論明謂三明如龍樹說宿命天眼及與漏盡是其三明如涅槃說一菩薩明二諸佛明三無明明是其三明菩薩明者所謂波若波羅蜜也諸佛明者所謂佛眼無明明者謂十一空彼非智慧照明之性故曰無明是智境界能生智明故復名明所言行者如龍樹說戒定慧等名之為行涅槃宣說為眾生故修諸善業說之為行足者如彼地持中釋止觀具足故名為足涅槃宣說明見佛性所見窮極故名為足問曰此解明行足中因果備有何故前言遍知明行彰其因圓此從初義具為判矣又經論中多就因解從多言耳言善逝者此從德義以立其名善者名好逝者名去如來好去故名善逝問曰如來果德窮極更何處去而言好去釋言此果從因而去據因望果故說為去又佛如來雖無去處非不能去故名善逝如劫盡火雖無所燒非不能燒彼亦如是於中分別略有三種一修教行趣果以釋如涅槃說善者所謂初發道心逝者由心得大涅槃二修證行趣果以釋如涅槃說善者所謂見於佛性逝者因見得大涅槃三唯就果解釋善逝如涅槃說善者即是如來之心佛心柔濡無有慢高故名為善逝者名高阿耨菩提位分高出故名為逝前五自德後五化德於中前四德能化物後之一種為世欽敬就前四中初一明其化他之智解了世間第二明其化他之能能調物心第三明其化他之德師德具足第四明其化他之行覺行窮滿世間解者就德施名然就德中境體合目世間境也解是體也依如花嚴世間有三一眾生世間二器世間國土住處三智正世間二諦諸法於此悉解名世間解依涅槃經世間有五一眾生世間如來能知名世間解二五陰世間如來能知名世間解此二眾生之差別也三國土世間如來能知名世間解四五欲世間如來能知於中不著名世間解五八法世間如來能知不為傾動名世間解此三器世之差別也通彼智覺世間之解義別有六無上士調御丈夫共成一號就人立稱名無上士嘆其勝也調御丈夫彰其能也士者是其人之別稱人中最勝餘不能加名無上士分別有七如地持說一身無上具相好身二道無上具足自利利他道三正無上具足四正所謂正見正戒正威儀及與正命四智無上具四無礙五神力無上具六神通六斷無上煩惱障斷及知障斷七住無上具足三住所謂聖住梵住天住空無相願滅盡正受是其聖住四無量心是其梵住八禪地定是其天住具此七種名無上士涅槃經中但有五種無道無上神力無上調御丈夫者佛是丈夫能調丈夫是故號佛調御丈夫天人師者就人立稱為師匠益在於人故能教眾生斷惡修善故名為師如來實是六道之師天之與人能入聖道受益最多是故偏名天人師矣佛者就德以立其名佛是覺知就斯立稱覺有兩義一覺察名覺如人覺賊二覺悟名覺如人睡寤覺察之覺對煩惱障煩惱侵害事等如賊唯聖覺知不為其害故名為覺故涅槃云如人覺賊賊無能為佛亦如是能覺無量諸煩惱已令諸煩惱無所能為故名為佛覺悟之覺對其智障無明昏寢事等如睡聖慧一起朗然大悟如睡得寤故名為覺既能自覺復能覺他覺行窮滿故名為佛噵言自覺簡異凡夫云言覺他明異二乘覺行窮滿彰異菩薩是故獨此偏名佛矣言世尊者佛備眾德為世欽重故號世尊經中或復隱其世尊彰婆伽婆婆伽胡語義翻有七如涅槃說一婆伽名破婆名煩惱能破煩惱名婆伽婆二能成就諸善法故名婆伽婆三能善解諸法義故名婆伽婆四有大功德無能勝人故名婆伽婆五有大名聞遍十方故名婆伽婆六能種種大惠施故名婆伽婆七於無量阿僧祇劫吐女根故名婆伽婆諸惡煩惱是女根本如來盡捨故名為吐十號如是第一釋名言十力者一是如來是處非處智力二自業智力三是定力四是諸根利鈍智力五是欲力六是性力七至處道力八宿命智力九天眼智力十漏盡智力佛乘邊隨化二乘故說此十故鴦掘魔羅云說佛十種力是則聲聞乘斯非摩訶衍大乘無量力故佛不思議初言如來是處非處智力者如地持釋苦樂等報依差別因名為是處差別因相違故曰非處照此之解名之為智力有兩義如地持說一自行於一切魔捨離得勝故名為力二就利他堪能一切種利益眾生故名為力理實此力知一切法是非之義以諸外道多迷因果佛為化之是故多就因果以釋自業智力者造作名業能作果故為簡外道所說無因顛倒因等業故說為自明善是其樂家自業不善是其苦家自業照此之解名業智力問曰此力非直知業亦知煩惱及四法受以何義故偏名業力釋言經有不盡法門即此是也良以業是煩惱家果苦樂家因據中而舉故偏言之尋果知因故舉其業即知煩惱尋因知果故舉其業亦知四受何者四受有法現苦而後受樂有法現樂而後受苦有法現苦後亦受苦有法現樂後亦受樂此等名為四法受也言定力者心住不亂名之為定於定自在名為定力又能知定亦名定力此之定力非直知定亦知不定以定為主故名定力如漏盡通非直知盡亦不盡以盡為主名漏盡通此亦如是言根力者信進念等宿習今成能生於後故名為根知根大小利鈍等別名為根力此力非直知於善根亦知不善無記根等知為授法經多說善言欲力者經中或復名悕望力或名解力言解力者就始為名先生信解後起悕欲是故就始名為解力自前信解後起悕欲是故就後名為欲力悕望力矣此力非直知於善欲亦知不善無記欲等知為授法經多說善言性力者地持論中名界智力或復名為使智力也言性言界通知善惡若言使力偏知不善習欲不改名之為性界是界別三乘性別故復名界照此之解名為性力及界智力智慧性成隨人不捨又能繫縛其猶公使故名為使照此之解名使智力為欲依此而授對治故說知使至處道力者苦樂等報為所至處善惡等因名至處道照此之解名至處道力問曰初力已知業果何須此力成實釋言初力總知此力別知知如是因受如是果知如是果酬如是因又復初力知是知非此力知因能生果義亦復知果從因生義有是不同故須別說宿命力者事謝於往名之為宿往法相續目之為命照此之解名宿命力問曰此力非直知命亦知過去八種事六種因行何故偏名宿命力乎此如向前六通中釋命是報主故偏說命又復八中命分為多故偏說命又命最後據後說命天眼力者經中亦名生死知力未來起盡名為生死照此之解名生死智力一切禪定名為天住依禪得眼名為天眼依於天眼照見自在名天眼力漏盡力者結患斯已稱曰漏盡照此之解名漏盡力此非直知於漏盡亦知不盡及漏盡方便已起未起并知漏盡增上慢心有起不起以盡為主故偏言之名義如是第二定體於中曲有五門分別一總定體第二約就五眼分別第三約就七通分別第四約就十一智分別第五約就四念分別初總定體人說不同如地持辨有人宣說信等五根為力體性有人宣說智慧為體地持所存智慧為體故彼文言經說處非處智力不說處非處信等力如是一切明知十力用智為體非是信等總定如是次第二門五眼分別其五眼者如上所辨一是肉眼二是天眼三是慧眼四是法眼五是佛眼五中肉眼色法為體天眼一種義有兩兼一色法為體照現色像二智慧為體言知未來生死之事餘之三種唯智為體五眼如是十力是其四眼白自性除其肉眼就十力中初處非處知境寬廣通知一切諸法是非具四眼性第七至處道力亦爾了知未來所至之處即天眼故知五度門為至處道即是法眼知空無我為至處道即是慧眼了知佛性如來之藏為至處道即是佛眼業刀之中具二眼性見性造作身口等業即天眼性見起煩惱及意思等即法眼性定根欲性宿命漏盡此之六力是法眼性天眼力者即天眼性五眼如是次第三門七通分別前六通上加法智通是七通也於諸法相了知無礙是法智通十力之中宿命力者即宿命通天眼力者即天眼通漏盡力者即漏盡通定根欲性此之四力是他心通以知心故處非處力業力及與至處道力此之三種是法相智通麁判如是於中細論處非處中即具四通知其過去因果是非即宿命通知其未來因果是非即天眼通知其漏盡是非之義即漏盡通知一切法是非之義即法智通業力之中具有三通知過去世業果差別即宿命通知未來世造業得果即天眼通了知一切因果道理即法智通至處道中具有四通知過去世所行之道即宿命通知未來世所至之處即天眼通知所至處漏盡之果即漏盡通了知二智諦用強盛說之為力身通但能轉變現事不能於法窮知無礙智力不強故不名力天耳但能聽聞現聲不能於法窮知無礙智力不強故不名力若爾天眼照矚現色何故名力若論天眼直了現色實不名力以其天眼見諸眾生盡未來際死此生彼見一眾生盡未來際死此生彼尚用為難何況一切以此難知而能知故說之為力耳無此能所以不類次第四門約十一智而為分別十一智義如上具辨苦智等十及如實智是十一也小乘法中說佛十力十智所收大乘法中說佛十力如實知攝相狀如何先論小乘如毘曇說初力寬通具十智性知一切法是非義故第二業力具八智性除滅道智滅諦非業故除滅智無漏聖道破壞生死不集後果非業所收故除道智問曰業力知其業果分段麁事不能及理何緣得具苦集智乎苦集兩智義既難備何緣得具法智比智盡無生智釋有三義其一義者如來業力非直知業亦知業果所知業果通事通理所知六道差別因果是事門收能知之解是等智攝於彼因上知其因集有緣之義是通相理即是理集於彼果上知苦無常空無我等是通相理即是理苦知此通相因之與果亦業力收故得具於苦集智等第二義者如來業力非直知於世別因果亦知念念相生因果於彼六道因果之上知其念念相生因果是苦集理故能觀智得說以為苦集智等第三義者十力辨義知法窮極達事窮理本末俱知方名為力若不窮本雖知非力故業力中知其業相亦知業性知其業相即是等智知其業性苦集之理即苦集智法比智等故具八智定根欲性此之四力各九智性除其滅智所知有漏即是等智及苦集智所知無漏即是道智法比智等此等通說為他心智滅非心法故除滅智問曰此等知其心事何緣得具苦集智等此如前釋達事窮理方名為力故得具之至處道中具十智性所知寬故宿命天眼一等智性所知世別非通理故問曰前說知事及理方名為力此既是力何不知理釋言聖力實能知理但以此二世別局法乖於道理理必寬通別則非理是故不具苦集智等漏盡力中攝智不定若知漏盡名漏盡力則六智性除苦集道及他心智彼非盡故若證漏盡名漏盡力則八智性除其等智及他心智等智有漏不能盡結所以除之無學息求無推他心故除他心若漏盡人得名漏盡力則十智性以漏盡人具十智故小乘如是大乘法中如實智攝其義云何如地持釋離增上慢智名如實智非是不知妄稱知故名為如實何者是乎彼文自辨謂清淨智一切智無礙智是清淨智者是其證理第一義智一切無礙是世諦智知法寬廣名一切智知法自在名無礙智如前三智章中具釋彼十力中初力是其三智所攝業定根欲及與性力是一切智無礙智收至處道力亦三智攝宿命天眼亦一切智無礙智收漏盡智力亦三智攝自證漏盡是清淨智知他漏盡是一切智無礙智收次第五門約四念處分別十力四念處觀體性是慧故約辨之身受心法是四念也義如上解依毘婆沙欲力及與宿命智力唯法念處餘通四念其言有餘更須分別初力寬通具四念處義在可知第二業力亦具四念知善不善二種五陰能為業因是因四念知苦樂陰是其業果是果四念第三定力即名以求唯一法念定是行陰法念攝故隨義通論具四念處知定共戒亦定力收即身念處又知依定起變化等亦定力收當知亦是身念處攝知諸禪中喜樂等受亦定力收即受念處知於定心是心念處知定數等是法念處根力之中知信等根名為根力唯法念處若論通知二十二根名為根力則具四念知眼等根是身念處知五受根是受念處所知意根是心念處知信等根是法念處第五欲力即名以求唯法念處欲是行陰法念攝故毘婆沙說據此意耳若依大乘通知所欲則具四念知欲色等即身念處知欲諸受即受念處知彼樂欲相應之心即心念處知欲及知所欲之法即法念處性力之中知欲不改名為性力唯法念處汎知一切諸法性別名為性力則具四念至處道中所知法廣亦具四念知不淨等是身念處知所至處苦樂等報是受念處著我多者教分別界界中有心即心念處知慈悲等是法念處宿命智力即名以求唯一法念命是法故毘婆沙說據此為言理實於中亦具四念具相云何是宿命力知過去世八種之事六種同行彼八事中知如是色如是飲食即身念處如是苦樂是受念處知其名字及壽命等是法念處知彼過去受報心別即心念處又宿命力知其過去一生二生至無數生知生陰身即具四念天眼亦爾見生未來所受陰身具四念處漏盡力中知於漏盡名漏盡力唯法念處若證漏盡名漏盡力則具四念觀一切法斷煩惱故體性如是次第三門分別其相於中曲有三門分別一總別分別二寬狹分別三長短分別言總別者初之一力亦總亦別餘之九力一而是別統攝九皆是非收故初是總於中別分餘之九力餘九不攝復初力在故初是別如十二部經中修多羅部亦總亦別餘者唯別與此相似彼攝諸部莫不皆成一修多羅故初是總隨義別分餘十一部餘部不收還復在於修多羅中說之為別又亦如彼三聚之戒初律儀戒亦總亦別餘二唯別統攝三聚皆律儀收故初是總別分餘二餘所不攝復在律儀故初是別此亦如是次第二門寬狹分別於中初約因果分別次約有為無為分別後約理事二門分別初約因果而分別者知因及果名之為寬因果別知說以為狹就十力中處非處力至處道力名體俱寬名中通彰因之與果故名是寬理實此力因果俱知故體是寬業力宿命生死智力及漏盡力此之四種名狹體寬業力之中唯舉業因故名是狹理實此力知業煩惱及四法受故體是寬其宿命力生死智力及漏盡力名唯彰果故名是狹理實此力通知因果故體是寬宿命力中知過去世如是名等是其果也六同行中知善知惡是其因也天眼力中見生造作身口等行是知因也身壞命終生地獄等是知果也漏盡力中自知漏盡知他漏盡是知果也知漏盡方便已起未起是知因也是故此曰名狹體寬定根欲性名體俱狹名唯舉因故名是狹力亦知因故體是狹理實此四亦通知果經多說因從多判耳次第二門約就有為無為之法以辨寬狹通知為寬別知為狹色心及與非色非心是有為也虛空數滅及非數滅是無為也就十力中處非處力至處道力名體俱寬初力通約生死涅槃一切因果以知是非第七通約生死涅槃二種至處以論其道名中具此故名是寬力實知此故體是寬漏盡一力名狹體寬名中唯彰知於漏盡無為之法故名是狹理實此力非直知盡亦知漏盡方便之道已起未起及知漏盡增上慢心有起未起通知有為及知無為故體是寬餘之七力名體俱狹名彰有為故名是狹力知有為故體是狹次第三門約就理事而事辨寬狹真諦名理世諦名事通知名寬別知名狹就十力中初處非處及至處道名體俱寬初力之中通就一切說是說非故名是寬力實通知理事是非故體是寬至處道中五度門等為至處道是其事也如地持說空無我理為至處道是其理也名中彰此故名是寬力實知此故體是寬漏盡一力名狹體寬名彰知盡故名是狹理實此力知盡是事證盡知理若不知理漏終不盡體具斯義故體是寬餘之七力名體俱狹名唯彰事故名是狹體唯知事故體是狹寬狹如是次第三門長短分別約時辨之時謂三世十力之中宿命一力前長後短前知無窮名為前長不知後世故名後短天眼一力前短後長不知過去名為前短能知現在及未來世說為後長餘八所知統通三世前後俱長辨相如是次第四門彰其十力分齊差別如地持說知善得樂知惡得苦非顛倒受名處非處力知善惡業得果不失不作不受是其業力乃至知彼禪解脫等此業非彼亦是業力知禪解脫三昧正受三種示現教授眾生是其定力身業現通口言說法意地與念名三示現乃至知彼諸根相應禪定之心亦名定力故地持云乃至知彼淨等俱生相應之心名禪解脫三昧智力淨是信也等取精進念定慧根故云淨等與此相應俱生定心名為淨等俱生心矣知如是義屬前定力正知眾生軟中上根是名根力乃至知彼諸根方便生於悕望尋前知後亦名根力正知眾生種種悕望名為欲力乃至知欲成種種性知世種子各別不同尋前知後亦名欲力正知眾生心性各異知世種子各別不同名為性力乃至知性起道至果各別不同尋前知後亦名性力故地持云乃至知涅槃法及順界道迹亦名種種界智力知涅槃法是依前性所至之處順界道迹亦是依前性所起之道界猶性也隨順小性起於小道隨順大性起於大道名順界道迹知如是義名為界力亦名性力知一切道種種煩惱種種清淨各有所至名至處力乃至知其過去宿命一切趣因亦名至處道智力正知過去八種事六種同行名宿命力八種事者前六通中已列其名今更辨之論說不同依如地持一如是名知其過去名字不同二如是性知其過去氏族有異謂張王等三如是生知其過去生處有別謂貴賤等四如是飲食所食不等五如是苦樂受報有殊六如是長壽命極天算七如是久住命至長年八如是壽限中年夭喪若依地論加如是色謂好醜等命中為二命極天算名為久住餘之二種合為壽命當分別知說為此八彼此共同名為同行何者是乎一如是名二如是姓三如是生四如是飲食五如是善惡六如是壽命正知此等名宿命力乃至知其過去生死亦名生死智力知未來生死是生死智力乃至知其未來世中未得究竟漏盡自我所有生死亦名生死智力知其究竟漏盡自我得涅槃法名漏盡力分齊如是次第五門彰其十力作業不同如地持說處非處力真實因果如實了知伏因果諍論沙門婆羅門沙門婆羅門是求理人故偏舉之彼人或說行善得苦行惡得樂翻違正說名為諍論初力正知因果是非故能伏之自業智力自所作業此業受報如實了知伏施福諍論沙門婆羅門有人宣說布施有福有言無福名施福諍論第二業力知施有福故能伏之理伏一切布施行初且約言耳第三定力有二種業一依禪定三種示現教授眾生正化之業二能伏對治相違諍論沙門婆羅門伏邪之業有人宣說聖道能治有人宣說苦行能治名為對治相違諍論依於定力如法正教故能伏之第四根力知諸眾生上中下根而為說法第五欲力知諸眾生軟中上根教修淨解離不淨解第六性力知諸眾生心性各異為說對治教授利益第七至處道力以五度門教授眾生如聲聞地又授菩薩空無我義如地持說宿命智力觀察宿命知現由彼伏斷常論沙門婆羅門生死智力說諸眾生所往生處伏斷滅論沙門婆羅門漏盡智力善知漏盡伏疑惑解脫沙門婆羅門作業如是次第六門明其次第如地持說佛得阿耨三菩提時頓得十力後隨化用次第現前於中有三一依世諦智起化次第先以是處非處智力觀察世諦因果部分次以業力觀欲界業而為說法令離惡業修行善業次以定力觀上二界禪定之業教諸眾生依世俗道斷離諸欲後以根力至漏盡力教諸眾生依出世道永斷諸欲於此分中先以根力觀察眾生諸根利鈍次以欲力觀其悕望次以性力觀其使性次以至處道力隨患不同以五度門而為教授攝令住心次用宿命生死智力教諸眾生令離斷常安住中道有諸眾生為止所縛不斷煩惱起增上慢故後用其漏盡智力教授眾生令斷煩惱究竟漏盡次依第一義智起化次第於此門中先以是處非處智力觀第一義次以業力觀在家人造種種業令修淨業次以定力觀出家人令修定行後以根力至漏盡力令諸眾生於苦解脫以道度之其中次第與初門同三依緣起法界之智起化次第何者是緣起法界法相之有是其世諦法相之空是第一義有無俱離如來藏中過恒沙法緣起相成名緣起法界於中先以處非處力觀緣起法界次以業力觀世眾生作如是業受如是果次以定力為苦眾生三種示現而教授之令生信解後以根力至漏盡力以道度脫令出眾苦於中次第與初門同次第次如是次第七門教化教授二門分別如地持說初之二力是教化力後之八力是教授力汎宣因果教示眾生令生信解名教化力辨彰行儀指心曲授令起行修名教授力前二力中初處非處教化眾生令其遠離顛倒因果第二業力教化眾生令其遠離無因無果後八力中初之四力知物心器後四授法就前四中初心求者知心求何者是心所謂禪定何故名心以定住緣息其外用息用從體故名心為心心有趣法故名為求餘求亦爾何故明心如龍樹說散心中慧不堪入法如綵無膠不住塗物要依定心方堪入法故須明心以何義故先明定心經說不定依如花嚴一處之文性力之後方始說定一處經文至處後說諸經多在根力前說釋有兩義一就自釋諸佛如來自住禪定方起化用故先明定二就所化眾生以釋眾生五根以慧為主慧前說定義之次第故先明心二根求者知根求何者是根所謂信進念定慧等何故名根此如前解先習令成能生於後故名為根何故明根欲授道法無根不入故須明根以何義故次明其根解有兩義一對前釋五根之中以慧為主定後說慧義之次第故次明根二對後解根是先成欲是現生先成在前故次明根三悕望求者知悕望求何者悕望謂樂欲心何故名悕欲心求法故名為悕何故明悕欲授道法無欲不取故須明悕以何義故次明悕望解有兩義一對前釋根是先成欲是現生根後說欲義之次第故次明悕二對後解於法始求名之為欲習欲不改方始成性性前說欲義之次第故次明悕四使求者知使求何者是使謂煩惱性何故名使性成煩惱隨人繫縛故名為使何故明使欲隨其患授對治故何故次辨解有兩義一對前釋習欲不改方成使性故於欲後明其知使二對後解要先知病然後授藥是故於彼至處道前明知使性上來四力知物心器下四授法於中初一授以事法令諸眾生事中安心宿命天眼授以理法令其事趣入中道後一漏盡授以果法令其究竟初中隨人使患不同以五度門而教授之多貪眾生教觀不淨多瞋眾生教修慈悲問曰貪嗔欲界煩惱正與定違得禪定者必無此過向前定力知他定心有定心者已離貪嗔今何以言多貪眾生教觀不淨多嗔眾生教修慈悲釋言凡夫雖得禪定但伏麁起性使猶在故此教之又前定力以定為主名為定力於中亦知無定心者有定心者雖無貪嗔有者有之故此教觀不淨門等愚癡多者教觀因緣問曰聲聞以鈍根故教觀四諦不教因緣緣覺利根教觀因緣今何以言愚癡多者教觀因緣釋言愚癡有其二種一闇鈍無知如牛羊等無所識別名曰愚癡二機性聰利妄有建立迷正因緣果名曰愚癡今言愚癡教觀因緣義當後門雖名愚癡性實聰利故教因緣教觀過去無明行等令知往因離無因見教觀未來生老死等令知後果離無果見教觀現在名色等因果俱知問曰向前處非處力及與業力已教因果今教因緣令知因果與前何別釋言向前處非處等雖教因果隨語生信離麁邪見心未見法性使還生今於此中教觀因緣令自見法使除使性著我多者教分別界依如毘曇教六界觀名分別界四大空識是六界也涅槃云爾又涅槃說十八界觀名分別界覺觀多者教令數息此等如前五度章中具廣分別從事入理次以宿命天眼教之其宿命力教觀過去令知現法從過因生體性非常其天眼力教觀未來令知現法生後不絕體性非斷非常非斷名為中道問曰向前至處道中愚癡眾生教觀因緣觀因緣時已知過因何須更以宿命智力教觀過因觀因緣時亦知後果何須復以天眼智力教觀當果釋言宿命天眼所教不異因緣但心入法必有階漸前教因緣直知過去未因果之事未能將事以測其理今於是中將事驗理淺深不等故須重教所教眾生心雖入理為止所縛未究竟處生究竟想是故多起四種慢心一不作作增上慢二不得得增上慢三不觸觸增上慢四不證證增上慢是故須以漏盡智力教除四慢終證漏盡四慢何別行有二門一教二證事中所行依教修起名為教行合理之契如名證此二種行各有始終教行之始造緣修起名之為作於此未作自謂已作名不作作增上慢教行終成名之為得於此未得自謂已得名不得得增上慢證行之始法來現心為心覺知名之為觸於此未觸自謂已觸名不觸觸增上慢證行之終泯情會法目之為證於此未證自謂已證名不證證增上慢破除初慢令其實作破除第二令其實得破除第三令其實觸破除第四令其實證實德成就名證漏盡如地持說此八教授三處所攝初五為一未住心者令繫念緣中次二為一已住心者說得自義正方便道漏盡涅槃義利自己名為自義合理正觀與彼為因趣向彼義名為自義正方便道後一為一未究竟者終令究竟教化教授辨之略爾次第八門明其大小所說不同不同有七一體性不同小乘所說妄心為體彼說事識為力體故大乘所說真心為體八識真心為力體故二智行不同小乘法中說佛十力十智為體大乘法中說佛十力用如實智以之為體三心緣不同小乘法中說佛十力於法攀緣分別而知大乘法中說佛十力於法無緣而能普知如鏡照物都無緣念諸德齊爾何故而然小乘所說心外有法法外有心心法別體以別體故向外取境智於緣中攀緣覺了名之為力故有緣念大乘所說心外無法法外無心心法同體以同體故不須向外攀緣取法一切諸緣悉智中現名為力如世萬像鏡中而現故無緣念四知法不同小乘法中說佛十力但能了知陰界諸入十二因緣四真諦等不論餘義大乘法中說佛十力窮知一切乃至甚深如來藏性悉能了知五多少不同小乘法中宣說十力不多不少大乘法中隨化眾生說佛十力理實佛力無量無邊故彼鴦掘魔羅經言說佛十種力是則聲聞乘斯非摩訶衍大乘無量力故佛不思議問曰佛力實有無量以何義故隨化眾生但說十種龍樹釋言以此十種度生具足云何具足初之二種教化力足後之八種教授力足如前具辨六常無常異小乘法中說佛十力體性無常終歸磨滅趣入無餘大乘法中說佛十力用有興癈體真常住無為不變七得度不同小乘法中說佛十力菩提樹下成佛時得大乘法中說佛十力種性已上隨分得之至佛乃滿故地持中宣說菩薩成就如來十力種性名力種性問曰於彼三藏教中宣說十力是佛功德餘人未得何以說之龍樹釋言為增聲聞菩薩信故又欲令彼生願求故復欲使彼起於念佛三昧心故并欲令彼外道伏故如是非一問曰於此十力之中何者最勝人說種種如龍樹辨或有說言初力最勝攝十力故或有說言漏盡力勝至涅槃故有言十力各於自事為最殊勝知處非處初力為勝乃至漏盡第十力勝如是一切有言十力皆以無礙解脫為本並皆增上無有優劣十力如是就初門中先總釋名次別後解十八不共如大品說如來功德不與他同名不共法通而論之一切功德悉名不共故地持中說百四十不共之法今據一門且論十八名字是何三分數之初六一分一身無失二口無失三意無失亦名念無失四無異想五無不定心六無不知已捨次六一分欲無減二精進無減三念無減四智慧無減五解脫無減六解脫知見無減後六一分一身業隨慧行二口業隨慧行三意業隨慧行四知過去無礙五知現在無礙六知未來無礙以此通前合為十八初身口意無失者如來三業離過純淨故無過失何因緣故得此無失有四種義一無習離過諸惡盡故二常守念慧對治堅故三修戒定慧對治具故四住第一義對治染故得此無失無異想者佛住等心於諸眾生常行捨心無怨親想名無異想何緣能爾佛無量劫於諸眾生常修平等一子想故見無我人離怨親故見法空寂無彼此故見諸眾生同一佛性法身故無不定心者佛常一心無有散動名無不定問曰定者從未來禪乃至滅定若佛常定云何能得為人說法具四威儀龍樹釋云欲界有定佛出諸禪入欲界定故能起說現四威儀又佛住於實相定中妄想永滅故無不定三昧法力無所不為故能起說現四威儀無不知已捨者分別有二一自行門二化他門自行門中分別有二第一約對三受分別如龍樹說餘人鈍根多覺苦樂知樂生貪知苦生瞋心生厭離於不苦樂不能覺知行於捨心為癡使使佛於三受咸皆覺知知已厭離無有不知偏行捨心為癡使使故佛無有不知已捨第二約就止舉捨等三門分別如來善修七覺分故心沈則舉心掉則止離於二邊方始行捨非是不知望直行捨化他門中分別亦二一就四無量化心分別如來善知無樂眾生慈悲應與之有苦眾生悲應拔之得法眾生喜應慶之知其究竟得解脫者方始行捨非是不知望直行捨二約身口化行分別如來有時身口息化入於禪定一月二月餘人生疑如來出世為化眾生豈可不知我等須化而捨入定佛言我知種種因緣故入禪定非是不知而捨入定知何因緣須捨入定釋有三種一世人常見心生厭倦不增渴仰欲令渴仰故捨入定二欲令人依說修行故捨入定三欲以法付囑弟子令其宣說故捨入定具此多義故佛無有不知已捨欲無減者佛德雖滿而於諸法常欲不息名欲無減問曰經說佛斷一切善法中欲云何而言佛欲無減論言佛斷善法欲者欲有二種一未得欲二者已得求增長欲佛德滿故斷此二欲今不共中欲無減者佛德雖滿以久習故樂欲無減又知善法有大利故樂欲不減如轉輪王所有馬寶雖到至處去心不止至死不已又亦如彼劫盡之火雖無所燒火熱不息又如來白善雖滿所化未盡故欲無減問曰所化眾生未盡如來何故捨入涅槃論言眾生有其二種一現度佛已度竟二者後度佛當度之由今未度故入涅槃精進無減者龍樹釋言如欲中說欲與精進其義相似問曰若欲與精進同今不共中何須別說解有三異一始終異欲為初行是欲增長說為精進樂欲之始如渴須水精進之終如集灌綆方便求水二滿外異欲在內心精進在外造修在緣名為外矣三通局異欲唯在意精進之行遍通三業有是不同故須別說念無減者於三世法持念不共名念無減問曰向前意無失者經中亦名為念無失與此何別論自釋言前念無失離於錯誤今念無減離於減少又念無失於彼威儀所作事中無錯無失念無減者於諸禪定神通憶念去來現在一切法中通達無減問曰聲聞亦有四念牢固不失何故偏說念無減失為佛不共龍樹釋言二乘之人雖有四念牢固不失而猶減失不能盡達三世之事故於過去極遠能知八萬劫事已外不知未來亦然佛則盡知又於見道十六心中聲聞不能念念具知佛於此等生住滅時念念悉知故說不共慧無減者諸佛如來得一切智於一切法善分別知故慧無減問曰何緣得此無減論自釋言以久習故又從多佛廣受持故復以無量功德助故智慧無減解脫無減者佛具心慧二種解脫亦具有為無為解脫又具法界無量無邊諸解脫門名解脫無減解脫知見無減者佛於一切諸佛解脫中知見了了無有闇障名為解脫知見無減問曰直爾說知便是何勞說見龍樹釋言為明如來於所知事深知牢固故說知見如兩重繩縛物則牢此亦如是又復如彼小乘法中但說其知攝慧不盡但說其見攝亦不盡故須並說云何不盡說慧有三一知而非見如彼五識相應之慧及盡無生智以五識中慧心微劣不能推求所以非見盡無生智是息求心亦無推求為是非見二見而非知謂五邪見及見道中八忍之慧五見推求故得名見顛倒推求不知法理故不名知八忍推求故得名見與疑得俱於法不決故不名知三亦見亦知餘一切慧以有此別偏舉不盡故須並說又如從人聞法思量可名為知自身得證方名為見又復耳聞得名為知自覩無疑方名為見故須並說問曰二乘於解脫中亦知亦見何故偏說解脫知見為佛不共釋言二乘於解脫中雖知雖見知見不盡故有減少佛於解脫知見窮盡無所減少故名不共問曰佛德無量無邊何故但說欲精進等六事無減龍樹釋言佛於自利利他德中有四種事能有成辨一者樂欲能為一切善法根本二者精進能作諸善三者念心守護根門四者智慧觀察得失有惡斯斷以此四事得二果報報所謂解脫及解脫知見故但說六身口意業隨慧行者諸佛如來先用智慧觀察得失然後造作身口意業故無過失諸羅漢等身口意業不隨慧故多有過失如憍梵婆提食已吐竟而更食之摩頭槃比丘至檀越家跳上棟閣上樹上壁諸如是等身業失也畢陵伽婆蹉罵恒水神等口業失也舍利習瞋難陀習貪諸如是等意業失也佛悉無之問曰如來亦罵調達云何悉無釋言此等為化故爾不名過失問曰前說三業無失其義已足何須復說三業隨慧論言前說三業無失未明何因得此無失故今明其隨智慧行故得無失知三世無礙者佛於三世一切事中知無礙也問曰過去已滅今無未來未有現在無住云何言佛通三世事釋言過去雖復已滅非不曾有未來當有現在假有故佛知之問曰前說智慧無減無所不知何須復說知三世乎釋言前說慧無減者於諸法相通達無減此說於彼三世事中了知無礙故復說之辨相如是次第二門辨定是非十八不共有三種說一說如前二迦栴延尼子所說如來十力四無所畏即為十四大悲十五加三念處合為十八此之一說龍樹非之由作此說是故名為迦栴延子說若釋子說則不如是佛德如海無量無邊云何還說如來十力四無畏等為不共法又論說言羅漢辟支及諸菩薩亦能知於是處非處乃至漏盡云何宣說十力功德為不共法問曰若言十力功德餘人分齊非不共者身無失等二乘之人亦有少分云何說之為不共法論自釋言我不宣說身無失等為不共法我說身等常無過失為不共法是故聲聞緣覺無之三大智論中更有一說一者如來具一切智所知寬廣二具無量功德三具大悲心四智慧自在所知無礙五禪定自在六變化自在七能授又無量記莂八所記不虛九言無失十慧無減所知不退十一常行捨心十二知時非時謂知眾生應受化時及知眾生未可化時十三念無失十四無煩惱習十五無能如法出其過失十六無能見其頂者十七足下柔濡眾生遇者即得受樂十八得神通力轉眾生心令易化度是為十八此之一說龍樹亦非言此是非三藏中說斯乃聲聞諸論師等撰錄經中讚佛之言為此十八其言無失及念無失智慧無減常行捨心此於大乘不共法中取以為論無見頂相足下柔濡是佛相好若說此等為不共法不共眾多何止十八此三說中初說為是後二為非是非如是次第三門辨其體性於中曲有四門分別一善惡無記三性分別如龍樹說十八不共體性唯善二就有漏無漏分別如龍樹說十八不共體唯無漏三就功德智慧分別論說不定從主為言十八不共體唯智慧故龍樹云大乘中說十八不共一切皆以智慧為義智慧為主故說為慧隨相別分十八不共功德智慧二門所攝故龍樹云宣說如來智慧功德為不共法不說自然相好等報為不共法於十八中無知己於智慧無減知見無減了達三世此六是慧餘是功德亦可前六及解脫中智慧解脫體性是慧餘是功德四約如來五陰分別就十八中身口無失及與身口隨智慧行此四色陰無異想者是其想陰無不定心應是行陰而論文中說為識陰良以定中息用從體故說為識非正論定餘是行陰略無受陰體性如是次第四門就處分別論有兩說一說十八在第四禪佛成道時在第四禪得菩提故第二家說身口無失身口隨慧在欲色界五地所攝欲界四禪是五地也餘不共法遍通三界九地所攝欲界八禪是九地也就處如是次第五門三業分別身業無失身隨慧行是其身業口業無失口隨慧行是其口業餘不共法悉是意業三業如是次第六門四緣分別如論中說身口無失及與身口隨智慧行是色法故唯二緣生所謂因緣及增上緣非心法故不從緣緣次第緣生餘之十四心法功德具四緣生從其過去善業熏起是因緣生心法相起次第緣生緣境而起是緣緣生萬法不障增上緣生十八不共略之云爾第一辨相百四十不共法出地持論如來功德不與下同名不共法分別有二一對凡夫二乘人等有無不同名為不共二對菩薩滿不滿異亦名不共隨德廣論不共無量今據一門說百四十其名是何所謂如來三十二相八十種好合為一百一十二法四一切種淨合為一百一十六法十力通前百二十六加四無畏為百三十大悲為一不忘法二加三念處及三不護通前為八斷除諸習九一切種妙智十通前一百四十不共為百四十不共法也名數如是今隨門別次第釋之三十二相八十種好色形功德一處辨之福狀外彰名之為相又表內德亦名為相姿媚可愛愜悅人情說之為好辨此相好略有三門一明其果二辨其因三明修所為就明果中曲有五門一正辨列二定多少三論真應四明得處五辨定優劣初正辨列何者是其三十二相如涅槃經及地持說一足下安平如奩底相二足下千輻輪三纖長指四蹏足跟五手足網縵如白鵝王六手足柔軟七𦟛膊踢如伊尼延鹿王八踝骨不現九平立手摩膝十陰藏如馬王十一身圓滿如尼拘律樹十二身毛上靡十三一一毛右旋十四身金色十五圓光一尋此論釋迦餘佛身光遠近不定十六皮膚細軟塵垢不着十七兩手兩足兩肩及項七處滿十八上身如師子十九臂肘𦟛圓二十缺骨備二十一身𦟛直二十二四十齒二十三齒齊密二十四齒白淨二十五頰車方如師子二十六次第得上味二十七頂肉髻及無見頂共成一相二十八廣長舌二十九梵音聲三十目紺色三十一眼上下瞬如牛王三十二眉間白毫三十二相名字如是何者是其八十種好如地持說手足二十指悉皆妙好即為二十兩手兩足表裏八處平滿通前合為二十八種好兩跟兩膝兩髀兩肩兩肘兩腕兩股兩臀藏相兩圓兩膊兩脇兩腋兩乳腰背心齊及與咽膓悉皆妙好為三十二通前合為六十種好此咽已下六十好也上下牙齒悉皆妙好即以為二兩脣兩齗兩頰兩鬢兩眼兩耳兩眉鼻兩孔額兩角悉皆妙好復為十通前合為二十種好此咽已上二十好也是為八十相好如是次第二門辨定多少問曰相好為止有此為更有乎如花嚴經相海品說於前三十二相之處一一各有無量無邊阿僧祇等相好功德是諸相好名字各別於十方界功德作業利益亦異雖有是相微妙難見如梵天王頂上寶珠名因陀羅一切諸天都無見者又亦如彼如意珠王是珠具有無量勢力珠形可見是珠力用不可得見佛相如是化身麁相可以目覩實德妙相一切人天無能見者唯大菩薩知見少分佛乃窮了但為化度聲聞凡夫故但現說三十二相八十種好問曰經說如來胸中有一金剛萬字之相名曰無比何故向前三十二中不列其名此乃眾多相海所攝故於三十二中不列多少如是次第三門辨定真應問曰向說相好功德為真為應分別有二一對離相微妙之身所可示現三十二相八十種好王宮現生悉名為應以是應故終歸盡滅二就所現三十二相八十種好隨義分別亦真亦應自業所起名之為真故地論中名此相好為實報身即此相好隨諸眾生精麁異現或生或滅即名為應良以真應不相離故現生之身而常不生現滅之身而亦不滅生滅既然大小精麁義亦同爾真應如是次第四門明其得處對因不同得處亦異若對地前所修善業淨心地已去相好報生若對地上所修之因隨諸地中次第報生此之兩義如地持說得處如是次第五門辨定優劣如地持說降佛已還一切眾生福德積聚等於如來一毛之相一切毛相福德積聚等彼如來一隨形好一切隨形福德積聚增至百倍乃得一相除白毫相肉髻相梵音聲相除此三相得餘相矣餘一切相功德積聚增至千倍得白毫相白毫相功德增至百千倍乃得肉髻無見頂相白毫相功德增至億百千倍乃得如來法䗍音相是故如來隨意發聲清淨梵音乃至十方無量世界如是如來無量無邊功德積聚不可思議上來一門明相好果次第二門明相好因經明相因好因不論明相因中四門分別一正辨因二就位分別三明此因具無量能生相好四明大小所說不同正辨因中義別三門一者別因二者失因三者通因言別因者三十二相得因各異如地持說持戒忍辱惠施故得足下安平如涅槃說持戒不動施心不移安住實語得足下平供養父母和上師長苦惱眾生為作救護故得足下千輻輪相不客眾生無劫盜想於所尊重先語問訊合掌恭敬以愛念財而為供養破諸憍慢得纖長指即上得三相業得𦟛足跟以四攝事攝取眾生故得手足網縵為所尊重塗身洗浴捉持案摩故得手足柔軟相修諸善法轉身無厭得𦟛膊踢涅槃經說專心聽法演說正教得鹿王󰈷自受正法廣為人說為法走使得踝骨不現相次第修行三業清淨瞻病施藥離諸我慢修習知足得手摩膝見分離者以法和合修習慚愧施人衣服得馬藏相淨修三業亦教人修飲食知量病者施藥攝受難業集聚難財四大增損能令調順得身圓滿相即上得𦟛腨踢業得身毛上靡修諸善法智慧明達思惟諸法微細之義於所尊重樂修供養於同住者以善友攝教令入義得一一毛右旋以上衣食車輿瓔珞嚴身之具施於一切不起嗔恚得身金色圓光尋二相即上得一一毛右旋業彼皮膚柔軟廣施眾生供設大會得七處滿已起未起一切善法為作導首離於我慢柔和其性為除不善教以善法得上身如師子即上得纖長指業得臂肘𦟛圓缺骨滿身𦟛直三相遠離兩舌壞者和合得四十齒齒齊密二相修欲界慈思惟法義得齒白淨隨眾生等歡喜施與得頰車方施勝法味壞諸味者為淨其味得次第得上味受持五戒轉以授人常行悲心迴向大法得肉髻無見頂相及廣長舌二相常修實語愛語時語如法語方便說法得梵音聲普於眾生等行慈心猶如父母得目紺色眼上下瞬二相見實德者稱揚讚彼得眉間白毫相別因如是次明共因眾多相好共一因生名為共因於中兩門如地持說第一約就四修分別於諸善法決定修者得足下安平相專心修者得足下千輻輪𦟛腨膓手足網縵手足柔軟七處滿缺骨滿臂肘𦟛圓身𦟛直廣長舌九相常修者得纖長指𦟛指𦟛足跟立手摩膝身圓滿齒齊密五相無罪修者得餘諸相二約八種淨業分別於諸眾生無忿恚心得手足柔軟皮膚細濡二相次第修時得𦟛腨踢相歡喜光明而為供養善心音聲而為讚嘆得圓光一尋身金色齒白淨眉間白毫四相聞譽不喜覆藏功德得馬藏相所修善根迴向菩提得身毛上靡四十齒次第得上味肉髻四相勤修精進得上身如師子頰車方二相安眾生心如視一子得齒齊密眼紺󰗷眼上下瞬三相修善無厭獲得餘相共因如是次論通因一切諸相因行無別名為通因於此門中差別有三第一總說戒行為因如地持說三十二相無差別因皆是持戒若不持戒尚不能得下賤人身況大人相第二宣說百福為因如涅槃說三十二相一一皆為百福嚴之其百福者五品心中修行十善謂下中上上中上上即為五十始修五十終成五十是為百福此百猶是戒行差別三就一切諸行說因理實通論一切諸行一一皆得相好之果無有差別因體如是次第二門就位分別理實通論始從發心終盡法雲一一地中無不具修相好之因隨相具分善趣地中方始修習種性已上種子成就解行地中方便生果初地已上得果現前就位如是次第三門明相好因具三無量能生相好如地持說一劫無量亦得名為時無量也種性已上三阿僧祇大劫修行故生相好二心無量安樂饒益一切眾生故生相好三行無量一切善業無不備修故生相好次第四門明其大小所說不同有十一門一就界分別大乘人說相好之因唯欲界修非上二界龍樹宣說欲色界修非無色界理亦通之一切善業皆悉能生相好因故二就趣分別小乘人說人中修習龍樹宣說通於五趣如彼娑伽龍王等輩皆是菩薩同修佛因三就處分別小乘中說閻浮提修不在餘方龍樹宣說三天下修除欝單越理亦通之菩薩遍在一切處修皆悉能為相好因故四就身分別小乘中說男女身修龍樹通不能男等亦能修習五就具分別小乘中說唯在意修不通身口此之一義龍樹不破理通三業一切禮拜讚嘆等善皆悉能為相好因故六就識分別小乘宣說意識中修龍樹說通七多小分別小乘中說彼一一相一思為因多思助成龍樹宣說於一一相以無量思而以為因八就時分別小乘中說佛出時修餘時不修龍樹宣說一切時修九約位分別小乘中說菩薩度於三阿僧祇劫別於百劫修相好業極少九十一劫修習如釋迦佛龍樹宣說從初發心至佛恒修十約境分別小乘中說緣佛身修龍樹說通第十一門次第分別小乘法中有人宣說先修足下安平之相要先足立後能起餘或有人說先修如來紺青眼相以此眼相慈視眾生故先修之龍樹破此明修非次上來第二明相好因次第三門明修所為理實齊通隨義且分修習諸相為淨身器攝受阿耨菩提淨法如欲請王先嚴舍宅欲盛妙食先嚴寶器此亦如是如涅槃說此為自利修習諸好為攝眾生令生愛敬樂受所說又涅槃說世間眾生事八十神佛為攝取是故修習八十種好其八十神如涅槃經十德中說相好如是四一切種淨者所謂身淨心淨境界淨智淨義如上解其十力者從處非處乃至漏盡義如上釋今更依經略辨其相經說初力有其九句一者如來樹人別德如地持釋言語所說不乖於如故名如來二是處非處舉其力境淨不淨果依差別因故名是處差別因違名為非處三如實智出其力體如地持釋離增上慢智非是不知妄稱智故四者是力辨力名義如地持釋於一切魔捨離得勝名之為力自行力也堪能一切利益眾生名之為力化他力也五者成就簡果異因如地持釋修習攝受隨欲自在故名成就修習攝受力體成也隨欲自在力用成也六者勝妙彰其果圓無上涅槃名為勝妙七者安穩顯其因熟得八聖道遠離一切惱亂恐怖故名安穩八能轉梵輪九能師子吼此二力用化益善人除惱得寂名轉梵輪摧伏邪眾令捨異見名師子吼九中前七是自安道後二安他第二業力經有七句一知三世業二知身口意三種之業三知四法受有法現苦後樂有法現樂後苦有法現苦後苦有法現樂後樂如論廣辨是四法受四知眾生數為造業人五知眾生及非眾生造業境界六知業因七知業果定力有二一明如來於定自在種種現化二知眾生定心有無隨力教修知他眾生軟中上根名為根力知他眾生軟中上欲名為欲力知他眾生三乘性別及煩惱性種種不同是名性力知諸度門教授眾生及知眾生種種異見各有所至名至處道知過去世八種事六種同行名宿命力八種事六種同行如前具辨天眼力者如來天眼扶淨過人見諸眾生好色惡色又見眾生身口意等善不善行身壞命終或生善道或墮惡趣漏盡力者如來自漏悉已斷盡具一切德亦知眾生有盡不盡隨宜教授十力如是四無畏者謂一切智乃至能說盡苦之道義如上解三念處者如來長念我法最勝然於受者及不受者不起惱心眾有三種一者正眾二者邪眾三非正非邪於此三眾以正念心而無增減名三念處三不護者佛過永盡身口意業不須防護名三不護言大悲者四無量心總名大悲不忘法者如來於彼身口意等所可作事常念不忘名不忘法斷諸習者如來動止觀瞻言說離於一切煩惱所起相似餘習名斷諸習一切種妙智者佛知三法一義饒益是其善法二非義饒益是不善法三非義非非義是無記法不同前二故云非義非非義也於此三中知惡無記名一切種智知於善法名為妙智此二合說為一切種智矣百四十法相別如是次第二門明其作業此不共法於十方界利益眾生有十種業一欲令眾生信心清淨受丈夫身起諸相好二一切所作無礙自在起四一切種淨三為益眾生斷一切疑起佛十力四為開如來一切知見答一切問伏諸邪論建立正義起四無畏五如來智慧調伏眾生隨諸眾生於正法中若住不住不起惱心起三念處六一切所作無有過失起三不護七常以佛眼觀察世間起大悲心八於眾生一切所作皆已作故起不忘法九如來所行隨順於如無有餘過起斷諸習十不善無記一切遠離於諸善法分別顯示故起一切種妙智作業如是次第三門對彼十八不共之法共相收攝十八不共如上廣辨彼十八中三業無失三業隨慧百四十中三不護收無異想者於諸眾生住平等心無怨親想百四十中三念處攝無不定心百四十中定力所收無不知已捨百四十中不忘法攝智慧無減知見無減了達三世百四十中一切種妙智攝解脫無減百四十中斷諸習攝彼十八中欲念精進三種無減百四十中略而不論百四十中三十二相八十種好四一切種淨十力四無畏大悲於彼十八不共法中隱而不彰佛德無量隱顯互舉不可具責一百四十不共佛法辨之略爾
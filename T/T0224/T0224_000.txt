佛在羅閱祇耆闍崛山中摩訶比丘僧不可計諸弟子舍利弗須菩提等摩訶薩菩薩無央數彌勒菩薩文殊師利菩薩等月十五日說戒時佛告須菩提今日菩薩大會因諸菩薩故說般若波羅蜜菩薩當是學成舍利弗心念言今使須菩提為諸菩薩說般若波羅蜜自用力說耶持佛威神說乎須菩提知舍利弗心所念便語舍利弗言敢佛弟子所說法所成法皆持佛威神何以故佛所說法法中所學皆有證皆隨法展轉相教展轉相成法中終不共諍何以故時而說法莫不喜樂者自恣善男子善女人而學須菩提白佛言佛使我為諸菩薩說般若波羅蜜菩薩當從中學成佛使我說菩薩菩薩有字便著菩薩有字無字何而法中字菩薩了不見有法菩薩菩薩法字了無亦不見菩薩亦不見其處何而有菩薩當教般若波羅蜜作是說般若波羅蜜菩薩聞是心不懈怠不恐不怯不難不畏菩薩當念作是學當念作是住當念作是學入中心不當念是菩薩何以故有心無心舍利弗謂須菩提云何有心無心須菩提言心亦不有亦不無亦不能得亦不能知處舍利弗謂須菩提何而心亦不有亦不無亦不能得亦不能知處者如是亦不有亦不無亦不有有心亦不無無心須菩提言亦不有有心亦不無無心舍利弗言善哉須菩提為佛學佛而學者不說空身慧空身慧而說最第一菩薩從是中已得阿惟越致學字終不復失般若波羅蜜如是菩薩以在般若波羅蜜中住欲學阿羅漢法當聞般若波羅蜜當學當持當守欲學辟支佛法當聞般若波羅蜜當學當持當守欲學菩薩法當聞般若波羅蜜當學當持當守何以故般若波羅蜜法甚深菩薩如學須菩提白佛言我熟念菩薩心不可得亦不可知處亦不可見何所是菩薩般若波羅蜜亦不能及說亦不能逮說菩薩字菩薩無有處處了不可得亦無而出亦無如入亦無如住亦無如止何以故菩薩字了不可得故無如住無如止作是說般若波羅蜜菩薩聞是心不懈倦不難不恐不畏以入阿惟越致中悉了知不可復退菩薩行般若波羅蜜色不當於中住痛痒思想生死識不當於中住何以故住色中為行識住痛痒思想生死識中為行識不當行識設住其中者為不隨般若波羅蜜教何以故行識故是為不行般若波羅蜜不行者菩薩不得薩芸若舍利弗謂須菩提菩薩當云何行般若波羅蜜得般若波羅蜜須菩提言菩薩行般若波羅蜜色不受痛痒思想生死識不受不受色者為無色不受痛痒思想生死識者為無識般若波羅蜜不受何以故不受如影無所取無所得故不受菩薩行般若波羅蜜一切字法不受是故三昧無有邊無有正諸阿羅漢辟支佛所不能及復次舍利弗薩芸若不受何以故菩薩不當持想視薩芸若設想視者為不了為如餘道人不信薩芸若何以故反謂有身正使餘道人信佛信佛已反持小道入佛道中入佛道中已不受色痛痒思想生死識不受不受已亦未曉尚未成亦不見慧亦不於內見慧亦不於外見慧亦不於餘處見慧亦不於內痛痒思想生死識見慧亦不於外痛痒思想生死識餘處見慧亦不於餘處脫以學成就佛了知從法中以脫去謂法等一泥洹菩薩莫作是行莫內外視法吁與般若波羅蜜等一切無所受無所從誰得法無所持無所收亦無所泥洹想是故菩薩般若波羅蜜亦不受色痛痒思想生死識亦不受亦不中道般泥洹悉具十種力四無所畏佛十八事是故菩薩般若波羅蜜菩薩已入般若波羅蜜中行當作是視何所是般若波羅蜜在何所般若波羅蜜中法了不能得了不能知處是故般若波羅蜜菩薩當作是念聞是不懈不却不恐不畏不難知是菩薩不離般若波羅蜜菩薩當了知如是舍利弗謂須菩提菩薩何因曉般若波羅蜜色離本色痛痒思想生死識離本識般若波羅蜜離本般若波羅蜜須菩提言如是舍利弗言善哉須菩提菩薩設使出是中便自致薩芸若須菩提言如是菩薩出是中便自致薩芸若何以故薩芸若無所從生無所從生如是菩薩疾近作佛菩薩行般若波羅蜜於薩芸若中無所罣礙舍利弗言善哉菩薩精進作是語設使行色為行想設生色行為行想設觀色行為行想設滅色行為行想設空色行為行想設識行立欲得為行想痛痒思想生死識行為行想生識行為行想觀識行為行想滅識行為行想空識行為行想如是菩薩為反行想作是守行者為不守般若波羅蜜為不行般若波羅蜜若想行者菩薩護行當莫隨其中舍利弗謂須菩提菩薩當云何行般若波羅蜜須菩提言不行色不生色行不觀色行不滅色行不空色行不痛痒思想生死識行不生識行不觀識行不滅識行不空識行不行色不色想行不色生行不色觀行不識滅行不識空行亦無見亦無行亦無見行無行無見亦復無行亦無止行如是為無見何以故一切法無所從來亦無所持菩薩摩訶薩一切字法不受字是故三昧無有邊無有正諸阿羅漢辟支佛所不能及知菩薩摩訶薩隨三昧者疾得作佛持佛威神須菩提說是語菩薩皆得阿惟越致字前過去佛時得作佛隨三昧亦不見三昧亦無有三昧想亦不作三昧亦不念識三昧亦不想識坐三昧亦不言我三昧已隨是法者無有疑舍利弗謂須菩提何所三昧隨行菩薩已得阿惟越致字前過去佛時得作佛可得見三昧處不須菩提言不可得見也舍利弗善男子亦不知亦不了舍利弗謂須菩提何以故不知不了須菩提言亦不得三昧亦無有三昧亦不得字佛言善哉須菩提如我所說空身慧作是為諸菩薩為隨般若波羅蜜教菩薩作是學為學般若波羅蜜也舍利弗白佛言天中天菩薩學如是為學般若波羅蜜舍利弗問佛言如是為學何法佛言如是菩薩為學無所學法何以故法無所逮得莫癡如小兒學舍利弗言誰能得是法佛言無所得是故得無所得法莫癡如小兒學者謂有字不能得欲學習入法中適為兩癡耳亦不知亦不曉亦不了法何以故學字是色欲得是致是故不了法所念亦不逮如是不曉不信故不於法中住反呼有身是故癡如小兒學舍利弗白佛言菩薩作是學為不學佛言作是學為不學佛不作是學為學佛得作佛須菩提言天中天若有問者是幻為學佛得作佛或作是問當何以教之佛言我故自問若隨所報之於須菩提意云何幻與色有異無幻與痛痒思想生死識有異無須菩提報佛言爾天中天幻與色無異也色是幻幻是色幻與痛痒思想生死識等無異佛言云何須菩提所想等不隨法從五陰字菩薩須菩提言如是天中天菩薩學欲作佛為學幻耳何以故幻者當持此所有當如持五陰幻如色色六衰五陰如幻痛痒思想生死識作是語字六衰五陰須菩提白佛言若有新學菩薩聞是語得無恐怖佛言設使新學菩薩與惡師相得相隨或恐或怖與善師相得相隨不恐不怖須菩提言何所菩薩惡師者當何以知之佛言其人不尊重摩訶般若波羅蜜者教人棄捨去遠離菩薩心反教學諸雜經隨雜經心喜樂復教學餘經若阿羅漢辟支佛道法教學是事勸乃令諷誦為說魔事魔因行壞敗菩薩為種種說生死勤苦言菩薩道不可得是故菩薩惡師須菩提白佛言何所菩薩善師何行從知之佛言其人尊重摩訶般若波羅蜜稍稍教人令學成教語魔事令覺知令護魔是故菩薩善師也須菩提白佛言天中天何因為菩薩何故正字呼菩薩佛言諸經法悉學悉曉了知諸經法爾故字為菩薩須菩提言悉曉了知諸經法爾故字菩薩何以故復呼摩訶薩佛言摩訶薩者天上天下最尊爾故字摩訶薩舍利弗白佛言我亦樂聞何以故為摩訶薩佛語舍利弗若樂聞者佛當為若說之摩訶薩者悉自了見悉了知十方天下人十方所有悉曉了知知人壽命知有惡無惡樂不樂有志無志悉曉了知見為說法如是無所著爾故字為摩訶薩須菩提白佛言請問摩訶薩者何所字摩訶薩設是菩薩心無有與等者無有能逮心者諸阿羅漢辟支佛所不能及心佛心如是心無所著心無所出無所入設佛心無所出無所入為無所著心爾故復為摩訶薩正上無有與等者舍利弗問須菩提何因菩薩心無所著須菩提言心無所生爾故無所著邠祁文陀弗白佛言何因呼菩薩為摩訶僧那僧涅摩訶衍三拔致佛說號如是爾故為摩訶僧那僧涅摩訶衍三拔致須菩提復白佛言何因菩薩摩訶薩為摩訶僧那僧涅何從知菩薩摩訶薩為摩訶僧那僧涅佛言菩薩摩訶薩心念如是我當度不可計阿僧祇人悉令般泥洹如是悉般泥洹是法無不般泥洹一人也何以故本無故譬如幻師於曠大處化作二大城作化人滿其中悉斷化人頭於須菩提意云何寧有所中傷死者無須菩提言無菩薩摩訶薩度不可計阿僧祇人悉令般泥洹無不般泥洹一人也菩薩聞是不恐不畏不悉不捨去就餘道知是則為摩訶僧那僧涅須菩提白佛言如我從佛聞念其中事如是不為摩訶僧那僧涅何以故作是為者無有作薩芸若無所供養人無作者為何等所人作摩訶僧那僧涅色無著無縛無脫痛痒思想生死識無著無縛無脫邠祁文陀弗謂須菩提色無著無縛無脫痛痒思想生死識無著無縛無脫何謂須菩提言色無著無縛無脫痛痒思想生死識無著無縛無脫邠祁文陀弗言何謂色無著無縛無脫何謂痛痒思想生死識無著無縛無脫須菩提語邠祁文陀弗色如幻無著無縛無脫痛痒思想生死識如幻無著無縛無脫無有邊無著無縛無脫譬如空無著無縛無脫無所生無著無縛無脫是故菩薩摩訶薩摩訶僧那僧涅須菩提白佛言何因為摩訶衍三拔致何所是摩訶衍從何所當住衍中何從出衍中誰為成衍者佛語須菩提摩訶衍摩訶衍者無有正也不可得邊幅須菩提問佛言我欲知衍從何所出生從三處出自致薩芸若中住亦無有從中出生者亦無有甫當來出者何以故天中天佛言正使生已甫當來出者假令有兩法者不可得法設不從得者復從何法出須菩提白佛言摩訶衍於天上天下人中正過上無有與等者衍與空等如空覆不可復計阿僧祇人摩訶衍覆不可復計阿僧祇人爾故呼摩訶衍摩訶衍者亦不見來時亦不見去時亦不見住處亦不中邊見亦不於是聞見亦無所見亦不於三處見字如是天中天爾故為摩訶衍佛言善哉須菩提爾故為摩訶衍邠祁文陀弗白佛言尊者須菩提佛使說般若波羅蜜乃至說摩訶衍事為須菩提白佛言須菩提說般若波羅蜜得無過天中天佛言若說般若波羅蜜不過也適得其中須菩提言菩薩亦不念彼間亦不於是間念亦不無中央念色亦無有邊菩薩亦無有邊色與菩薩不可逮不可得一切菩薩不可得不可逮何所是菩薩般若波羅蜜當何從說菩薩都不可得見亦不可知處當從何所說般若波羅蜜菩薩轉復相呼菩薩云何天中天想如字耳何如為意意無處處意無形形意本是形法何等為色色不可得見亦無有身是中何所有色者痛痒思想生死識識不可得見菩薩亦不可得見菩薩識了不知處處亦不可見一切菩薩了無有處了不可見何所為菩薩般若波羅蜜如是說菩薩都不可得見亦不可知處處了無所有當從何所法中說般若波羅蜜爾故字為菩薩如是如是字想亦無字亦無想何所為意意誰字意至本本意生意是無形何因是識不可得持至本亦無所持何因有識如是法形形亦無有本設無有本法亦無誰作亦無有本本無有本當何從說般若波羅蜜亦無有異處亦無有本菩薩法亦無所得有行菩薩聞是不恐不畏不難則為行般若波羅蜜行般若波羅蜜法當熟思惟如是是時為不入色何以故色無所生為非色設爾非色為無色亦無有生從其中無所得字為色法中本無無是菩薩行般若波羅蜜視法思惟深入法是時亦不入痛痒思想生死識何以故識無所生為非識故亦不出識中亦不入識中法中計了無所有舍利弗謂須菩提我聽須菩提所說法中事如是菩薩無所出生設菩薩無所出生者菩薩如用何等故謙苦行菩薩道設用十方天下人故何能忍是謙苦須菩提語舍利弗我亦不使菩薩忍是謙苦也行菩薩之道者菩薩自念我不錄是謙苦行何以故菩薩心不當作是念言我忍謙苦心未曾有念是不當作是念為用不可計阿僧祇人故欲令安隱念之如父念之如母念之如子念之如身無異常當慈念之菩薩當作是持心一切菩薩不見亦不知處如是內法外法當作是念當作是行菩薩作是行不為忍謙苦舍利弗設使如是所語菩薩不見出生菩薩為無所出生舍利弗謂須菩提設使菩薩無所出生薩芸若亦無所出生須菩提言如是薩芸若無所出生舍利弗謂須菩提設使菩薩如是所語菩薩不見出生菩薩為無所出生舍利弗謂須菩提設使菩薩無所出生薩芸若亦無所出生須菩提言如是薩芸若無所出生舍利弗謂須菩提設使薩芸若無所出生悉逮得禪亦無所生須菩提言如是悉逮得禪亦無所生舍利弗謂須菩提是中菩薩無所生菩薩為無所生薩芸若亦無所生薩芸若法為無所生悉逮得禪具足亦無所生悉逮得禪法亦無所生是為無所逮得菩薩為無所逮得薩芸若須菩提言無所生法逮得無所生亦無所生法逮得亦無無無所生逮得舍利弗謂須菩提設使無無無所生逮得無所生法是故無所生逮法須菩提言設使無所生法生復無無所生是故無所生逮得舍利弗謂須菩提設使須菩提無所生無無所生是故無所生須菩提無所生須菩提語舍利弗無所生無所生樂聞舍利弗無所生樂是故為樂須菩提語舍利弗無所生聞是為聞舍利弗謂須菩提聞是語須菩提語舍利弗無無所語是為語無所語是為樂無所樂是故語是故樂舍利弗言善哉須菩提於法中第一尊何以故如尊者須菩提隨所問則報須菩提謂舍利弗佛弟子所說法十方亦不知所化來時隨所問則解何以故十方法亦不知所生舍利弗言善哉須菩提從何所法中度菩薩須菩提言從般若波羅蜜中生說是法時若讀時菩薩信不疑菩薩當知之有隨是法不增不隨是法不減舍利弗謂須菩提隨是法亦不增不隨是法亦不減隨法教一切人隨法者不失一切人皆使得菩薩摩訶薩何以故一切人悉學法其法俗如故須菩提言善哉舍利弗所解法如舍利弗言無異何以故人身當諦念當作是了知人身若干種空其念亦若干種空當了知是人身難了知所念難了知舍利弗菩薩當作是學當作是行爾時釋提桓因與四萬天子相隨俱來共會坐四天王與天上二萬天子相隨來共會坐梵迦夷天與萬天子相隨來共會坐梵多會天與五千天子相隨來共會坐諸天子宿命有德光明巍巍持佛威神持佛力諸天子光明徹照釋提桓因白須菩提言賢者須菩提是若干千萬天子大會欲聽須菩提說般若波羅蜜云何菩薩於般若波羅蜜中住須菩提語釋提桓因言拘翼是若干千萬天子樂者聽我當說須菩提持佛威神持佛力廣為諸天子說般若波羅蜜何所天子未行菩薩道其未行者今皆當行以得須陀洹道不可復得菩薩道何以故閉塞生死道故正使是輩行菩薩道者我代其喜我終不斷功德法我使欲取中正尊法正欲使上佛佛言善哉須菩提勸樂諸菩薩學乃爾須菩提白佛言須菩提當報恩不得不報恩何以故過去時怛薩阿竭阿羅呵三耶三佛皆使諸弟子為諸菩薩說般若波羅蜜怛薩阿竭時亦在其中學如是中法令自致作佛用是故當報佛恩我亦復作是說般若波羅蜜菩薩亦當復受菩薩法我復勸樂我皆受已皆勸樂已菩薩疾逮作佛須菩提言拘翼當所問者聽所問菩薩云何住般若波羅蜜中持空法菩薩於般若波羅蜜中住拘翼菩薩摩訶薩摩訶僧那僧涅摩訶衍三拔致色不當於中住痛痒思想生死識不當於中住須陀洹不當於中住斯陀含不當於中住阿那含不當於中住阿羅漢不當於中住辟支佛不當於中住佛不當於中住有色無色不當於中住有痛痒思想生死識無痛痒思想生死識不當於中住有須陀洹無須陀洹不當於中住有斯陀含無斯陀含不當於中住有阿那含無阿那含不當於中住有阿羅漢無阿羅漢不當於中住有辟支佛無辟支佛不當於中住有佛無佛不當於中住色無無常不當於中住痛痒思想生死識無無常不當於中住色若苦若樂不當於中住色若好若醜不當於中住痛痒思想生死識若苦若樂不當於中住痛痒思想生死識若好若醜不當於中住色我所非我所不當於中住痛痒思想生死識我所非我所不當於中住須陀洹道不動成就不當於中住須陀洹道成已不當於中住何以故須陀洹道七死七生便度去是故須陀洹道不當於中住斯陀含道不動成就不當於中住斯陀含道成已不當於中住何以故斯陀含道一死一生便度去是故斯陀含道不當於中住阿那含道不動成就不當於中住阿那含道成已不當於中住何以故阿那含道成已便於天上般泥洹是故阿那含道不當於中住阿羅漢道不動成就不當於中住阿羅漢道成已不當於中住何以故阿羅漢道成已便盡是間無處所於泥洹中般泥洹是故阿羅漢道不當於中住辟支佛道不動成就不當於中住何以故辟支佛道成已過阿羅漢道不能及佛道便中道般泥洹是故辟支佛道不當於中住佛道不當於中住何以故用不可計阿僧祇人故作功德以不可計阿僧祇人我皆當令般泥洹正於佛中住是故佛道不當於中住舍利弗心念言佛當云何住須菩提知舍利弗心所念便問舍利弗言云何佛在何所住舍利弗謂須菩提佛無所住怛薩阿竭阿羅呵三耶三佛心無所住止不在動處止亦無動處止須菩提言如是如是菩薩當作是學如怛薩阿竭阿羅呵三耶三佛住亦不可住當作是住學無所住是時諸天子心中作是念諸閱叉輩尚可知所念閱叉若大若小所語悉可了知尊者須菩提所語了不可知須菩提知諸天子心中所念謂諸天子言是語難了亦不可聞亦不可知諸天子心中復作是念是語當解今尊者須菩提深入深知須菩提復知諸天子心中所念語諸天子言已得須陀洹道證若於中住不樂因出去已得斯陀含道證若於中住不樂因去以得阿那含道證若於中住不樂因去已得阿羅漢道證若於中住不樂因去已得辟支佛道證若於中住不樂因去以得佛道證若於中住不樂因去諸天子心中復作是念尊者須菩提所說乃爾當復於何所更索法師如須菩提言者須菩提知諸天子心中所念語諸天子言法師如幻欲從我聞法亦無所聞亦不作證諸天子心中復作是念云何法作是聞人如是須菩提知諸天子心中復作是念語諸天子言幻如人人如幻乎我呼須陀洹斯陀含阿那含阿羅漢辟支佛道悉如幻正使佛道我呼亦如幻諸天子語須菩提乃至佛道亦復呼如幻須菩提言乃至泥洹亦復如幻諸天子問須菩提乃至泥洹泥洹及泥洹亦復如幻須菩提語諸天子設復有法出於泥洹亦復如幻何以故幻人泥洹賜如空無所有舍利弗邠祁文陀羅弗摩呵拘私摩呵迦旃延問須菩提何等為般若波羅蜜相從何等法中出須菩提報言從是法中出阿惟越致菩薩是為般若波羅蜜相如是諸弟子聞法悉具足疾成阿羅漢須菩提言般若波羅蜜中說相如是從法中無所出何以故法中無所有無所聞無所得如法比丘無所聞法無所得法從是法中無所受釋提桓因心念言尊者須菩提所說為雨法寶我寧可作華持散尊者須菩提上釋提桓因則化作華散須菩提上須菩提心則了知言是華不出忉利天上我曾見是華是華所出生散我上者化作耳化成耳此華化華亦不從樹出釋提桓因所作華用散我上者從心樹出不從樹生也釋提桓因謂須菩提言此華無所從出生尊者須菩提不從心樹出須菩提言拘翼說言是華無所從出生亦不從心樹出為非華釋提桓因言尊者須菩提深知說不增不減作是說法如尊者須菩提教也菩薩當作是學須菩提語釋提桓因拘翼是語無有異菩薩當作是學入法中菩薩作是學者為不學須陀洹斯陀含阿那含阿羅漢辟支佛道為學佛道為學薩芸若道作是學者為學不可計阿僧祇經卷不生色學不生痛痒思想生死識學不學受餘法亦不學受亦不學失不學失為學薩芸若為出薩芸若舍利弗謂須菩提學是學亦不受亦不失為學薩芸若為出薩芸若須菩提言如是舍利弗作是學亦不受亦不失學是為學薩芸若為出薩芸若釋提桓因問舍利弗般若波羅蜜菩薩當云何行舍利弗言當問尊者須菩提釋提桓因問尊者須菩提持何威神恩當學知須菩提言持佛威神恩當學知拘翼所問般若波羅蜜菩薩云何行亦不可從色中行亦不可離色行亦不可從痛痒思想生死識中行亦不可離痛痒思想生死識行何以故般若波羅蜜亦非痛痒思想生死識般若波羅蜜亦不離痛痒思想生死識釋提桓因言摩訶波羅蜜無有邊無有底波羅蜜云何須菩提言拘翼摩訶波羅蜜無有邊波羅蜜無有底波羅蜜摩訶波羅蜜了不可得無有邊波羅蜜了不可見無有底波羅蜜了不可得底人無底復無無底無底復無無底波羅蜜等無底復無無底波羅蜜無底復無無底亦無有中邊亦無有本端了不可量了不可逮知拘翼從法中底波羅蜜底無底復無無底復次拘翼法無底復無端底無有中邊無有盡時底索無底復無無底波羅蜜釋提桓因言云何尊者須菩提何以故人無底波羅蜜無底須菩提謂釋提桓因是事都盧不可計正使計倍復倍人無底波羅蜜無底釋提桓因言何緣爾人無底波羅蜜無底須菩提言於拘翼意云何何所法中作是教人本所生釋提桓因言無有法作是教者亦無法作是教住置設使有出者但字耳設有住止者但字耳但以字字著言耳有所住止處但字耳了無所有但以字字著言耳人復人所本末空無所有須菩提言於拘翼意云何人可得見不釋提桓因言人不可得見須菩提言拘翼何所有作意者何所人底正使怛薩阿竭阿羅呵三耶三佛壽如恒邊沙劫盡度人人展轉自相度其所生者寧有斷絕時不釋提桓因言無有斷絕時何以故人無有盡時須菩提言人無有底般若波羅蜜無底菩薩學當作是了當作是知行般若波羅蜜法如是爾時諸因坻天諸梵天諸波那和提天諸伊沙天諸那提乾天同時三反作是稱譽法賢者須菩提所說法甚深怛薩阿竭皆從是生其有聞者若諷誦讀有行者我輩恭敬視如怛薩阿竭我輩恭敬視菩薩摩訶薩持般若波羅蜜者佛語諸天人如是如是昔我於提和竭羅佛前逮得般若波羅蜜我便為提和竭羅佛所受決言却後若當為人中之導悉當逮佛智慧却後無數阿僧祇劫汝當作佛號字釋迦文天上天下於中最尊安定世間法極明號字為佛諸天人同時白佛言甚善菩薩摩訶薩天中天行般若波羅蜜自致到薩芸若爾時佛在眾會中央諸天中坐佛告比丘比丘尼優婆塞優婆夷今四部為證欲天梵天阿會亘修天皆證知佛語釋提桓因若有善男子善女人其有學般若波羅蜜者其有持者其有誦者是善男子善女人魔若魔天終不能得其便拘翼善男子善女人若人若非人終不能得其便拘翼善男子善女人不得橫死拘翼忉利天上諸天人其有行佛道者未得般若波羅蜜未學者未誦者是輩天人皆往到善男子善女人所拘翼善男子善女人學般若波羅蜜者持者誦者若於空閑處若於僻隈處亦不恐亦不怖亦不畏四天王白佛言我輩自共護是善男子善女人學般若波羅蜜者持者誦者梵摩三鉢天及梵天諸天人俱白佛言我輩自共護是善男子善女人學般若波羅蜜者持者誦者釋提桓因白佛言我自護是善男子善女人學般若波羅蜜者持者誦者釋提桓因復白佛言難及也有學般若波羅蜜者善男子善女人心無所動搖般若波羅蜜其受者為悉受六波羅蜜佛言如是拘翼其受般若波羅蜜者為悉受六波羅蜜復次拘翼般若波羅蜜學者持者誦者善男子善女人且聽拘翼我說上語亦善中語亦善下語亦善當念聽我所說釋提桓因從佛聽言受教佛語釋提桓因我法中有嬈者有害者有亂者欲嬈者欲害者欲亂者其人稍稍起惡意欲往未至中道亡欲嬈者欲害者欲亂者其後所作終不諧何以故用是善男子善女人學般若波羅蜜故持故誦故其人稍稍齎惡來未至便屈還其後所願終不得拘翼善男子善女人所作為悉自見得學般若波羅蜜者持者誦者譬若拘翼有藥名摩舐有蛇飢行索食道逢虫蛇欲噉虫摩舐藥香即到虫所蛇聞藥香即還去何以故藥力所却蛇毒即歇藥力所厭如是拘翼善男子善女人學般若波羅蜜者持者誦者其有欲害者便自亡般若波羅蜜威神所却般若波羅蜜力所厭也佛言設有謀作者從所來處便於彼間自斷壞不復成四天王皆擁護是善男子善女人入般若波羅蜜者思惟者自在所為所語如甘露所語不輕瞋恚不生自貢高不生四天王皆護是善男子善女人學般若波羅蜜者持者誦者所語無有異所語如甘露所語不輕瞋恚不起自貢高不生何以故用學般若波羅蜜故不受自瞋恚不受自貢高不受自可是善男子善女人心自生念若有鬪諍起常當身遠離不喜是事面自慚自念是曹惡者不可近自念我索佛道不可隨瞋恚語疾使我逮得好心善男子善女人所作為悉自見善般若波羅蜜學者持者誦者釋提桓因白佛言般若波羅蜜能過諸惡上去自在所作無有與等者佛語釋提桓因復次拘翼善男子善女人般若波羅蜜學者持者誦者或當過劇難之中終不恐不怖正使入軍不被兵佛言我所語無有異拘翼如佛言無有能害者善男子善女人當是時若誦若持般若波羅蜜若念正使死來至若當於中死若怨家在其中欲共害者如佛所語無有異是善男子善女人終不於中橫死正使在其中若有射者若兵向者終不中其身何以故是般若波羅蜜者極大祝人中之猛祝學是祝者是善男子善女人不自念惡亦不念他人惡都無所念善為人中之雄自致作佛為護人民蜎飛蠕動學是祝者疾成佛道也復次拘翼般若波羅蜜書已雖不能學不能誦者當持其經卷若人若鬼神不能中害其有宿命之罪不可請譬若拘翼初得佛之處四面若有人直從一面來入若鬼神若禽獸無有能害者若鬼神若禽獸欲來嬈人欲來害人終不能中何以故用佛得道處故佛威神所護過去當來今現在佛天中天皆為人中尊悉於其中作佛甫當復出索佛道者皆當於其中得佛道若有人入是處者不恐不怖無所畏懼般若波羅蜜者如是般若波羅蜜所止處一切諸天人民阿須倫鬼神龍皆為作禮恭敬護視用是故般若波羅蜜威神所護釋提桓因白佛言若有天中天般若波羅蜜書者持經卷者自歸作禮承事供養名華搗香澤香雜香繒綵華蓋旗幡若般泥洹後持佛舍利起塔自歸作禮承事供養名華搗香澤香雜香繒綵華蓋旗幡如是其福何所為多者佛言我故問汝拘翼隨所樂報我云何拘翼怛薩阿竭阿羅呵三耶三佛薩芸若成是身出見怛薩阿竭從何法中學得阿耨多羅三耶三佛釋提桓因報佛言怛薩阿竭從般若波羅蜜中學得阿耨多羅三耶三佛佛語釋提桓因不用身舍利從薩芸若中得佛怛薩阿竭為出般若波羅蜜中如是拘翼薩芸若身從般若波羅蜜中出怛薩阿竭阿羅呵三耶三佛薩芸若身薩芸若身生我作佛身從薩芸若得作佛身從薩芸若生我般泥洹後舍利供養如故若有拘翼善男子善女人書般若波羅蜜學持誦行自歸作禮承事供養好華搗香澤香雜香繒綵華蓋旗幡薩芸若則為供養以如是拘翼般若波羅蜜寫已作是供養經卷善男子善女人從其法中得功德無比何以故薩芸若者則為供養已釋提桓因白佛言如是閻浮利人不供養承事般若波羅蜜者是曹之人為不知其尊耶供養般若波羅蜜者其福尊無比般若波羅蜜者當取供養之佛語釋提桓因云何拘翼閻浮利人中有幾所人信佛信法信比丘僧釋提桓因白佛言閻浮利人少所信佛信法信比丘僧者少少耳及行須陀洹斯陀含阿那含阿羅漢辟支佛至行佛道者復少少耳佛言如是拘翼少少耳人至有索佛道行求佛道者甚多至其然後作佛少少耳如是不可計阿僧祇人初行求佛道至其然後從其中出若一若兩在阿惟越致地住耳如是拘翼是善男子善女人行求佛道會後成佛如是佛言善男子善女人學般若波羅蜜者持經者誦經者當為作禮承事恭敬何以故用曉般若波羅蜜中事故少有過去時怛薩阿竭阿羅呵三耶三佛過去時菩薩行佛道者皆於般若波羅蜜中學成我時亦共在其中學怛薩阿竭般泥洹後諸菩薩摩訶薩悉當受是般若波羅蜜拘翼善男子善女人怛薩阿竭般泥洹後取舍利起七寶塔供養盡形壽自歸作禮承事持天華天搗香天澤香天雜香天繒天蓋天幡如是於拘翼意云何善男子善女人作是供養其福寧多不釋提桓因言甚多甚多天中天佛言不如是善男子善女人書般若波羅蜜持經卷自歸作禮承事供養名華搗香澤香雜香繒綵華蓋旗幡得福多也佛言置是塔拘翼若復有閻浮利滿中七寶塔若有善男子善女人盡形壽自歸作禮承事供養天華天搗香天澤香天雜香天繒天蓋天幡云何拘翼是善男子善女人其福寧多不釋提桓因言甚多甚多天中天佛言不如是善男子善女人書般若波羅蜜持經卷自歸作禮承事供養名華搗香澤香雜香繒綵華蓋旗幡得福多佛言置閻浮利所作事拘翼滿四天下七寶塔若有善男子善女人盡形壽自歸作禮承事供養天華天搗香天澤香天雜香天繒天蓋天幡其福寧多不釋提桓因言甚多甚多天中天佛言不如是善男子善女人書般若波羅蜜持經卷自歸作禮承事供養名華搗香澤香雜香繒綵華蓋旗幡得福多佛言置四天下塔拘翼譬如一天下復次一天下如是千天下四面皆滿其中七寶塔若有善男子善女人盡形壽自歸作禮承事供養天華天搗香天澤香天雜香天繒天蓋天幡云何拘翼其福寧多不釋提桓因言甚多甚多天中天佛言不如是善男子善女人書般若波羅蜜持經卷自歸作禮承事供養名華搗香澤香雜香繒綵華蓋旗幡得福多佛言復置千天下拘翼如是中二千天下四面皆滿其中七寶塔若有善男子善女人盡形壽自歸作禮承事供養天華天搗香天澤香天雜香天繒天蓋天幡云何拘翼其福寧多不釋提桓因言甚多甚多天中天佛言不如是善男子善女人書般若波羅蜜持經卷自歸作禮承事供養名華搗香澤香雜香繒綵華蓋旗幡得福多佛言復置是中二千天下拘翼若三千天下四面皆滿其中七寶塔若有善男子善女人盡形壽自歸作禮承事供養天華天搗香天澤香天雜香天繒天蓋天幡云何拘翼是善男子善女人其福寧多不釋提桓因言甚多甚多天中天佛言不如是善男子善女人書般若波羅蜜持經卷自歸作禮承事供養名華搗香澤香雜香繒綵華蓋旗幡得福多佛言復置是三千天下七寶塔拘翼若三千大國土中薩和薩皆使得人道了了皆作人已令人人作七寶塔是輩人盡形壽供養持諸伎樂諸華諸搗香諸澤香諸雜香若干百種香諸繒諸蓋諸幡復持天華天搗香天澤香天雜香天繒天蓋天幡如是等薩和薩及三千大國土中薩和薩悉起是七寶塔皆是伎樂供養云何拘翼其功德福祐寧多不釋提桓因言作是供養者其福祐功德甚多甚多天中天佛言不如是善男子善女人書般若波羅蜜持經卷自歸作禮承事供養名華搗香澤香雜香繒綵華蓋旗幡得福多釋提桓因白佛言如是天中天極安隱般若波羅蜜天中天自歸作禮承事供養過去當來今現在佛天中天薩芸若則為供養作禮承事自歸為悉供養至佛言置是三千大國土中七寶塔復如一恒邊沙佛國土一一薩和薩悉起作七寶塔皆供養一劫復過一劫皆持天華天搗香天澤香天雜香天繒天蓋天幡都盧天上天下諸伎樂持供養如是拘翼其福祐功德寧多不釋提桓因言甚多甚多天中天佛言不如是善男子善女人書般若波羅蜜持經卷自歸作禮承事供養名華搗香澤香雜香繒綵華蓋旗幡得福多佛語釋提桓因如是拘翼不如是善男子善女人從法中得福極多不可復計不可復議不可復稱不可復量不可復極何以故從般若波羅蜜中出怛薩阿竭阿羅呵三耶三佛薩芸若如是拘翼善男子善女人書般若波羅蜜持經卷自歸作禮承事供養名華搗香澤香雜香繒綵華蓋旗幡如是拘翼功德所致福祐所致及前世功德所致佛福祐所致佛言百倍恒邊沙佛國中薩和薩皆起七寶塔不在計中千倍不在計中百千倍不在計中萬億倍不在計中無數倍不在般若波羅蜜供養計中爾時四萬天人與釋提桓因共來大會諸天人謂釋提桓因言尊者當取般若波羅蜜當諷誦般若波羅蜜佛語釋提桓因當學拘翼般若波羅蜜當持經卷當諷誦何以故阿須倫心中作是生念欲與忉利天共鬪阿須倫即起兵上天是時拘翼當誦念般若波羅蜜阿須倫兵眾即還去釋提桓因因白佛言極大祝天中天般若波羅蜜極尊祝般若波羅蜜無有輩祝般若波羅蜜佛言如是拘翼極大祝般若波羅蜜極尊祝般若波羅蜜無有輩祝般若波羅蜜拘翼持是祝者過去諸怛薩阿竭阿羅呵三耶三佛皆從是祝自致作佛甫當來諸怛薩阿竭阿羅呵三耶三佛皆學是祝自致作佛今現在十方諸佛皆起是祝自致作佛拘翼是祝故出十誡功德照明於天下四禪四諦四神足般遮旬照明於世間菩薩摩訶薩從般若波羅蜜中生十誡功德世間悉遍至四禪四諦四神足般遮旬悉照明於世間今怛薩阿竭阿羅呵三耶三佛未出世間時菩薩悉照明四禪四諦四神足般遮旬譬如月盛滿時拘翼從空中出照明於星宿如是拘翼菩薩行功德盛滿亦如是怛薩阿竭未出世間時菩薩為出照明菩薩摩訶薩皆從漚惒拘舍羅般若波羅蜜中出當作是知復次拘翼若有善男子善女人持般若波羅蜜學誦者為至德悉具足釋提桓因問佛言天中天何謂至德悉具足佛言其人終不中毒死不於水中溺死不為兵刃所中死若時有縣官起若橫為縣官所侵當誦念般若波羅蜜若坐若經行時縣官終不能危害何以故般若波羅蜜所擁護故若復有餘事悉當誦念般若波羅蜜往至彼間若王所若太子傍臣所便與共好語與共談言與共笑歡喜何以故用學般若波羅蜜故念善思善一切人民蜎飛蠕動悉令其善持等心閔傷慈哀用是故人見之悉起立如是拘翼若有索方便者不能危害爾時有異道人遙見佛大會稍稍前行欲壞亂坐稍來至佛所釋提桓因作是念當云何盡我壽常在佛邊受誦般若波羅蜜異道人欲亂我斷是法釋提桓因從佛所聞般若波羅蜜即受誦彼異道人即遙遠遠繞佛一匝便從彼間道徑去舍利弗作是念是中云何令異道人從彼間道徑便去舍利弗心所念佛即知佛語舍利弗釋提桓因念般若波羅蜜如是異道人便還去異道人無有善意來都盧持惡意來故是弊魔便作是念怛薩阿竭阿羅呵三耶三佛與四部弟子共坐欲天梵天及諸天人悉復在其中會無有異人悉菩薩摩訶薩受決者會當為人中之將自致成作佛我當行欲壞亂之弊魔乘一轅之車駕四馬稍稍前行至佛所釋提桓因作是念弊魔乘四馬之車來欲到佛所是弊魔車馬無異非國王洴沙四馬車不類亦非國王波斯匿四馬車不類亦非釋種四馬車不類亦非墮舍利四馬車不類是弊魔所作晝夜弊魔常索佛便常亂世間人釋提桓因常作是願我會當念般若波羅蜜常念常持心諷誦究竟釋提桓因心中誦念般若波羅蜜且欲究竟弊魔便復道還去忉利迦翼天人持天華飛在空中立便散佛上及散四面言般若波羅蜜斷絕甚久閻浮利人乃得聞乃得見便復持天華若干種四面散佛上佛言其有行般若波羅蜜者守般若波羅蜜者亦不為魔及魔官屬所得便釋提桓因白佛言是輩人其福祐功德不小聞般若波羅蜜者何況乃學持誦念學已持已誦已取學如是用是法住其人前世時見佛般若波羅蜜耳聞者何況乃學持誦學已持已誦已行如中事如是法住具足則為供養怛薩阿竭已是人如是何以故薩芸若從是行般若波羅蜜譬如天中天欲得極大寶者當從大海索之欲得薩芸若珍寶成怛薩阿竭阿羅呵三耶三佛者當從般若波羅蜜中索之佛言如是從其中出怛薩阿竭阿羅呵三耶三佛薩芸若阿難白佛言無有說檀波羅蜜者亦不說尸波羅蜜亦不說羼提波羅蜜亦不說惟逮波羅蜜亦不說禪波羅蜜亦無有說是名者但共說般若波羅蜜者何以故天中天佛語阿難般若波羅蜜於五波羅蜜中最尊云何阿難不作布施當何緣為檀波羅蜜薩芸若不作戒當何緣為尸波羅蜜不作忍辱當何緣為羼提波羅蜜不作精進當何緣為惟逮波羅蜜不作一心當何緣為禪波羅蜜不作智慧當何緣為般若波羅蜜薩芸若阿難言如是天中天不行布施不為檀波羅蜜薩芸若不行戒不為尸波羅蜜不行忍辱不為羼提波羅蜜不行精進不為惟逮波羅蜜不行一心不為禪波羅蜜不行智慧不為般若波羅蜜薩芸若為非般若波羅蜜佛言如是阿難般若波羅蜜於五波羅蜜中最尊譬如極大地種散其中同時俱出其生大株如是阿難般若波羅蜜者是地五波羅蜜者是種從其中生薩芸若者從般若波羅蜜成如是阿難般若波羅蜜於五波羅蜜中極大尊自在所教釋提桓因白佛言怛薩阿竭阿羅呵三耶三佛所說善男子善女人功德未竟學般若波羅蜜者持者誦者云何佛語釋提桓因我不說行者功德未竟我自說善男子善女人書般若波羅蜜者持經卷自歸作禮承事供養名華搗香澤香雜香繒綵華蓋旗幡我說是供養功德耳釋提桓因白佛言我身自護視善男子善女人書般若波羅蜜者持經卷自歸作禮承事供養名華搗香澤香雜香繒綵華蓋旗幡我護是供養功德耳佛語釋提桓因善男子善女人誦般若波羅蜜者若干千天人到經師所聽法不解於法中諸天人適欲問法師天神語之用慈於法中故其人即自了知諸天所不解者便自解善男子善女人所作功德悉自見知復次拘翼善男子善女人書般若波羅蜜於四部弟子中說時其心都盧無所難若有形者若欲試者終不畏何以故般若波羅蜜所擁護故其所欲形試者便自去佛云我了不見人當般若波羅蜜者人亦不見般若波羅蜜般若波羅蜜所厭伏善男子善女人無有敢輕者心亦不恐不怖懼亦無所畏善男子善女人所作功德悉自了見復次拘翼是善男子善女人父母皆重若沙門道人皆哀若知識兄弟外家宗親皆尊貴敬愛之或時說惡事者持中正法為解之是善男子善女人所作功德悉自見之復次拘翼善男子善女人書般若波羅蜜持經卷者天上四天王天上諸天人索佛道者往到彼所問訊聽受般若波羅蜜作禮遶竟以去忉利天上諸天人索佛道者往到彼所問訊聽受般若波羅蜜作禮遶竟已去鹽天上諸天人索佛道者往到彼所問訊聽受般若波羅蜜作禮遶竟已去善男子善女人心當作是知十方無央數佛國諸天人諸龍阿須倫諸閱叉鬼神諸迦樓羅鬼神諸甄陀羅鬼神諸乾陀羅鬼神諸摩睺勒鬼神諸人諸非人都盧賜來到是間問訊法師聽受般若波羅蜜作禮繞竟各自去皆賜功德無異兜術陀天上諸天人索佛道者往到彼所問訊聽受般若波羅蜜作禮繞竟以去尼摩羅提羅憐耨天上諸天人索佛道者往到彼所問訊聽受般若波羅蜜作禮繞竟已去波羅尼蜜和邪拔致天上諸天人索佛道者往到彼所問訊聽受般若波羅蜜作禮繞竟已去梵天上諸天人索佛道者梵迦夷天梵弗還天梵波𤸱天摩呵梵天盧天波利陀天𤸱波摩那天阿會亘修天首呵天波栗多修呵天阿波摩修天修乾天惟呵天波栗惟呵天阿波修天惟于潘天阿惟潘天阿陀波天須䠠天須䠠祇耨天阿迦貳吒天等天上諸天人皆往到彼所問訊聽受般若波羅蜜作禮遶竟已各自去及諸阿迦貳吒天尚悉來下在諸天輩中何況拘翼三千大國土諸欲天人諸色天人悉來問訊聽受般若波羅蜜作禮遶已畢竟各各自去是彼善男子善女人彼所止處當完堅無有嬈者除其宿罪不請餘不能動善男子善女人其功德悉受得是時諸天人來當知之釋提桓因言云何天中天善男子善女人當作是了知諸天人來到是間聽受般若波羅蜜作禮承事佛言善男子善女人當作是知諸天人來受般若波羅蜜作禮承事何用知諸天人來時或時善男子善女人歡喜踊躍意喜時知諸天人來以知當捨去若天若龍若閱叉鬼神若甄陀羅鬼神來到彼間復次拘翼善男子善女人聞鬼神香以為曾知善男子善女人小鬼神當避起去大鬼神來前復次拘翼善男子善女人常當淨潔身體用淨潔身體故鬼神皆大歡喜小天見大天來到避去大尊天威神巍巍其光重明稍稍安徐往是天人至師經所入至經所已善男子善女人則踊躍歡喜所止處悉當淨潔住善男子善女人病終不著身所止處常安隱未常有惡夢夢中不見餘但見佛但見塔但聞般若波羅蜜但見諸弟子但見極過度但見佛坐但見自然法輪但見且欲成佛時但見諸佛成得佛已但見新自然法輪但見若干菩薩但見六波羅蜜種種解說但見當作佛但見餘佛國但見了了佛尊法無有與等者但見某方某國土怛薩阿竭阿羅呵三耶三佛若干百弟子若干千弟子若干萬弟子怛薩阿竭阿羅呵三耶三佛在其中說法拘翼善男子善女人夢如是見已安隱覺身體淨潔且輕不欲復思食身自軟美飽拘翼譬如比丘得禪從禪覺軟心不大思食自軟美飽如是拘翼善男子善女人覺已不大思食自想身軟美飽何以故拘翼鬼神不敢近氣故欲取佛者其功德悉自見欲取佛者當學般若波羅蜜當持當誦正使不學不持不誦善男子善女人但書寫持經卷自歸作禮承事供養名華搗香澤香雜香繒綵華蓋旗幡復次拘翼或時閻浮利地上怛薩阿竭舍利滿其中施與般若波羅蜜書已舉施與欲取何所釋提桓因言寧取般若波羅蜜何以故我不敢不敬舍利天中天從中出舍利供養般若波羅蜜中出舍利從中得供養如我有時與諸天共於天上坐持異特座乃至自我座敢有天人來至我所承事我我未及至座所我不坐上時諸天人皆為我坐作禮繞竟已便去是坐尊釋提桓因於是間坐受法忉利天上諸天人為作禮如是天中天般若波羅蜜出怛薩阿竭阿羅呵三耶三佛舍利薩芸若之智慧從中出生身用是故天中天兩分之中取般若波羅蜜除是閻浮利地上滿其中怛薩阿竭舍利正使天中天三千大國土滿其中舍利為一分般若波羅蜜經為二分我從二分中取般若波羅蜜何以故從中出舍利供養所致譬如負債人天中天與王相隨出入王甚敬重之無有問者亦無所畏何以故在王邊有威力故天中天從般若波羅蜜中出舍利從中出供養是經天中天如王般若波羅蜜譬如是王雄猛得供養怛薩阿竭舍利從薩芸若中出生得供養如是天中天薩芸若怛薩阿竭阿羅呵三耶三佛從般若波羅蜜中出生當作是知兩分中我取般若波羅蜜般若波羅蜜受持者譬如無價摩尼珠天中天有是寶無有與等者若持有所著所著處者鬼神不得其便不為鬼神所中害若男子若女人持摩尼珠著其身上鬼神即走去若中熱持摩尼珠著身上其熱即除去若中風持摩尼珠著身上其風不增即除去若中寒持摩尼珠著身上其寒不復增即除去夜時持摩尼珠著冥中即時明熱時持摩尼珠所著處即為涼寒時持摩尼珠所著處即為熱所至處毒皆不行餘他輩亦爾中有為蛇所齧者若男子若女人持摩尼珠示之見摩尼珠毒即去如是天中天摩尼珠極尊若有人病若目痛若目冥持摩尼珠近眼眼病即除愈如是天中天摩尼珠德巍巍自在持著何所著水中水便隨作摩尼珠色持繒裹著水中水便如摩尼珠色正使持若干種繒裹著水中水便如摩尼珠色水濁即為清摩尼珠德無有比阿難問釋提桓因云何拘翼天上亦有摩尼珠閻浮利地上亦有摩尼珠釋提桓因語阿難言天上亦有摩尼珠閻浮利地上亦有摩尼珠不足言如我所說異閻浮利地上寶輕耳不如彼珠德尊十倍百倍千倍萬倍億億萬倍我所語摩尼珠者有所著處若篋中若函中其光明倍徹出正使舉珠出去餘處續明如故般若波羅蜜薩芸若之德至怛薩阿竭阿羅呵三耶三佛般泥洹去舍利供養如故薩芸若舍利遍分布天下供養如故復次阿難十方無央數佛國現在諸佛欲見者善男子善女人當行般若波羅蜜當守般若波羅蜜佛語釋提桓因如是拘翼過去時怛薩阿竭阿羅呵三耶三佛皆從般若波羅蜜中出為人中之將自致成作佛如是出生甫當來怛薩阿竭阿羅呵三耶三佛悉從般若波羅蜜中出為人中之將自致成作佛復如十方無央數佛國今現在諸佛亦從般若波羅蜜中出為人中之將自致成作佛釋提桓因白佛言摩訶波羅蜜天中天一切人民蜎飛蠕動之類心所念怛薩阿竭阿羅呵三耶三佛從般若波羅蜜悉了知佛言用是故菩薩摩訶薩晝夜行般若波羅蜜釋提桓因言但行般若波羅蜜不行餘波羅蜜耶佛言都盧六波羅蜜皆行菩薩摩訶薩般若波羅蜜於菩薩摩訶薩最尊菩薩與布施般若波羅蜜出上持戒忍辱精進一心分布諸經教人不及菩薩摩訶薩行般若波羅蜜也拘翼譬如閻浮利地上種種好樹若色種種各異葉葉各異華華各異實實各異種種枝棭其影無有異其影如一影相類如是拘翼五波羅蜜從般若波羅蜜出般若波羅蜜出薩芸若種種展轉相得無有異釋提桓因白佛言極大尊德般若波羅蜜天中天不可計德般若波羅蜜天中天無有極與等者般若波羅蜜天中天若有書般若波羅蜜者持經卷自歸作禮承事供養名華搗香澤香雜香繒綵華蓋旗幡若有書經與他人者其福何所為多者佛言我故問若拘翼自恣說云何若有怛薩阿竭舍利自供養復分布與他人令供養若復有舍利自供養亦不分與他人其福何所多者釋提桓因言天中天善男子善女人自供養舍利復分布與他人其福大多佛言如是拘翼善男子善女人書般若波羅蜜持經卷自歸作禮承事供養名華搗香澤香雜香繒綵華蓋旗幡復分布與他人其福大多復次拘翼法師所至到處輒說經法其德其福甚大多大多復次拘翼閻浮利人若善男子善女人皆令持十戒云何拘翼其福寧多不釋提桓因言甚多甚多天中天佛言不如是善男子善女人書般若波羅蜜者持經卷與他人使書若為讀之其福倍益多復次拘翼置四天下諸小國土中國土千國土二千國土三千大國土如恒邊沙佛國人善男子善女人皆令持十戒云何拘翼其福寧多不釋提桓因言甚多甚多天中天佛言不如是善男子善女人書般若波羅蜜者持經卷與他人使書若為讀其福倍益多復次拘翼閻浮利人善男子善女人皆令行四禪四諦四神足及行般遮旬云何拘翼其福寧多不釋提桓因言甚多甚多天中天佛言不如是善男子善女人書般若波羅蜜者持經卷與他人使書若為讀其福倍益多復次拘翼置閻浮利四天下小國土中國土千國土二千國土三千大國土如恒邊沙佛國人善男子善女人皆令行四禪四諦四神足及行般遮旬皆令成得云何拘翼其福寧轉倍多不釋提桓因言大甚多大甚多天中天佛言不如是善男子善女人書般若波羅蜜者持經卷與他人使書若為讀其福轉倍多復次拘翼持般若波羅蜜經卷授與他人使書若令學若自學其福甚倍多復次拘翼若有人自學般若波羅蜜解中慧其福甚倍多釋提桓因白佛言天中天云何學般若波羅蜜學解中慧其福甚倍多釋提桓因白佛言天中天云何學般若波羅蜜解中慧佛言善男子善女人不曉學何以故有當來善男子善女人欲得阿耨多羅三耶三菩阿惟三佛喜樂學般若波羅蜜反得惡知識教枝棭般若波羅蜜釋提桓因問佛言何等為枝棭般若波羅蜜佛言甫當來世比丘得般若波羅蜜欲學惡知識反教學色無常行色無常作是曹學行般若波羅蜜痛痒思想生死識學無常行識無常作是曹學行般若波羅蜜拘翼是為枝棭般若波羅蜜佛言行般若波羅蜜者不壞色無常視不壞痛痒思想生死識無常視何以故本無故拘翼般若波羅蜜當黠慧學其福倍益多復次拘翼置閻浮利地上三千大國土如恒邊沙佛國人若善男子善女人皆令得須陀洹道云何拘翼其福寧多不釋提桓因言甚多甚多天中天佛言不如是善男子善女人書般若波羅蜜者持經卷與他人使書若令學若為讀其福倍益多何以故須陀洹道皆從般若波羅蜜中出生故復次拘翼閻浮利人若善男子善女人皆教令得斯陀含阿那含阿羅漢皆令成就云何拘翼其福寧轉倍多不釋提桓因言甚多甚多天中天佛言不如是善男子善女人書般若波羅蜜者持經卷與他人使書若令學若為讀其福倍益多何以故薩芸若德成法德一切從般若波羅蜜中學成佛便出生須陀洹道斯陀含道阿那含道阿羅漢道辟支佛道置閻浮利拘翼置三千大國土如恒邊沙佛國中人若善男子善女人皆令得須陀洹道斯陀含道阿那含道阿羅漢道辟支佛道云何拘翼其福寧多不釋提桓因言甚多甚多天中天佛言不如是善男子善女人書般若波羅蜜者持經卷與他人使書若令學若為讀其福倍益多何以故皆從般若波羅蜜中學得成薩芸若成法德用是故得佛出生須陀洹道斯陀含道阿那含道阿羅漢道辟支佛道用是故其福轉倍多復次拘翼閻浮利人都盧皆使行佛道已信入佛道學佛道心已生若善男子善女人持般若波羅蜜經卷與他人使書若令學若為說及至阿惟越致菩薩書經卷授與之其人當從是學深入般若波羅蜜中學智惠般若波羅蜜轉增多守無有極智悉成就得其福轉倍多置閻浮利拘翼三千大國土及如恒邊沙佛國中人皆行阿耨多羅三耶三菩皆發意行佛道若善男子善女人持般若波羅蜜經卷與他人使書若令學若為說及至阿惟越致菩薩書經卷授與其人當從是學深入般若波羅蜜中學智慧般若波羅蜜轉增多守無有極智悉成就得其福轉倍多復次拘翼閻浮利人都盧皆行阿耨多羅三耶三菩阿耨多羅三耶三菩者皆發意求佛若善男子善女人持般若波羅蜜經卷與他人使書為解說其中慧教令學及至阿惟越致菩薩摩訶薩持般若波羅蜜經卷授與使入黠慧中其福轉倍多置閻浮利三千大國土及至恒邊沙佛國中人皆行阿耨多羅三耶三菩阿耨多羅三耶三菩者皆發意求佛若善男子善女人持般若波羅蜜經卷與他人使書令學入黠慧中者若有阿惟越致菩薩摩訶薩持般若波羅蜜經卷為書授與使學入黠慧中其福轉倍多復次拘翼閻浮利人都盧皆令行阿惟越致菩薩阿耨多羅三耶三菩若有善男子善女人教入般若波羅蜜中云何拘翼其福寧多不釋提桓因言甚多甚多天中天佛言從是輩中若有一菩薩出便作是言我欲疾作佛正使欲疾作佛若有人持般若波羅蜜經卷書授與者其福轉倍多置閻浮利三千大國土乃至恒邊沙佛國中人都盧皆令行阿惟越致菩薩阿耨多羅三耶三菩若有善男子善女人教入般若波羅蜜中云何拘翼其福寧多不釋提桓因言甚多甚多天中天佛言若有一菩薩從其中出便作是言我欲疾作佛正使欲疾作佛若有人持般若波羅蜜經卷書授與者其福轉倍多釋提桓因白佛言如是天中天極安隱菩薩摩訶薩疾近佛般若波羅蜜若教人若授與人其福轉倍多何以故天中天佛言其得般若波羅蜜疾近佛者近佛座須菩提語釋提桓因言善哉善哉拘翼當所為尊弟子菩薩摩訶薩作是受疾作佛所為作者當如佛弟子從中出是輩人不索佛道者菩薩摩訶薩不當於其中學六波羅蜜不學是法不得作佛隨法學疾作阿耨多羅三耶三佛在所問爾時彌勒菩薩謂須菩提若有菩薩摩訶薩勸助為福出人布施持戒自守者上其福轉尊極上無過菩薩摩訶薩勸助福德須菩提謂彌勒菩薩復有菩薩摩訶薩於阿僧祇剎土諸佛所而作功德一一剎土不可計佛其般泥洹者乃從本發意已來自致阿耨多羅三耶三菩成至阿惟三佛者乃至無餘泥洹界而般泥洹者然後至于法盡於是中所作功德其功德度無極及諸聲聞作布施持戒自守為福於有餘功德自致無餘諸有般泥洹佛於其中所作功德至有淨戒身三昧身智慧身已脫身脫慧所現身佛法極大哀不可計佛天中天所說法於其法中復學諸所有功德乃於諸般泥洹佛所作功德都計之合之勸助為尊種種德中為極是上其勸助者是為勸助勸助已持作阿耨多羅三耶三菩以是為阿耨多羅三耶三菩署是菩薩有德之人持心能作是求阿耨多羅三耶三菩乃至作是心欲有所得彌勒菩薩語須菩提其不作是求乃能有所得其作思想者以為無黠生是意用思想悔還用信悔還但用無黠故還墮四顛倒無常謂有常苦謂有樂空謂有實無身謂有身以故思想悔還心悔還信悔還菩薩不當作是念心有所求於所求無處所云何求阿耨多羅三耶三菩彌勒菩薩謂須菩提不當於新學菩薩摩訶薩前說是語何以故或亡所信亡所樂亡所喜亡所行便從是修當為阿惟越致菩薩摩訶薩說之若久在善師邊者當為是菩薩摩訶薩可說聞者不恐不怖不畏是菩薩摩訶薩能勸助為作薩芸若持心作是勸助心亦盡滅無所有無所見何等心當作阿耨多羅三耶三菩者當以何心作之心無兩對心之自然乃能所作釋提桓因語須菩提新學菩薩摩訶薩聞是或恐或怖若菩薩摩訶薩欲作功德者當云何勸助其福德作阿耨多羅三耶三菩須菩提語彌勒菩薩當作護是菩薩摩訶薩於諸佛所破壞眾惡而斷愛欲等行如一降伏魔事棄捐重檐是即自從所有勤苦悉為已盡其知已脫心即從計從阿僧祇剎土諸佛般泥洹曰者於其中所作功德福於諸聲聞中復作功德都計之合之勸助為尊種種德中無過勸助其勸助者能為勸助勸助已持作阿耨多羅三耶三菩何所是菩薩摩訶薩想不悔還心不悔還所信不悔還正使菩薩摩訶薩持心作阿耨多羅三耶三菩其心無所想者是菩薩摩訶薩心得作阿耨多羅三耶三菩正使心念自了知是心則為是作是為想悔還心悔還所信悔還正使菩薩摩訶薩持心了知當作是學知盡無所有知盡者當持何心有所作當了知心何所心法於法有所作如法者為隨法已於作真為是作即非邪作是菩薩摩訶薩所作若有菩薩摩訶薩於過去當來今現在佛所作功德若諸聲聞下至凡人所作功德若畜生聞法者及諸天龍閱叉健陀羅阿須倫迦樓羅甄陀羅摩睺勒諸人若非人聞法者發心所作功德及初學菩薩道者都計之合之積累為上其勸助者能為勸助是以極尊種種德中無過勸助是故勸助所當勸助能為勸助持勸助福用作阿耨多羅三耶三菩正使復知是為盡法於法無所生所滅無處所持無所生法得作阿耨多羅三耶三菩是法不與法有反用作阿耨多羅三耶三菩故是為無想不悔還心亦不悔還所信不悔還作是無所求眾所不逮是為阿耨多羅三耶三菩所作若有菩薩摩訶薩不諦曉了知作福德者所以者何於身恍忽於勸助福亦復恍忽菩薩了知恍忽無所有是故為菩薩摩訶薩般若波羅蜜若於諸般泥洹佛所而作功德持是功德欲作所求其智自然能為阿耨多羅三耶三菩諸佛天中天所知不著想過去已滅亦無有想而不作想其作想者為非德菩薩摩訶薩當學漚惒拘舍羅未得般若波羅蜜者不得入已得般若波羅蜜乃得入勿為身作識用之有滅以是故無有身有德之人有想便礙反欲苦住怛薩阿竭阿羅訶三耶三佛不樂作是德持用勸助何以故用不正故視般泥洹佛而反有想以是故為礙所作功德為不及逮為反苦住其不作想者是怛薩阿竭阿羅呵三耶三佛之德其作想者譬若雜毒何以故若設美飯以毒著中色大甚好而香無不喜者不知飯中有毒愚闇之人食之歡喜飽滿食欲消時久久大不便身不知行德者甚之為難不曉將護不曉誦讀不曉中事不能解知作是行德者為如雜毒之食佛語善男子善女人過去當來今現在佛持戒身三昧身智慧身已脫身脫慧所現身及於聲聞中所作功德佛天中天所說若復於辟支佛所而作功德都勸助之勸助已持是福德作阿耨多羅三耶三菩持所作為想用是故譬若雜毒菩薩摩訶薩當作是學何所過去當來今現在佛功德當云何勸助作福成得阿耨多羅三耶三菩是菩薩隨怛薩阿竭教者是即為作知佛功德所生自然及其相法所有持是福作勸助因其勸助自致得阿耨多羅三耶三菩菩薩摩訶薩作是施者無有過上終不離怛薩阿竭阿羅呵三耶三佛作是施者為不雜毒怛薩阿竭阿羅呵三耶三佛所說皆至誠復次菩薩摩訶薩當作是施如淨戒如三昧如智慧如已脫如脫慧所現身無欲界無色界無欲無色界亦無過去當來今現在亦無所有所作施亦復無所有其作是施為已如法法亦無所有作是施者為成所施無有雜毒其作異施者為作反施是菩薩摩訶薩所施以如法者佛天中天所知是則為施得作阿耨多羅三耶三菩佛言善哉善哉須菩提所作為如佛是則為菩薩摩訶薩所施三千大千國土人悉念慈哀護等心無過菩薩摩訶薩上頭所施是即為極尊復次須菩提三千大千國土人悉作阿耨多羅三耶三菩便如恒邊沙佛剎人皆供養是菩薩震越衣服飲食床臥具病瘦醫藥如恒邊沙劫供養隨其喜樂作是布施云何須菩提其福寧多不須菩提言甚多甚多天中天佛言勸助功德福過其上不可計須菩提白佛言代勸助功德福者如恒邊沙佛剎不能悉受佛語善哉善哉須菩提若有菩薩持般若波羅蜜者所作施為過其本所布施上已無能過勸助所施上百倍千倍萬倍億倍巨億萬倍爾時四王天上二萬人悉以頭面著佛足皆白佛言極大施天中天菩薩摩訶薩漚惒拘舍羅乃作是施其功德甚大尊何以故是菩薩摩訶薩學般若波羅蜜於中勸助故忉利天上諸天人持天華名香搗香澤香雜香燒香天繒華蓋幢幡伎樂持用供養娛樂佛供養已皆白佛言極大施天中天菩薩摩訶薩漚惒拘舍羅乃作是施大德之功德何以故是菩薩摩訶薩學般若波羅蜜於中勸助故炎天上諸天人持天華名香搗香澤香雜香燒香天繒華蓋幢幡伎樂持用供養娛樂佛供養已皆白佛言極大施天中天菩薩摩訶薩漚惒拘舍羅乃作是施極大德之功德何以故是菩薩摩訶薩學般若波羅蜜於中勸助故兜術天上諸天人持天華名香搗香澤香燒香天繒華蓋幢幡伎樂持用供養娛樂佛供養已皆白佛言極大施天中天菩薩摩訶薩漚惒拘舍羅乃作是施極大德之功德何以故是菩薩摩訶薩學般若波羅蜜於中勸助故尼摩羅提天上諸天人持天華名香搗香澤香雜香燒香天繒華蓋幢幡伎樂持用供養娛樂佛供養已皆白佛言極大施天中天菩薩摩訶薩漚惒拘舍羅乃作是施極大尊之功德何以故是菩薩摩訶薩學般若波羅蜜於中勸助故波羅蜜尼和耶拔致天上諸天人持天華名香搗香澤香雜香燒香天繒華蓋幢幡伎樂持用供養娛樂佛供養已皆白佛言極大施天中天菩薩摩訶薩漚惒拘舍羅乃作是施極大尊之功德何以故是菩薩摩訶薩學般若波羅蜜於中勸助故梵天梵迦夷天梵富樓天梵波利產天摩訶梵天𤸱天波利陀天𤸱波摩那天阿會亘修天首訶天波利首訶天訶波摩首訶天首訶迦天比伊潘羅天阿比耶陀天須陀施尼天乃至阿迦貳吒天等諸天人悉以頭面著佛足皆言甚善天中天菩薩摩訶薩學般若波羅蜜極為大施之功德何以故是菩薩摩訶薩學般若波羅蜜於中勸助故佛語首陀衛諸天人置三千大千國土中菩薩摩訶薩乃如恒邊沙佛剎人悉作阿耨多羅三耶三菩復有異恒邊沙佛剎人都共供養是輩菩薩摩訶薩震越衣被飲食床臥具病瘦醫藥供養如恒邊沙劫隨所喜樂作是施與若復過是者不及菩薩摩訶薩勸助之所施為過去當來今現在佛淨戒身三昧身智慧身已脫身脫慧所現身及諸聲聞在其中者所作功德都共計之合之不及勸助者若勸助者以是極尊無能過者作是勸助勸助已持作阿耨多羅三耶三菩須菩提白佛言屬天中天所說都共計之合之極尊無過勸助悉代勸助勸助已菩薩摩訶薩從是中得何等佛語須菩提菩薩道德之人當知過去當來今現在法無所取亦無所捨亦無所知亦無所得其法者為無所生法亦無有滅法亦無所從生法亦無所從滅於法中了無有生者法亦無所從有而滅是者法之所法我代勸助之是為勸助作是施者疾得作阿耨多羅三耶三菩是故須菩提菩薩摩訶薩勸助為尊復次須菩提菩薩摩訶薩於過去當來今現在佛所代作布施者勸助之代持戒忍辱精進一心智慧而勸助之代已脫者勸助之代脫慧所現身勸助之作是代勸助其脫者是為布施其脫者是為持戒其脫者是為忍辱其脫者是為精進其脫者是為一心其脫者是為智慧其脫者是為脫慧其脫者是為脫慧所現身其脫者是為已脫其脫者代其勸助其脫者是為法是故當來有如其脫者今阿僧祇剎土諸佛天中天現在者其脫者是即諸佛弟子其脫者以過去諸佛弟子其脫者今現在諸佛弟子於是法中無著無縛無脫如是法者持作阿耨多羅三耶三菩所施為從中無有能過者無有能壞者是者須菩提菩薩摩訶薩勸助之為尊如恒邊沙佛剎中菩薩悉壽如恒邊沙佛劫恒邊沙佛剎人都悉供養諸菩薩摩訶薩震越衣被飲食床臥具病瘦醫藥乃至恒邊沙劫須菩提皆持戒成忍辱於精進而不懈於禪悉得三昧百倍千倍萬倍億倍若干巨億萬倍不如勸助之功德福最尊出其上舍利弗白佛言般若波羅蜜者多所成天中天因般若波羅蜜無不得字者天中天般若波羅蜜為極照明天中天般若波羅蜜為去冥天中天般若波羅蜜為無所著天中天般若波羅蜜為極尊天中天無目者般若波羅蜜為作眼目天中天其迷惑者般若波羅蜜悉授道路天中天薩芸若者即般若波羅蜜是天中天般若波羅蜜者是菩薩摩訶薩母天中天無所生無所滅即般若波羅蜜是天中天具足三合十二法輪為轉是般若波羅蜜天中天般若波羅蜜其困苦者悉安隱之天中天般若波羅蜜於生死作護天中天般若波羅蜜於一切法悉皆自然菩薩摩訶薩當云何於般若波羅蜜中住天中天佛謂舍利弗世多羅者因般若波羅蜜住其敬佛者當自歸般若波羅蜜釋提桓因心念尊者舍利弗何因發是問即時釋提桓因謂舍利弗何因尊者乃作是問舍利弗謂釋提桓因拘翼般若波羅蜜者是菩薩護因其勸助功德福持作薩芸若過菩薩之所作為若布施持戒忍辱精進禪上譬若如人從生而盲若百人若千人若萬人若千萬人無有前導欲有所至若欲入城者不知當如行如是拘翼五波羅蜜者亦如盲無所見離般若波羅蜜者如是欲入薩芸若中不知當如行般若波羅蜜者即五波羅蜜之護悉與眼目般若波羅蜜是護令五波羅蜜各得名字舍利弗白佛言當云何守入般若波羅蜜中佛語舍利弗色者不見所入痛痒思想生死識亦不見所入視五陰亦不見所入是為守般若波羅蜜如是者天中天以為守般若波羅蜜作是守者為還何法佛語舍利弗無所守是為還法守為般若波羅蜜釋提桓因白佛言般若波羅蜜不還薩芸若者亦不能得逮若所問般若波羅蜜不逮薩芸若亦不能得還亦不還守於生死亦無所還當云何還天中天佛言無所還故能為還釋提桓因言少有及者天中天如般若波羅蜜於諸法無所生無所滅當所可住無所住須菩提白佛言菩薩或時作是念便離般若波羅蜜佛語須菩提菩薩儻有所因於所因便念般若波羅蜜知般若波羅蜜空無所有無近無遠是故為菩薩摩訶薩般若波羅蜜須菩提白佛言信般若波羅蜜為信何法佛語須菩提信般若波羅蜜者為不信色亦不信痛痒思想生死識有不信須陀洹道不信斯陀含阿那含阿羅漢辟支佛佛道須菩提白佛言摩訶波羅蜜者天中天即般若波羅蜜是佛語須菩提云何知摩訶波羅蜜因般若波羅蜜是須菩提言於色無大無小不以色為證亦不為色作證痛痒思想生死識亦無大亦無小於識不以為證亦不為識作證便於怛薩阿竭阿羅呵三耶三佛致十種力即不復為弱薩芸若者無廣無狹何以故無廣無狹薩芸若知於般若波羅蜜無所行所以者何般若波羅蜜無所有若人於中有所求謂有所有是即為大非何以故人無所生般若波羅蜜與人俱皆自然人恍忽故般若波羅蜜俱不可計人亦不壞般若波羅蜜亦如是人如般若波羅蜜者便得成至阿惟三佛人亦有力故怛薩阿竭現而有力舍利弗白佛言般若波羅蜜甚深甚深天中天若有菩薩摩訶薩信深般若波羅蜜者不說中短亦不狐疑其人何所來而生是間為行菩薩道已來幾聞解般若波羅蜜事隨教入中者佛語舍利弗從他方佛剎來生是間是菩薩摩訶薩於他方供養佛已從受問聞深般若波羅蜜故以是復聞般若波羅蜜自念言我如見佛無異須菩提白佛言般若波羅蜜可得見聞不佛言不可得見聞須菩提問佛是菩薩隨深般若波羅蜜者行已來為幾聞佛語須菩提是非一輩學各各有行若有已供養若干百佛若干千佛悉見已於其所皆行清淨戒已若有於眾中聞般若波羅蜜棄捨去為不敬菩薩摩訶薩法佛說深般若波羅蜜其人亦棄捨去不欲聞之何以故是人前世時聞說深般若波羅蜜用棄捨去故亦不以身心是皆無知罪之所致用是罪故若聞深般若波羅蜜復止他人不令說之止般若波羅蜜者為止薩芸若其止薩芸若者為止過去當來今現在佛用是斷法罪故死入大泥犁中若干百千歲若干億千萬歲當更若干泥犁中具受諸毒痛不可言其中壽盡轉生他方摩訶泥犁中其壽復盡展轉復到他方摩訶泥犁中生舍利弗白佛言其罪為隨五逆惡佛謂舍利弗其罪雖有所喻不可引譬若諷誦說深般若波羅蜜時其心疑於法者亦不肯學念是言非怛薩阿竭所說止他人言莫得學是為以自壞復壞他人自飲毒已復飲他人毒是輩人為以自亡失復亡失他人自不曉知深般若波羅蜜轉復壞他人是曹人者不當見之舍利弗不當與共坐起言語飲食何以故是曹之人誹謗法者自在冥中復持他人著冥中其人自飲毒殺身無異斷法之人所語有信用其言者其人所受罪俱等無有異所以者何用誹謗佛語故誹謗般若波羅蜜者為悉誹謗諸法已舍利弗白佛言願聞誹謗法者受形何等像類訖不知其身大如佛語舍利弗是誹謗法人儻聞說是事其人沸血便從面孔出或恐便死因是被大痛其人聞之心便愁毒如自消盡譬如斷華著日中即為萎枯舍利弗白佛言願為人故當說之令知其身受形云何當為後世人作大明其有聞者畏懼當自念我不可誹謗斷法如彼人佛語舍利弗是為示人之大明已所因罪受其身甚大醜惡極勤苦臭處誠不可說其苦痛甚大如久劇是善男子善女人聞是語自足已不敢復誹謗須菩提白佛言善男子善女人常當護身口意人但坐口所言乃致是罪佛語須菩提是愚癡之人於我法中作沙門反誹謗般若波羅蜜言非道止般若波羅蜜者為止佛菩薩已止佛菩薩者為斷過去當來今現在佛薩芸若已斷薩芸若者為斷法已斷法者為斷比丘僧已斷比丘僧者為受不可計阿僧祇之罪須菩提問佛若有斷深般若波羅蜜者天中天為有幾事佛語須菩提以為魔所中是男子女人不信不樂用是二事故能斷深般若波羅蜜復次須菩提斷般若波羅蜜者復有四事何謂為四隨惡師所言一不隨順學二不承至法三主行誹謗四索人短自貢高是為四事須菩提白佛言少有信般若波羅蜜者天中天不曉了是法故佛語須菩提如是如是少有信般若波羅蜜者不曉了是法故須菩提言云何深般若波羅蜜少有信者佛語須菩提色無著無縛無脫何以故色之自然故為色痛痒思想生死識無著無縛無脫何以故識之自然故為識過去色無著無縛無脫何以故過去色之自然色故當來色無著無縛無脫何以故當來色之自然色故今現在色無著無縛無脫何以故色之自然色故過去痛痒思想生死識無著無縛無脫何以故過去識之自然故當來識無著無縛無脫何以故當來識之自然故今現在識無著無縛無脫何以故識之自然故用是故須菩提般若波羅蜜甚深少有信者須菩提白佛言般若波羅蜜少有曉者將未狎習故佛語須菩提如是如是般若波羅蜜少有曉者用未狎習之所致何以故須菩提色清淨道亦清淨故言色清淨道亦清淨痛痒思想生死識亦清淨故言道清淨是故識亦清淨道俱清淨復次須菩提色清淨薩芸若亦清淨故言薩芸若清淨色亦清淨是故色清淨薩芸若亦清淨等無異今不斷前前不斷後故無壞以是故前為不斷故言痛痒思想生死識清淨薩芸若亦清淨是故薩芸若清淨識亦清淨薩芸若清淨識亦清淨等無異今不斷前前不斷後故無壞以是故前為不斷舍利弗白佛言清淨者天中天為甚深佛言甚清淨舍利弗言清淨為極明天中天佛言甚清淨舍利弗言清淨無有垢天中天佛言甚清淨舍利弗言清淨無有瑕穢天中天佛言甚清淨舍利弗言清淨無所有天中天佛言甚清淨舍利弗言於欲而無欲清淨天中天佛言甚清淨舍利弗言於色而無色清淨天中天佛言甚清淨舍利弗言無所生為無色甚清淨天中天佛言甚清淨舍利弗言於有智而無智甚清淨天中天佛言甚清淨舍利弗言於智如無智者甚清淨天中天佛言甚清淨舍利弗言於色如有智無有智者甚清淨天中天佛言甚清淨舍利弗言於痛痒思想生死識如有智無有智者甚清淨天中天佛言甚清淨舍利弗言般若波羅蜜甚清淨薩芸若者不增不減天中天佛言甚清淨舍利弗言般若波羅蜜甚清淨於諸法無所取天中天佛言甚清淨須菩提白佛言我者清淨色亦清淨天中天佛言本清淨須菩提言故曰我清淨痛痒思想生死識亦清淨天中天佛言本清淨須菩提言我者清淨道亦清淨天中天佛言本清淨須菩提言我者清淨薩芸若亦清淨天中天佛言本清淨須菩提言我者清淨無端緒天中天佛言本清淨須菩提言我者清淨無有邊色亦無有邊天中天佛言本清淨須菩提言我者清淨無有邊痛痒思想生死識亦無有邊天中天佛言本清淨須菩提言般若波羅蜜者亦不在彼亦不在是亦不在中間天中天佛言本清淨須菩提白佛言菩薩摩訶薩知是者為行般若波羅蜜有想者便離般若波羅蜜遠已佛言善哉善哉須菩提有字者便有想以故著須菩提白佛言難及般若波羅蜜天中天安隱決於著舍利弗問須菩提何所為著須菩提言知色空者是曰為著知痛痒思想生死識空者是曰為著於過去法知過去法是曰為著於當來法知當來法是曰為著於現在法知現在法是曰為著如法者為大功德發意菩薩是即為著釋提桓因問須菩提何謂為著須菩提言心知拘翼持是知心施與作阿耨多羅三耶三菩心者本清淨能可有所作善男子善女人以離諸著為棄本際佛言善哉善哉須菩提令菩薩摩訶薩知本際為覺著事復次須菩提有著甚深微妙我今說之諦聽諦聽上中下言悉善須菩提白佛願樂欲聞佛言若善男子善女人於怛薩阿竭阿羅呵三耶三佛念欲作想隨所想者是故為著過去當來今現在佛天中天於無餘法代勸助之是為勸助阿耨多羅三耶三菩於法者而無法故曰無過去當來今現在以是不可有所作亦不可有想亦不可作因緣有不可見聞如心可知須菩提白佛言其本甚深清淨天中天佛言本清淨須菩提言今自歸般若波羅蜜佛言法無作者故得阿惟三佛須菩提言諸法實無作阿惟三佛者佛語須菩提無有兩法用之本淨故曰為一其淨者於一切無有作者乃至無淨於一切亦無作者佛語須菩提是以離諸著為棄本際須菩提白佛言般若波羅蜜者難了天中天佛言如是無有得阿惟三佛者須菩提言般若波羅蜜不可計天中天佛言如是須菩提非心之所知須菩提言為無作者天中天佛言無有作者故無所著須菩提問佛菩薩當云何行般若波羅蜜佛言不想色行為行般若波羅蜜不想痛痒思想生死識行為行般若波羅蜜不滿色行為行般若波羅蜜不滿痛痒思想生死識行為行般若波羅蜜色不滿為非色行為行般若波羅蜜痛痒思想生死識不滿為非識行為行般若波羅蜜須菩提白佛言難及天中天於著無所著是著實為不著佛言不著色行者為行般若波羅蜜不著痛痒思想生死識行者為行般若波羅蜜是為菩薩摩訶薩行於色為不著於痛痒思想生死識為不著於須陀洹斯陀含阿那含阿羅漢辟支佛佛道亦不著所以者何以過諸著故復出薩芸若中是為般若波羅蜜須菩提白佛言所說法甚深難逮天中天若所說者不減不說者亦不減若所說者不增不說者亦不增佛言如是如是須菩提譬如怛薩阿竭盡壽稱譽空空不增若不稱譽空空亦不減譬如稱譽幻人者亦不增若不稱譽者亦不減聞善不喜聞惡不怒如是須菩提於法各各諷誦學之法亦不增不減須菩提白佛言菩薩摩訶薩甚謙苦行般若波羅蜜若有守般若波羅蜜者其不懈不恐不怖不動不還何以故守般若波羅蜜者為守空故一切皆當為菩薩摩訶薩作禮用被僧那大鎧故與空共戰為一切人故著僧那鎧與空共鬪是菩薩摩訶薩被極大鎧用一切人故而舉空是菩薩摩訶薩為大勇猛天中天用空法故自致阿耨多羅三耶三菩得成阿惟三佛有異比丘心念之當自歸般若波羅蜜為無所生法亦為無所滅法釋提桓因語須菩提菩薩隨般若波羅蜜教者為隨何教須菩提言為隨空教釋提桓因言何所為隨空教者須菩提言其欲寂靜者是菩薩摩訶薩為知般若波羅蜜釋提桓因言其學般若波羅蜜者當護幾何間須菩提謂釋提桓因云何拘翼能見法當所護者不而言欲護之釋提桓因言不須菩提言隨般若波羅蜜教住者是為以得護若人若非人終不能得其便須菩提言若菩薩摩訶薩護空者為隨般若波羅蜜行已云何拘翼能可護響不釋提桓因言不能須菩提言拘翼菩薩摩訶薩行般若波羅蜜者其法亦如響以知是者亦復無想以無想念為行般若波羅蜜用佛威神三千大千國土諸四天王諸釋梵及諸尊天一切皆來到佛所前為佛作禮遶竟三匝各住一面諸四天王諸釋梵及諸尊天悉承佛威神念諸千佛皆字釋迦文其比丘者皆字須菩提問般若波羅蜜者皆如釋提桓因佛言彌勒菩薩摩訶薩作阿耨多羅三耶三菩阿惟三佛時亦當於是處說般若波羅蜜須菩提白佛言云何彌勒菩薩摩訶薩於是處說般若波羅蜜佛語須菩提彌勒菩薩摩訶薩於是成阿惟三佛時不受色說般若波羅蜜不空色說般若波羅蜜不受痛痒思想生死識說般若波羅蜜亦不空識說般若波羅蜜亦不脫色說般若波羅蜜亦不縛色說般若波羅蜜亦不脫痛痒思想生死識說般若波羅蜜亦不縛識說般若波羅蜜須菩提白佛言般若波羅蜜甚清淨天中天佛言色亦清淨須菩提言故般若波羅蜜清淨佛言痛痒思想生死識亦清淨須菩提言故般若波羅蜜清淨佛言如是空之清淨須菩提言故般若波羅蜜清淨佛言色清淨無瑕穢般若波羅蜜亦如是痛痒思想生死識清淨無瑕穢般若波羅蜜亦如是佛言如空無瑕穢故般若波羅蜜亦清淨須菩提白佛言其受學誦般若波羅蜜者終不橫死若干百天若干千天常隨侍之若善男子善女人為法師者月八日十四日十五日說法時得功德不可復計佛言如是如是須菩提得其功德不可復計若守般若波羅蜜者其功德出是上去何以故須菩提般若波羅蜜者即是珍寶故於法無有作者亦無有得法者亦無有持者何以故法甚深故亦不可見亦不可得亦無有得者須菩提亦不見般若波羅蜜何以故須菩提亦不可名亦無有見得般若波羅蜜者所索不可得亦不見般若波羅蜜甚深如是亦無有生處般若波羅蜜無所行亦無所不行般若波羅蜜亦無有持法者亦無有守法者如空無所取無所持無所見亦不無觀亦不無見三千大千剎土諸天子飛在上俱皆觀便舉聲共嘆曰於閻浮利地上再見法輪轉佛謂須菩提無兩法輪為轉亦不想有一法輪轉不轉是者即般若波羅蜜須菩提言如是天中天極安隱摩訶波羅蜜是於菩薩摩訶薩無所罣礙法阿耨多羅三耶三菩阿惟三佛是無有法成阿惟三佛者何所法輪惟三佛見法為轉無所還法為轉亦無法有恐者無有法而憂者何以故若有兩法為不可得何所法憂亦無法轉者故諸法如空無所轉亦無法有還者乃至諸法亦為無所有佛語須菩提空者無所轉亦無轉還亦無想亦無願亦無生死亦無所從生亦不有轉亦不轉還作是說者是為說法無所說者亦無所得亦無有證作是說法亦不般泥洹作是說法亦無有盡須菩提白佛言無極波羅蜜如空無有極天中天一等波羅蜜者於諸法悉平等天中天二恍忽波羅蜜者為本空天中天三無上波羅蜜於諸法無所著天中天四無人波羅蜜無有身天中天五無所去波羅蜜無所至天中天六無所有波羅蜜無所持天中天七無有盡波羅蜜無有極天中天八無所從生波羅蜜無所滅天中天九無作波羅蜜無有造者天中天十不知波羅蜜無所得天中天十一無所至波羅蜜無所到天中天十二無垢波羅蜜用淨故天中天十三無著波羅蜜無所得天中天十四夢波羅蜜無有我天中天十五清淨波羅蜜無瑕穢天中天十六不可見波羅蜜無有處天中天十七定波羅蜜不動搖天中天十八無念波羅蜜悉平等天中天十九不動搖波羅蜜法不移天中天二十無欲波羅蜜本無故天中天二十一無所生波羅蜜無所向天中天二十二寂波羅蜜無有想天中天二十三無恚波羅蜜無有恨天中天二十四無人波羅蜜本無故天中天二十五不觀波羅蜜法無所從起天中天二十六不至邊波羅蜜無所止天中天二十七不腐波羅蜜無有敗天中天二十八無不入波羅蜜諸羅漢辟支佛所不及天中天二十九不亂波羅蜜無有誤天中天三十不可量波羅蜜無有小法天中天三十一無形波羅蜜於諸法無所罣礙天中天三十二不可得波羅蜜無所生天中天三十三無常波羅蜜不有壞天中天三十四無苦波羅蜜諸法不相侵天中天三十五無我波羅蜜於諸法無所求天中天三十六空波羅蜜於諸法不可得天中天三十七無有想波羅蜜於諸法無所出天中天三十八力波羅蜜於諸法為有勝天中天三十九不可計佛法波羅蜜於諸法出計去天中天四十自然波羅蜜般若波羅蜜是天中天四十一於諸法亦無自然故釋提桓因作是念其聞般若波羅蜜者皆過去佛時人何況學持諷誦學持諷誦已如教住者是人前世供養若干佛已今復聞深般若波羅蜜學持諷誦如教住其人從過去佛時問事已是善男子善女人為更見過去三耶三佛從聞深般若波羅蜜以不疑不恐不難不畏舍利弗白佛言菩薩摩訶薩信受深般若波羅蜜者當視之如阿惟越致何以故天中天般若波羅蜜甚深本用精進信般若波羅蜜故設有輕般若波羅蜜其人前世時亦輕般若波羅蜜已所以者何用不信樂深般若波羅蜜為不問佛及弟子之所致以是故當知之釋提桓因語尊者舍利弗般若波羅蜜者為甚深難及其有說深般若波羅蜜若不信者其人為未行菩薩道反持作難自歸般若波羅蜜者為自歸薩芸若慧已舍利弗語釋提桓因如是如是拘翼歸薩芸若慧者以為自歸般若波羅蜜何以故從是中出怛薩阿竭阿羅呵三耶三佛薩芸若薩芸若慧者是般若波羅蜜之所照明於般若波羅蜜中住者無不解慧釋提桓因白佛言菩薩摩訶薩薩芸若云何行般若波羅蜜云何於般若波羅蜜中住云何解般若波羅蜜中慧佛言善哉善哉拘翼乃作是問今發汝者皆佛威神之所致若菩薩摩訶薩行般若波羅蜜者不住色中如色不住者即為行於痛痒思想生死識中不住如是識不住者即為行於色中不究竟如色不究竟者爾故不於色中住痛痒思想生死識不究竟如識不究竟者爾故不於識中住舍利弗白佛言般若波羅蜜者甚深天中天般若波羅蜜者難得見邊幅天中天佛語舍利弗色亦甚深不住如色甚深不住如是色甚深不住者是即為解痛痒思想生死識甚深不住如識甚深不住如是識甚深不住者是即為解色亦甚深不隨如是色甚深不隨如是色甚深不住如色甚深不住是為色甚深不隨痛痒思想生死識甚深不隨如是識甚深不隨如是識甚深不住是識甚深不住是為識甚深不隨舍利弗白佛言般若波羅蜜甚深天中天當於阿惟越致菩薩前說之聞是慧法不疑亦不癡之釋提桓因問舍利弗菩薩摩訶薩未受決者於前說之將有何等異舍利弗言是菩薩求佛已來大久遠為已受決若未受決聞之便於中受決亦復不久若見一佛若見兩佛便受決作阿耨多羅三耶三菩菩薩摩訶薩未受決者聞是恐畏即捨還去佛語舍利弗如是如是菩薩摩訶薩求佛道以來大久遠若受決未受決者皆聞深般若波羅蜜舍利弗白佛言我亦樂喜聞是語天中天樂人令得安隱佛語舍利弗若樂者於我前說之舍利弗言譬若是菩薩摩訶薩天中天自見於夢中坐佛座知今近阿耨多羅三耶三菩成至阿惟三佛如是天中天菩薩摩訶薩得聞深般若波羅蜜者是菩薩摩訶薩學已來大久遠今受決不復久其功德欲成滿菩薩摩訶薩當作是知其得深般若波羅蜜者其功德欲成滿佛言善哉善哉舍利弗乃樂作是說皆佛威神之所致舍利弗白佛言譬如男子行萬里天中天若數萬里者到大空澤中是人遙相見牧牛者若牧羊者若見界若見廬舍若見叢樹作是想念如見郡如見縣如見聚落若欲見聞作是想稍稍前行且欲近之不復畏盜賊菩薩摩訶薩得深般若波羅蜜者亦如是天中天今受決不復久亦不畏當墮阿羅漢辟支佛道地何以故上頭有想以聞見得深般若波羅蜜譬若男子欲見大海天中天便行之大海若見樹有樹想若見山有山想當知大海尚遠稍稍前行不見樹亦無樹想不見山亦無山想心亦念知大海且至亦不久於中道無復有樹亦無樹想無復山亦無山想是男子尚未見大海是應且欲為至是菩薩摩訶薩當作是知天中天若聞得深般若波羅蜜雖不見佛從受決者是為今作佛不久若聞得深般若波羅蜜者譬如若春時樹天中天其葉稍稍欲生如是不久當有華實何以故是樹本之瑞應想知不久當有葉若華實閻浮利人者皆大歡喜曾見是樹想知不久葉華實當成熟如是天中天菩薩摩訶薩得見深般若波羅蜜者其功德欲成滿今於般若波羅蜜中自致成就是菩薩摩訶薩當知之過去世時學般若波羅蜜其功德欲成滿之所致以是故復得聞深般若波羅蜜天上諸天無不代喜者想見過去菩薩摩訶薩受決時知是菩薩摩訶薩今復受決不久作阿耨多羅三耶三菩譬如女人有娠天中天稍稍腹大身重不如本故所作不便飲食欲少行步不能稍稍有痛語言軟遲臥起不安其痛欲轉當知是婦人今產不久菩薩摩訶薩亦如是天中天其功德欲成滿若得聞見深般若波羅蜜其念行者當知是菩薩摩訶薩今受決不久得作阿耨多羅三耶三菩佛言善哉善哉舍利弗若所說者悉佛威神之所致須菩提白佛言難及也天中天怛薩阿竭阿羅呵三耶三佛悉豫了了署菩薩摩訶薩佛語須菩提菩薩摩訶薩晝夜念世間悉使得安隱傷念天上天下以是故自致阿耨多羅三耶三菩成作佛時悉為說法須菩提白佛言如是菩薩摩訶薩天中天行般若波羅蜜者當云何行得成就佛語須菩提菩薩摩訶薩行般若波羅蜜者不觀色過為行般若波羅蜜不觀痛痒思想生死識過為行般若波羅蜜不觀色無過為行般若波羅蜜不觀痛痒思想生死識無過為行般若波羅蜜不見是法為行般若波羅蜜亦不見非法為行般若波羅蜜須菩提白佛言天中天所說不可計佛語須菩提色亦不可計痛痒思想生死識亦不可計不知色者是為行般若波羅蜜不知痛痒思想生死識者是為行般若波羅蜜須菩提白佛言誰當信是者天中天是為菩薩摩訶薩行佛謂須菩提何所為行正使菩薩摩訶薩行者為得字耳是菩薩摩訶薩行般若波羅蜜者於力無所近於四事無所畏亦無所近於佛法亦無所近於薩芸若亦無所近何以故力者不可計四事無所畏亦不可計佛法亦不可計薩芸若亦不可計色亦不可計痛痒思想生死識亦不可計諸法亦不可計心亦不可計正使菩薩摩訶薩作是行者為無所行是為行般若波羅蜜正使作是行者為得字耳須菩提白佛言般若波羅蜜者甚深珍寶中王天中天般若波羅蜜者大將中王天中天般若波羅蜜與空共鬪無能勝者天中天從是中不得斷佛言如是如是須菩提欲疾書是經者至一歲乃至竟何以故是善男子於珍寶中多有起因緣至使中斷須菩提言於般若波羅蜜中弊魔常使欲斷佛語須菩提正使弊魔欲斷是經者會不能得勝菩薩摩訶薩舍利弗問佛言持誰威神恩弊魔不能中道斷之佛告舍利弗皆佛威神及十方阿僧祇剎土現在諸佛復假威神之恩諸佛悉共念之悉共授之悉共護之菩薩摩訶薩已為得護佛所授者舍利弗弊魔不能得中道斷之何以故十方阿僧祇剎土現在諸佛皆共護般若波羅蜜若有念說誦者若有學受書者皆是諸佛威神之所致舍利弗白佛言菩薩摩訶薩若有念誦者若持學書者以為諸佛威神之所擁護佛語舍利弗皆是諸佛威神恩是菩薩摩訶薩學般若波羅蜜者當知之為護佛所護舍利弗言若有學持誦般若波羅蜜者佛以眼悉視之佛語舍利弗怛薩阿竭以佛眼視學持誦般若波羅蜜者最後若書持經卷者當知是輩悉為怛薩阿竭眼所見已佛語舍利弗菩薩至德之人學受持是經者是菩薩摩訶薩今近佛坐為阿耨多羅三耶三菩最後若有書持是經者是輩人極尊得大功德如是舍利弗怛薩阿竭去後是般若波羅蜜當在南天竺其有學已從南天竺當轉至西天竺其有學已當從西天竺轉至到北天竺其有學者當學之佛語舍利弗却後經法且欲斷絕時我悉知持般若波羅蜜者若最後有書者佛悉豫見其人稱譽說之舍利弗問佛最後世時是般若波羅蜜當到北天竺耶佛言當到北天竺其在彼者當聞般若波羅蜜復行問之當知是菩薩摩訶薩作衍已來大久遠以故復受般若波羅蜜舍利弗言北天竺當有幾所菩薩摩訶薩學般若波羅蜜者佛語舍利弗北天竺亦甚多菩薩摩訶薩少有學般若波羅蜜者若有說者聞之不恐不難不畏是人前世時聞怛薩阿竭阿羅呵三耶三佛以是菩薩至德之人持淨戒完具欲為一切人作本多所度脫是輩人索佛道者我知是善男子善女人今近薩芸若作是學者在所生處常學是法便行阿耨多羅三耶三菩是善男子善女人為極尊貴魔終無那何不能動還令捨阿耨多羅三耶三菩是善男子善女人聞是波羅蜜者以得極尊勸樂摩訶衍功德還近阿耨多羅三耶三菩是善男子善女人雖不見我後世得深般若波羅蜜者為已面見佛說是語無異是為菩薩行當所施行其有若干百人若干千人索阿耨多羅三耶三菩者當共教之當共勸樂之當為說法皆令歡喜學佛道佛語舍利弗我勸助是善男子善女人至德學菩薩道有作是教者心心展轉相明是善男子善女人有代勸助者是輩欲行菩薩道者若干百人若干千人索阿耨多羅三耶三菩者當共教之當共勸樂之當令歡喜學佛道是輩善男子善女人心中踊躍歡喜者願生他方佛剎以生異方者便面見佛說法復聞波羅蜜皆悉了了知之復於彼剎教若干百千人皆行佛道舍利弗白佛言難及也天中天以過去當來今現在法無所不了悉知當來菩薩摩訶薩行令是輩不懈精進學入六波羅蜜中佛言是善男子善女人有行是法者所求者必得若所不求會復自得是善男子善女人本願之所致不離是法雖不有所索者自得六波羅蜜舍利弗問佛從是波羅蜜中可出經卷耶佛語舍利弗是善男子善女人深入般若波羅蜜者於是中自解出一一深法以為經卷何以故舍利弗其有如阿耨多羅三耶三菩教者便能教一切人勸助之為說法皆令歡喜學佛道是善男子善女人自復學是法用是故所生處轉得六波羅蜜須菩提問佛言善男子善女人於學中當有効驗天中天當何以覺其難佛語須菩提心不樂喜者當覺知魔為菩薩摩訶薩心卒妄起者覺知魔為菩薩摩訶薩書是經時若有雷電畏怖當覺知魔為菩薩摩訶薩書是經時展轉調戲當覺知魔為菩薩摩訶薩書是經時展轉相形當覺知魔為菩薩摩訶薩書是經時左右顧視當覺知魔為菩薩摩訶薩書是經時心邪念不一當覺知魔為菩薩摩訶薩心不在經上數從坐起當覺知魔為菩薩摩訶薩自念我未受決在般若波羅蜜中心亂便起去當覺知魔為菩薩摩訶薩自念我字不在般若波羅蜜中心不喜樂當覺知魔為菩薩摩訶薩自念我鄉里郡國縣邑不聞般若波羅蜜及所生處了不聞是其意欲悔便即捨去其人却後當復更劫數乃有所得甫當於若干劫中喜學餘經不住薩芸若棄捨深般若波羅蜜去若學餘經者為以捨本取其末有學般若波羅蜜者亦知俗法復知道法譬若狗子從大家得食不肯食之反從作務者索食如是須菩提當來有菩薩棄深般若波羅蜜反索枝掖般若波羅蜜為隨異經術便墮聲聞辟支佛道地譬若男子得象觀其腳於須菩提意云何是男子為黠不須菩提言為不黠佛言是菩薩有德之人為二輩中有棄深般若波羅蜜去反修學餘經得阿羅漢辟支佛道於須菩提意云何是菩薩為黠不須菩提言為不黠佛言如是當覺知魔為佛語須菩提譬若男子欲見大海者常未見大海若見大陂池水便言是水將無是大海於須菩提意云何是男子為黠不須菩提言為不黠佛言如是菩薩有德之人棄般若波羅蜜去反學餘經墮聲聞辟支佛道地於須菩提意云何是菩薩摩訶薩為黠不須菩提言為不黠佛言是菩薩摩訶薩當覺知魔為譬若絕工之師能作殿舍意欲揆作如日月宮殿令高無不見者於須菩提意乃能作不須菩提言日月宮殿甚高終不能作佛言於須菩提意云何是男子為黠不須菩提言為不黠佛言如是須菩提當來行菩薩道者得聞深般若波羅蜜不可意便棄捨去反明聲聞辟支佛法於中求薩芸若於須菩提意云何是菩薩為黠不須菩提言為不󰍂佛言是菩薩摩訶薩當覺知魔為譬若男子欲見遮迦越羅者未見遮迦越羅反見小王想其形容被服諦熟觀之便呼言是為遮迦越羅於須菩提意云何是男子為黠不須菩提言為不黠佛言如是須菩提甫當來有菩薩得聞深般若波羅蜜反不可意便棄去入聲聞法中欲求薩芸若於須菩提意云何是菩薩為󰍂不須菩提言為不黠佛言是菩薩摩訶薩當覺知魔為譬若男子大飢得百味之食不肯食之更食六十味之食於須菩提意云何是男子為黠不須菩提言為不黠佛言如是須菩提甫當來有菩薩摩訶薩得聞深般若波羅蜜而不可意便棄捨去入聲聞法中求薩芸若欲得作佛於須菩提意云何是菩薩摩訶薩為黠不須菩提言為不黠佛言是菩薩摩訶薩當覺知魔為譬如男子得無價摩尼珠持水精比之欲令合同於須菩提意云何是男子為黠不須菩提言為不黠佛言如是甫當來有行菩薩道者得聞深般若波羅蜜反持比聲聞法於聲聞法中欲得薩芸若作佛於須菩提意云何是菩薩摩訶薩為黠不須菩提言為不黠佛言是菩薩摩訶薩當覺知魔為復次須菩提書般若波羅蜜時若有財利起聞是言便棄捨去是菩薩摩訶薩為自作留難須菩提問佛如是得書成般若波羅蜜不佛言不能得書成之是善男子當覺知魔為佛言須菩提若善男子多少書是經者其言我書般若波羅蜜於是中想聞其決欲有所得當覺知魔為其作想求者為墮魔界復次須菩提書般若波羅蜜時意念鄉里若念異方若念異國若念王者若念有賊若念兵若念鬪意念父母兄弟姊妹親屬復有餘念魔復益其念亂菩薩摩訶薩意為作留難當覺知魔為復次須菩提若有財利震越衣服飲食床臥具病瘦醫藥悉具足來聞菩薩耳令意亂不得學誦書成般若波羅蜜當覺知魔為復次須菩提有佛深法魔從次行亂之令菩薩摩訶薩不復樂欲得漚惒拘舍羅便不可意問般若波羅蜜佛言我廣說菩薩摩訶薩事其欲學漚惒拘舍羅者當從般若波羅蜜索之其不可般若波羅蜜便棄捨去為反於聲聞道中索漚惒拘舍羅於須菩提意云何是菩薩為黠不須菩提言為不󰍂佛言如是菩薩摩訶薩當覺知魔為復次須菩提若受經之人欲聞般若波羅蜜法師身得不安如是菩薩摩訶薩當覺知魔為復次須菩提法師適安欲與般若波羅蜜其受經者欲復轉去兩不和合亦不得書成般若波羅蜜如是菩薩摩訶薩當覺知魔為復次須菩提學經之人來欲受般若波羅蜜其心歡悅法師欲至他方如是兩不和合不得學書成般若波羅蜜如是菩薩摩訶薩當覺知魔為復次須菩提法師意欲有所得若衣服財利受經之人亦無與心兩不和合不得學成般若波羅蜜如是菩薩摩訶薩當覺知魔為復次須菩提受經之人無所愛惜在所索者不逆其意法師所有經卷而不肯現亦不順解其受經者便不歡樂兩不和合不得學書成般若波羅蜜如是菩薩摩訶薩當覺知魔為復次須菩提法師適欲有所說其受經之人不欲聞知如是兩不和合亦不得聞般若波羅蜜如是菩薩摩訶薩當覺知魔為復次須菩提法師若身疲極臥欲不起不樂有所說受經之人欲得聞般若波羅蜜如是兩不和合不得聞般若波羅蜜如是菩薩摩訶薩當覺知魔為復次須菩提若欲書般若波羅蜜若欲說時於眾中儻有來者反說誹謗用是為學多負勤苦言泥犁禽獸薜荔甚大勤苦語人言當早斷生死根如是者菩薩摩訶薩當覺知魔為復次須菩提若欲書般若波羅蜜若欲說時其有來人坐於眾中稱譽天上快樂五所欲悉可自恣其作禪者可得在色天中念空寂者可得在無色之天是皆無常勤苦之法不如於是索須陀洹道斯陀含阿那含阿羅漢道便不復與生死從事如是須菩提菩薩摩訶薩當覺知魔為復次須菩提法師念我是尊貴有來恭敬自歸者我與般若波羅蜜若有不恭敬自歸者我不與之受經之人自歸作禮恭敬不避處難法師意悔不欲與弟子經聞異國中穀貴語受經人言善男子知不能與我俱至彼間不諦自念之莫得後悔弟子聞其所言甚大愁毒即自念言我悉見經已不肯與我當奈之何如是兩不和合不得學書成般若波羅蜜如是須菩提菩薩摩訶薩當覺知魔為復次須菩提法師欲到極劇之處語受經人言善男子能知不其處無穀有虎狼多賊五空澤我樂往至彼間諦自思議能隨我忍是勤苦不復以深好語與共語弟子悉當厭已心不復樂稍稍賜還如是須菩提乃作是礙不得學般若波羅蜜如是菩薩摩訶薩當覺知魔為復次須菩提法師健行乞丐多有方略殊不肯與弟子經反欲懈墮捨去便語受經人言善男子知不我當有所至則有所問言如是兩不和合不得學書成般若波羅蜜如是菩薩摩訶薩當覺知魔為復次須菩提弊魔常索其方便不欲令有學誦受般若波羅蜜者須菩提問佛弊魔何因常索其方便不欲令有學誦受般若波羅蜜者佛語須菩提弊魔主行誹謗是非波羅蜜言我有一一深經快不可言是故為波羅蜜如是須菩提弊魔主行誹謗之令新學菩薩輩心為狐疑便不復學誦書是經菩薩摩訶薩當覺知魔為復次須菩提魔事一起時令深學菩薩為本際作證便墮聲聞中得須陀洹道如是菩薩摩訶薩當覺知魔為佛言於般若波羅蜜中多有起魔因緣者至使得斷須菩提白佛言如天中天所說若有菩薩多有危害所以者何用極大尊為難得故至使有害般若波羅蜜亦如是天中天多有起因緣者及新學發意者所知甚少其心不入大法亦不諷誦般若波羅蜜是人以為魔所得佛語須菩提如若所言新發意者所知甚少其心不入大法亦不諷誦般若波羅蜜是為魔所得已自起魔因緣至使得斷若善男子善女人取持學般若波羅蜜諷誦讀者悉是佛威神何以故弊魔不能制令得斷是者以為怛薩阿竭阿羅呵三耶三佛之所制持譬若母人一一生子從數至于十人其子尚小母而得病不能制護無有視者若母安隱無他便自養長其子令得生活寒溫燥濕將護視之是者即世間之示現如是須菩提怛薩阿竭阿羅呵三耶三佛念般若波羅蜜其所持者若有諷誦書者復十方現在諸佛常念般若波羅蜜是者即怛薩阿竭阿羅呵三耶三佛於薩芸若而示現怛薩阿竭阿羅呵三耶三佛者從是中自致得薩芸若其有以成佛者若未成佛甫當成佛皆從般若波羅蜜自致成阿惟三佛怛薩阿竭阿羅呵三耶三佛是薩芸若慧之所致照明皆從般若波羅蜜以是故示現世間須菩提白佛言怛薩阿竭阿羅呵三耶三佛於般若波羅蜜中照明於世間何謂般若波羅蜜照明於世間何所是怛薩阿竭持於世間佛語須菩提怛薩阿竭持五陰示現世間須菩提言云何於般若波羅蜜示現五陰何所是般若波羅蜜示現於五陰者佛語須菩提無所壞者以是故得示現亦無無壞而示現空者無壞亦無有壞亦無想亦無願亦無壞亦無有壞以是故示現於世間佛語須菩提及不可計人不可計心怛薩阿竭悉曉知皆是自然人如是自然人如是須菩提怛薩阿竭以般若波羅蜜曉知不可計人不可計心怛薩阿竭以般若波羅蜜示現持世間復次須菩提若疾心亂心怛薩阿竭悉知之何謂怛薩阿竭悉知之疾心亂心其法本者無疾無亂以是故知之何謂知疾知亂其有當盡者以盡以是故知之其有愛欲心者知是為愛欲心其有瞋恚心者知是為瞋恚心其有愚癡心者知是為愚癡心知愛欲心之本無愛欲心知瞋恚心之本無瞋恚心知愚癡心之本無愚癡心是者須菩提令我得薩芸若者般若波羅蜜何以故怛薩阿竭無愛欲心用無愛欲心悉知其心之本亦無愛欲心以是故怛薩阿竭心無有愛欲何以故怛薩阿竭無瞋恚心用無瞋恚心悉知其心之本亦無瞋恚心以是故怛薩阿竭心無有瞋恚何以故怛薩阿竭無愚癡心用無愚癡心悉知其心之本亦無愚癡心以是故怛薩阿竭心無有愚癡如是須菩提怛薩阿竭阿羅呵三耶三佛因般若波羅蜜示現持世間復次須菩提怛薩阿竭用人故因般若波羅蜜其心廣大無所不知何謂怛薩阿竭用人故因般若波羅蜜其心廣大無所不知其心者亦無廣亦無大亦無去亦無所至來以是故怛薩阿竭用人故因般若波羅蜜其心廣大無所不知復次須菩提怛薩阿竭用人故因般若波羅蜜廣大其心無所不知何謂怛薩阿竭用人故因般若波羅蜜廣大其心無所不知其心者無所從來亦無所住如是須菩提怛薩阿竭用人故因般若波羅蜜廣大其心無所不知復次須菩提怛薩阿竭用不可計人不可計心故因般若波羅蜜無所不知何謂怛薩阿竭用不可計人不可計心故因般若波羅蜜無所不知其心者無所住亦無所從來滅以無餘故無所不知其心若空故知不可計人不可計心悉知如是須菩提怛薩阿竭以般若波羅蜜知不可計人不可計心悉知復次須菩提怛薩阿竭用人故因般若波羅蜜知不可見心悉知何謂怛薩阿竭用人故因般若波羅蜜知不可見心悉知其心者本淨故亦無有想如是須菩提怛薩阿竭用人故因般若波羅蜜知不可見心悉知復次須菩提怛薩阿竭用人故因般若波羅蜜知不可見心悉知何謂怛薩阿竭用人故因般若波羅蜜知不可見心悉知其心者不可以眼見如所從來如是須菩提怛薩阿竭用人故因般若波羅蜜知不可見心悉知復次須菩提怛薩阿竭用人故因般若波羅蜜知欲得是者致是悉知何謂怛薩阿竭用人故因般若波羅蜜知欲得是者致是知一切色從不可得獲而生生痛痒思想生死識亦不可得獲而生生如是須菩提怛薩阿竭云何知欲得是者因致是從死至死是即為色從死至不死是亦為色從不死至不死是亦為色亦不有死亦不無死是亦為色痛痒思想生死識從死至死是亦為色識者從死至不死是亦為色識者從不死至不死是亦為色識者亦不有死亦不無死是亦為色識有人無我世者是亦為色無人有我世者是亦為色有望無望無我世者是亦為色亦不有望亦不無望亦無我世是亦為色有望有我有世痛痒思想生死識是亦為色無望無我無世無識是亦為色亦不無望亦不有望亦無我識是亦為色得我世與無世是亦為色我世不可極是亦為色我世有極無極是亦為色我與世亦不有極亦不無極是亦為色痛痒思想生死識亦爾我與世識亦不可極是亦為色我與世識有極無極是亦為色我與世識亦不有極亦不無極是亦為色是命是身是亦為色非命非身是亦為色痛痒思想生死識亦爾如是須菩提怛薩阿竭知欲得是者因致是何謂怛薩阿竭知欲得是者因致是怛薩阿竭知色之本無如知色本無痛痒思想生死識亦爾何謂知識知識之本無何所是本無是欲有所得者是亦本無怛薩阿竭亦本無因慧如住何謂所本無世間亦是本無何所是本無者一切諸法亦本無如諸法本無須陀洹道亦本無斯陀含道亦本無阿那含道亦本無阿羅漢道辟支佛道亦本無怛薩阿竭亦復本無一本無無有異無所不入悉知一切是者須菩提般若波羅蜜即是本無怛薩阿竭因般若波羅蜜自致成阿耨多羅三耶三佛照明持世間是為示現怛薩阿竭因般若波羅蜜悉知世間本無無有異如是須菩提怛薩阿竭悉知本無爾故號字為佛須菩提白佛言本無甚深天中天是佛菩薩事悉自曉了誰當信是者獨有得阿羅漢道者若阿惟越致怛薩阿竭成阿惟三佛乃能說之佛語須菩提本無無有盡時怛薩阿竭所說亦無有極盡時釋提桓因與諸欲萬天子俱梵迦夷天與二萬天子俱前至佛所頭面著佛足却住一面諸欲梵天子俱白佛言天中天所說法者甚深云何作其相佛語諸天子言且聽作相著已無想無願無生死所生無所有無所住是者作其相其相者若如空住怛薩阿竭阿羅呵三耶三佛所住相諸天阿須倫龍鬼神不能動移何以故是相不可以手作色者不能作相痛痒思想生死識亦不作相是相若人若非人所不能作佛語諸天子言若說是空有作者寧能信不諸天子白佛言不信有作空者何以故無有能作空者佛言如是諸天子其相者常住有佛無佛相住如故如是住者故怛薩阿竭成阿惟三佛故名怛薩阿竭即是本無如來諸天子白佛言是相者甚深怛薩阿竭從是成阿惟三佛其怛薩阿竭所知無所罣礙慧皆從般若波羅蜜是者即佛之藏佛語須菩提怛薩阿竭因般若波羅蜜示現持世間如是須菩提怛薩阿竭恭敬承事是法自致得成皆從般若波羅蜜是故怛薩阿竭之所恭敬因是得佛故是為報恩何謂是怛薩阿竭之所報恩者怛薩阿竭為從是衍得阿耨多羅三耶三菩成阿惟三佛皆從是衍為無所著以是故現於報恩復次須菩提怛薩阿竭知識法無有作者以是故得阿惟三佛亦不無作故成阿惟三佛是為怛薩阿竭報恩故示現般若波羅蜜怛薩阿竭阿羅呵三耶三佛於諸法無所望皆從般若波羅蜜以是故示現持世間須菩提白佛言諸法不可知不可見何謂般若波羅蜜出怛薩阿竭示現持世間佛語須菩提所說諸法不可知不可見者謂諸法悉空以是故不可知諸法不可獲持以是故不可得見諸法不可知不可見者皆從般若波羅蜜如是須菩提諸法不可知不可見為從般若波羅蜜出怛薩阿竭成阿惟三佛示現持世間故色為不可見痛痒思想生死識亦不可見是者般若波羅蜜示現持世間須菩提言何謂天中天色不可見何謂痛痒思想生死識為不可見佛言不見色因緣生識是故色為不可見亦不痛痒思想生死識因緣生識是故識為不可見如色痛痒思想生死識不見是世間亦不見其相者亦不見是世間示現所有皆從般若波羅蜜何謂是般若波羅蜜示現持世間其憂世間是亦為空其憂世間是亦為恍忽其憂世間是亦為寂其憂世間是亦為淨是者即為世間示現須菩提白佛言極大究竟般若波羅蜜不可計究竟不可量究竟無有與等者究竟無有邊究竟佛言極大究竟般若波羅蜜不可計究竟不可量究竟無有與等者究竟無有邊究竟安隱般若波羅蜜不可計究竟怛薩阿竭無師薩芸若是故般若波羅蜜不可計究竟何等般若波羅蜜不可量究竟不可量怛薩阿竭無師薩芸若不可議不可稱是故般若波羅蜜不可量究竟何等般若波羅蜜安隱究竟無有與等者怛薩阿竭誰能過者是故般若波羅蜜無有與等者究竟何等般若波羅蜜無有邊究竟無有邊怛薩阿竭無師薩芸若是故般若波羅蜜無有邊究竟須菩提白佛言云何怛薩阿竭無師薩芸若不可計不可量無邊佛言色痛痒思想生死識不可計諸法亦不可計諸法了無所法正是中不可計色痛痒思想生死識不可思諸法亦不可量色痛痒思想生死識無有邊諸法亦無有邊色痛痒思想生死識邊幅了不可得諸法邊幅了不可得用何等故色痛痒思想生死識無有邊幅諸法無有邊幅色痛痒思想生死識邊幅了不可得無有盡處諸法邊幅了不可得無有盡處用何等故色痛痒思想生死識諸法了不可得邊幅無有盡處時云何佛言空處可計盡不耶須菩提言空不可計盡佛言諸法不可計不可稱無有邊幅用是故怛薩阿竭法如是比不可計不可稱無有邊怛薩阿竭發心起學不可計不可稱無有邊本無心無念譬如空無心無念有心有念因隨是生死無有邊怛薩阿竭法如空無有邊是法如空不可計作是說不可計不可稱無有邊佛說是經時五百比丘僧三十比丘尼皆得阿羅漢六十優婆塞三十優婆夷皆得須陀洹道三十菩薩皆逮得無所從生法樂皆當於是婆羅劫中受決須菩提白佛言般若波羅蜜甚深極大安隱究竟佛言般若波羅蜜甚深極大安隱究竟薩芸若須陀洹斯陀含阿那含阿羅漢辟支佛道悉從是經出譬如遮迦越王所當為者一切傍臣所有郡國人民皆屬王亦無所復憂阿羅漢辟支佛佛若諸法皆從般若波羅蜜中出皆是經所立佛言色痛痒思想生死識不受不入須陀洹斯陀含阿那含阿羅漢辟支佛薩芸若道不受不入須菩提問佛言何等薩芸若不受何等薩芸若不入佛言云何須菩提見若羅漢所入處不須菩提言不見天中天不見是法我所入處佛言善哉須菩提我亦不見怛薩阿竭所入處如我怛薩阿竭無所入薩芸若無所入處愛欲天子梵天子俱白佛言天中天般若波羅蜜甚深難了過去佛時所作功德是輩人於是間聞深般若波羅蜜信者正使三千大千國土人一切所當為者皆信皆信已來行過一劫於是深般若波羅蜜中樂一日念無量深出彼德有餘佛語愛欲天子梵天子正使復有人聞深般若波羅蜜以得證決所信樂過一劫其功德不及是輩愛欲天子梵天子皆前以頭面著佛足繞三匝而去却行久遠乃旋各歸天上歌歎佛說功德須菩提白佛言若有菩薩信深般若波羅蜜者從何所來而生是間佛言如是信者心無有疑不厭不喜樂聞念不欲遠離經師譬如新生犢子心終不遠離其母是菩薩從人道中來生是間前世學人今來復得深般若波羅蜜便信樂不遠離也須菩提白佛言若有菩薩有時還其功德若復從他方佛剎來若供養佛乃有從彼來生是間者無佛言有是輩菩薩於他方佛剎供養佛復從彼來生是間持是功德於是間便逮得深般若波羅蜜若復有菩薩從兜術天上來生是間或從彌勒菩薩聞是深經中慧今來生是間持是功德今逮得深般若波羅蜜若復有菩薩前世佛時聞深般若波羅蜜不問中慧來生是間聞深般若波羅蜜心便有疑不信樂不問中慧何以故前世有疑故若復有菩薩前世聞深般若波羅蜜問中慧一日二日三日若至七日持是功德今復逮得深般若波羅蜜常樂聞喜問信受若復有菩薩有時欲聞般若波羅蜜或不欲聞其心亂數數轉如稱乍低乍仰是輩人適學未發故使少信不樂得深般若波羅蜜便厭不欲學棄捨去如是終不成就墮羅漢辟支佛道中佛言譬如大海中船卒破壞知中人皆當墮水沒死終不能得度是船中有板若檣有健者得之騎其上順流墮深得出知是人終不沒水中死也何以故用得板檣故菩薩有信樂有定行有精進欲逮阿耨多羅三耶三菩不得深般若波羅蜜不學漚惒拘舍羅是菩薩便墮阿羅漢辟支佛道中菩薩有信樂有定行有精進欲逮阿耨多羅三耶三菩得深般若波羅蜜學漚惒拘舍羅是菩薩終不中道懈惰過出阿羅漢辟支佛道去正在阿耨多羅三耶三菩中住譬如有人持坏瓶行取水知是瓶不能久當道壞何以故瓶未成故若有菩薩有信樂有定行有精進欲逮阿耨多羅三耶三菩不得深般若波羅蜜不學漚惒拘舍羅是菩薩終不能逮薩芸若便中道厭却墮阿羅漢辟支佛道中譬若有人持成瓶行取水知當安隱持水來歸至也何以故其瓶已成故若有菩薩有信樂有定行有精進欲逮阿耨多羅三耶三菩得深般若波羅蜜學漚惒拘舍羅知是菩薩終不中道懈墯休止恣心正上阿耨多羅三耶三菩譬若大海中有故壞船不補治之便推著水中取財物置其中欲乘有所至知是船終不能至便中道壞亡散財物若有菩薩有信樂有定行有精進欲逮阿耨多羅三耶三菩不得深般若波羅蜜不學漚惒拘舍羅知是菩薩中道厭便亡失名珍寶更棄大珍寶去何所為大珍寶佛是也是菩薩便中道墮阿羅漢辟支佛道中譬若有󰍂人拖張海邊故壞船補治之以推著水中持財物置其中便乘欲有所至知是船不中道壞必到所至處若有菩薩有信樂有定行有精進欲逮阿耨多羅三耶三菩得學深般若波羅蜜漚惒拘舍羅知是菩薩終不中道懈惰正在阿耨多羅三耶三菩中住何以故是菩薩一心有信樂有定行有精進故終不復墮羅漢辟支佛道中正向佛門譬若有人年百二十歲老極身體不安若病寒熱寢臥床褥此人寧能自起居不須菩提言不能也何以故是人老極無勢力故正使病愈由不能自起居行步佛言菩薩有信樂有定行有精進欲逮阿耨多羅三耶三菩不得學深般若波羅蜜漚惒拘舍羅者終不能至佛當中道休墮阿羅漢辟支佛道中何以故不得學深般若波羅蜜漚惒拘舍羅故佛言但是人風寒病愈身體強健意欲起行有兩健人各扶一掖各持一臂徐共持行其人語病者言安意莫恐我自相扶持在所至到義不中道相棄如是人能到所欲至處不須菩提言菩薩有信樂有定行有精進欲逮阿耨多羅三耶三菩得深般若波羅蜜學漚惒拘舍羅是菩薩終不中道懈墯能究竟於是中得阿耨多羅三耶三菩須菩提白佛言云何阿闍浮菩薩學般若波羅蜜佛言當與善知識從事當樂善知識當善意隨般若波羅蜜教何等為隨般若波羅蜜教是菩薩所布施當施與作阿耨多羅三耶三菩莫得著色痛痒思想生死識何以故深般若波羅蜜薩芸若無所著若持戒忍辱精進禪智慧當持是作阿耨多羅三耶三菩莫得著色痛痒思想生死識何以故薩芸若無所著無得樂阿羅漢辟支佛道阿闍浮菩薩稍入般若波羅蜜中如是須菩提言菩薩謙苦欲得阿耨多羅三耶三菩佛言菩薩謙苦安隱於世間護為世間自歸為世間舍為世間度為世間臺為世間導何等為菩薩為世間護死生勤苦悉護教度脫是為世間護何等為世間自歸生老病死悉度之是為世間自歸何等為世間舍菩薩得阿耨多羅三耶三菩阿惟三佛得怛薩阿竭名時為世間說經無所著是為世間舍何等為無所著色無著無縛是色無所從生無所從滅痛痒思想生死識亦爾諸法亦無著無縛如是何等為世間度是色非色為度痛痒思想生死識是識非識為度度為諸法須菩提言如佛所說度為諸法得阿惟三佛何以故無所著耶佛言如是無所著菩薩為謙苦念法不懈得阿耨多羅三耶三菩阿惟三佛因說經是亦為世間度何等為世間臺譬若水中臺其水兩避行色痛痒思想生死識過去當來今現在兩斷如是斷者諸法亦斷設使諸法斷者是為定是為甘露是為泥洹菩薩念法不懈得阿惟三佛是為世間臺何等為世間導菩薩得阿惟三佛便說色痛痒思想生死識空說諸法空是亦無所從來亦無所從去諸法空諸法無有想諸法無有處諸法無有識諸法無所從生諸法空諸法如夢諸法如一諸法如幻諸法無有邊諸法無有是皆等無有異須菩提白佛言般若波羅蜜甚深誰當了是耶佛言菩薩求以來大久遠乃從過去佛時於其所作功德以來如是輩人乃曉知深般若波羅蜜耳須菩提言何謂求以來大久遠佛言去離於色痛痒思想生死識無復有爾乃曉知是深般若波羅蜜須菩提言是菩薩為世間導耶佛言如是菩薩得阿惟三佛為不可計阿僧祇人作導須菩提言菩薩為謙苦是為摩訶僧那僧涅為般泥洹不可計阿僧祇人佛言如是菩薩為謙苦是為摩訶僧那僧涅是故為僧那僧涅無縛色痛痒思想生死識無縛亦不於阿羅漢辟支佛亦不於薩芸若諸法無縛是故為僧那僧涅須菩提言菩薩求深般若波羅蜜不當索三處佛言何因緣菩薩求深般若波羅蜜不當索三處須菩提言般若波羅蜜甚深亦不可有守者亦不無守者從般若波羅蜜中為無所出法守般若波羅蜜為守空守般若波羅蜜為守諸法守般若波羅蜜為守無所有守般若波羅蜜為守無所著佛言在般若波羅蜜中者當知是阿惟越致菩薩於深般若波羅蜜中無所適著終不隨他人語不信餘道心不恐畏不懈怠從過去佛問是深經中慧今聞深般若波羅蜜心續不恐畏不懈怠須菩提白佛言若有菩薩聞深般若波羅蜜心不恐畏不懈怠何因緣當念般若波羅蜜中觀視佛言心向薩芸若是為觀視般若波羅蜜須菩提言何謂心向薩芸若佛言心向空是為觀薩芸若觀薩芸若是為不觀不可計薩芸若如不可計色為非色如不可計痛痒思想生死識為非識亦不入亦不出亦不得亦不知亦不有知亦不無知亦無所生亦無所敗亦無所作者亦無所從來亦無所從去亦無所見亦無所在如是不可限空不可計薩芸若不可計無有作佛者無有得佛者無有從色痛痒思想生死識中得佛者亦不從檀波羅蜜尸波羅蜜羼提波羅蜜惟逮波羅蜜禪波羅蜜般若波羅蜜得佛也愛欲天子梵天子白佛言般若波羅蜜甚深難曉難了難知佛語諸天子深般若波羅蜜甚深難曉難了難知怛薩阿竭安隱甚深是經悉知阿惟三佛無有作阿惟三佛亦無有阿惟三佛是經如空甚深無有與等者如諸法無所從來無所從去愛欲天子梵天子等白佛言諸世間人希有信是深經者世間人所欲皆著愍念之故當為說是深經耳佛言如是諸天子世間人希有信是深經者所欲皆著憫念是世間人故當為說深經耳須菩提白佛言諸法隨次無所著諸法無有想如空是經無所從生諸法索無所得愛欲天子梵天子白佛言弟子須菩提所說如是怛薩阿竭教但說空慧佛言如是諸天子隨怛薩阿竭教諸天子問佛何謂怛薩阿竭教如法無所從生為隨怛薩阿竭教乎佛言如是諸天子諸法無所從生為隨怛薩阿竭教隨怛薩阿竭教是為本無本無亦無所從來亦無所從去怛薩阿竭本無諸法亦本無諸法亦本無怛薩阿竭亦本無無異本無如是須菩提隨本無是為怛薩阿竭本無怛薩阿竭本無住如是須菩提住隨怛薩阿竭教怛薩阿竭本無無異本無無異也諸法是無異無異怛薩阿竭本無無所罣礙諸法本無無所罣礙怛薩阿竭本無諸法本無礙一本無等無異本無無有作者一切皆本無亦復無本無如是怛薩阿竭本無不壞亦不腐諸法不可得須菩提隨諸法教怛薩阿竭本無諸法本無等無異於真法中本無須菩提隨怛薩阿竭教怛薩阿竭本無無有過去當來今現在諸法本無過去當來今現在須菩提隨怛薩阿竭教怛薩阿竭本無過去本無當來本無今現在怛薩阿竭本無等無異是等無異為真本無菩薩得是真本無如來名地為六反震動怛薩阿竭說本無須菩提隨怛薩阿竭教須菩提不受色痛痒思想生死識不受須陀洹斯陀含阿那含阿羅漢辟支佛如是須菩提為隨怛薩阿竭教舍利弗言是本無甚深天中天佛言是本無甚深甚深當說本無時二百比丘僧皆得阿羅漢五百比丘尼皆得須陀洹道五百諸天人皆逮無所從生法樂於中立六十新學菩薩皆得阿羅漢道佛言是六十菩薩過去世時各各供養五百佛布施求色持戒忍辱精進求色禪不知空離空不得般若波羅蜜漚惒拘舍羅今皆取阿羅漢道菩薩有道得空得無色得無願是菩薩不得般若波羅蜜漚惒拘舍羅便中道得阿羅漢道不復還譬若有大鳥其身長八千里若二萬里復無有翅欲從忉利天上自投來下至閻浮利地上未至是鳥悔欲中道還上忉利天上寧能復還不耶舍利弗言不能復還佛言是鳥來下至閻浮利地上欲使其身不痛寧能使不痛不耶舍利弗言不能也是鳥來其身不得不痛若當悶極若死何以故其身長大及無有翅佛言正使是菩薩如恒中沙劫布施求色持戒忍辱精進求色禪亦不入空不得深般若波羅蜜漚惒拘舍羅起心欲索佛道一切欲作佛中道得阿羅漢辟支佛道是菩薩於過去當來今現在佛所持戒精進三昧智慧聞佛薩芸若皆念求色是為不持怛薩阿竭戒精進三昧智慧不曉知薩芸若但想如聞聲耳便欲從是作阿耨多羅三耶三菩會不能得便中道得阿羅漢辟支佛道何以故不得深般若波羅蜜漚惒拘舍羅故舍利弗言如佛所說念中慧菩薩離般若波羅蜜漚惒拘舍羅故便得阿羅漢辟支佛道若有菩薩莊嚴事欲得阿耨多羅三耶三菩阿惟三佛者當󰍂學般若波羅蜜漚惒拘舍羅愛欲天子梵天子白佛言般若波羅蜜難曉難了難知欲求阿耨多羅三耶三菩難得也須菩提白佛言般若波羅蜜甚深難曉難了難知如我念是中慧求阿耨多羅三耶三菩易得耳何以故無所有當何從得阿耨多羅三耶三菩諸法皆空索之了不可得當作阿惟三佛索法無所得無有作阿惟三佛亦無有得阿惟三佛者若有聞諸法空求阿耨多羅三耶三菩易得耳舍利弗謂須菩提如須菩提所說者阿耨多羅三耶三菩難得也何以故空不念我當作阿耨多羅三耶三菩是法空設易得者何以故如恒沙菩薩悉皆逮須菩提言云何舍利弗用色逮乎不也離色法逮乎不也痛痒思想生死識逮乎不也色本無寧逮不不也色本無有法逮不不也痛痒思想生死識本無寧逮不不也離識本無有法逮不不也是本無使逮不不也離本無有法使逮不不也設是法不可得何所法使逮者舍利弗言如須菩提所說法無有菩薩逮者佛所說三有德之人求阿羅漢辟支佛佛是三不計三如須菩提所說為一道耳分漫陀尼弗謂舍利弗須菩提說一道當問舍利弗謂須菩提須菩提所說一道我用是故問須菩提言云何於本無中見三道不舍利弗言不見也何以故從本無中不可得三事須菩提言本無一事得乎不也云何於本無中可得一道不不也設是諦不可得者故復說阿羅漢辟支佛佛為如是說道本無無有異若菩薩聞本無心不懈怠是菩薩會當得佛也佛言如須菩提所說皆持佛威神使若說是耳菩薩聞本無等無異心不懈怠會當得佛舍利弗言何等為菩薩成阿耨多羅三耶三菩者須菩提白佛言何等為成就於菩薩佛言一切人皆等視中與共語言當善心不得有害意向常當慈心與語不得瞋恚皆當好心中心菩薩當作是住須菩提白佛言阿惟越致菩薩當何以比當何以觀其行當何以相當何從知是阿惟越致菩薩佛言阿惟越致菩薩如逮得禪者不動搖如羅漢辟支佛地佛地是佛地如本無終不動佛說本無聞不言非空是中本無入本無是所本無如本無亦不言非如是入中入中以聞是本無以若轉於餘處聞心終不疑亦不言是亦不言非如是本無如本無住其所語不輕所言不說他事但說他正他人所作不觀視用是比用是相行具足知是阿惟越致菩薩阿惟越致終不形相沙門婆羅門面類不祠祀跪拜天不持華香施於天亦不教他人為身不生惡處不作女人身當持十戒不殺生強盜婬泆兩舌嗜酒惡口妄言綺語不嫉妬瞋恚罵詈不疑亦不教他人為身自持十戒不疑復教他人守十戒於夢中自護十戒亦復於夢中面目見十戒阿惟越致心學諸法皆安隱為世間人說經持深經授與令得分德住悉致願使得經令用分德住阿惟越致聞說深經時終不疑不言不信亦不恐懼所語柔軟微妙至密少睡臥行步出入心安諦無亂時徐舉足蹈地安隱顧視所斐服衣被淨潔無垢坋無𧎇𧒓身中無八十種虫所有功德稍稍欲盛滿心極清淨悉受得之其功德過出於世間須菩提白佛言云何菩薩心清淨當何以知之佛言是菩薩所作功德轉增多其心極上自在無所罣礙悉逮得其功德是心甚清潔清潔過於阿羅漢辟支佛道上如是阿惟越致有來供養者不受用喜一切無慳貪說深經時未甞於中有厭極也正在智中深入若餘所欲有問深經者持是深般若波羅蜜為說之其有他道所不能正者持是深般若波羅蜜為正之從是經中所出法悉持無常之事相語之諸世間經書所不能解者持是深般若波羅蜜為解之用是故弊魔來到是菩薩所便於邊化作大八泥犁其一泥犁中有若干百千菩薩化作是以便指示之言是輩皆阿惟越致菩薩從佛受決以今皆墮泥犁中佛為授若泥犁耳設若作阿惟越致受決菩薩者若當受疾悔之言我非阿惟越致若悔之言爾者便不復墮泥犁中當生天上佛言設是菩薩心不動轉者是阿惟越致弊魔復化作其師被服往到菩薩所詭語若前從我所聞受者今悉棄捨是皆不可用也若自悔過受疾悔之隨我言者我日來問訊汝不用我言者終不復來視汝若莫復說是事我不復欲聞是故說是皆非佛所說餘外事耳汝今更受我所語我所說皆佛語佛言菩薩聞是言其心動轉者不從過去佛受決未上菩薩舉中未在阿惟越致地設是菩薩心不動轉者知是深經空所致作是思惟終不信他人語譬若比丘得阿羅漢不復隨他人語悉明見經中證是為空所致終不可動如阿羅漢辟支佛道所念法終不可復還是菩薩為在阿惟越致地住正住向佛門終不可復還是為極度用是比用是相行具足知是阿惟越致菩薩復有弊魔化作異人往到菩薩所作是語若所求為勤苦耳不求佛法也若空負是勤苦為用是勤苦之難為求乎若在惡道中以來大久適今得為人汝不當於是中思惟不當自患厭耶當復於何所更索是軀汝何不早取阿羅漢道用佛為求之是菩薩心不動轉者知是阿惟越致弊魔不能動轉捨去更作方便化作若干菩薩在其邊住因指示言若見不耶是悉菩薩皆供養如恒中沙佛以皆與衣被飲食床臥具醫藥悉具足皆從如恒中沙佛受行法問慧當所施行如法住如法求皆入中作是學作是受作是行悉以尚不能得佛若學以來甫爾當何因得佛菩薩聞是言心不動轉者弊魔復捨去不遠復化作諸比丘示之言是悉阿羅漢過去世時皆求菩薩道不能得佛今皆取阿羅漢已如是比丘當何從得佛菩薩聞是語心不動轉當覺知魔為佛言作是學作是求作是行於是深般若波羅蜜中住心不動轉者如是比相行具足知是阿惟越致佛言菩薩當作是學作是求護是教受佛教當念行於他方聞魔語如是心不動轉不可移覺知魔為菩薩作是學不得佛者佛語為有異佛語終不欺也弊魔復往到菩薩所作是詭嬲言佛如空是經不可得邊幅不可得極是經中我悉知已皆空耳若為是中勤苦若不當覺知魔為此事魔作是經云何欲於中欲得作佛是非佛所說菩薩當諦覺知是魔所為菩薩作第一禪第二禪第三禪第四禪三昧越阿惟越致不隨錄是四禪是所禪作三昧越用人入欲中故禪三昧是菩薩終不隨禪教其功德極過禪上去有共稱譽名字者不用喜不稱譽者亦不用作憂其心終不動亂常念世間人善出入行步坐起常端心正志少婬意在家者與婦人相見心不樂憙常懷恐怖與婦人交接念之惡露臭處不淨潔非我法也盡我壽命不復與相近當脫是惡露中去譬若有人行大荒澤中畏盜賊心念言我當何時脫出是阨道中去當棄遠是婬泆畏懼如行大荒澤中亦不說其人惡何以故諸世間皆欲使安隱故也佛言如是菩薩其福具足得之是皆深般若波羅蜜威神力使作是念是菩薩和夷羅洹化諸鬼神隨後亦不敢近附菩薩終不失志心不妄起身體完具無瘡癩極雄猛終不誘他人婦女若有治道符祝行藥身不自為亦不教他人為見他人為者心不喜也終不說男子若女人為事亦不說非法之事亦不生惡處用是比用是相行具足知是阿惟越致菩薩須菩提白佛言菩薩用何等故名為阿惟越致佛言菩薩不與國王若世俗城郭聚落會人從事不與盜賊若軍師兵刃從事不與男子女人從事不與餘道人若祠祀諸鬼神酒肉穀食從事不與香及燒香若繒綵利業調戲從事不與海中若諸所欲從事不與弊惡無反復好鬪亂人者從事但與深般若波羅蜜從事心終不遠離薩芸若常在中不志常行中正無不行時常稱譽賢善者上頭常隨善知識不與惡知識相隨常求佛法願欲生異方佛剎用是故常與佛相見供養之從欲處色處空處從彼間來生中國常於善人黠慧中生在工談語曉經書家生常不好豫世俗之事生不犯法常在大國中生未常在邊地生也用是比用是相行具足用是故名為阿惟越致菩薩終不言我是阿惟越致亦不言我非亦不疑我非阿惟越致地亦不言我是阿惟越致地譬若有人得須陀洹道在其地終不疑魔事適起即覺知魔稍稍來不聽隨在阿惟越致地終不疑不懈怠譬若有人作惡逆盡其壽命心終不可轉使作善不念惡是惡心至死終不休是菩薩住中正在阿惟越致地心不可移動十方終不能復轉其心自有道地終不疑無阿羅漢辟支佛心不念佛難得心大無有極安隱堅住其地無有能降之者作是住無有能過是黠者用是故弊魔大愁毒言是菩薩心如剛鐵不可轉便復更作佛形往語菩薩言若何不於是間取阿羅漢證若未受決得阿耨多羅三耶三菩若不得是比不得是相菩薩用是比用是相行具足如是尚不得佛若當何因得之佛言設是菩薩聞魔語若心不動者是菩薩從過去怛薩阿竭受決已得阿耨多羅三耶三菩是故覺知魔作佛形像來言是非佛也魔耳欲使我心搖我心不可動佛言是菩薩心不可動轉者從過去怛薩阿竭受決已授阿耨多羅三耶三菩住阿惟越致地何以故用是比用是相行具足故知是阿惟越致菩薩悉得法者悉行中正當代不惜身命是菩薩一切法悉受得之過去當來今現在佛所有法悉得持護用是故當為不惜身命未常懈怠無有厭時怛薩阿竭及諸弟子說經時心終不疑亦不言非佛說聞說深般若波羅蜜終心不有疑亦不言非如是菩薩逮無所從生法樂於中立持是功德悉具足用是比用是相行具足是為阿惟越致菩薩須菩提白佛言阿惟越致菩薩極從大功德起常為菩薩說深法教入深佛言善哉善哉須菩提若乃內菩薩使入深何等為深空為深無想無願無識無所從生滅泥洹是為限須菩提白佛言泥洹是限非是諸法佛言諸法甚深色痛痒思想生死識甚深何等為色痛痒思想生死識甚深如本無色痛痒思想生死識本無爾故甚深須菩提言難及也天中天色痛痒思想生死識妄消去便為泥洹佛言甚深與般若波羅蜜相應當思惟念作是住學如般若波羅蜜教菩薩隨是行當思惟念如中教應行一日是菩薩為却幾劫生死譬如婬泆之人有所重愛端正女人與共期會是女人不得自在失期不到是人寧有意念之不耶須菩提言其人有念思想當到欲與相見坐起宿止言語佛言其人未到之間能有幾意起念須菩提言是意甚多甚多佛言菩薩念深般若波羅蜜如是一日心不轉者却生死若干劫菩薩學般若波羅蜜如中教如中所說思念隨是行一日為却惡除罪若有菩薩遠離深般若波羅蜜正使布施如恒中沙劫不如是菩薩隨深般若波羅蜜教一日其功德出彼上若復有菩薩壽如恒中沙劫并持前所布施與須陀洹斯陀含阿那含阿羅漢辟支佛佛不得深般若波羅蜜若復有菩薩隨深般若波羅蜜中行如中教其功德出彼上若復有菩薩壽如恒中沙劫布施如前持戒具足若復有菩薩求深般若波羅蜜從念起說經其功德出彼上若復有菩薩持經布施其功德轉上得阿耨多羅三耶三菩是菩薩持經布施以來深入是中隨是教其功德出彼上若復有菩薩以經布施不深入是中轉不及也若復有菩薩持經布施復深入是中未常有離時為般若波羅蜜所護其功德甚多甚多須菩提白佛言所識有著者此二何所功德為多佛言菩薩所識若求深般若波羅蜜樂於空樂無所有樂盡樂無常念是為不離般若波羅蜜如是菩薩得功德不可計阿僧祇須菩提白佛言不可計復言阿僧祇有何等異佛言阿僧祇者其數不可盡極也不可計者為不可量計之了不可得邊崖爾故為不可計阿僧祇須菩提言佛說不可計色痛痒思想生死識亦不可計佛語須菩提汝所問者有何因使色痛痒思想生死識不可計不可量須菩提問佛何等為不可量佛言於空中計之為不可量無想無願計之如是不可量須菩提言空計是法不可計佛言云何我常不言諸法空須菩提言如怛薩阿竭所說法悉空佛言諸法悉空不可盡不可計經無有各各慧無有各各異怛薩阿竭但分別說耳空不可盡不可量是想是願是識是生是欲是滅是泥洹隨所喜作是為說作是現示作是為教怛薩阿竭所說如是須菩提言難及也天中天經本空耳云何復於空中說經是經不可逮如我了佛語諸法不可逮佛言如是諸法不可逮佛言如是諸法不可逮空耳是為不可逮須菩提言如佛說本無不可逮願解不可逮慧有增有減佛言不也須菩提言若有不可逮慧有增有減檀波羅蜜尸波羅蜜羼提波羅蜜惟逮波羅蜜禪波羅蜜般若波羅蜜不增不減若不增波羅蜜者菩薩何因近阿耨多羅三耶三菩何緣得阿惟三佛設不減波羅蜜者菩薩何因近阿耨多羅三耶三菩何緣近阿惟三佛坐佛言是不可逮慧不增不減菩薩求深般若波羅蜜若守者如是漚惒拘舍羅菩薩不念檀波羅蜜增亦不念減復作是念但名檀波羅蜜所布施念持是功德施與作阿耨多羅三耶三菩施如是尸波羅蜜羼提波羅蜜惟逮波羅蜜禪波羅蜜菩薩求般若波羅蜜若守者得漚惒拘舍羅不念般若波羅蜜有增有減是但名為般若波羅蜜求之若守者發心念持是功德施與作阿耨多羅三耶三菩須菩提白佛言何等為阿耨多羅三耶三菩佛言本無是也是本無不增不減常隨是念不遠離是即為近阿耨多羅三耶三菩坐不可逮法不可逮慧若般若波羅蜜皆不增不減菩薩念是不遠離為近阿耨多羅三耶三菩須菩提白佛言菩薩持初頭意近阿耨多羅三耶三菩若持後頭意近之佛言初頭意後來意是兩意無有對須菩提言後來意初頭意無有對何等功德出生長大佛言譬如然燈炷用初出明然炷用後來明然炷須菩提言非初頭明然炷亦不離初頭明然炷亦非後明然炷亦不離後明然炷佛問須菩提云何如是不須菩提言如是天中天佛言菩薩不用初意得阿耨多羅三耶三菩亦不離初意得亦不用後意得亦不離後意得也佛言云何是為得阿惟三佛不須菩提言阿惟三佛甚深是因緣菩薩不用初意得阿耨多羅三耶三菩亦不離初意得亦不用後意得亦不離後意得也佛言云何心前滅後復生耶須菩提言不也佛言心初生可滅不須菩提言可滅佛言當所滅者寧可使不滅不須菩提言不也佛言本無寧可使住不須菩提言欲住本無當如本無住佛言設令在本無中住寧可使發堅固不本無寧有心無心不離本無寧有心不見本無不作是求為深求不須菩提言天中天作是求為無所求何以故是法了不可得亦不可見佛言菩薩求般若波羅蜜為求何等須菩提言為求空佛言設不空為求何等須菩提言為求想佛言云何去想不不也是菩薩為不去想須菩提言不作是求忘想何以故求想盡者設想滅者即可滅也便得阿羅漢是為菩薩漚惒拘舍羅不滅想得證向無想隨是教舍利弗謂須菩提若有菩薩有三種事向三昧門守三昧門一者空二者無相三者無願是三者有益於般若波羅蜜不但晝日益夜夢中亦當復益何以故佛說晝夜夢中等無異須菩提言若有菩薩晝日有益於般若波羅蜜夜夢中亦復有益舍利弗言云何若夢中有所作寧有所得不佛所說經如夢中所有須菩提言夢中所作善覺大喜為益夢中所作惡覺不喜為減舍利弗言設於夢中殺人其心喜覺以言我殺是人快乎如是云何須菩提言不󰌗爾皆有所因緣心不空爾會有所因緣若見若聞若念為因緣爾故知耳從是中令人心有所著令人心無所著是為不忘爾皆有所因緣故舍利弗言所作皆空耳何因心有所因緣須菩提言想因緣是故心因緣從是起舍利弗言菩薩夢中布施持是施與作阿耨多羅三耶三菩如是有施與無須菩提言彌勒菩薩近前在旦暮當補佛處是故知當從問舍利弗白彌勒菩薩我所問須菩提言彌勒菩薩能解之彌勒言如我字彌勒當解乎當以色痛痒思想生死識解慧乎持是身解耶若空若色痛痒思想生死識解慧色痛痒思想生死識空無力當所解是法了不見也亦不見當所解者是法了不見當得阿耨多羅三耶三菩者舍利弗言彌勒菩薩所說為得證彌勒言不也我所說法不得證舍利弗便作是念彌勒菩薩所入慧甚深何以故常行般若波羅蜜以來大久遠矣佛問舍利弗云何若自見作阿羅漢時不舍利弗言不見也佛言如是菩薩不作是念我受決是法當於中得阿惟三佛亦無有得阿惟三佛者菩薩作是行為求般若波羅蜜終不恐我不得阿惟三佛隨是法中教求般若波羅蜜用是故我無所畏菩薩至大劇難虎狼中時終不畏怖心念言設有啖食我者為當布施行檀波羅蜜近阿耨多羅三耶三菩願我後作佛時令我剎中無有禽獸道菩薩至賊中時終不怖懼設我於中死心念言我身會當棄捐正令我為賊所殺我不當有瞋恚為具忍辱行羼提波羅蜜當近阿惟三佛願我後得佛時令我剎中無有盜賊菩薩至無水漿中時心不畏怖自念言人無德使是間無水漿願我後得阿惟三佛時使我剎中皆有水漿令我剎中人悉得薩芸若八味水菩薩至穀貴中時心不恐怖自念言我當精進得阿惟三佛使我剎中終無穀貴令我剎中人在所願所索飲食悉在前如忉利天上食飲菩薩在疾疫中時心念言我終無恐懼正使我身死是中會當行精進得阿惟三佛令我剎中無有惡歲疾疫者必當降伏魔官屬佛言菩薩聞是阿耨多羅三耶三菩阿惟三佛却後大久遠乃得佛者心不恐怖從本際起意學以來用不為久也譬如人意一轉頃耳何以故無有本際故佛說是時有優婆夷從坐起前至佛所為佛作禮長跪白佛言我聞是不恐不怖必降恐怖之處索阿耨多羅三耶三菩得阿惟三佛已當說經佛笑口中金色光出優婆夷即持金華散佛上持佛威神華皆不墮地阿難從坐起更斐袈裟前為佛作禮長跪問佛言佛不妄笑既笑當有所說佛言是怛竭優婆夷却後當來世名星宿劫是中有佛名金華佛是優婆夷後當棄女人身更受男子形却後當生阿閦佛剎從阿閦佛剎去復到一佛剎從一佛剎復生一佛剎如是無終極譬如遮迦越王從一觀復遊一觀從生至終足不蹈地是優婆夷從一佛剎復到一佛剎未嘗不見佛阿難心念如阿閦佛剎諸菩薩會者是為佛會耳佛知阿難心所念佛言是諸菩薩會者悉度生死已是優婆夷後當作金華佛度不可計阿羅漢令般泥洹是時佛剎中無有禽獸盜賊無有斷水漿若穀貴病疫者其餘惡事悉無有阿難問佛是優婆夷從何佛已來作功德佛言乃昔提和竭羅佛所作功德初發意求佛提和竭羅佛時亦復持金華散佛上願言持是功德施與作阿耨多羅三耶三菩者佛言如我持五華散提和竭羅佛上即逮得無所從生法樂於中立授我決言却後無數劫若當為釋迦文佛是優婆夷爾時見我從佛授決其心亦念我亦當授決得阿耨多羅三耶三菩如是菩薩受決佛語阿難是怛竭優婆夷於提和竭羅佛所初發起本阿耨多羅三耶三菩阿惟三佛阿難白佛言是怛竭優婆夷所求已度佛言已度須菩提白佛言菩薩行般若波羅蜜何等為入空何等為守空三昧佛言菩薩行般若波羅蜜色痛痒思想生死識空觀當作是觀一心作是觀不見法如是不見法於法中不作證須菩提言佛所說不於空中作證云何菩薩於三昧中住於空中不得證佛言菩薩悉具足念空不得證作是觀不取證作是觀觀入處甫欲向是時不取證不入三昧心無所著是時不失菩薩法本不中道得證何以故本願悉護薩和薩故為極慈哀故自念言我悉具足於功德是時不取證菩薩得般若波羅蜜獲得極大功德悉得智慧力譬若人能勇悍却敵為人極端正猛健無所不能能曉兵法六十四變皆知習之為眾人所敬若有所至處無不得其力者有所得者轉分布與人其心歡欣若有他事與父母妻子俱去過大劇道厄難之中安隱父母語其妻子言莫有恐懼當俱出是難中既出得送父母妻子歸鄉里不逢邪惡到家莫不歡欣者何以故用是人勇悍多智慧黠健故是菩薩行極大慈心念十方薩和薩是時持慈心悉施人上是菩薩過阿羅漢地出辟支佛地於三昧中住悉愍傷薩和薩無所見於是中不取證入空中深不作阿羅漢菩薩作是行時為行空三昧向泥洹門不有想不入空取證譬若飛鳥飛行空中無所觸礙菩薩行甫欲向空至空向無想不墮空中不墮無想悉欲具佛諸法譬若工射人射空中其箭住於空中後箭中前箭各各復射後箭各各中前箭其人射欲令前箭墮爾乃墮菩薩行般若波羅蜜為漚惒拘舍羅所護自於其地不中道取證墮阿羅漢辟支佛地持是功德逮得阿耨多羅三耶三菩功德盛滿便得佛為菩薩於經本中觀不中道取證須菩提白佛言菩薩謙苦作是學不中道取證佛言是菩薩悉為護薩和薩守空三昧向泥洹門心念分別何等為分別守空三昧無相三昧無願三昧是為分別漚惒拘舍羅使是菩薩不中道取證何以故漚惒拘舍羅護之故故心念一切薩和薩持是所念故得漚惒拘舍羅不中道取證若菩薩深入觀守空三昧向泥洹門無想三昧向泥洹門無願三昧向泥洹門用是故分別久遠已來人所因緣想中求得阿耨多羅三耶三菩為說經當使遠是因緣守空三昧守無想三昧守無願三昧向泥洹門皆不中道取證菩薩如是念久遠人呼常有想常有安想常有我想常有好想各各本我作阿耨多羅三耶三菩時用人故為說經使斷有想有安想有我想有好想悉斷求云何斷是常無常是樂皆苦是身非身是好皆醜菩薩自心念為得漚惒拘舍羅守空守無想守無願三昧向泥洹門不中道取證若有菩薩心念人發遠已來求因緣求想求欲求聚想求空想求是想皆現在菩薩言我一切欲使世間無有是用是念人故得漚惒拘舍羅是法觀空想願識無所從生齊限是菩薩不中道取證法當作是知云何菩薩求般若波羅蜜當曉習於法中心當何緣求心當云何入守空三昧守無相三昧守無願三昧向泥洹門皆不中道取證守無識三昧守無所從生三昧是菩薩不得決故守空三昧無相三昧無願三昧無識三昧無所從生三昧念是三昧竟有來問者不即持不可計心為解者知是非阿惟越致菩薩何以故阿惟越致心無央數悉知用是比行不具足知是菩薩未得阿惟越致須菩提白佛言若有菩薩能解是者便為阿惟越致佛言聞深般若波羅蜜若不聞能解者即是阿惟越致須菩提言不可計人求菩薩道少有能解者佛言能解者以受決以於是功德中極姝所知法者阿羅漢辟支佛所不能及諸天阿須倫龍鬼神所不及是為阿惟越致相佛言復次須菩提夢中菩薩摩訶薩不入阿羅漢地不入辟支佛地不樂索其中亦不教他人入其中心亦不念般若中諸法夢中視不般若中為證心悉常在佛如是須菩提阿惟越致菩薩摩訶薩當知是阿惟越致相復次須菩提菩薩摩訶薩夢中與若干百弟子共會在中央坐不可數千弟子不可數百千弟子共會在中央坐說經與比丘僧相隨最在前頭怛薩阿竭阿羅呵三耶三佛說經悉見亦復是須菩提阿惟越致菩薩摩訶薩當知是阿惟越致相復次須菩提菩薩摩訶薩夢中在極高虛空中坐為比丘僧說經還自見七尺光自在所變化於餘處所作為如佛說經菩薩摩訶薩於夢中作是亦復是須菩提阿惟越致菩薩摩訶薩當知是阿惟越致相復次須菩提菩薩摩訶薩夢中不恐不怖不難不畏夢中若見郡縣其中兵起展轉相攻若火起若見虎狼師子及餘獸若見斷人頭者如是餘變化大勤苦者多困窮者飢者渴者都以厄難悉作是見其心不恐不怖不驚不搖於夢中見以覺即起坐作是念如夢中所見都是三處我作佛時悉為說經遍教亦復是須菩提阿惟越致菩薩摩訶薩當知是阿惟越致相復次須菩提何從知是菩薩摩訶薩得阿耨多羅三耶三菩成作佛時其境內一切無有惡心是時須菩提菩薩摩訶薩夢中若見畜生相噉人民疾疫時其心稍稍生逮得是願作是念我會當作佛如我作佛時使我境界中一切無有惡用是故知亦復是須菩提阿惟越致菩薩摩訶薩當知是阿惟越致相諸惡悉除賜亦復是須菩提阿惟越致相復次須菩提是菩薩摩訶薩於夢中覺已若見城郭火起時便作是念我於夢中所見用是比用是相見不怖用是比用是相行具足菩薩摩訶薩如是是為阿惟越致相持是比持是相行具足是為阿惟越致菩薩摩訶薩今我審應審至審是所向者當無異今是城郭火起用我故悉當滅悉當消悉當去不復現佛言假令火賜滅已賜消已賜去已知是須菩提菩薩摩訶薩受決已過去怛薩阿竭阿羅訶三耶三佛授阿耨多羅三耶三菩知是阿惟越致相假令火不滅不消不去知是菩薩摩訶薩未受決設火神燒一舍置一舍復越燒一里置一里知是須菩提其家人前世時斷經故所致是輩之人所作宿命悉自見宿命所作惡於是悉除賜從是以來斷經餘殃悉盡是宿命惡悉消如是須菩提知是菩薩摩訶薩未得阿惟越致阿耨多羅三耶三菩復次須菩提用是比用是相行具足菩薩摩訶薩當作是視持是比持是相當為說令知之或時須菩提若男子女人為鬼神所下若為所持是彼菩薩作是念或我受決如過去怛薩阿竭阿羅訶三耶三佛授我阿耨多羅三耶三菩阿惟三佛是阿耨多羅三耶三菩所念悉淨潔故設我當作阿耨多羅三耶三菩阿惟三佛所念皆淨潔是阿耨多羅三耶三菩却阿羅漢心却辟支佛心設却阿羅漢心以設却辟支佛心以阿耨多羅三耶三菩會當作佛不得不作佛阿耨多羅三耶三菩當作佛者十方阿僧祇剎現在諸佛無不知者無不見者無不證者今怛薩阿竭阿羅訶三耶三佛悉知我所識念我審當作阿耨多羅三耶三菩阿惟三佛審如我所語審如我所為審如我所言是鬼神當用我故去便告言是男子女人何等鬼神所取持乎鬼神即為去設是不去者是菩薩摩訶薩說是時當知須菩提是菩薩摩訶薩未受決過去怛薩阿竭阿羅訶三耶三佛不授阿耨多羅三耶三菩佛語須菩提其人審至誠者弊魔往到是菩薩摩訶薩前住作是語言若本作是住若本字某若以受決欲以亂之是菩薩當說是語時我是真者鬼神當隨我語我審受決為阿耨多羅三耶三菩審如我至誠者是鬼神即當去是弊魔便作是念我當使鬼神去何以故弊魔極尊有威神鬼神不敢當魔作是念鬼神用魔威神故便捨去如是菩薩作是念用我威神故鬼神即去耳佛言不知用魔威神故去也是彼菩薩摩訶薩以自謂審然便自貢高輕易人形笑人無所錄語人言我於過去怛薩阿竭阿羅訶三耶三佛所受決以其餘人悉未受決用是故自可自貢高反瞋恚起恚怒稍稍增多則離薩芸若大遠失阿耨多羅三耶三菩智是輩菩薩無有漚惒拘舍羅瞋怒更生起是兩地當墮阿羅漢地若墮辟支佛道地是輩須菩提持不成是菩薩摩訶薩當覺知魔為捨善知識去亦不與善知識語亦不與善知識從事亦不錄善知識用是故知為魔所固如是須菩提菩薩摩訶薩當知魔為何以故當覺是事知魔來在菩薩前魔時時變服往作是語言過去怛薩阿竭阿羅呵三耶三佛授若受阿耨多羅三耶三菩若本字某若母字某若父字某若兄字某若姊字某若弟字某若親厚字某若知識字某若父母兄字某若七世祖父母字某若母外家字某若父外家字某若在某城生若在某國生若在某郡生若在某縣生若在某鄉生若常軟語若今作是語若乃前世時亦復作是軟語或時高才便復隨形言若前世時亦復高明或見自字或見乞食或時一處飯或時就飯者或時先噉果菜却食飯或時在丘墓間或時路靖或時在樹間止或時有受請者或時不受請或時少多取足或時麻油不塗身或時語聲好或時巧談語魔見如是因底詭言若前世時亦復巧談語如是若前世時施行法亦復如是何以故若前世時淨潔行今還得若前世時行淨潔故功德所致今若還是功德耳若前世時某家子若種姓亦復字某前世有是行若今世亦復淨潔得是彼菩薩心便作是念想我得無爾乎是弊魔便復作是語言若以受決阿惟越致過去怛薩阿竭阿羅訶三耶三佛若授決已用是故若得淨潔佛語須菩提我所說阿惟越致菩薩摩訶薩持是比持是相持是行用占之我所說者不具足得反自用是當知是菩薩輩終不成就當知為魔所壞何以故用是比用是相阿惟越致菩薩摩訶薩知是了不得用魔說其功德故說其字故是輩菩薩摩訶薩聞魔所語心歡欣自謂審然便行形調人輕易同學人自貢高彼菩薩用受是字故便失其本行墮魔羅網復次須菩提用受是字故菩薩摩訶薩不覺魔為反自呼得阿耨多羅三耶三菩魔復作是語言若當作阿耨多羅三耶三菩若作佛時當字某是菩薩聞是字心中作是念我得無然乎我亦先時念如是我本作是生意以我本作是念已佛言是菩薩如是於智中少是菩薩無有漚惒拘舍羅反作是念是所言我字當作佛時亦如我先時所念我定當作阿耨多羅三耶三菩字如是佛言如魔所教若魔天共作是比丘為魔所迷佛語須菩提我所署菩薩用是比用是相我不教令作是為我所教了不得亡是比失是相反用是字故自意念我是阿惟越致便輕餘菩薩用是輕易故離佛遠離薩芸若遠離阿耨多羅三耶三菩智遠是漚惒拘舍羅亡以般若波羅蜜亡以善知識以更得惡知識是菩薩會墮阿羅漢辟支佛道中若後大久遠勤苦能復求佛者用般若波羅蜜恩故當復得阿耨多羅三耶三菩自致作佛佛言爾時發意受是字時不即覺不即改不即悔如是當墮阿羅漢辟支佛道佛言若有比丘教重禁四事法若復他事所犯毀是禁不復成沙門不復為佛子是壞菩薩輩罪過於比丘四事法是菩薩言我於某國某郡某縣某鄉生作是意生念時其罪最重當作是知置是四事重法是為五逆惡當意生是念時其罪重是菩薩用受其字故意信生是念故其罪大當作是知如是須菩提用是字故為魔入深罪復次須菩提遠離之德菩薩摩訶薩弊魔復往作是語言遠離法正當爾怛薩阿竭阿羅訶三耶三佛所稱譽佛語須菩提我不作是說遠離教菩薩摩訶薩於獨處止於樹間止於閑處止須菩提白佛言云何天中天菩薩摩訶薩遠離何所復有異遠離乎亦不於獨處止亦不於樹間止亦不於閑處止何等為異遠離佛語須菩提正使各各有阿羅漢隨是行念各各有辟支佛隨是行念各各有菩薩摩訶薩城外行遠離各各行菩薩摩訶薩一切惡不得犯各各行菩薩摩訶薩若當於獨處止若於樹間止若於閑處止了了行菩薩摩訶薩是遠離法我樂使作是行不使遠行絕無人處於中也菩薩摩訶薩持是遠離當晝夜行當了了行是故菩薩摩訶薩遠離於城傍行持是比菩薩摩訶薩當各各行若於獨處止若於樹間止若於閑處止各各行菩薩摩訶薩我所說遠離法如是爾時弊魔當往教行遠離法語言若當於獨處止若於樹間止若於閑處止當作是行是菩薩隨魔教便亡遠離法魔語言道等取阿羅漢法作是念無有異當隨是行辟支佛道作是念無有異亦當隨是行菩薩道作是念無有異亦當隨是行般若波羅蜜難了知入中若當作是行捨般若波羅蜜佛言是菩薩所願未得反隨其行於法中未了知是菩薩摩訶薩反自用是當輕易餘菩薩自念誰能過我者輕易城傍行菩薩城傍行菩薩了了淨潔心無所念不入阿羅漢法中住不入辟支佛法中住所有惡心不受禪悅棄定於三昧中悉逮得所願悉具足度佛言是無有漚惒拘舍羅菩薩正使於百千由旬空澤中在其中行禽獸所不至處賊所不至處羅剎所不至處在彼間止若百歲若百千歲若百千萬歲正使復過是不知是遠離法會無所益是遠離菩薩不具足自念自用悉得以了不自知為亡也自用在遠離中立是為兩舌耳不得遠離也我不喜是菩薩心爾也我所道遠離菩薩摩訶薩不爾也是所遠離不具足知於是遠離中了不得如是為三遠離耳如是弊魔便往飛在虛空中立作是語善哉善男子是真遠離法怛薩阿竭阿羅訶三耶三佛所說正當隨是遠離行如是疾得阿耨多羅三耶三菩阿惟三佛是菩薩聞是語喜便從遠離起去往到城傍遠離菩薩所是菩薩比丘成就有德人也反往輕言若所行法非也佛言如是諸仁者中有了了隨行菩薩摩訶薩反呼非中有反行反呼是不當敬者而敬之當所敬者反瞋向語是菩薩言我行遠離有飛人來語我言善哉善哉若審是遠離法正當隨是行用是故我來相語耳今若當隨我所行如我所行無有比若有城傍行誰當來語若誰當來告若善哉佛言是菩薩有德之人而反輕如是須菩提菩薩當作是知如擔死人種無所復中直反呼是菩薩有短是為菩薩怨家是為厭菩薩以是為天上天下之大賊也正使如沙門被服亦復是賊無異也於菩薩有德人中亦復是賊也是曹輩須菩提不當與共從事也不當與共語言也亦不當恭敬視也何以故多瞋怒起敗人好心是輩人也當作是知何所須菩提菩薩摩訶薩不捨薩芸若不置阿耨多羅三耶三菩是所菩薩摩訶薩不捨薩芸若故是阿耨多羅三耶三菩阿惟三佛為一切護薩和薩是彼壞菩薩輩不當與從事不當敬不當與會所當護法一當自堅持常當急持淨潔心立心所狎習常當諦持常當正心常當怖畏勤苦處無得入其中無得入三處是彼壞菩薩輩所在彼處常當持慈心向常當哀之令安隱愍傷之慈念之常當自護自念使我無得生是惡心一切使我心無瑕穢我設有是不善疾使我棄如是須菩提菩薩摩訶薩所有行極上當作是知復次須菩提菩薩摩訶薩在事欲得阿耨多羅三耶三菩阿惟三佛是彼當與善知識從事恭敬承事須菩提問佛菩薩摩訶薩善知識當何以知之佛語須菩提佛天中天是菩薩摩訶薩善知識若有說般若波羅蜜者教人入是經中是菩薩摩訶薩善知識六波羅蜜是菩薩摩訶薩善知識當作是知六波羅蜜是舍怛羅六波羅蜜是道六波羅蜜是護六波羅蜜是一六波羅蜜是將過去怛薩阿竭阿羅訶三耶三佛皆從六波羅蜜出甫當來怛薩阿竭阿羅訶三耶三佛皆從六波羅蜜出今現在十方阿僧祇剎怛薩阿竭阿羅訶三耶三佛亦皆從六波羅蜜出成薩芸若皆於四事中取道用四事護薩和薩何等四事一者布施於人二者歡樂於人三者饒益於人四者等與是為四如是須菩提菩薩摩訶薩是故為舍怛羅是故為母是故為父是故為舍是故為臺是故為度是故為自歸是故為導是故為六波羅蜜是故為薩和薩之度何因菩薩摩訶薩學六波羅蜜用無有極處人民故悉欲斷其根是菩薩摩訶薩皆於般若波羅蜜中學須菩提問佛何所是般若波羅蜜相佛語須菩提無所罣礙是般若波羅蜜相須菩提言是所相得般若波羅蜜如是相得諸法佛言如是須菩提無所有相得般若波羅蜜是所相得諸法何以故須菩提諸法各各異諸法各各虛空如是須菩提是所相各各虛空是為般若波羅蜜相諸法各各虛空如是須菩提是所相般若波羅蜜各各虛空隨是相諸法各各虛空須菩提問佛正使天中天諸法各各虛空何緣人民欲生無有盡時各各無有減時各各無有盡處時虛空無有增時虛空無有息時各各虛空無有阿耨多羅三耶三菩阿惟三佛不從是中各各虛空是法不得阿耨多羅三耶三菩阿惟三佛云何天中天是法當何以知決佛語須菩提爾須菩提晝夜人民欲得是因致是作是求須菩提言如是天中天晝夜人民欲得是因致是作是求佛言云何須菩提若見我欲得是空不須菩提言不也天中天佛言如是不須菩提自作是得是空不須菩提言如是天中天空佛言云何須菩提但用是故欲得是因致是人民用是故勤苦無有解已時須菩提言如天中天極安隱人民欲得是因致是勤苦無有休息時佛言如是須菩提人民所欲故便著當作是知人民所生本從是生從是中無可取無可取者不作是得是了無所有如是須菩提無有減盡時從是中了無有生增益者作是曉知是為菩薩摩訶薩行般若波羅蜜須菩提白佛言作是曉知者菩薩摩訶薩為不求色不求痛痒思想生死識作是曉知行般若波羅蜜菩薩摩訶薩為悉等行諸阿羅漢諸辟支佛所不能及有德之人所行道是彼極過上是所得愛無有能逮者是菩薩摩訶薩當作是念得般若波羅蜜已當作是行菩薩摩訶薩晝夜行疾近阿耨多羅三耶三菩阿惟三佛佛言云何須菩提閻浮利人民及四面蜎飛蠕動悉令作人各各得人道已皆令求阿耨多羅三耶三菩以發意索佛道各各盡壽作布施持是布施施與作阿耨多羅三耶三菩於須菩提意云何是菩薩摩訶薩作是布施其福寧多不須菩提言甚多甚多天中天佛言不如是菩薩摩訶薩得般若波羅蜜已守一日正使最後守一日如般若波羅蜜中教作是念行其福過彼上或時菩薩摩訶薩得般若波羅蜜已如是法作是念行是都盧於眾中極尊何以故其餘人無有能及是慈者捨諸佛是菩薩摩訶薩無有與等者是善男子深入知中曉了是智悉具足悉見世間勤苦者爾時極大愍傷念眼徹視見不可計人民悉具足無有懈時用不懈故得是行當爾時極大感念悉念薩和薩不用是相住亦不用餘住是所須菩提菩薩摩訶薩其智極大明雖未作阿耨多羅三耶三菩明如是隨是行一切剎土皆共尊舉正上阿耨多羅三耶三菩終不逮若受人衣被飲食床臥具醫藥悉具足是般若波羅蜜者心在其中立所受施悉除去近薩芸若如是須菩提菩薩摩訶薩所噉無有罪益於薩和薩悉示道徑無有邊無有極處悉明照諸在牢獄中者悉欲度脫薩和薩悉欲示眼是般若波羅蜜中法當念行當隨是教用是念行是般若波羅蜜有入中者不動行不搖行何以故隨是不動搖行莫念想莫得作異念持短入般若波羅蜜中當作是行晝夜入般若波羅蜜中莫懈止譬若須菩提男子得摩尼珠前時未得却後得是摩尼珠歡欣踊躍得是摩尼珠已却後復亡之用是故大愁毒坐起憂念想如亡七寶作是念云何我直亡是珍寶如是須菩提菩薩摩訶薩欲索珍寶者常當堅持心無得失薩芸若常當入是中念須菩提白佛言設使所念用身亡乎云何菩薩摩訶薩念薩芸若不亡佛語須菩提設是菩薩摩訶薩作是知無為不失般若波羅蜜何以故須菩提般若波羅蜜虛空是般若波羅蜜亦不增亦不減須菩提言是般若波羅蜜虛空云何生菩薩摩訶薩般若波羅蜜成就其行近阿耨多羅三耶三菩佛言不也須菩提菩薩摩訶薩亦不增亦不減正使須菩提是經中說時菩薩摩訶薩聞是亦不恐亦不怖當作是知是善男子則為行般若波羅蜜須菩提白佛言如是般若波羅蜜為空行乎不須菩提有離般若波羅蜜行得不須菩提空行不須菩提離空行不須菩提敗色行不須菩提敗痛痒思想生死識行不須菩提離色頗所有行不須菩提離痛痒思想生死識頗所有行不須菩提言云何天中天行般若波羅蜜佛言云何須菩提見是法不何所法行般若波羅蜜須菩提言不見也天中天佛言云何須菩提遍見不見般若波羅蜜何所菩薩摩訶薩行須菩提言不見也天中天佛言設使須菩提遍見不是菩薩摩訶薩行般若波羅蜜須菩提言不見也天中天佛言設使須菩提不遍見法有所生處不須菩提言不見也天中天佛語須菩提是菩薩摩訶薩逮無所從生法樂如是樂悉具足無所從生受決阿耨多羅三耶三菩是怛薩阿竭阿羅訶三耶三佛所至處無所復畏悉作是護菩薩摩訶薩作是求作是行作是力為逮佛慧極大慧自在慧薩芸若慧怛薩阿竭慧設見不得佛佛語為有異須菩提白佛言設使諸法無所從生受決阿耨多羅三耶三菩佛語須菩提不也須菩提白佛言云何菩薩摩訶薩得阿耨多羅三耶三菩佛語須菩提見不所當受決阿耨多羅三耶三菩須菩提言我不見法當作阿耨多羅三耶三菩佛言如是須菩提如是諸法無無從中得菩薩不作是念持是法當受決不受決釋提桓因於眾中白佛言甚深般若波羅蜜難了難知是人民功德不小聞是深般若波羅蜜書者持者學者佛語釋提桓因云何拘翼閻浮利人民是都盧皆持十戒悉具足其功德寧多不持是功德百倍千倍萬倍億萬倍巨億萬倍不如是善男子善女人聞是般若波羅蜜書持學者時坐中有一異比丘語釋提桓因出拘翼上去已是善男子善女人功德乎釋提桓因報是比丘言持心一反念出我上去已何況聞般若波羅蜜書持學者聞般若波羅蜜以隨是法隨是法教作是立都盧出諸天阿須倫世間人民上都盧於諸天阿須倫世間人民中極尊菩薩摩訶薩行般若波羅蜜不獨過諸天阿須倫世間人民上也乃至須陀洹斯陀含阿那含阿羅漢辟支佛都復過是上菩薩摩訶薩行般若波羅蜜不獨過阿羅漢辟支佛上也亦復至菩薩行檀波羅蜜設無般若波羅蜜無漚惒拘舍羅亦復過是上不獨過檀波羅蜜亦復乃至尸波羅蜜羼提波羅蜜惟逮波羅蜜禪波羅蜜菩薩摩訶薩失般若波羅蜜失漚惒拘舍羅亦復過是上去菩薩摩訶薩行般若波羅蜜正使菩薩摩訶薩狎習般若波羅蜜中行都盧合會諸天諸阿須倫諸世間人民終不得勝是菩薩摩訶薩行般若波羅蜜菩薩摩訶薩如中所狎習般若波羅蜜作是堅持是菩薩摩訶薩疾近薩芸若是菩薩摩訶薩離怛薩阿竭名不遠是菩薩摩訶薩如是護離佛坐不遠是菩薩摩訶薩所有懈怠不復生是菩薩摩訶薩作是學為學佛不學阿羅漢法不學辟支佛法當作是學菩薩摩訶薩四天王當作問訊言疾學是四部弟子當作所度當於佛座上坐作阿耨多羅三耶三菩作是學菩薩摩訶薩四天王常自往問訊何況餘天子怛薩阿竭阿羅呵三耶三佛當念菩薩摩訶薩行般若波羅蜜當作是行菩薩摩訶薩般若波羅蜜或時世間所有勤苦之疾是身了無有怨是為菩薩摩訶薩般若波羅蜜阿難作是念是釋提桓因自持智說耶持佛威神說乎釋提桓因知阿難心所念語阿難言持佛威神我所說乎佛言如是阿難持佛威神釋提桓因所說乎正是中阿難或時菩薩摩訶薩深念般若波羅蜜行般若波羅蜜行學般若波羅蜜當是時三千大千國土中弊魔一切心中皆愁毒欲共壞亂是菩薩摩訶薩自共議言當何以使是菩薩便中道取證阿羅漢辟支佛道莫使成作佛佛語阿難菩薩隨時欲學般若波羅蜜隨法欲行般若波羅蜜是時一佛界中魔各各驚自念言欲使菩薩中道得阿羅漢果莫疾使得阿耨多羅三耶三菩疾使得佛復次阿難弊魔愁毒為憂見菩薩習行於般若波羅蜜復次阿難是時諸弊魔四面放火風恐怖是菩薩若令畏懼衣毛當起使心一反亂念轉復佛語阿難魔不遍行亂菩薩若有行亂者有不行亂者阿難白佛言何等菩薩為魔所亂佛語阿難若有菩薩聞深般若波羅蜜不樂者弊魔便行往壞復次阿難若有菩薩聞深般若波羅蜜心狐疑者自念若有無有耶如是阿難菩薩為弊魔所得便復次阿難若有菩薩遠離於善師是菩薩所聞般若波羅蜜深事不欲聞也亦不了也亦不知也何因守般若波羅蜜用是故阿難是菩薩弊魔所得便者復次阿難若有菩薩與惡師從事用是故弊魔得菩薩便是菩薩言正是我所喜師也當成我所願餘多有菩薩非我善厚也用是故弊魔便復得菩薩復次阿難聞是深般若波羅蜜時教餘菩薩用是為學用是為寫我尚不了其事汝能了耶若有時菩薩與異菩薩轉相輕易言我所行是也汝所行非也爾時諸弊魔歡欣踊躍是時弊魔便作異被服像來歎菩薩言汝於某國生某種姓家是菩薩聞是語便輕易餘成就不貢高菩薩是貢高菩薩功德薄少無阿惟越致相也是菩薩於阿惟越致中功德少自貢高輕餘菩薩言卿不及我所行用是故弊魔大歡欣言今泥犁禽獸薜荔墮者不少弊魔當復增其念所語所說多有信用者聞之者無不隨其言者作是學者瞋恚益增心所作為顛倒用是故身口心所作為輕反用是故其人在泥犁禽獸薜荔中罪益增用是故弊魔大歡欣踊躍無有極若求菩薩道家與求羅漢道人共諍爾時弊魔自念菩薩離薩芸若遠離遠亦不大遠菩薩又與菩薩共諍爾時弊魔念言兩離佛遠佛語阿難未得阿惟越致菩薩與阿惟越致菩薩共諍罵詈阿惟越致菩薩是菩薩罵以隨心所念轉懷怨恨心一轉念聽却一劫菩薩雖有是惡念不捨薩芸若却無數劫極甫當更復從發意起阿難白佛言心所念惡寧可得中悔不當乃却就爾所劫乎佛語阿難於我法中廣大極可得悔佛語阿難若有菩薩念惡有恨自歡欣復語他人是人不可復使悔也若有菩薩若罵詈瞋恨自念咄我所作無拔後終不敢復作是復自考責人道難得用是故悉當忍於人何況乃當與人共諍言乎我當為十方人作橋令悉蹈我上度去我有是意寧當復與人共諍耶住立當如聾羊諸惡悉當忍諸惡心不當犯我作佛時悉當安十方人得般泥洹我不復與人共諍瞋恚於人為用羅漢道故阿難白佛言菩薩菩薩自相與共止法當云何佛語阿難菩薩菩薩轉相視當如視佛心念言共一師共一船共一道是所學我亦當學如是若有餘菩薩欲喜學羅漢辟支佛道若與從事設有是人者我不與從事其有世世欲求佛道者當與相隨如是學為共一法學須菩提白佛言菩薩學無常為學薩芸若學無所生為學薩芸若學去離婬為學薩芸若學滅為學薩芸若佛語須菩提汝所問學無常為學薩芸若者於須菩提意云何是怛薩阿竭本無隨因緣得怛薩阿竭本無字寧有盡時不須菩提白佛言不佛言不佛語須菩提為學薩芸若如是學為學般若波羅蜜如是學為學怛薩阿竭陀為學力為學無所畏為學諸佛法菩薩學如是者悉行諸學法菩薩摩訶薩作是學魔及魔官屬不能中道壞菩薩如是學為疾得阿惟越致菩薩如是學者為疾近佛樹下坐菩薩如是學為悉學佛道菩薩如是學為習法也菩薩如是學為極大慈哀如是為學等心菩薩學如是三合十二法輪為轉菩薩學如是為學度滅十方天下人菩薩學如是為學甘露法門佛語須菩提不懈怠人乃能學是作是學為學十方天下人道菩薩學如是者不入泥犁禽獸薜荔中菩薩學如是終不生邊地如是學不復生愚癡貧窮中如是學不復盲聾瘖痾歐如是學為不毀十戒如是學為不隨解除卜問如是學遠離不持戒人菩薩如是學不願生尼惟先天上何以故菩薩有漚惒拘舍羅故般若波羅蜜何等漚惒拘舍羅從般若波羅蜜中出漚惒拘舍羅持漚惒拘舍羅滅神入禪不隨禪法菩薩學如是為得淨力為得無所畏力為得佛法淨力須菩提白佛言佛所有諸法本皆淨何等為菩薩得法淨佛語須菩提菩薩學如是為學無所得淨法諸法淨如是須菩提菩薩行般若波羅蜜時不悔不厭是為行般若波羅蜜未得道者愚癡不曉是法不見是事菩薩用人故常精進人見我亦當効我精進用是故菩薩得力精進無所畏菩薩作是學悉知十方天下人心意所念無能過者譬如地出金銀少所處出耳如是須菩提少所人隨般若波羅蜜法教學譬若須菩提少所人索遮迦越羅處索小國王多如是須菩提少所人隨般若波羅蜜法教學從是中多索阿羅漢辟支佛者有初發意菩薩少有隨般若波羅蜜教者既有學般若波羅蜜少有得阿惟越致者菩薩當作是念我當力學慕及阿惟越致復次須菩提行般若波羅蜜不持瞋恚意向人不求他人短心無慳貪心不毀誡心不懷恨心不懈心不迷亂心不愚癡時菩薩學般若波羅蜜時諸波羅蜜皆悉屬學般若波羅蜜為照諸波羅蜜為悉入諸波羅蜜學般若波羅蜜為具足餘波羅蜜譬如人言是我所便外著十二品如是須菩提菩薩學般若波羅蜜皆悉屬譬如須菩提人死時命盡身諸根悉滅如是須菩提菩薩學般若波羅蜜為學諸波羅蜜皆悉屬菩薩欲學度諸波羅蜜當學般若波羅蜜菩薩欲學般若波羅蜜為學無極於須菩提意云何一佛界中所有人寧多不須菩提報佛言甚多佛言若有菩薩供養一佛界中乃爾所人供養自盡壽命其福寧多不須菩提白佛言甚多佛語須菩提不如菩薩守般若波羅蜜如兩指相彈頃佛語須菩提般若波羅蜜極尊用是故疾得佛如是須菩提菩薩欲得阿耨多羅三耶三菩為十方人中獨尊給施十方貧窮孤獨者欲求佛境界者欲得佛智慧所樂者欲得如師子獨鳴者欲得佛處者悉欲得是者當學般若波羅蜜菩薩學般若波羅蜜者為悉學餘法須菩提白佛言菩薩為復學阿羅漢法耶佛語須菩提雖知阿羅漢法不樂行不學阿羅漢所作功德云何當得也阿羅漢所行菩薩悉知不學不行不於中住菩薩作是學天上天下無有能過者悉過阿羅漢辟支佛上如是為近薩芸若菩薩作是學不離般若波羅蜜遠也為行般若波羅蜜菩薩作是學於薩芸若法中不增不減離阿羅漢辟支佛道菩薩若復作是念持是般若波羅蜜當得薩芸若有小想為不行般若波羅蜜亦不有般若波羅蜜之相當持得薩芸若亦無念亦無見亦無所想是為行般若波羅蜜是時釋提桓因在大會中坐作是念菩薩行十方天下人無有能過者何況自到至佛乎十方人道難得既得壽為安隱有一發意行佛道者難得何況至心行佛道者乎欲為十方天下人作導首是人難得是時釋提桓因化作文陀羅華取持散佛上散已作是說行菩薩道者乃向佛道乎所願悉成為近為悉護作是行者為悉成佛諸經法薩芸若經法怛薩阿竭經法悉具足阿惟越致經法亦爾釋提桓因言人有至心索佛於是法中一反念終不遠釋提桓因言我欲使人於法中益念不厭生死之苦一切天上天下為苦用人故悉當忍勤苦之行心作是念諸未度者悉當度之諸未脫者悉當脫之諸恐怖者悉當安之諸未般泥洹者悉皆當令般泥洹釋提桓因問佛言新發意菩薩勸人助其歡欣得何等福隨次第上菩薩勸人助其歡欣得何等福乃至阿惟越致上至阿惟顏勸人助其歡欣得何等福佛語釋提桓因須彌山稱之尚可知斤兩從勸助代初發意菩薩歡欣其福不可量佛語釋提桓因一佛境界尚可稱知斤兩阿闍浮菩薩行勸人助其歡欣其福無有科限佛語釋提桓因一佛境界中諸海所有水取一髮破為百分從中取一分以一分之髮取海水盡尚可數知幾渧阿惟越致菩薩行勸人助其歡欣其福不可數佛語釋提桓因阿僧祇佛剎所有境界虛空持一斛半斛一斗半斗一升半升尚可量空知幾所阿惟顏菩薩行勸人助其歡欣其福不可極釋提桓因白佛言為魔所亂聞是不助歡欣魔官屬人聞是不助歡欣者從魔天上來下聞是不助歡欣者何以故若有意索佛者為壞魔境界也有發意索佛者當助其歡欣是為壞魔境界心不離佛不離經不離比丘僧如是當助其歡欣佛語釋提桓因如釋提桓因所言助其歡欣者為近佛用是助歡欣之功德世世所生處為人共欲得供養未甞有聞惡聲時不恐當歸三惡道常生天上在十方常尊何以故如是人助菩薩歡欣者為悉施護十方人何以故初發意菩薩稍增自致至佛成就作佛已當度脫十方天下人須菩提白佛言心譬如幻何因當得佛佛語須菩提於須菩提意云何汝寧見幻不須菩提言不化幻亦不見幻心離化幻離幻心雖離是見異法當得佛道不須菩提白佛言不見亦不離化幻離幻心亦不見當得佛亦無法亦無見當說何等法耶得不得乎是法本無遠離亦本無若得若不得本無所生亦無有作佛者設無有法亦不得作佛須菩提白佛言設爾般若波羅蜜離本無對法離本亦無對亦無證亦無守亦無行亦無有法當有所得何以故離般若波羅蜜本無形故本無遠離何因當於般若波羅蜜中得佛佛者離本無所有何所本無所有當得佛者佛語須菩提如須菩提所言離今般若波羅蜜無所有離本薩芸若無所有佛語須菩提雖離般若波羅蜜本本亦無所從生須菩提當作是思惟深入守是故離本無所有得作佛佛語須菩提雖知離本般若波羅蜜無所有是為不守般若波羅蜜不具足行般若波羅蜜者不得作佛也佛言如須菩提所言不用得般若波羅蜜故得佛也亦不用離無離得作佛亦不可離般若波羅蜜得作佛不得般若波羅蜜者不得作佛須菩提白佛言菩薩行般若波羅蜜甚深難及佛語須菩提汝所言菩薩行般若波羅蜜甚深難及菩薩所言勤苦行深奧之法不在取泥洹須菩提白佛言如是所說事菩薩不為勤苦行何以故亦無有作證者亦無般若波羅蜜中得證者亦無有經法得作證者菩薩聞是不恐不怠不難是為行般若波羅蜜雖作是行亦不見行是為行般若波羅蜜雖近作佛亦不見是為行般若波羅蜜遠離羅漢辟支佛亦不見亦不念是為行般若波羅蜜譬如空中無念若有近若有遠何以故空本無有形故行般若波羅蜜無有離佛遠離佛近何以故般若波羅蜜無有形故譬如幻師作化人化人不作是念師離我近觀人離我遠何以故化人無有形故般若波羅蜜亦如是不作是念羅漢辟支佛道離我遠佛道離我近也何以故般若波羅蜜無有形故譬如影現於水中不作是念何因影現於水中若所有近者不念言近若遠者亦不念言遠何以故影無有形故般若波羅蜜如是亦無是念羅漢辟支佛道為遠耶佛道為近乎何以故般若波羅蜜無有形故般若波羅蜜敵無所愛敵無所憎怛薩阿竭所有無所著無所生般若波羅蜜亦如是亦無所生亦無所著譬如怛薩阿竭化作人不作是念羅漢辟支佛道離我遠亦不言佛道離我近何以故化人無有形故般若波羅蜜亦不作是念羅漢辟支佛道離我遠亦不念佛道離我近何以故般若波羅蜜無有形故譬如工匠黠師剋作機關木人若作雜畜木人不能自起居因對而搖木人不作是念言我當動搖屈伸低仰令觀者歡欣何以故木人本無念故般若波羅蜜亦如是隨人所行悉各自得之雖爾般若波羅蜜亦無形亦無念譬如造作海中大船所以者何作欲度賈客船亦不作是念言我當度人何以故船本無念故般若波羅蜜亦如是隨人所行悉各自得之般若波羅蜜亦無形亦無念亦如是譬如曠野之地萬物百穀草木皆生其中地亦不作是念言我當生也不生也般若波羅蜜生諸經法亦不念言從中生與不生何以故般若波羅蜜本無形故譬如摩尼珠悉出其寶般若波羅蜜悉出其經法分別教授雖爾般若波羅蜜亦無念譬如日照於四天下其明亦不念言我當悉照般若波羅蜜悉照諸經法雖爾般若波羅蜜亦無念譬如水無所不至水亦不作是念言我當有所至般若波羅蜜悉至諸經法雖爾般若波羅蜜亦無念譬如風無所不至風亦不作是念言我當有所至般若波羅蜜成就諸經法亦如是雖爾般若波羅蜜亦無念譬如須彌山巔以忉利天為莊飾須彌山亦不作是念言我當上治忉利天莊嚴般若波羅蜜成就薩芸若雖爾般若波羅蜜亦無念譬如大海悉出諸珍琦寶物海水不作是念言我當從中出珍寶般若波羅蜜悉出生諸經法亦如是雖爾般若波羅蜜亦無念譬如佛出生諸功德悉覆輩等心加於十方人般若波羅蜜成就於諸經法亦如是舍利弗問須菩提言菩薩摩訶薩行般若波羅蜜為高行耶須菩提報言我從佛所聞事菩薩摩訶薩行般若波羅蜜為無高行也若干百千愛欲諸天作是念當為十方人發意為菩薩道者作禮何以故行般若波羅蜜不中般泥洹故如是菩薩為勤苦行不於是法中墮落取證須菩提語諸天言雖不中道墮落取證是不為勤苦勤為十方不可計阿僧祇人被法鎧度令得泥洹是乃為勤苦之難是人本無本無索不可得也如是菩薩作是念為欲度人度十方人為欲度空何以故空亦無有遠亦無有近亦無所有用是以菩薩勤苦行索人本無有欲度人為度虛空被德鎧用人故被德鎧欲過度人是故菩薩為被德鎧如佛所說人無有本曉知人本無所有是為度人菩薩聞是不恐不怖是為行般若波羅蜜離人本無本無離色本無色離痛痒思想生死識本無識離諸經法本無諸經法菩薩聞是不恐不懈是為行般若波羅蜜佛語須菩提何因菩薩不恐不懈須菩提白佛言本無故不恐本淨故不懈何以故索懈怠本本無有所因懈亦復無有菩薩聞說是不懈不恐不怖是則為行般若波羅蜜菩薩行是時諸天皆為作禮諸梵天皆為作禮佛語須菩提不但諸天諸梵天為菩薩作禮上至阿會亘彼立阿波摩那阿會波羅及上至阿迦膩吒諸天皆為行般若波羅蜜菩薩作禮十方不可復計阿僧祇現在諸佛悉念行般若波羅蜜菩薩悉共擁護知是行般若波羅蜜菩薩阿惟越致恒邊沙佛剎其中所有人悉使為魔一魔者化如恒邊沙人悉使為官屬設使爾所魔各各乃爾所官屬欲共害行般若波羅蜜菩薩不能中道壞不能中道得便菩薩有二事法行般若波羅蜜魔不能中道使得便何謂二事一者諸經法視皆空二者不捨十方人悉護是為二事菩薩有二事諸魔不能動何謂二事一者不失本願二者十方諸佛悉護視是為二事菩薩行般若波羅蜜時諸天往至菩薩所問訊深經之事諸天讚歎善之今作佛不久當隨是法教立既隨是法教立者諸有困苦者皆得護諸未得歸者為得自歸為人故作法舍無目者使得黠目隨是般若波羅蜜法教立者十方不可復計阿僧祇現在諸佛悉共擁護行般若波羅蜜者諸佛各各於其剎四部弟子中說是菩薩功德各各讚歎善之佛語須菩提譬若我今讚歎說羅麟那杖那佛佛復言今我剎界中菩薩行般若波羅蜜十方諸佛今亦讚嘆說行般若波羅蜜菩薩亦復如是須菩提白佛言諸佛悉讚歎諸菩薩如是耶佛言不賜讚歎佛語須菩提有行菩薩道未得阿惟越致者諸佛亦復讚歎須菩提復問佛何等為行菩薩道為佛所讚歎佛語須菩提有菩薩隨阿閦佛前世為菩薩時所行及羅麟那杖那佛前世為菩薩時所行有菩薩隨是教用是故十方諸佛讚是菩薩復次須菩提菩薩摩訶薩行般若波羅蜜諸經法信本無所從生是菩薩尚未得無所從生法樂於中立信諸法本空是菩薩尚未得阿惟越致信諸經法本無如泥洹是菩薩尚未得入阿惟越致地隨是法教立疾得阿惟越致有應是法行者是故十方諸佛共讚歎是菩薩菩薩為度阿羅漢道地辟支佛道地向佛道地若有菩薩應般若波羅蜜行者為諸佛所讚歎知是菩薩不久在阿惟越致道地立復次須菩提菩薩聞深般若波羅蜜信不狐疑菩薩作是念如佛所說諦無異是菩薩却後當復於阿閦佛所聞是般若波羅蜜及餘菩薩所聞亦復爾作是信般若波羅蜜者以為在阿惟越致地立若有聞般若波羅蜜信者其德甚大不小何況菩薩隨般若波羅蜜法教立者隨是法教立者為疾入薩芸若須菩提白佛言設離本本無法不得何所法有作佛者何所法說有說經者佛言如須菩提所言設離本本無法不得何所法有作佛者亦無有法說經者是本無無本何所有於本無中立無者有本無有當得佛者亦無有本法有作佛者本無無有說經者亦不可得釋提桓因白佛言般若波羅蜜甚深菩薩勤苦行乃自致成佛何以故無有字法無所得在本無中立者亦無有法當作佛者亦無有說經者菩薩聞是不恐不怖不疑不厭須菩提語釋提桓因言如釋提桓因所言菩薩勤苦聞深般若波羅蜜信不狐疑不厭須菩提報釋提桓因言拘翼諸經法皆空何所有狐疑厭者釋提桓因語須菩提言如須菩提所說一切為說空事為悉無所著譬如射虛空了無所著須菩提所說經亦如是了無所著釋提桓因白佛言如我所說為隨佛法教耶為有增減乎佛語釋提桓因拘翼如佛所說法教等無異如須菩提所說但說空事須菩提亦不見般若波羅蜜者亦不見行般若波羅蜜者亦不見得佛者亦不見薩芸若亦不見得薩芸若者亦不見怛薩阿竭亦無有得怛薩阿竭者亦不見無所從生亦不見無所從生證得之者亦不見十種力亦無有索十種力者亦不見四無所畏亦不見索四無所畏者經法本淨亦無所得須菩提隨無所得教立如是須菩提隨無所得教立者是菩薩為行般若波羅蜜百倍千倍萬倍須菩提菩薩行般若波羅蜜者捨置佛道地眾羅漢辟支佛道地不及是菩薩道地欲為十方天下人持尊當隨佛法教立如是是時忉利天上數千萬天持化作文陀羅華散佛上散已作是說諸天言我曹亦當隨法教立時坐中百六十比丘起整衣服為佛作禮作禮已各各手中有化文陀羅華持是華散佛上散已作是說我曹亦當隨法教立是時佛笑口中出若干色其明至十方佛剎悉為明其明還遶佛三匝從頂上入阿難從坐起整衣服為佛作禮長跪問佛佛不妄笑既笑當有意佛告阿難是百六十比丘及諸天當於是波羅劫中作佛皆同一字字漚辰那拘尼摩作佛時比丘僧數各各等壽命亦各各等其壽各十萬歲隨次稍稍作佛作佛時各各盡世雨五色華佛語阿難作是立者無有能過菩薩作是立為如佛立作是立無有為作師者是為薩芸若立欲作是立者當隨般若波羅蜜教有應是般若波羅蜜行者當知是人從人道中來或從兜術天上來是人或從人道中聞般若波羅蜜或從兜術天上聞或從人道中行或從兜術陀天上行何以故佛般泥洹後般若波羅蜜若於十方見若於兜術天上見有行是般若波羅蜜若書者諸佛悉視護之是菩薩復轉教人勸樂合偶知是菩薩供養若干佛以來不於羅漢辟支佛品中作功德知是菩薩供養若干佛以來學是般若波羅蜜不恐不怖若有受般若波羅蜜若有學若有持若有解中事若有隨知是菩薩如面見佛無異是菩薩不止亦不誹謗般若波羅蜜知是菩薩供養若干佛以來佛語阿難雖有人於佛所作功德持用求羅漢辟支佛會當得佛無異若有菩薩摩訶薩行般若波羅蜜常當遠離羅漢辟支佛道佛語阿難持是般若波羅蜜囑累汝阿難我為汝所說經捨置般若波羅蜜摩訶漚惒拘舍羅及諸摩訶惟曰羅我每所說餘經汝所受設令悉散悉亡雖有是其過少耳汝所從佛受般若波羅蜜設散設亡其過甚大不小佛語阿難復囑累汝般若波羅蜜受學持法當諦學悉具足受悉念持書字令正無缺減過去當來今現在佛經身等無異阿難當作是念般若波羅蜜莫使缺減何以故今佛現在有慈心佛恩德欲報佛恩具足供養者汝設有慈心於佛者當受持般若波羅蜜當恭敬作禮供養設有是行汝悉為供養佛報恩以汝為恭敬過去當來今現在佛已汝慈孝於佛恭敬思念於佛不如恭敬於般若波羅蜜慎莫亡失一句佛語阿難囑累汝般若波羅蜜以為信若有不欲離於佛離於經離於比丘僧亦不欲離於過去當來今現在佛者不當遠離般若波羅蜜是佛所教佛語阿難若有受般若波羅蜜持護是為持過去當來今現在佛教法何以故過去當來今現在佛皆從般若波羅蜜出生菩薩欲得佛道者當學六波羅蜜何以故六波羅蜜是諸菩薩摩訶薩母佛語阿難囑累汝六波羅蜜六波羅蜜者佛不可盡經法之藏過去當來今現在佛皆從六波羅蜜出生佛語阿難汝日日教人盡一佛境界中人汝悉教令得阿羅漢道雖有是教尚未報佛恩不如具足為菩薩說般若波羅蜜汝所教人悉使得阿羅漢此所作功德持戒精進守道雖教乃爾所人其福寧多不阿難報佛言甚多天中天佛語阿難不如持般若波羅蜜具足為菩薩說雖不能多一日可雖不能一日食時可雖不能食時為說須臾間可其福勝度爾所阿羅漢菩薩摩訶薩自於般若波羅蜜念思惟其中事菩薩雖思惟其中事得其功德出眾阿羅漢辟支佛上去雖思惟其中事會當得阿惟越致設不中道還說般若波羅蜜時四部弟子及諸天阿須倫及鬼神一佛境界中持釋迦文佛威神一切悉見阿閦佛及見諸比丘不可計皆阿羅漢諸菩薩亦無央數以後不復見佛語阿難譬如見國中人不復見阿閦佛及諸菩薩阿羅漢諸經法索眼不見亦如是法不見法法不念法何以故諸經法無念不見亦無所益佛語阿難諸經法皆空無所持亦不可念譬如幻師化作人諸經法亦如是無念亦無痛何以故無形故菩薩作是行為行般若波羅蜜作是學為學般若波羅蜜悉欲得六波羅蜜者當學般若波羅蜜作是學在諸學中最尊無有及者百倍千倍萬倍是為安十方天下作是學者困厄苦者悉護視是為隨佛法學是為隨佛教有應學是者持手舉一佛境界移著還復他方剎土以其處人無有覺知者佛語阿難佛從是般若波羅蜜中學成過去當來今現在佛無所罣礙諸智慧法悉從般若波羅蜜具足成欲得般若波羅蜜限者為欲得虛空限何以故般若波羅蜜不可盡十方之事可計般若波羅蜜事不可計佛告阿難般若波羅蜜事不可計不可盡般若波羅蜜本淨何以故過去不可復計佛悉從其中成就得佛般若波羅蜜亦不增亦不減甫當來不可復計佛悉從般若波羅蜜成就得佛般若波羅蜜亦不增亦不減十方今現在不可復計佛悉從般若波羅蜜成就得佛般若波羅蜜亦不增亦不減是故般若波羅蜜不可盡虛空亦不可盡是時須菩提作是念佛所說般若波羅蜜事甚深是須菩提當作是問須菩提白佛言般若波羅蜜不可盡譬如虛空亦不可盡菩薩當何因思惟般若波羅蜜佛語須菩提色不可盡當作是思惟般若波羅蜜痛痒思想生死識不可盡當作是思惟般若波羅蜜十二因緣不可盡當作是思惟般若波羅蜜佛語須菩提菩薩當作是思惟般若波羅蜜菩薩當作是思惟十二因緣適得其中菩薩初坐樹下時不共法思惟十二因緣是時薩芸若智慧悉具足佛語須菩提若有菩薩行般若波羅蜜時思惟十二因緣不可盡作是思惟者出過羅漢辟支佛道去正住佛道菩薩不作是思惟行般若波羅蜜及思惟十二因緣不可盡設不作是思惟者便中道得羅漢辟支佛菩薩不中道還者用思惟般若波羅蜜思惟行摩訶漚惒拘舍羅故佛語須菩提菩薩行般若波羅蜜時思惟視十二因緣不可盡作是視十二因緣所視法生者滅者皆有因緣法亦無有作者作是思惟十二因緣行般若波羅蜜時不見色不見痛痒思想生死識不見佛境界無有所因法見佛境界是為菩薩行般若波羅蜜若有菩薩行般若波羅蜜當爾時魔大愁毒譬如父母新死啼哭愁毒憂思菩薩行般若波羅蜜時魔愁毒如是須菩提白佛言一魔愁毒耶餘魔復愁毒乎佛語須菩提一佛境界所有魔各各於其所止處不安菩薩隨般若波羅蜜教時菩薩應行如是者諸天阿須倫龍鬼神人若非人不能害菩薩若有菩薩欲得佛道者當行般若波羅蜜菩薩行般若波羅蜜為行檀波羅蜜具足行尸波羅蜜亦爾行羼提波羅蜜亦爾行惟逮波羅蜜亦爾行禪波羅蜜亦爾菩薩摩訶薩行般若波羅蜜具足行漚惒拘舍羅波羅蜜菩薩摩訶薩行般若波羅蜜若有魔事起即覺使不至菩薩悉欲得諸漚惒拘舍羅波羅蜜者當行般若波羅蜜當守般若波羅蜜若有菩薩行般若波羅蜜守般若波羅蜜爾時菩薩思惟十方不可計阿僧祇現在諸佛諸佛本行菩薩道時悉從般若波羅蜜出生菩薩作是念如諸佛悉得諸經法我悉當得如是菩薩行般若波羅蜜時作是思惟念如兩指相彈頃若有菩薩布施具足如恒邊沙劫不如是菩薩行般若波羅蜜如彈兩指頃菩薩如是行者為住阿惟越致地是菩薩為諸佛所念菩薩終不還餘道會當得佛終不歸三惡道是菩薩未曾離諸佛時行般若波羅蜜菩薩如兩指相彈頃間功德如是何況一日守般若波羅蜜者行當如是揵陀訶盡菩薩揵陀訶盡菩薩在阿閦佛剎最尊第一須菩提白佛言菩薩何因隨般若波羅蜜教佛語須菩提諸經法無有能壞者菩薩隨般若波羅蜜教當如是虛空不可盡菩薩隨般若波羅蜜教當如是五陰本無形菩薩隨般若波羅蜜教當如是四大本無形菩薩隨般若波羅蜜教當如是沙羅伊檀六事大虛空無形菩薩隨般若波羅蜜教當如是發心行佛道無有與等者菩薩隨般若波羅蜜教當如是發心行願甚廣大菩薩等心於十方人無有極佛有四事不護各各異端無有極菩薩隨道般若波羅蜜教當如是菩薩為諸天阿須倫龍鬼神甄陀羅摩睺勒人及非人作不可計之覆護菩薩隨般若波羅蜜教當如是十方天下人呼為是我所非我所悉斷之菩薩隨般若波羅蜜教當如是虛空之中音響無形菩薩隨般若波羅蜜教當如是譬如大海水不可斗量菩薩隨般若波羅蜜教當如是譬如須彌山巔珍寶各各別異菩薩隨般若波羅蜜教當如是釋梵各自有教菩薩隨般若波羅蜜教當如是譬如月盛滿姝好菩薩隨般若波羅蜜教當如是譬如日明所照悉至菩薩隨般若波羅蜜教當如是諸經法但有字耳無有處所菩薩隨般若波羅蜜教當如是般若波羅蜜本無形但有字耳菩薩隨般若波羅蜜教當如是般若波羅蜜本無所從生菩薩隨般若波羅蜜教當如是般若波羅蜜等無有異菩薩隨般若波羅蜜教當如是幻化及野馬但有名無形菩薩隨般若波羅蜜教當如是地水火風是四事無有極菩薩隨般若波羅蜜教當如是佛身相本無色菩薩隨般若波羅蜜教當如是諸佛境界各各虛空菩薩隨般若波羅蜜教當如是佛諸經本無說無教菩薩隨般若波羅蜜教當如是譬如眾鳥飛行空中而無足跡菩薩隨般若波羅蜜教當如是生死根波羅蜜力諸覺禪棄脫三昧定入禪具足悉脫愛欲臨作佛時乃得行是菩薩隨般若波羅蜜教當如是諸經法無有極不可盡菩薩隨般若波羅蜜教當如是諸經法無所從生無所因出菩薩隨般若波羅蜜教當如是臨作佛時諸經法悉具足成菩薩隨般若波羅蜜教當如是泥洹虛空無所有菩薩隨般若波羅蜜教當如是諸經法本無淨適無所因菩薩隨般若波羅蜜教當如是佛所作為變化無有極菩薩隨般若波羅蜜教當如是一切無有索菩薩過者亦無有得佛過者脫無央數人菩薩隨般若波羅蜜教當如是諸佛說經法行道如是菩薩隨般若波羅蜜教當如是佛所教化等無有異菩薩隨般若波羅蜜教當如是佛語須菩提若有菩薩行般若波羅蜜時當作是隨當作是念當作是入當作是視去離諛諂去離貢高去離強梁去離非法去離自用去離財富去離僥倖去離世事棄身不惜壽命適無所慕但念佛所行事安隱菩薩行能如是者得佛不久悉得薩芸若功德不久如是輩菩薩不當字菩薩當字為佛何以故今得佛不久故若有菩薩隨般若波羅蜜教甫當來世為得佛字佛在者亦當隨般若波羅蜜教佛般泥洹後亦當隨般若波羅蜜教當如是佛語須菩提疾欲得佛者索般若波羅蜜當如薩陀波倫菩薩於今在上方過六百三十億佛國佛名揵陀羅耶其國名尼遮揵陀波勿薩陀波倫菩薩於彼間止須菩提白佛言薩陀波倫菩薩本何因緣索般若波羅蜜佛語須菩提乃往久遠世有菩薩名薩陀波倫為前世施行功德所追逮本願所成世世作功德所致前世以供養數千萬億佛時菩薩臥出天人於夢中語言汝當求索大法覺起即行求索了不得其意惆悵不樂欲得見佛欲得聞經索之了不能得亦無有菩薩所行法則用是故甚大愁憂啼哭而行譬如人有過於大王所其財產悉沒入縣官父母及身皆閉在牢獄其人啼哭愁憂不可言薩陀波倫菩薩愁憂啼哭如是時忉利天人來下在虛空中觀見菩薩日日啼哭天人見菩薩至心啼哭天人即於菩薩父母兄弟親屬交友中字菩薩為薩陀波倫是時世有佛名曇無竭阿祝竭羅佛般泥洹以來甚久亦不聞經亦不見比丘僧時薩陀波倫菩薩於夢中忉利天人語言前世有佛名曇無竭阿祝竭羅是時菩薩於夢中聞佛名即覺覺已即大歡喜踊躍即棄捐家入深山中無人之處棄身無所貪慕而大啼哭自念言我惡所致不見佛不聞經不得菩薩所行法是時薩陀波倫菩薩啼哭時便聞虛空中有聲言善男子可止莫復啼哭有大法名般若波羅蜜若有行者若有守者得佛疾汝當求索是大法汝聞是法若行若守佛所有功德汝悉當得之得佛三十二相八十種好汝悉當得之汝悉當持經法教十方天下人薩陀波倫菩薩問虛空中聲當何因緣得般若波羅蜜當到何方求索當何等方便得之虛空中聲報菩薩言從是東行莫得休息汝行時莫念左莫念右莫念前莫念後莫念上莫念下莫念行行時莫念恐怖莫念喜莫念食莫念飲莫念坐莫念行道莫念中止莫念婬莫念怒莫念癡莫念守莫念有所得莫念內莫念外莫念色莫念痛痒思想生死識莫念眼莫念耳莫念鼻莫念口莫念身莫念心意莫念地水火風莫念空莫念人莫念我莫念命莫念有空莫念無空莫念行菩薩道莫念有經莫念無經莫念生天上莫念生世間莫念菩薩善莫念菩薩惡一切所向念悉斷遍無所著從是東行悉斷念已作是行不缺者令得聞般若波羅蜜不久過去諸佛行菩薩道時索般若波羅蜜如是得般若波羅蜜隨其教者得佛疾作是精進行者當疾得佛薩陀波倫菩薩聞虛空中教聲大歡欣當隨天人之教虛空中聲復報言莫失是教作是語已便不復聞聲是時薩陀波倫菩薩聞是教法倍踊躍歡欣隨是教即東行心適無所著行中道作是念去是幾所乃當得般若波羅蜜作是念已住復大啼哭薩陀波倫菩薩作是啼哭時上方虛空中化作佛在空中立言善哉善哉如若所索者甚難如汝作是精進者今得般若波羅蜜不久薩陀波倫菩薩叉手仰向視化佛身有金色身放十億光炎身有三十二相見已大歡欣叉手白化佛言願佛為我說經法我從佛聞經聞經已諸佛所有經法我皆欲悉得之是時化佛語薩陀波倫菩薩受我所教法悉當念持之諸經法本無恐懼本淨無端緒住諸經法一切無所罣礙本端無所因住諸經法本無所因端緒無所說住諸經法無所說教如虛空無形本無端緒如泥洹無有異諸經法如泥洹無有異無所從生無形住諸經法無所從生無形計如幻無形如水中見影諸經法如水中影現如夢中所見等無有異諸經法如夢中所見等無有異佛聲音都盧見如是當隨是經法教善男子當作是守念從是東行索般若波羅蜜去是間二萬里國名揵陀越王治處其國豐熟熾盛富樂人民眾多其城縱廣四百八十里皆以七寶作城其城七重其間皆有七寶琦樹城上皆有七寶羅縠緹縵以覆城上其間皆有七寶交露間垂鈴四城門外皆有戲盧遶城有七重池水水中有雜種優鉢蓮花拘文羅華不那利華須揵提華末願揵提華皆在池水中生間陸地有占匐華如是眾華數千百種其池中有眾雜琦鳥鳧鴈鴛鴦異類琦鳥數千百種池中有七寶之船其人乘船娛樂戲池中城中皆行列五色幢幡復懸五色幢幡復有羅列雜色華蓋城中街巷各各周遍譬若忉利天上帝釋宮殿懸幢幡音樂之聲數千百種日日不絕譬如忉利天上難檀桓戲盧其中有音樂之聲快樂不絕其城快樂亦復如是其城中無有異人皆是菩薩中有成就者中有發意者皆共居其中快樂不可言其中所有服飾玄黃琦珍不可復計其國中有菩薩名曇無竭在眾菩薩中最高尊有六百八十萬夫人采女共相娛樂揵陀越國中諸菩薩常共恭敬曇無竭為於國中央施高座隨次轉下施座中有黃金座白銀座琉璃座水精座座皆有雜色文繡綩綖座間皆散雜種香華座上皆施雜寶交露之蓋中外周匝皆燒名香曇無竭菩薩常於高座上為諸菩薩說般若波羅蜜中有聽者中有書者中有學者中有諷者中有守者汝從是去到揵陀越國曇無竭菩薩所自當為汝說般若波羅蜜當為汝作師教汝何以故前數千億世常為汝作師是汝本發意時師汝往至師所時若見若聞莫得說其短亦莫念其短汝設見慎莫疑慎莫怠何以故汝未曉漚惒拘舍羅當諦覺魔事善男子慎莫隨魔教莫用師在深宮尊貴教敬當如敬佛無有異當用經法故莫念財利貪意心念所有者當施與師當樂好恭敬於師作是行不缺者今得聞般若波羅蜜不久爾時薩陀波倫菩薩從化佛聞是教即踊躍歡欣用歡欣踊躍故即得見十方諸佛三昧爾時十方諸佛皆讚歎言善哉善哉善男子我曹本為菩薩時用精進故得聞般若波羅蜜便成就得薩芸若亦復當得三十二相八十種好十種力四無所畏四事不護十八事不共我曹爾時亦復得是三昧爾時諸佛亦復讚歎我曹如是汝行亦當復如我曹作是行者菩薩所有功德汝悉當具足得之薩陀波倫菩薩從三昧覺作是念諸佛本從何所來去至何所作是思惟已便復舉聲大哭復作是念諸佛教我至曇無竭菩薩所薩陀波倫菩薩便從是去中道得一國國名魔所樂國薩陀波倫菩薩便於城外園中止宿自念佛經實難得何況乃聞耶我當供養盡力於師今我一身加復貧窮亦無有珍琦好物及華香持用供養於師如我無所有者請且自賣身持用供養於師作是念已即入城街里街里衒言誰欲買我者時魔在城外戲與五萬婇女共遊戲遙見菩薩聞自衒賣聲魔即自念言是薩陀波倫菩薩自賣身欲供養曇無竭菩薩持用索佛是人當出我境界脫人眾多今我且壞乎令一國中男女當不見其形不聞其聲是時薩陀波倫菩薩賣身不售便自宛轉臥地啼哭大呼欲自賣身持用供養於師了無有買者是時釋提桓因遙於天上見薩陀波倫菩薩精進乃爾自念言我當下試之知為至誠索佛不但諛諂是時釋提桓因來下化作婆羅門問薩陀波倫言善男子何其勤苦乃爾乎用何等故宛轉啼哭薩陀波倫菩薩報言不須問道人婆羅門如是問至三所欲勅使願相語我欲相佐助薩陀波倫菩薩報言道人欲知者我自賣身欲供養於師故婆羅門語薩陀波倫菩薩卿欲供養於師故婆羅門語薩陀波倫菩薩善男子今我欲大祠欲得人血欲得人肉欲得人髓欲得人心卿設能與我者我益與卿財薩陀波倫菩薩大歡欣報言願相與薩陀波倫菩薩即取刀自刺兩臂血大出持與之復割兩髀裏肉持與之復自破骨持髓與之適復欲自刺胸時樓觀上有長者女遙見之傷愍哀之時長者女與諸伎人婇女五百人相隨來至薩陀波倫菩薩所問言善男子年尚幼少端正如是何以故自割截其身體薩陀波倫菩薩報女言我欲供養於師故用是故出血出肉出髓欲賣持欲供養於師是時長者女問薩陀波倫菩薩言設供養於師者能得何等福師名為誰在何方止薩陀波倫菩薩報女言師在東方師名曇無竭當為我說般若波羅蜜我聞者當行守之當用疾得佛我身當得三十二相八十種好十種力四事不護四事無所畏十八事不共當得法輪轉當度脫十方天下人是時長者女語薩陀波倫菩薩如善男子所言天上天下無有比汝莫自困苦乃爾我自與汝金銀珍寶琦物我自與五百婇女相隨行我亦欲自供養曇無竭菩薩復欲聞經是時婆羅門語薩陀波倫菩薩言善哉善哉善男子如是精進難及欲知我不善男子我是天王釋提桓因故相試耳欲求索何等願我悉與卿薩陀波倫菩薩報天王釋言欲哀我者使我身體平復如故菩薩身體即平復如故釋提桓因即自去是時長者女語薩陀波倫菩薩言共歸至我父母所索金銀珍寶琦物并報父母去薩陀波倫菩薩即隨至父母舍女歸以具為父母說是事父母即報女言汝所說甚快難得聞我亦復欲與汝共行自惟年老不能自行汝所欲得便自說女言我欲得金銀珍寶琦物父母言女自恣取之女便自取金銀雜寶珍琦好物盛搗栴檀名香及餘雜碎諸寶蜜香甚多以五百乘車載自重五百侍女自副是時五百侍女皆行報長者女父母欲侍貴女隨菩薩行報已即相隨俱行是時薩陀波倫菩薩與五百女人輩稍引導而去遙見犍陀越國有幢幡譬如忉利天上懸幢幡遙聞犍陀越國音樂之聲復遙見揵陀越國城上皆有七寶緹縵七重其下有七寶交露七重一重間者皆懸鈴城外周匝遶有七寶樹七重城外皆有戲盧男子女人遊戲娛樂其中中有乘車伎自樂者中有步行伎自樂者香風四散分布四出無不聞者譬如天香用是故名為揵陀越國是時薩陀波倫菩薩及五百女人皆遙見如是見已皆大歡欣踊躍自念言我曹義不可於車上載當下步入國耳薩陀波倫菩薩及五百女人共從西城門入薩陀波倫菩薩入城門裏遙見高臺雕文刻鏤金銀塗錯五色玄黃光耀炳然臺四面四角皆反羽向陽懸鈴旗幡音樂相和遙見已問城中出人是何等臺交露七寶服飾姝好乃爾其人報薩陀波倫菩薩言賢者不知耶是中有菩薩名曇無竭諸人中最高尊無不供養作禮者是菩薩用般若波羅蜜故作是臺其中有七寶之函以紫磨黃金為素書般若波羅蜜在其中匣中有若干百種雜名香曇無竭菩薩日日供養持雜華名香然燈懸幢幡華蓋雜寶若干百種音樂持用供養般若波羅蜜餘菩薩供養般若波羅蜜亦復如是忉利天人晝夜各各三持文陀羅華摩訶文陀羅華供養般若波羅蜜如是薩陀波倫菩薩及五百女人聞是大歡欣踊躍無極俱往至般若波羅蜜臺所持雜華雜香散般若波羅蜜上持金縷織成雜衣中有持衣散上者中有持衣作織者中有持衣榻壁者中有持衣布施者是時薩陀波倫菩薩及五百女人供養般若波羅蜜已便行至曇無竭菩薩高座大會所相去不遠遙見曇無竭菩薩在高座上坐為人幼少顏貌姝好光耀明照為數千巨億人中說般若波羅蜜薩陀波倫菩薩及五百女人見曇無竭菩薩已皆大歡欣踊躍持雜種華香散曇無竭菩薩上復持若干種寶散其上復持數百種雜色珍寶衣以上菩薩為曇無竭菩薩作禮遶八百匝已作是言我曹亦當復逮得尊經亦當復如是爾時曇無竭菩薩持深經好語語薩陀波倫菩薩及五百女人言多賀來到得無疲倦他所勅使所欲得者莫自疑難我是度人之師適無所愛惜薩陀波倫菩薩白曇無竭菩薩言我本索般若波羅蜜時於空閑山中大啼哭於上虛空中有化佛身有三十二相紫磨金色身有千億光耀炎出是時化佛嗟嘆我言善哉善哉人索般若波羅蜜當如是也便語我言去是東出二萬餘里其國名揵陀越廣縱四百八十里珍寶交露服飾譬如忉利天上殿舍有菩薩名曇無竭於人中最尊常反覆教人汝往至彼間當得聞般若波羅蜜前世數千巨億萬世常為汝作師是汝本發意時師是時聞師名聲大歡欣踊躍不能自勝用歡欣踊躍故即得悉見十方諸佛三昧是時諸佛悉讚歎我言善哉善哉索般若波羅蜜當如是我曹本索佛時索般若波羅蜜如是得般若波羅蜜者自致得成佛如是佛為我說經已便不復見我自念言佛從何所來去至何所持是事師願為我解之佛為從何所來去至何所爾時曇無竭菩薩報言賢者善聽薩陀波倫菩薩報言諾當善聽曇無竭菩薩報言空本無所從來去亦無所至佛亦如是無想本無所從來去亦無所至佛亦如是無處所本無所從來去亦無所至佛亦如是無所從生本無所從來去亦無所至佛亦如是無形本無所從來去亦無所至佛亦如是幻本無所從來去亦無所至佛亦如是野馬本無所從來去亦無所至佛亦如是夢中人本無所從來去亦無所至佛亦如是泥洹本無所從來去亦無所至佛亦如是想像本無所從來去亦無所至佛亦如是無有生無有長本無所從來去亦無所至欲知佛亦如是無所適本無所從來去亦無所至欲知佛亦如是虛空本無所從來去亦無所至欲知佛亦如是經果本無所從來去亦無所至欲知佛亦如是本端本無所從來去亦無所至欲知佛亦如是爾時薩陀波倫菩薩聞佛深事法如是比不可計不可念不可量此大法如是爾時即於坐上得六萬三昧門何等為三昧門無處所三昧無恐懼衣毛不起三昧脫諸魔中不恐懼三昧脫於愛欲之本三昧脫出格戰離患三昧不可計向入三昧譬如大海水不可量多慧所入三昧在須彌山功德莊飾三昧五陰六衰無形觀三昧入諸佛界三昧悉見諸佛三昧菩薩守道三昧諸經法本無形見說三昧珍寶莊飾三昧悉學珍寶入三昧悉念諸佛三昧菩薩上高三昧真阿惟越致及法輪為轉三昧莊佛功德三昧無瑕穢悉及淨三昧所聞眾事如大海三昧無所護無有過三昧樂經音聲遍三昧經法章顯其幡三昧怛薩阿竭身無形入三昧諸經法無形遍視三昧菩薩印三昧怛薩阿竭目見三昧照明諸境界佛界所願具足三昧解十方人難三昧臨成佛莊嚴三昧種種雜華異色三昧多珍寶三昧法輪常轉三昧諸音聲遠聞入要三昧入十方人本三昧諸三界悉遍至三昧成諸功德三昧無有能過六波羅蜜三昧菩薩坐樹下時壞餘外道羅網三昧怛薩阿竭現飛三昧不可復計功德度莊嚴三昧諸珍寶智慧功德三昧薩芸若地三昧悉淨因三昧悉遍照三昧悉入十方人生死之根智慧出中三昧過去當來今現在悉等三昧如是比等薩陀波倫菩薩得六萬三昧門如是爾時曇無竭菩薩起入宮是時薩陀波倫菩薩安隱從三昧覺起并與五百女人共至曇無竭宮門外門外立自念言今我用經法起來師入在內我義不可臥不可坐須我師來出上高座說般若波羅蜜爾乃坐耳及五百女人亦皆効薩陀波倫菩薩立是時曇無竭菩薩適教殿中諸女說經道已沐浴澡洗已更著新衣上般若波羅蜜之臺坐思惟種種三昧悉入如是七歲不動不搖是時薩陀波倫菩薩及五百女人亦復常經行七歲不坐不臥七歲已後天人於上虛空中語之言却後七日曇無竭菩薩當從三昧起是時薩陀波倫菩薩聞天人語聲自念言今我當為師施座掃灑令淨薩陀波倫菩薩及五百女人共到說經處至已特為曇無竭菩薩施高座時五百女人各各自取著身衣布著座上是時弊魔自念言未嘗有是未嘗見是是薩陀波倫菩薩為曇無竭菩薩施高座持用恭敬索佛道精進勇健無有休懈得道者出我界度脫人不可計今我且中道壞之是時弊魔悉壞諸菩薩所坐座皆令曲戾雨沙礫石荊蕀枯骨是時薩陀波倫菩薩及五百女人見座曲戾污泥不淨自念言今曇無竭菩薩當坐說經及諸弟子皆當來聽今我曹當更掃除整頓坐席即共掃除整頓諸座已自念言今地大有土塵恐來坌師及諸菩薩當共灑之周行索水不能得何以故弊魔所作自念言今我曹索水了不能得當自取身血灑之耳是時薩陀波倫菩薩及五百女人各自取刀處處刺身出血持用灑地用慈孝於經法故是時釋提桓因自念言世間乃有是人耶精進恭敬慈孝經師故是時釋提桓因到薩陀波倫菩薩所嗟歎言善哉善哉賢者精進誠難及用精進慈孝於師故今聞般若波羅蜜不復久賢者他所勅使願相語有是曹人者我曹悉當護之所欲得者悉當與之是時薩陀波倫菩薩言我欲所得者釋提桓因自當知之是時釋提桓因即化地悉使作琉璃其上有金沙釋提桓因使薩陀波倫菩薩及五百女人身體完健平復如故於坐四面化作琉璃池水周匝池邊皆有珍寶欄楯及七寶池陛俠陛兩邊皆珍寶之樹若干百種羅列姝好是時薩陀波倫菩薩及五百女人為諸菩薩儲水天文陀羅華曼殊顏華摩訶曼殊顏華都雨種種華凡四千石釋提桓因持用與薩陀波倫菩薩語之言持是華供養般若波羅蜜及散曇無竭菩薩及諸菩薩上及天衣五百領曇無竭在座上坐持是上之薩陀波倫菩薩即悉受之便為祝願是時曇無竭菩薩七歲以後從三昧覺起到高座上并與四萬億菩薩共坐有於前坐者甚眾多是時薩陀波倫菩薩及五百女人俱皆散華并持栴檀搗香蜜搗香雜碎珍寶都持散曇無竭菩薩及諸菩薩上前持頭面著足已遶三匝却住以微意視曇無竭菩薩是時曇無竭菩薩都大會壁方四十里滿其中人是時曇無竭菩薩四向視諸來會者薩陀波倫菩薩及五百女人用欲得經法故即為薩陀波倫菩薩說般若波羅蜜言善男子且聽諸經法悉等般若波羅蜜亦悉等如是諸經法本端不可計如是怛薩阿竭智慧無所罣礙般若波羅蜜亦無所罣礙如是譬如幻人無形般若波羅蜜亦無形如是譬如風無所罣礙般若波羅蜜亦無罣礙所有如是本端不可計般若波羅蜜亦不可計如是一切我所悉斷本淨般若波羅蜜亦本無如是譬如夢中與女人通視之本無般若波羅蜜亦本無如是所名本無般若波羅蜜亦本無如是阿羅漢泥洹空無所生般若波羅蜜亦空無所生如是怛薩阿竭般泥洹本等無有異般若波羅蜜亦本等無有異如是譬如然火火即時滅之本無所從來去亦無所至般若波羅蜜本無從來去亦無所至如是譬如夢中見須彌山本無般若波羅蜜亦本無如是譬如佛現飛般若波羅蜜現無所有如是前於愛欲中相娛樂計之無所有般若波羅蜜計之亦無所有如是人名及聲無所有怛薩阿竭亦無所有於前見者念所作因見般若波羅蜜念所作本無所有如是譬如幻師化作象本無所有般若波羅蜜亦本無所有如是譬如虛空適無所住般若波羅蜜亦適無所住如是譬如幻師學無所不至般若波羅蜜亦無所不至如是過去當來今現在亦不可合為一般若波羅蜜無過現當作是知名本無形字無有形般若波羅蜜亦無所不至亦無所不入亦無所至亦無所入何以故般若波羅蜜空無所有故譬如虛空無所不至無所不入亦無所至亦無所入何以故空本無色般若波羅蜜如是般若波羅蜜如是般若波羅蜜者亦入於地亦入於水亦入於火亦入於風亦入於空亦入於彼亦入於此亦入於色亦入於痛痒亦入於思想亦入於生死亦入於識亦入於人亦入於壽命亦入於生亦入於有德亦入於無德亦入於欲亦入於不欲亦入於有亦入於無亦入於想亦入於無想亦入於願中亦入於無願中亦入於無生中亦入於不生中亦入於日月亦入於星宿亦入於阿須倫亦入於龍亦入於鬼神亦入於揵陀羅亦入於迦留勒亦入於甄陀羅亦入於摩睺勒亦入於羅剎亦入於鳩垣亦入於薜荔亦入於禽獸亦入於泥犁亦入於蜎飛亦入於蠕動亦入於蚑行亦入於喘息亦入於貧賤亦入於富貴亦入於賢者亦入於仙人亦入於須陀洹亦入於斯陀含亦入於阿那含亦入於阿羅漢亦入於辟支佛亦入於菩薩亦入於佛亦入於泥洹亦入於四意止亦入於四意斷亦入於五根亦入於五力亦入於七覺意亦入於八道亦入於有智亦入於無智亦入於十種力亦入於四無所畏亦入於佛經亦入於世間經亦入於巫祝亦入於不巫祝亦入於宿命亦入於所行亦入於展轉生死中亦入於勤苦亦入於不勤苦亦入於自在亦入於不自在亦入於度脫亦入於不度脫亦入於好中亦入於不好中亦入於善中亦入於不善中亦入於󰍂中亦入於不󰍂中亦入於明中亦入於不明中亦入於過去亦入於當來亦入於今現在亦入於可見亦入於不可見亦入於教亦入於法亦入於有亦入於無所有亦入於一切有形亦入於一切無形佛語須菩提如是比曇無竭菩薩為薩陀波倫菩薩說般若波羅蜜所入處如是說晝夜七日是時人聽經呼如飯時頃何以故曇無竭菩薩力恩是時薩陀波倫菩薩聞說般若波羅蜜大歡欣踊躍及五百女人共持天衣及八百石雜寶供養上曇無竭菩薩釋提桓因持天摩訶文陀羅華散曇無竭菩薩上及散諸菩薩上持用增益功德是時一佛境界中一切樹木藥樹果樹諸雜寶樹悉傾曲躬為曇無竭菩薩作禮天雨蜜香之華其華之香聞一佛界中一切人聞此華之香各各遙見曇無竭菩薩在高座說經并復見薩陀波倫菩薩及五百女人一切人心皆柔弱歡欣皆遙為曇無竭菩薩作禮其國中悉震動是時數千巨億萬人悉得無央數經法不可復計菩薩皆得阿惟越致長者女及五百女人白薩陀波倫菩薩言我曹輩願為師作婢願持身命自歸願為師給使共持五百乘車珍寶所有以上師何以故今師為我故甚勤苦我曹持師以當佛無有異我曹蒙大恩乃得聞尊經好語既聞經已無有狐疑大如毛髮今我曹持身為師給使如是數千億萬劫尚未能報須臾之恩用得聞尊經故是時薩陀波倫菩薩悉受五百女人及五百乘車珍寶既受用道德故既受已薩陀波倫菩薩欲持上師白曇無竭菩薩言願持身自上及五百女人五百乘車珍寶以上大師哀我曹輩願當受之當使我曹得功德是時曇無竭菩薩欲使薩陀波倫菩薩成其功德故悉受五百女人及五百乘車珍寶既受已復持反遺薩陀波倫菩薩即自言持五百女人為汝給使及五百乘車珍寶是時忉利天上諸天人各各而嗟嘆言善哉善哉薩陀波倫菩薩所有者悉施與師是意難得是時數千巨億天人共來到曇無竭菩薩所聽經是時薩陀波倫菩薩大歡欣踊躍即於坐上得六萬三昧門何等為三昧門願樂三昧威儀三昧勸德三昧月盛滿三昧日光焰三昧怛薩阿竭行三昧悉念佛三昧菩薩所生三昧樂智慧三昧度脫堅住三昧諸境界中無所住三昧國土種種嚴入三昧怛薩阿竭相無相入三昧十方人無形印封三昧怛薩阿竭出坐三昧無所畏樂三昧棄捐珍寶三昧怛薩阿竭力莊嚴三昧諸經法悉明樂三昧說無所從來解事三昧淨如梵人三昧過去當來今現在悉等入三昧本端當來端無所住三昧莊嚴佛藏三昧佛音聲響悉成三昧如是三昧得六萬門薩陀波倫菩薩從三昧覺得智慧力悉入諸菩薩經法中薩陀波倫菩薩白曇無竭菩薩言師願說佛音聲當何以知之曇無竭菩薩語薩陀波倫菩薩言賢者明聽譬如箜篌不以一事成有木有柱有絃有人搖手鼓之其音調好自在欲作何等曲賢者欲知佛音聲亦如是菩薩有本初發意世世行作功德世世教授世世問佛事合會是事乃成佛身佛音聲亦如是其法皆從因緣起亦不可從菩薩行得亦不可離菩薩行得亦不可從佛身得亦不可離佛身得賢者欲知佛身音聲共合會是事乃得佛耳復次賢者譬如工吹長簫師其音調好與歌相入簫者以竹為本有人工吹合會是事其聲乃悲成怛薩阿竭阿羅訶三耶三佛身不以一事不以二事成以若干百千事若世世作功德本願所致亦復世世教人用是故成佛身相及諸好悉見如是譬如佛般泥洹後有人作佛形像人見佛形像無不跪拜供養者其像端正姝好如佛無有異人見莫不稱歎莫不持華香繒綵供養者賢者呼佛神在像中耶薩陀波倫菩薩報言不在中所以作佛像者但欲使人得其福耳不用一事成佛像亦不用二事成有金有󰍂人若有見佛時人佛般泥洹後念佛故作像欲使世間人供養得其福薩陀波倫菩薩報師言用佛般泥洹後故作像耳曇無竭菩薩報言如賢者所言成佛身亦如是不用一事亦不用二事用數千萬事有菩薩之行有本索佛時人若有常見佛作功德用是故成佛身智慧變化飛行及成諸相好成佛如是賢者復聽譬如鼓不用一事不用二事成有師有革有桴有人擊之其聲乃出賢者欲知佛不用一事二事用若干千眾事乃成之有初發意有六波羅蜜行曉知本無本無無所從生之事坐於樹下降伏於魔諸經法悉曉知如幻無有異用是故成佛身賢者復聽譬如畫師有壁有彩有工師有筆合會是事乃成畫人欲知佛身不用一事成用數百千事菩薩有本行布施有持戒不犯十事常隨善師常等心念十方人無有能壞者世世見佛聞菩薩行事堅持不忘世世不諛諂常行至誠賢者欲知成佛身如是賢者復聽譬如阿迦膩吒天上天人所止觀殿光耀悉照天上端正姝好如天上殿舍亦不自作亦無有持來者亦無有作者本無所從來去亦無所至因緣所生其天人本作功德所致用於此間布施故得生其上在殿舍中解止用是故其人得宮觀賢者欲知佛身因緣所生用世間人欲得見佛故其人前世有功德其人遠離八惡處生其人黠慧信於佛賢者欲知成佛身本無所從來去亦無所至無有作者亦無有持來者本無有形亦無所著如阿迦膩吒天上宮殿佛所以現身者欲度脫世間人故賢者復聽譬如山中響聲不用一事亦不用二事所能成有山有人有呼有耳聽合會是事乃成響聲賢者欲知成佛身如是無有形亦無有著因緣所生世世解空習行空一切生死無死生為因緣佛智悉曉本無死生本亦無般泥洹者佛作是現世間作是說賢者欲知佛身如是賢者復聽譬如幻師化作一人端正姝好譬如遮迦越羅無有異所語眾人聞之無不歡欣人有從索金銀珍寶者皆悉與之有所愛重被服人索者悉與之王在眾人中坐起行步皆安詳人有見者莫不恭敬作禮者幻人不用一事二事成有幻祝有聚會人隨人所喜各化現中有黠者同知是為化人作是現化無所從來去亦無所至知之本空化所作黠者恭敬作禮不著賢者欲知成佛身如是因緣所作用數百千事乃共合成有菩薩之行有功德有勸助德令十方人使安隱具足菩薩願者欲知成佛身者如是賢者欲知佛為人故分布經無數授與人各各使行禪三昧思惟分別為人說經各各使學如是諸天人民聞之莫不歡欣中有自貢高者中有不知慚者中有婬亂者中有慳貪者中有強梁者中有自用者中有喜鬪者中有不用諫者中有為婬怒癡所覆者中有行惡不可計者佛在眾人中央端正姝好坐起行步安隱佛眾惡已盡但有諸德佛皆使人得安隱佛亦自行佛事佛本自空無所著如幻人所作菩薩現身如是端正姝好雖見之不著亦無諸想之意雖知之無所有恭敬作禮供養無極賢者欲知過去當來今現在諸佛皆從數千萬事各各有因緣而生菩薩當作是念當作是習當作是守菩薩作是行得佛疾是時曇無竭菩薩說佛身時四萬八千菩薩即解得盡信之行百億菩薩悉得諸陀隣尼法二百億菩薩得無所罣礙問皆能報四百億菩薩皆得阿惟越致菩薩八萬億菩薩皆得阿闍浮行住法是時天文陀羅華摩訶文陀羅華雨散曇無竭菩薩及諸菩薩上曇無竭菩薩持威神都盧一佛之界諸有音樂皆自作聲數千萬天人從空中散天衣雨曇無竭菩薩及諸菩薩上諸天於空中作音樂共樂曇無竭菩薩諸天衣皆行列覆一佛界中天燒蜜香遍至其分散亦悉遍至一佛界中地悉動諸菩薩悉見十方無央數佛是時諸佛悉遙讚歎曇無竭菩薩言善哉善哉是時諸佛授薩陀波倫菩薩訣當作佛時汝却後當來世作佛名迦摩迦提陀頗羅耶怛薩阿竭阿羅訶三耶三佛汝作佛時正當號如是時五百女人却後稍稍皆當作佛如是曇無竭菩薩世時五百女人即化作男子後世世生者常不離諸佛國薩陀波倫菩薩及五百人世世常高才常當教天下人佛語須菩提若有菩薩在事欲得佛者若見現在佛若佛般泥洹後欲索般若波羅蜜者常精進常當恭敬於般若波羅蜜當如是薩陀波倫菩薩佛以手撫阿難肩三反佛語阿難我囑累汝是般若波羅蜜諦持諦念阿難是般若波羅蜜以相累常持諦了了取字諦了了念書作字莫使缺減諦視書莫左右望一切恐是有難諦是經中莫令字少我累汝阿難是般若波羅蜜何以故是經阿難怛薩阿竭阿羅訶三耶三佛過去當來今現在無有盡經藏是經鎮諸法悉從是經中出諸所有阿難怛薩阿竭阿羅訶三耶三佛過去當來今現在所為人民說經所出不可計經卷種種異慧若干種經卷所見人民若干種所喜各各隨所行人民道經所入慧所說過去當來今現在所說是一切皆從是般若波羅蜜藏中出諸所有經法阿難若干種所見相種種所行若干種根若干種黠若干種癡若干種慧人民輩所求盡所求慧怛薩阿竭悉都盧阿難悉從般若波羅蜜中出悉知曉如是阿難般若波羅蜜是怛薩阿竭阿羅訶三耶三佛母是諸慧明是我身皆從是中出從是中生佛語阿難汝敬我所語敬我法若敬愛承事我汝自敬身於佛汝有慈於佛汝有孝於佛一切恭敬於佛所汝持是慈孝恭敬於般若波羅蜜中如是阿難汝恭敬於是中悉為供養諸佛已持是累汝阿難汝所當作者悉為已汝身亦有慈口亦有慈心亦有慈汝有孝於佛不言無有孝汝常得佛時不言不得時汝常如法不言不如法汝心常淨潔無瑕穢汝見佛不言不見佛汝如是悉為報佛恩已我語汝阿難是般若波羅蜜從中亡一字汝捨汝擬不書汝虛以無有慈孝於佛所汝以不復見我阿難汝以不復恭敬於佛阿難汝以不復隨佛教阿難汝以不復承事用佛言阿難汝所恭敬於佛以來為了無復有供養佛設從是般若波羅蜜中亡一句一言若擬置以為背佛恩佛語阿難是般若波羅蜜汝諦受諦念用慈孝於佛故承用教故都盧是過去當來今現在佛天中天所施教用是供養若於薩和薩為極大慈具諸菩薩當視如見佛當恭敬諸佛法汝以親近持佛藏作是諦念於是般若波羅蜜當諦取莫得失一字佛般泥洹後汝當護是經莫令減少當持授與菩薩摩訶薩是諸佛經藏阿難我手付汝汝當持授與菩薩摩訶薩持是阿難菩薩所作功德勤苦死生牢獄悉破壞諸無知者為繫著悉得救解諸魔官屬無不降伏諸所欲法悉除去正上佛坐作阿耨多羅三耶三菩以成佛道諸人民無目者愚癡者悉當開解佛語阿難正第一大道無有兩正是阿耨多羅三耶三菩阿惟三佛慧是為般若波羅蜜決佛語阿難我般泥洹後都盧三千大千國界其中人民汝悉教入經法中悉令成就得阿羅漢道日日教乃爾所人如是一劫若百劫悉為說經令般泥洹雖爾汝常不具足承事我汝不如持是般若波羅蜜中一句教菩薩學如是為具足承事佛已為具足供養佛言我今於是稱譽汝囑累般若波羅蜜至一劫百劫不能竟我今麁演說耳佛語阿難我今問汝汝當說佛從袈裟中出金色臂舉右手著阿難頭上摩阿難頭持手著阿難肩上語阿難言云何阿難汝慈於佛不阿難言佛天中天自當知如是至三佛復問阿難云何阿難汝孝於佛不如是復三阿難言佛天中天自當知佛言如是阿難汝有慈於佛所以為報佛恩阿難汝極尊般若波羅蜜致重敬慈於是句心所念句當令了了分明心所念餘悉棄之一切心於是中書具經正字頭角所持時學時當諦授與菩薩摩訶薩與好長素卷善書令經上下句相得書時當得好筆書好素上當自歸承事作禮供養好香成搗雜香澤香繒綵華蓋旗幡悉如天上所有香著油麻中所淨潔油麻好燈炷自歸頭面著地却然燈炷加敬作禮承事佛說是般若波羅蜜時在羅閱祇耆闍崛山中在眾弟子央坐佛年三十得佛十二月十五日過食後說經佛說經已諸弟子諸菩薩諸天諸阿須倫諸龍鬼神諸人民皆大歡欣為佛作禮而去
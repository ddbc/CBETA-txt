三門分別一敘來意二解品名三釋妨難來意有二一鶖子上根聞法說而已悟四人中性必假況而方知上已化於上根下將曉於中性故此品來二論云自此已下為七種具足煩惱性眾生說七譬喻對治七種增上慢及為三種染慢無煩惱人三昧解脫見等染慢即為治此說三平等又云餘殘修多羅明十無上義此意總顯下有二十六品明此三義七譬喻在七品一火宅喻此譬喻品二窮子喻信解品三雲雨喻藥草品四化城喻化城品五繫寶珠喻五百弟子授記品六解髻中明珠喻安樂行品七醫師喻壽量品隨其次第各在一品三平等有九品一譬喻二授記三五百弟子授記四授學無學人記五法師品六持品七提婆達多品八常不輕九見寶塔初之八品皆有授記說初乘平等後見寶塔中合說生死涅槃法及身二種平等其十無上有二十一品初九無上有七品一藥草喻二化城此有第二第三兩無上三五百弟子授記四見寶塔五安樂行六涌出七壽量此有第八第九兩無上上七品中除第二第七自餘五品各一無上餘殘修多羅是第十無上謂餘十四品並是第十無上於中有二力一法力二修行力法力有三品一分別功德二隨喜功德三法師功德修行力中復有七力合十一品一持力有三品一法師二安樂行三勸持二說力有一品謂神力三行苦行力亦一品謂藥王品四教化眾生行苦行力亦一品謂妙音五護眾生諸難力有二品一觀音普門二陀羅尼六功德勝力有一品謂妙莊嚴王本事七護法力有二品一普賢二囑累後十無上是初七喻三平等殘名為上殘故本論中解七喻三平等已云餘殘修多羅明無上義第十無上是前九種無上之殘名為下殘故本論中解第十無上云十者勝妙力無上餘殘修多羅說殘有二義一者文殘曾未說故二者義殘前雖已說義猶未盡所望別故今復說之名為義殘恐文繁長故略不說至下品中一一疎釋其藥草化城五百弟子寶塔持品安樂行壽量七品或文或義重說之故其七喻者謂凡夫有學名有煩惱有七種增上染慢為對治此說七譬喻如執化城以為真城即是所求世間三摩跋提將為真滅執無學滿故更無所求二乘無學名無煩惱人有三種法執染慢彼三昧解脫見等法執望二乘雖不名染此迴心已即名菩薩法執染此菩薩名染無煩惱慢論翻顛倒義意如此無上義者於大乘中可說有之餘乘即無由此三乘說有差別教理行果等有異故論引佛言不離我身是無上義故二乘中不說此義不能解故由此無上即是一乘教理行果隨其所應配諸品取七種具足煩惱眾生者第一求勢力人起第一顛倒求功德增上慢以世間諸煩惱熾然而求天人妙境果報為此說火宅喻富貴自在名為勢力謂諸凡夫求此天人妙境外果并內果報不知煩惱熾然燒煮為此說火宅喻天人勢力煩惱燒煮如火宅故世尊今者說有二車即是世間善根三昧菩提假解令其出宅後令漸入佛大涅槃故論云第一人者以世間種種善根三昧功德方便令戲後令入涅槃故此中不說解脫道中正證生空擇滅真智名為世間三昧假解此是羊鹿非是車體從彼觀後入世間定觀前所證以心麁故不見正智及生空如乃見惑業後苦不生心便變作涅槃想解正智所證根本觀中所得擇滅下名化城不說假觀所變為城不息苦故今說後時後得智位能變想解名為世間善根三昧輕安喜樂種種功德假名羊鹿假名種智與之遊戲後化一乘方令入於佛大涅槃至佛位中能入牛車即是二智即是菩提所入涅槃即是寶所後化城喻二乘執彼惑苦不生故為涅槃理實涅槃解脫道中是正智證故說入化城眾商皆倦息前後諸智皆悉不能了一切法故實非種智說羊鹿車有名不見登說此世間三昧善根與令遊戲故二乘執此以為二車實非車體如二乘者所起四顛倒正觀不然後方想解緣此起執化城亦爾今為對治求勢力人顛倒求功德增上慢說此車喻故此品來此餘諸義各至品釋解品名者譬者況也類也玉篇云比類以相曉喻者開也曉也玉篇云曉也諫也今舉世間之近迹況類出世之深致以開未語用曉前迷曉喻之譬名譬喻品或譬即喻名譬喻品釋妨者一問此以喻曉理名譬喻品前直以法彰應名法品答前後相例理實應然立者不同何詳所以但以方便者法中之別義譬喻者況中之通名通別既殊得名遂別未可相例二問何故七喻唯此獨名餘兼別稱答喻雖有七此最初故雖標總稱即自別名餘品不單名譬喻故三問中根領記別標信解上根領記理應別開何故此品之初寄明鶖子領記等事答中根領記文廣義長所以別開鶖子不然故寄此說又因鶖子領記啟請方陳喻況故在此初寄明領記經爾時舍利弗得未曾有贊曰就此品中大文分二初鶖子聞法領喜述成得記後佛廣以譬喻化彼中根初文屬前第一周法說一乘初周有四上法說訖自下第二鶖子聞法領解自責而生喜於中有二初長行後偈頌長行有二初標聞法以喜生後釋歡喜之所以此初也依俗間釋踊蹺也躍跳也蹺足跳者喜之極也聞真道以起權故踴躍稱悅所希之意故歡喜表發大心故即起心契所說故合掌一心請益瞻仰尊顏啟本所懷故言白佛法音者大乘言教也曾所未聞得未曾有又由三義所以歡喜一聞佛說法心安如海知佛非魔所以歡喜二聞今一實解昔三權三為一因所以歡喜三聞佛說千二百羅漢悉亦當作佛所以歡喜經所以者何無量知見贊曰下釋歡喜之所以有四一失大法以興嗟二處小階而起歡三喜今聞而惱盡四知佛子而道成此初也豫者入也關也玉篇預先辦也備預也早也切韻若逸作豫正應為預爾雅為預逮及與也古文為與左傳云公必與焉感者激也傷者歎也昔聞菩薩如是受記之事我等不入昔聞授記之流不及授記之事所以感激恨切傷歎失於如來五種知見或失如來智性智相之知見也經世尊我常獨處而見濟度贊曰下處小階而起歎有二初歎住小後自責躬此初也常恒也每者數也屢也非一定辭入者證也法性者謂人無我真如彼同證故我與菩薩俱能證入無我真如云何如來獨以小乘而見度脫或性謂體同入佛法體類之中有本作嘗謂曾經也經是我等咎非世尊也贊曰下自責躬有三初標次釋後成此標也咎謂罪失我之愆過咎音巨久反字從人各人各相違即成過咎經所以者何而得度脫贊曰此釋所由所因者成大菩提之因行也謂於七地四菩薩行一菩提分二波羅蜜三諸神通四成就有情故迦葉言於菩薩法遊戲神通淨佛國土成就眾生心不好樂故正覺因即此四行待者承望渴仰希須之義鶖子自言若我等輩承望希須渴仰無上正覺之因佛必以大乘而見度脫但由我輩於大因中不生希待所以世尊不以大乘而見濟度或因謂菩提心略為三種一厭離有為二求菩提三深念眾生即如是住如是修行如是降伏其心經然我等思惟取證贊曰此成自責然由我等不解佛之方便隨宜所說諸法初聞即信即便受行思惟取證故佛不以大乘度脫由此是我輩之咎也經世尊快得安隱贊曰喜今聞而惱盡剋者專也昔來修小專自悔責不求於大又疑菩提於己無分不生欣趣或復自身已得解脫與佛無差聞佛今說佛所得法甚深難解二乘不了疑佛為魔今既聞說一實三權知昔脩小為大之因所以悔斷知己作佛菩提有分所得解脫是佛方便故疑亦斷心開意解身意泰然泰然者安泰怡然之貌既無疑悔故快安隱疑悔若生恒不安隱何得泰然斷者徒管反截也絕也又都亂反今從初問疑生分別入見即除悔多憂俱離欲便捨如何鶖子今二方除答煩惱之疑預流即盡煩惱伴悔離欲已除今法執之類異熟生疑如阿羅漢疑黑鹽之輩於事之疑惡作名悔未爽於理此惡作體即是善愧輕拒暴惡故或即是厭慧俱無貪之一分也亦即省察心心所故但是悔相性必麁動故離欲捨離欲有悔必是惡作以悔名說從果為名豈離欲已而不厭惡經今日乃知得佛法分贊曰知佛子而道成也瑜伽八十四有六句謂是大師子佛腹所生佛口所生佛法所生佛法所化得法等分勝鬘云得佛餘財此有四句瑜伽解云初是總句後五別句腹所生者簡去異生卑劣子故得聖智慧佛腹親生非如異生是佛養子一切眾生皆佛子故佛不親生非腹生故從佛法所生爾乃是真生又二乘等非從婦生子如婢生子故下經云若如我子初地菩薩生如來家證法界故是婦生子已前非是婦所生子名非腹生今發大心當為菩薩法界中生總言腹生佛口所生者從說法音而誕生故體即聞慧緣教生故佛法所生者如理作意法隨法行之所生故體即思脩二慧所攝緣理緣教隨應生故佛法所化者從法身路而得成立相似法故法身路者謂諸菩薩福慧二因我亦如是彼從二因中而成立故法身有二小乘大乘二義異故得法等分者受用無漏法之財寶相似法故法謂法寶或七聖財謂信戒聞捨慧慚愧等者相似分者餘分分類諸佛菩薩能用法財我今亦然與彼相似亦得受用無漏法寶之餘分故隨其所應在二乘位望異生中已教一重真是佛子今作菩薩望二乘位又教一重真佛子等可如理釋彼又解云如是諸句顯示增上生圓滿及父相似法生圓滿後五句中前三句顯增上生圓滿後二句顯父相似法生圓滿增上生者自體勝生父相似法生者襲父遺體用父家財並相似故增上生中初句遮器過失佛正智腹所生遮世間中依於胞胎惡器生故第二句遮精血不淨所生佛口所生非以精血為自體故第三句遮其欲貪非正法生凡夫由欲貪資潤而有非正法生今從正法所生非由欲貪非正法之所生故第四句顯自體相似之法從法身路而得成立襲繼法身自體殊勝如襲婆羅門種性成立尊貴第五句受用相似之法受用無漏佛之法財如世受用父母資什此中有四闕第二句合化及生總為一句昔住權中非真佛子今求實位方是腹生是此經文之大意也故攝論云非如二乘無智婢子又有義云以上四段別配領前開示悟入四義如次細尋法體理未必然經爾時舍利弗疑網皆已除贊曰二十五頌半分二初二頌半頌標二十三頌頌釋初文有二初一頌頌標中得未曾有心喜疑除後一頌半釋得未曾有彰憂悔盡此初也昔疑自身於佛無分今聞得作所以疑除疑損眾生難可出離故喻於網經昔來蒙佛教聞亦除憂惱贊曰釋得未曾有彰憂悔盡謂我昔來所蒙佛教謂住於小更不得大所以憂悔聞說此經今日乃知不失大乘彼昔所脩大乘因故由此悔盡佛音希有妙用能除眾生煩惱障之憂惱我雖漏盡今者聞之亦能伏除法執憂惱此中憂者憂不作佛一云即是法執之憂離欲不捨如畢藺陀筏蹉麁惡語習法執不捨故同前疑悔隨應亦爾二云實是憂者即惡作俱厭賤捨受以憂名說或法執類無記善憂離欲不捨憂相應惱惱即憂悔非煩惱也經我處於山谷云何而自欺贊曰下頌前釋分四初二頌半處小階而起歎次五頌半失大法以興嗟次十四頌喜今聞而惱盡後一頌知佛子而道成與前長行前後不同故初中有二初一頌半歎居小位後之一頌頌所歎事此初也嗚呼者嗟歎詞云何自欺者欺者輕也歎自小智住證於小不求大位謂己無分名自欺輕經我等亦佛子演說無上道贊曰此一頌頌所歎事無漏法者法性真如入者證也理雖同證俱稱佛子無智可能當來作佛為眾演說一乘正道經金色三十二而不得此事贊曰下五頌半失大法以興嗟中分二初三頌半所失大法後之二頌明自興嗟初中復二初之二頌內外莊嚴德後一頌半名利高廣德初中復二初一頌具相降魔德後一頌好滿不共德此初也金色三十二者佛身紫磨金色故三十二相者依大般若經第三百八十一佛言善現云何如來三十二相善現一世尊足下有平滿相妙善安住猶如奩底地雖高下隨足所蹈皆悉坦然無不等觸二世尊足下千輻輪文輞轂眾相無不圓滿三世尊手足皆悉柔軟如都羅綿勝過一切四世尊手足一一指中間猶如雁王咸有鞔網金色交絡文同綺畫五世尊手足所有諸指圓滿纖長甚可愛樂六世尊足跟廣長圓滿與趺相稱勝餘有情七世尊足趺脩高充滿柔軟妙好與跟相稱八世尊雙腨漸次纖圓如翳泥耶仙鹿王腨九世尊雙臂脩直𦟛圓如象王鼻平立摩膝十世尊陰相勢峯藏密其猶龍馬亦如象王十一世尊毛孔各一毛生柔潤紺青右旋宛轉十二世尊髮毛端皆上靡右旋宛轉柔潤紺青嚴金色身甚可愛樂十三世尊身皮細薄潤滑塵垢水等皆所不住十四世尊身皮皆真金色光潔晃曜如妙金臺眾寶莊嚴眾所樂見十五世尊兩足二手掌中頸及雙肩七處充滿十六世尊肩項圓滿殊妙十七世尊髆腋悉皆充實十八世尊容儀洪滿端直十九世尊身相脩廣端嚴二十世尊體相縱廣量等周匝圓滿如諾瞿陀二十一世尊頷臆并身上半威容廣大如師子王二十二世尊常光面各一尋二十三世尊齒相四十齊平淨密根深白逾珂雪二十四世尊四牙鮮白鋒利二十五世尊常得味中上味喉脈直故能引身中諸支節脈所有上味風熱淡病不能為雜由彼不雜脈離沈浮延縮壞損擁曲等過能正吞咽津液通流身心適悅常得上味二十六世尊舌相薄淨廣長能覆面輪至耳髮際二十七世尊梵音詞韻和雅隨眾多少無不等聞其聲洪震猶如天鼓發言婉約如頻迦音二十八世尊眼睫猶若牛王紺青齊整不相雜亂二十九世尊眼睛紺青鮮白紅環間飾咬潔分明三十世尊面輪其猶滿月眉相晈淨如天帝弓三十一世尊眉間有白毫相右旋柔軟如覩羅綿鮮白光淨逾珂雪等三十二世尊頂上烏瑟膩沙高顯周圓猶如天蓋善現是名三十二大士相依此經文總說頌言等輻柔網纖跟趺腨臂密毛生靡潤滑皮金七肩滿髆儀脩廣齊師子光具齒牙味舌音睫睛輪豪相蓋若依瑜伽與此不同瑜伽之中仍說因業恐繁且止如彼應言等輻纖跟細網摩膊不傴勢身光上靡生金滑七處師子肩充直具齒無隙鮮頷廣味聲青牛王頂豪相此總以彼眼耳身男四根依處并舌根為體十力解脫如前已解鶖子自歎同共一佛法而不得此事經八十種妙好而我皆已失贊曰好滿不共德也八十種妙好者般若經言善現云何如來應正等覺八十隨好善現一世尊指爪狹長薄潤光潔鮮淨如華赤銅二世尊手足指圓纖長𦟛直柔軟節骨不現三世尊手足各等無差於諸指間悉皆充密四世尊手足圓滿如意軟淨光澤色如蓮華五世尊筋脈盤結堅固深隱不現六世尊兩踝俱隱不現七世尊行步直進庠序如龍象王八世尊行步威容齊肅如師子王九世尊行步安平庠序不過不減猶如牛王十世尊行步進止儀雅猶如鵝王十一世尊迴顧必皆右旋如龍象王舉身隨轉十二世尊支節漸次𦟛圓妙善安布十三世尊骨節交結無隙猶若龍盤十四世尊膝輪妙善安布堅固圓滿十五世尊隱處其文妙好威勢具足圓滿清淨十六世尊身支潤滑柔軟光悅鮮淨塵垢不著十七世尊身容敦肅無畏常不怯弱十八世尊身支堅固稠密善相屬著十九世尊身支安定敦重曾不掉動圓滿無壞二十世尊身相猶如仙王周匝端嚴光淨離翳二十一世尊身有周匝圓光明於行等時恒自照曜二十二世尊腹形方正無欠柔軟不現眾相莊嚴二十三世尊臍深右旋圓妙清淨光澤二十四世尊臍厚不窊不凸周匝妙好二十五世尊皮膚遠離疥癬亦無黶點疣贅等過二十六世尊手掌充滿柔軟足下安平二十七世尊手文深長明直潤澤不斷二十八世尊脣色光潤丹暉如頻婆菓上下相稱二十九世尊面門不長不短不大不小如量端嚴三十世尊舌相軟薄廣長如赤銅色三十一世尊發聲威震深遠如象王吼明朗清徹三十二世尊音韻美妙具足如深谷響三十三世尊鼻高脩而且直其孔不現三十四世尊諸齒方整鮮白三十五世尊諸牙圓白光潔漸次鋒利三十六世尊眼淨青白分明三十七世尊眼相脩廣譬如青蓮華葉甚可愛樂三十八世尊眼睫上下齊整稠密不白三十九世尊雙眉長而不白緻而細軟四十世尊雙眉綺靡順次紺瑠璃色四十一世尊雙眉高顯光潤形如初月四十二世尊耳厚廣大脩長輪埵成就四十三世尊兩耳綺麗齊平離眾過失四十四世尊容儀能令見者無損無染皆生愛敬四十五世尊額廣圓滿平正形相殊妙四十六世尊身分上半圓滿如師子王威嚴無對四十七世尊首髮脩長紺青稠密不白四十八世尊首髮香潔細軟潤澤旋轉四十九世尊首髮齊整無亂亦不交雜五十世尊首髮堅固不斷永無󱆚落五十一世尊首髮光滑殊妙塵垢不著五十二世尊身分堅固充實逾那羅延五十三世尊身體長大端直五十四世尊諸竅清淨圓好五十五世尊身支勢力殊勝無與等者五十六世尊身相眾所樂觀嘗無厭足五十七世尊面輪脩廣得所皎潔光淨如秋滿月五十八世尊顏貌舒泰光顯含咲先言唯向不背五十九世尊面貌光澤熈怡遠離頻蹙青赤等過六十世尊身支清淨無垢常無臭穢六十一世尊所有諸毛孔中常出如意微妙之香六十二世尊面門常出最上殊勝之香六十三世尊首相周圓妙好如末達那亦猶如天蓋六十四世尊身毛紺青光淨如孔雀項紅暉綺飾色類赤銅六十五世尊法音隨眾大小不增不減應理無差六十六世尊頂相無能見者六十七世尊手足指約分明莊嚴妙好如赤銅色六十八世尊行時其足去地如四指量而現印文六十九世尊自持不待他衛身無傾動亦不逶迤七十世尊威德遠震一切惡心見喜恐怖見安七十一世尊音聲不高不下隨眾生意和悅與言七十二世尊能隨諸有情類言音意樂而為說法七十三世尊一音演說正法隨有情類各各令得解七十四世尊說法咸依次第必有因緣言無不善七十五世尊等觀諸有情類讚善毀惡而無愛增七十六世尊所為先觀後作軌範具足令識善淨七十七世尊相好一切有情無能觀盡七十八世尊頂骨堅實圓滿七十九世尊顏容常少不老好巡舊處八十世尊手足及胸臆前俱有吉祥喜旋起德相文同綺畫色類朱丹善現是名八十隨好善現如來應正等覺成就如是諸相好故身光任運能照三千大千世界無不遍滿若作意時即能普照無量無邊無數世界然為憐愍諸有情故攝光常照面各一尋若縱身光即日月等所有光明皆常不現諸有情類便不能知晝夜半月月時歲數所作事業有不得成佛聲任運能遍三千大千世界若作意時即能遍滿無量無邊無數世界然為利樂諸有情故聲隨眾量不減不增善現如是功德勝利我先菩薩位脩行般若波羅蜜多時已能成辦故今相好圓滿莊嚴一切有情見者歎喜皆獲殊勝利益安樂如是善現菩薩摩訶薩行深般若波羅蜜多時能以財法二種布施攝諸有情是為甚奇希有之法三十二相由行五修一發心二長時三無間四慇重五無餘之所感得如瑜伽論三十七說十八不共法以五門分別一名二體三行相四差別五諸門名者一身無誤失二無率暴音三無種種想四無不定心五無忘失念六無不擇捨七欲無減八念無減九精進無減十定無減十一慧無減十二解脫無減十三身業隨智慧行十四語業隨智慧行十五意業隨智慧行十六知過去世無著無礙十七知未來世無著無礙十八知現在世無著無礙體者合以八法為體謂思想欲勝解念定慧懃廣如無垢稱疏第二卷解二乘所無名不共法論云上二偈示現何義舍利弗自訶責身我不見諸佛不往佛所聞法不供養恭敬諸佛無利益眾生事未得法退是故舍利弗訶責自身上釋自訶責之意下論自牒解呵責意及經頌文兩參雜釋合有八句其間五句解自責詞自餘三句解經頌義不見者不見諸佛如來大人相生恭敬供養心故自呵無修大因遂不能見諸佛之相恭敬供養故不往者示現教化眾生力故顯佛能化眾生而我不往佛所上二句解自責言金色光明者見佛自身異身得無量功德故此解經中金色之言由見佛故我之自身於異身得無量功德果故聞者能利益一切眾生故此解責中不聞言若聞能作利生事故力者眾生有疑依十力斷疑故此釋經中十力之言供養者示現能教化眾生力故此解自責中不供養佛言佛能化眾我應供養昔者何故不供養也十八不共法者遠離諸障礙故此解頌中十八不共法義恭敬者生無量福德依如來教得解脫故證人法無我諸法平等故此解自責中不恭敬言若恭敬生無量福證平等故是故自訶我從昔來未得此法於此法中遂生退心是名失大法而興嗟也不作此解論極難知經我獨經行時我為自欺誑贊曰名利高廣德也自欺賤故常自思惟失佛此德不敢求大自誑負故得小為足經我常於日夜籌量如此事贊曰明自興嗟也初頌欲問於佛為失大乘為當不失後頌釋疑此以常見佛唯讚菩薩不讚我故所以疑生籌量此事經今聞佛音聲令眾至道場贊曰下十四頌頌喜今聞而惱盡中分二初十二頌半頌斷疑悔後一頌半頌快得安隱初中復二初五頌頌昔悔除後七頌半頌今疑滅初中又二初一頌標悔除所由後四頌正明悔除此初也由聞佛聲隨宜說法意趣難知無漏難思所得難解令二乘眾捨隨宜教至佛所得道場深法既令悔除故名無漏經我本著邪見於空法得證贊曰下四頌除悔中分二初一頌半敘昔捨邪以歸正後二頌半敘今識小以向大此初也本事珊闍耶外道領一百門徒後歸佛出家證人空理得阿羅漢稱梵志師名為拔邪得證空法經爾時心自謂非是實滅度贊曰下二頌半敘今識小以向大於中分二初一頌識知小後一半知真大此初也昔時不識謂真滅故經若得作佛時永盡滅無餘贊曰知大為真滅得作佛時內具諸相好外為眾生歸敬方成永盡二種生死更無有漏故知大乘是為真滅經佛於大眾中疑悔悉已除贊曰下七頌半頌今疑滅分二初一頌結前悔盡生後疑除所由後六頌半正釋疑除此初也經初聞佛所說惱亂我心耶贊曰下六頌半正釋疑除復二初一頌敘疑生所由後五頌半正釋疑滅此初也佛昔說三乘我已得訖今說為一與本說乖說我所得非真果滅故心中驚謂佛是魔惱亂我心此疑於事名異熟生不疑於理故非煩惱或前憂疑皆示相起非在鶖子猶有憂疑經佛以種種緣我聞疑網斷贊曰下五頌半釋疑滅中有四一頌顯佛言巧心安所以疑斷二頌明三世佛同說方便所以疑斷一頌解佛說同所以疑斷一頌半知佛與魔道跡不同所以疑斷此初也佛說有二一法說二喻說種種緣者法說道理種種喻者比況說也外現此二巧言說法內心安固如海不動所以疑斷言詞不巧理喻乖宗心有動搖智迷真境內外可阻疑便難滅今則不然所以疑斷經佛說過去世演說如是法贊曰此明三世諸佛同說方便所以疑斷初頌過去後頌未來現在二世初皆方便後方真實即領前品三世佛同眾說道乖可令疑起群聖同範今疑故滅經如今者世尊亦以方便說贊曰此解佛說同所以疑斷從生及出家身方便也得道者意方便也轉法輪者語方便也初說三乘同三世佛教故言亦以方便說法三業乖張可令疑起色心相順所以疑除又始末說乖可令疑起初後語順故令疑滅經世尊說實道謂是魔所為贊曰知佛與魔道跡不同所以疑斷魔說乖真所以疑起佛語符妙由此疑滅經聞佛柔軟音安住實智中贊曰下合十四頌喜今聞而惱盡中分二上十二頌半斷疑悔訖此一頌半快得安隱慈悲接引故出柔軟音如雷隱震以說玄理故名深遠清徹如迦陵聲極可愛樂故甚微妙離名利等諸瑕穢事說一乘義故名演暢清淨法暢謂遠也明也心既大喜疑悔永除捨昔處權之心取今住實之智實謂一乘今所求證權謂二乘昔方便也經我定當作佛教化諸菩薩贊曰此頌第四知佛子而道成今我為佛子當作菩薩從佛大乘言教所生既修大因定當作佛外為天人所敬能轉無上法輪究竟唯說一乘故能教化菩薩經爾時佛告舍利弗隨我受學贊曰第一周中自下第三如來述成同藥草喻重述成故於中分三初陳往遇次述今逢後顯還令依前取實此初也曾二萬億佛所為無上道常教化汝等者優婆塞戒經言舍利弗曾六十劫行菩薩道有婆羅門從其乞眼鶖子與之彼得眼已投之於地雙足踐踏罵詈而去鶖子悔恨遂退大心此說彼時故昔教汝二萬佛所以為善友常化大乘鶖子彼時亦隨受教經我以方便生我法中贊曰此述今逢退大心已後佛知怖大情局小果化以聲聞令證無學漸導誘之名為方便證生空理無漏智起住佛法內名我法中從佛法所生爾乃是真生故且如鶖子退姓大姓近生而遠熟所以初發大心而中退小姓近熟而遠生所以中發小心而證果初教發於大意為令證實之因中求小而果成為令捨權之漸也經舍利弗已得滅度贊曰下顯還令依前取實分二初談創興實意為修權而忘實後顯令憶本心說法華而復本此初也我昔教汝志願佛道者創興實意也汝今悉忘而便自謂已得滅度者為修權而忘實也未證聲聞果前未得無漏宿命之智雖六十劫練根得聲聞無漏宿命智所知猶近故昔修大乘汝今悉忘便謂所得是實滅度不肯進修前卷請中世世已曾從佛受化今言忘者此中有四解一自憶從佛修小佛說教大悉忘二佛說初教大乘今忘自憶中途學小從化三鶖子自憶他人不憶今寄之說他人故言悉忘四前說佛加故憶今談自心故忘亦不相違經我今還欲佛所護念贊曰令憶本心說法華而復本也初化小機而向大名為聲聞而說大乘妙法蓮華迴心已後名教菩薩之法佛所護念故知妙法蓮華亦傍名無量義等也體性功能有別對機顯理有殊分為二經故耳如初卷說經舍利弗所行之道贊曰第一周中下第四段佛為授記有二初為授記後人天供養讚歎迴向初復分二初明授記後有一頌結會令欣初文有二初授因記後授果記此初文有四一時節過無邊劫二外遇良緣值若干佛三奉持正法四具行利生要因行滿果方成故未入十信尚二萬劫況起心後時節應遠故此第一先說劫多方遇諸佛得入大劫持正法等經當得作佛佛世尊贊曰下明果記有二初長行後偈頌長行有六一內德成滿二外土莊嚴三說法同今四劫名異即五輔翼勝劣六法住短長此初也目覩雨華放光耳聞法華智光又外飡祕法內發智光因斯二義故名華光夫記佛名理非一准且如釋迦彌勒因覩彼佛以為名鶖子最初假見聞而立稱智度論云三百比丘脫衣上佛舉手為相記名大相如來又千天子見佛土莊嚴而發淨意記名莊嚴王佛又彼舌相品十萬億人見十方菩薩來以華供養發心得記佛名覺華劫名華積如是等類不可一准或此皆是初所逢佛後遇此緣因符往願授記略以六門分別一授記所由二誰能授記三誰所授記四授記差別五釋妨難六聲聞類異授記所由略由五義一論云為生聲聞決定心故非成就法性故非已證得二空法性而為授記令生決定趣向大乘故為與記二論云顯佛法身性平等故有為有異故說三乘真理既同法身無異三為除菩薩久疑心故久疑聲聞不得作佛今聞授記故久疑滅四為欣佛者見此授記欣自當得行佛因故五說一乘十義所以即是此中授記所由能授記中有三一所依二記體三記用所依即能授記者六處示現五是如來記一是菩薩記如來記者一別記二同記三後記四無怨記五通行記菩薩記者名具因記如常不輕品示現禮拜讚歎言我不輕汝汝等皆當作佛示諸眾生皆有佛性故記其當來佛之名字唯佛與記餘聖不能不能別知當佛名字國土等故下人不能知上事故若諳含與記菩薩亦得具佛性因故此經既爾一切經中能授記者不過此二記體謂後得世俗智記用謂言教唯他受用變化身等五蘊之中隨應為體十地菩薩三乘異故所授記有二一所依二體性所依即是所授記者論云有六處示現一別記舍利弗大迦葉等四大聲聞眾所知識名號不同故與記別二同記富樓那等五百人千二百人同一名故俱時與記三後記學無學等共同一號雖亦下根非眾所知故後與記四無怨記與提婆達多記者示現如來無怨惡故五通行記與比丘尼及天女記者示現女人在家出家修菩薩行者皆證佛果故六具因記示諸眾生有佛性故此之六記別記在譬喻品及授記品中同記在五百弟子受記品中後記在授學無學人記品中無怨記在提婆達多品中通行記在法師品及持品中具因記在常不輕品中以理而推異生未發心及發心已後二乘不定性及諸菩薩此之四人名所授記法華一會為化捨權而就實故無為十地菩薩授記談昔古事故有未發心前具因記別唯有異生發心已後但聞法華無一不成佛是及不定姓二乘之記更無餘也因體即是無漏善根通現及種因所得果體通五蘊多是化身及他受用者顯慈悲故顯德高故有差別故有化眾故下諸記別當具顯示授記差別者首楞嚴經中佛告堅意菩薩授記凡有四種有未發心而與授記有適發心而與授記有密授記有得無生法忍現前授記是名四種唯有如來能知此事寶雲經中亦同此說瑜伽四十六說略由六相蒙諸如來於無上正等菩提授與記別何等為六一安住種姓未發心位二已發心位三現在前位四不現前位此上四種同首楞嚴彼密授記即不現前在密處故或得無生忍名現前未得者名不現前或身在座名為現前身不在座名不現前下第四卷與同記中有不在會佛令傳記是五有定時限謂爾所時當證無上正等菩提六無定時限謂不宣說決定時限而與授記今舍利弗即當第二第三第六已發大心現佛前住無定時限故涅槃經言須陀洹八萬劫到乃至阿羅漢二萬劫到辟支佛十千劫到所言到者到阿耨多羅三藐三菩提心故知經爾所劫方到十信初心始入初劫菩薩地言迂迴修行不如初心始業菩薩耽寂滅味極深重故由此今言過無量劫方始供養若干千萬億佛行菩薩道等有三決定一種姓定遇緣便能證於正覺二發心定發大心已更不退轉三不虛行定得自在已於利有情終不空過初在地前五種菩提中發心菩提故次在初地證發心故後在八地今依初定故與授記釋妨難者論云彼聲聞等為實成佛故與記別為不成佛與授記也若實成佛者菩薩何故於無量劫修集無量功德若不成佛者云何虛妄授記此意難言若聲聞等但住百劫等練根修聲聞行即實得成佛而與記者菩薩何故於無量劫修集無量功德方得成佛菩提少因已能實成佛故若聲聞等雖修少因不得成者何須今者虛妄記耶論自答言彼聲聞授記者得決定心非成就法性故此意說言令聲聞等得決定成佛心進修妙行非已證會成就二空法性真理而與授記論又解云如來依三乘平等說一乘法以如來法身與彼聲聞法身無異故與授記非即具足修行功德故與授記十地菩薩成就法故功德具足諸聲聞人功德未具足故是以菩薩修無量行方得菩提聲聞未修無量功德但令得定成佛之心故與授記問聲聞無學永盡後有云何為記經三大劫當得菩提答顯揚論說依變化身非業果身故不違理成唯識說即是變易生死別名此意說言未發心前現身有限由受記後發大誓願求大菩提度有情類便入邊際無漏勝定資昔所作感今身業令其長時與果不絕此所資業由無漏資展轉微妙舊麁異熟已後微細廣大殊妙異於本故猶如變化由此變易異於舊時名變易生死數數資長乃至成佛由彼分段生死雖皆永盡說過三百由旬化作一城變易未盡說更二百由旬方至寶所故分段生死雖皆永盡受變易生乃至作佛趣寂聲聞便無此事故勝鬘云無明住地為緣無漏業為因有阿羅漢辟支佛大力菩薩三種意生身生廣如瑜伽佛地唯識別章等說聲聞類異者論云聲聞有四一決定二增上慢三退菩提心四應化如來與二授記謂應化退菩提心者除決定增上慢者根未熟故如來不與記菩薩與記菩薩與記者方便令發心故常不輕記是此言未熟者增上慢者可爾趣寂畢竟不熟云何言未熟未者不也准理應云趣寂之人不愚於法信根未熟佛不與記不分明記當來之世得作佛故菩薩與記奄含記別有理佛性故方便令發信大乘心增上慢者信向根未熟佛亦不分明記別當來成佛之事菩薩亦為奄含記別方便令發信向之心今合為文言根未熟非趣寂者當亦可成佛莊嚴論云餘人善根涅槃時盡菩薩善根不爾涅槃經中說須陀洹等皆得成佛名不解我意故知趣寂定不作佛應化聲聞者有人言即舍利弗四大聲聞上根五百中根學無學下根今解不爾華嚴經初說有舍利弗是應化後入法界品舍利弗將六千弟子從自房出文殊師利為說十法乃發菩提心即此中授記者故非應化也舍利弗獨是上根聲聞四大為中五百等為下准下經言富樓那等是法華一會應化者也如攝論十義一乘中解化與楞伽等經同聲聞多劫入涅槃飲三昧酒醉逸而臥後從定起發心向大等是諸佛菩薩之所化作誘餘類故經國名離垢人天熾盛贊曰下第二外土莊嚴化淨土也文有其十此中有五一國號名離垢純善所招無六垢故二土相其土平正心離高慢於勝劣二中無怖無蔑離諂慢故三淨穢清淨嚴飾眾生心淨故佛土淨四安免安隱豐樂無殺盜打罵病刀飢饉三惡因故五善惡天人熾盛由無外他惡知友故分別煩惱一切不行便無惡道人天乃盛經瑠璃為地常有華菓贊曰此文有五六嚴飾瑠璃為地心無瑕故七路住有八交道修八齊戒八聖道故東西有四南北有四名八交道或東西有八南北亦八從一方為名或八方之道名八交道如道方九軌曰逵八道嚴金繩界道行四總持之所感故九林藪七寶行樹修七聖財持七支戒故十菓實常有華菓恒修七覺八解脫因所增長故經華光如來教化眾生贊曰下第三說法同今有二初明同今後釋所以此初也以同今故名為亦以雖非惡世非穢土也既言清淨明化淨土經舍利弗說三乘法贊曰此釋所以據實釋迦亦由本願今隱願力但出惡世欲明諸佛行利不同我出惡世教化眾生初以方便後以真實故以三乘華光如來願意普資所以唯稱本願如此欲令眾生知彼佛時無惡眾生發願生彼順本所習調伏二乘說三乘法非化惡生初權後實經其劫名為大寶故贊曰下第四劫名異即初標後釋經彼諸菩薩無能知者贊曰下第五輔翼勝劣有二初別解德後總結之初文有十此有一德眾聖難量如栴檀林栴檀圍遶也經若欲行時皆久殖德本贊曰此有二德二瑞華應足其心常履九淨華故顯揚論第三云一戒淨二心淨三見淨四度疑淨五道非道智見淨六行智見淨七行斷智見淨八無緣寂滅淨九國土淨前七即七淨華如彼廣說三妙因久植非初發心善根熟故經於無量百千之所稱歎贊曰此有二德四善緣昔遇發大願故五名稱高遠眾所識故經常脩佛慧諸法之門贊曰此有三德六佛智恒求欣大覺故七外化久成具慈悲故八內鑒斯備無迷謬故法義之門教也法教之門義也二釋皆得經質直無偽志念堅固贊曰此有二德九姓純無憍不誑諂故十心勤不退行位高故直心是道場故質直煩惱所不動故志念堅固經如是菩薩充滿其國贊曰此總結釋也經舍利弗壽八小劫贊曰下第六法住短長有四一佛壽二生壽三授當佛記四記正像法此初二也釋迦眾生薄福少慧佛壽故短生壽故長留殘第五分壽施未來弟子華光如來所化眾生福慧自脩不假佛與故佛壽長眾生壽短又釋迦眾生薄福無感故佛壽短不感佛故華光眾生多福有感故佛壽長感佛化故經華光如來三菩提記贊曰自下第三授當佛記有三初記時二正記三國土此初也過十二劫者佛壽劫滿方授記故精進成就名為堅滿經告諸比丘三藐三佛陀贊曰此正明記華足者寶華承足由聞法華為因成佛果圓滿故名為華足由開法華行安樂行故名安行有云安徐而行名為安行此非善釋何佛慞惶猖獗行也多陀阿伽度如來也阿羅訶應也三藐三佛陀正等覺也新經云如來應正等覺古云如來應供正遍知經其佛國土亦復如是贊曰此明國土亦如華光佛之國土行法華因所招致故經舍利弗三十二小劫贊曰自下第四記正像法若佛正法教行證三皆具足有若佛像法唯有教行無證果者若佛末法唯有教在行證並無稟教行行證果不同故釋迦佛正法短像法長不度女人正法像法各一千年由度女人正法減半故今華光正像年等雖有三乘菩薩類多故名大寶雖有四眾女人持戒不減正法經爾時世尊當度無量眾贊曰下十一頌半分二初十頌半頌前授記後之一頌授記中第二段結會令欣前因記有四果記有六今總分三初一頌頌果記中內德莊嚴次一頌頌因記後八頌半頌果記四義此初也普智者一切智一切種智具二普故經供養無數佛證於無上道贊曰此頌因記有二一遇良緣二具菩薩道計亦有時過無量劫入後頌中故此唯二經過無量劫已常有華菓實贊曰下頌果記四義分四初半頌頌劫名異即次一頌半外土莊嚴次兩頌輔翼勝劣後四頌半佛壽短長不頌說法同今此初二文也外土莊嚴有六一名二淨三地四界五樹六華菓不頌餘四經彼國諸菩薩華光佛所化贊曰此輔翼勝劣有四一不退二外化三值善友四植妙因不頌餘六經佛為王子時壽命八小劫贊曰下四頌半佛壽短長有四一頌半佛壽半頌人壽一頌半正像法時節一頌舍利流行不頌授記加供養舍利此即初二此中應言於最後身為王子時棄國捨榮出家成道文言倒故先說王子棄國捨榮方言後身成於佛道或此文意於無量生身為王子棄國捨榮末後身中方成佛道經佛滅度之後像法三十二贊曰此頌正像法時節晝夜月時年為劫故經舍利廣流布其事皆如是贊曰此頌舍利流行并結經其兩足世尊宜應自欣慶贊曰此第二段結會令欣化其心定令求佛果倫類也亦疋也疋配也言兩足尊無類無配經爾時四部眾以供養佛贊曰為授記中下第二段諸天供養讚歎迴向於中有二初四眾八部供養後諸天供讚此初文也表蒙佛恩如佛衣覆亦上表當成佛果之時為他說此覆蔭眾生故以衣供故下文云有持此經即為佛衣之所覆也經釋提桓因供養於佛贊曰下諸天讚供有二初供後讚供中復二初衣華供後伎樂供初衣華供有二初供養後靈相此初也以華供者表聞法華當得佛果故經所散天衣而自迴轉贊曰此靈相也住虛空者顯聞法華超出四生心凝妙理迴轉者俯循三界情悲蠢物經諸天伎樂雨眾天華贊曰伎樂供養也因聞法聲而悟道故作音樂表脩因而方果滿故雨天華經而作是言最大法輪贊曰下讚歎有二初長行後偈頌此中唯牒二時法輪以比大小對不定姓權實相形故據實亦比般若空教此為中道名最大輪經爾時諸天子少有能信者贊曰下六頌半分四初二頌顯昔說小今大一頌半歎法勝妙隨喜二頌舉他明自作佛生喜一頌迴向此初也五眾者梵云般遮塞建陀此云五蘊具十一種積聚義故名之為蘊今名為眾眾是聚義或言五陰皆乖正名依三科中五蘊之法以辨四諦故知初權今此會說捨權就實難解之法言少能信權實相違法深奧故依大般若初轉法輪三乘入道今據顯相但度聲聞故言五眾以明權法深奧者祕藏也大乘妙故經我等從昔來我等皆隨喜贊曰歎法勝妙深生隨喜隨者順也順佛教行故經大智舍利弗方便隨宜說贊曰舉他明自作佛生喜佛記他作佛彰我亦得作故知佛道實叵思議方便隨宜令我解了叵者不可也反正為乏反可為叵皆字意故經我所有福德盡迴向佛道贊曰迴向佛果成波羅蜜法供養故即是方便善巧智也
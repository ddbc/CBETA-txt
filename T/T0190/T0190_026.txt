爾時菩薩於河澡浴食乳糜休身體光儀平復如本威力自在安庠面向菩提樹時作是行步猶如往昔諸菩薩行所謂漸漸調柔行步意喜來者隨施行步安住猶如須彌山王巍巍而行無恐畏行不濁亂行心知足行不急疾行不遲緩行不蹶失行兩足周正不相揩行不相逼行不星速行不搖身行安隱而行清淨而行精妙而行無患害行師子王行大龍王行大牛王行如鴈王行如象王行不恇怯行無疑滯行無怪悞行廣寬博行那羅延行不觸地行千輻相輪下地而行以脚足指網縵所羅甲如赤銅色澤而行行步振遍大地而行行步猶如大山谷響出聲而行行步之時有坑坎處皆悉平正自然而行地上所有土沙礫石皆除而行以足網縵放光明觸罪類眾生安住不動善行而行行步清淨生妙蓮花蹹彼蓮花臺上而行以往昔行淨善行故而得此行往昔諸佛坐於師子高座之上承行而行心意牢固如金剛行閉塞一切諸趣稠林堂堂而行能為一切諸趣眾生生安樂行摧折一切魔幢而行破壞一切魔力而行塠壓一切魔氣而行打碎一切魔威而行減削一切魔業而行消散一切魔眾而行墮落一切魔勢而行捐捨一切魔行而行殺害一切魔軍而行割斷一切魔網而行伏諸非法一切邪眾如法攝受外道而行照朗煩惱翳暗而行散助煩惱朋友而行威力覆蔽釋天梵天大自在天護世諸天無畏而行於此三千大千世界唯自一人獨尊而行不從他學而自證道分明而行欲證一切種智而行正念正意知足正行行行而行欲滅生老病死而行欲趣向彼常樂我淨微妙最勝無畏之處欲入涅槃城門而行有如是行菩薩而行面正向彼菩提之樹直視而行爾時菩薩復作如是思惟念言我今至此菩提道場欲作何座證阿耨多羅三藐三菩提即自覺知應坐草上是時淨居諸天子等白菩薩言如是如是大聖仁者所有過去諸佛如來欲證阿耨多羅三藐三菩提者皆悉坐於鋪草之上而取正覺爾時菩薩復作如是思惟誰能與我如是之草心思惟已左右前後四顧觀看是時忉利帝釋天王以天智知菩薩心已即化其身為刈草人去於菩薩不近不遠右邊而立刈取於草其草青綠顏色猶如孔雀王項柔軟滑澤而手觸時猶如微細迦尸迦衣其狀如是色妙而香右旋宛轉爾時菩薩見於彼人去已不遠在右邊刈如是等草見已漸漸至彼人邊到已寬緩問彼人言賢善仁者汝名字何彼人報言我名吉利菩薩既聞彼人名已如是思惟我今欲求自身吉利亦為他人以求吉利此名吉利在於我前我今決當得證阿耨多羅三藐三菩提菩薩如是心思惟已更出如是美妙音響語彼人言其語猶如過去一切諸菩薩等微妙音聲所謂實語不虛發言用真正言出清亮聲潤澤之聲妙聲喜聲聞承奉聲聞不違聲聞流靡聲化聲導聲不謇吃聲不縮呻聲不麤澁聲不雙破聲軟滑澤聲甜淡美聲分明的的遙入耳聲聞心口意皆悉喜聲聞已除滅欲癡瞋恚鬪諍忿怒皆悉令得清淨之聲聞如迦羅頻伽鳥聲命命鳥聲雷隱隱聲如諸音樂歌讚詠聲深遠高聲無障礙聲非鼻出聲清淨之聲真正之聲實語之聲如梵天聲如海波聲如山崩聲震動之聲如諸天王所讚歎聲諸阿修羅歌詠美聲深難得底斷魔力聲降伏一切諸外道聲師子之聲駛風之聲象王之聲如雲磨聲能至十方佛剎土聲告諸所化眾生之聲不急疾聲不遲緩聲不停住聲不缺減聲不濁穢聲合一切聲入諸聲聲解脫之聲無繫縛聲無染著聲合語義聲依時語聲不過時聲巧能宣說八千萬億法門之聲無壅塞聲不止息聲能辯一切諸聲之聲隨心能滿一切願聲能生一切安樂之聲示現一切解脫之聲流通一切諸道路聲眾中說時不出眾外令諸大眾歡喜之聲聲出之時順於一切諸佛法聲菩薩以此如是眾聲告語於彼刈草之人作如是言仁者汝能與我草不其化人報言我能與是時帝釋所化作人即便刈草以奉菩薩其草淨妙菩薩即取彼草一把手自執持當菩薩取彼草之時其地即便六種震動是時菩薩將於此草安庠面向菩提樹下爾時菩薩持草行時中路忽有五百青雀從十方來右繞菩薩三匝訖已隨菩薩行又復五百拘翅羅鳥四方而來如前圍遶又復五百孔雀而來乃至略說五百白鵝五百鴻鶴五百白鷗五百迦羅頻伽之鳥并其五百命命之鳥五百白象皆悉六牙五百白馬頭耳烏黑𩦲尾悉朱長而披散五百牛王並皆斛領猶如黑雲是時復有五百童子五百童女各以種種諸妙瓔珞莊嚴其身五百天子五百天女五百寶瓶以諸香花滿於其中又盛種種諸妙香水無人執持自然空行又世間中所有一切吉祥之事皆從四方雲雨而來各在菩薩右邊圍遶經三匝已隨菩薩行又世間中所有樹木一切藥草菩薩行時從根悉伏向於菩薩又復四方微妙涼冷調和之風吹諸翳障皆悉清淨無雲無霧無烟無塵上虛空中復有無量千萬諸天菩薩當向菩提樹時悉隨而行皆各一時歡喜踊躍遍滿其體不能自勝歌唱叫喚或口呼嘯作種種聲弄其天衣及寶瓔珞又復出聲作如是言今此閻浮有佛世尊出現於世復有無量淨居諸天來在菩薩左右前後頂禮菩薩如是白言大聖尊者仁昔長夜恒常乞願今日所願以得成就世間所有一切諸天堪為仁作吉祥之事能與仁作吉祥之相又復能成仁心願者彼等悉來在菩薩前菩薩面向菩提樹時相隨而進菩薩欲至菩提樹下是時其地六種震動又復菩薩行步之時如師子步如龍王步如牛王步白鴈王步如象王步無怖畏行無障礙行無染著行除滅一切毛不竪行無人降伏往昔善行禪定真正最勝而行最上最妙伏諸怨行斷絕一切不利益行欲取無上法寶故行取無上樂攝受故行欲取最上寂定故行行步之時地上所有一切眾生聞地動聲地居諸天阿修羅等一切諸龍諸乾闥婆一切諸鳥四足人等皆悉聞彼震動之聲心生疑怪處處觀看有何異事有何因緣大地如是湧沒搖動爾時彼地有一龍王名曰迦茶其龍長壽經歷劫數曾見往昔多諸佛來又龍日月晝夜甚長睡眠未久見大地動復聞震聲即便驚寤寤已忽起速疾從自宮殿而出出外觀看四方之時迦茶龍王觀四方已見自居處相去不遠有一菩薩安庠而行時彼龍王見此菩薩預先瑞相猶如過去諸大菩薩發心欲向菩提樹下一種無異見是相已更無疑心決定知此菩薩大士當得證於阿耨多羅三藐三菩提生大歡喜即便說偈一心合掌而讚歎言威德巍巍大仁者如我曾見過去時有諸菩薩來此中仁今亦然無有異今見仁者到斯處決定作佛必無疑世尊徒步甚安庠先舉右脚而行動觀於諸方心諦視應當定作佛世尊仁今從此吉祥邊乞一把草手持執正面趣向於道樹決定今作三佛陀諸方四面涼冷風猶如牛王作聲嚮又有諸鳥來翼從前後左右四面圍世間黑闇晝夜昏無明愚癡之所覆仁聖成就丈夫已必出大光普照明又復靈異諸獸來百千萬眾前後遶如彼輪迴右旋轉仁今決定作世尊又復象馬諸畜生并諸幢鬘等來至星速急疾向菩薩決知當作佛世尊又復一切淨居天持其清淨莊嚴體曲躬頂禮於仁者知仁決作佛世尊仁今將此有漏心又為一切煩惱逼今得除滅彼結惑必成無上勝菩提仁今具足微妙法甚深難測不思議證已俯仰行步寬是故我心無疑滯仁今種種皆如法所說最上更無過一切天人無等倫是故我心無疑滯爾時黑色龍王將如是偈歎菩薩已心大歡喜踊躍無量合十指掌在菩薩前頂禮菩薩是時菩薩語龍王言大善龍王如是如是如汝所說我今必成阿耨多羅三藐三菩提而說偈言大善龍王如汝言此為增益我精進我今必成無上道一切世間無等雙如餘所見相莊嚴大吉祥瑞為我助我今於此煩惱海必度彼岸無有疑爾時黑色龍王有一龍妃名曰金光而彼龍妃復與無量諸龍女等左右圍遶其手各執諸妙香花末香塗香雜色衣服寶幢幡蓋種種瓔珞作天音樂其樂音中各作種種歌讚詠聲而歎菩薩隨菩薩行歌音聲中出如是偈頌菩薩言世尊身意卓不移無驚無怖而定住歡喜踊躍離諸欲瞋癡悉捨無處貪尊能為世作醫師是故我今頭頂禮世間諸使煩惱厚無能解脫離彼纏諸根自伏復伏他能拔眾生諸毒箭無歸護處能歸護世間幽瞑作導師三界燈明仁獨尊是故我等今頂禮世尊無人能伏得以盡貪瞋及無明離諸煩惱欲染情是故我今頭頂禮煩惱刺入眾生意無有人能拔出之世尊今作大醫師能治彼等大苦惱無依止者作依止無導師處作導師黑暗遍於三界中世尊光明普能照如我今見諸天眾持妙香花滿虛空舞弄瓔珞皆散衣我見如是預相已斟量斯事無虛謬仁今作佛心喜歡速往菩提德樹邊降伏彼等四魔眾摑裂煩惱䩕羅網疾成無上寂涅槃猶如往昔諸智人到於此處取正覺仁者今已來至此我知作佛定無疑世尊昔在因地時行行劫數千萬億精苦勤劬不暫息望取正覺證真如今時已至願莫停速詣於道樹下坐正心依彼樹王者決證菩提無有疑爾時菩薩聞是偈已安庠而行向菩提樹於其中間心如是念此欲界內是彼魔王波旬為主自在統領我今應當語彼令知若不告彼而取證於阿耨多羅三藐三菩提者我則不成名為大覺所以者何為欲降伏魔波旬故攝受彼故亦兼攝受降伏一切欲界諸天彼之魔眾魔宮殿中復有無量無邊諸魔眷屬諸天已於往昔種諸善根若聞我作師子吼聲若見我證阿耨多羅三藐三菩提時則彼悉來向於我邊當發阿耨多羅三藐三菩提心爾時菩薩思惟是已從於眉間白毫相中放一光明名能降伏散魔軍眾放此光已應時即至魔之宮殿翳彼一切諸魔舊宮本業之光又復斯光傍遍三千大千世界作大光明一切皆滿時菩薩放彼光明中魔王波旬自然而聞如是偈聲世間有一大眾生經歷多劫行行滿淨飯大王之太子棄捨王位而出家彼欲開發甘露門今來趣向菩提樹汝身若有大氣力可詣樹下共試看其今已達彼岸邊復欲度他令到彼菩薩既以自覺了今復更欲覺於他又自得彼寂定禪更欲教人令寂靜既自行無繫縛路欲教他趣解脫城破散三惡悉使空充溢人天道令滿示現禪定五通力安置令知甘露宮其今不久證大明必當虛空汝境界愚癡黑暗瞋恚侶損汝朋黨悉無餘既被摧碎走無方當爾時心作何計彼若證於甘露法常樂我淨湛然安爾時欲界魔王波旬從光明中聞是偈已於睡眠中心忽驚動自然夢見三十二種不吉祥相何等名為三十二夢所謂夢見其諸天界自許宮殿悉皆黑暗無有光明見自宮中有諸沙礫糞穢盈滿見自身體恐怖不樂無有心情見其自身諸方馳走見其自身頭上天冠忽然墮落遺失革屣徒跣而行見自咽喉脣腭乾燥身體寒熱見自園中所有樹木枝葉花果悉皆乾枯見諸池泉所有諸花皆悉枯竭見自園中所有諸鳥鸚鵡鸜鵒孔雀鴛鴦鴻鶴鸕𪇔及拘翅羅命命鳥等翎羽衣毛悉皆毻落見其宮內所有音聲樂器之具螺鼓琴瑟箜篌笙簧所有一切五種音聲悉皆破折斷壞故敗狼藉在地見其從來所愛左右皆悉自然遠離其身憂愁困苦却住一面獨臥地上見其端正可喜玉女赤露拳攣自舉兩手以拔頭髮臥於地上見諸魔子巧智辯者悉皆趣向菩提樹下頂禮於彼菩薩之足見其四箇所愛之女各舉兩手大聲號哭作如是言嗚呼嗚呼阿耶阿耶見其自身所著衣裳垢膩不淨見其自身為諸塵土之所坌穢周遍滿體見其自身忽然瘦劣無有精光見自宮殿城壁戶牖樓櫓窓門却敵雀垜天井皆悉崩頹落壞見其所有諸大兵將夜叉羅剎或鳩槃茶或復龍王彼等悉皆垂於兩手或時舉臂拍頭搥胸各各受於極大苦惱見其所有一切欲界諸天主等四鎮天王帝釋夜摩兜率化樂他化自在皆悉號哭瀝淚滿面走向菩薩觀菩薩面立菩薩前見其在於鬪場之內刀仗矢刃自許左右及眷屬等悉捨魔王諸方馳走見其從來吉祥之󰦘皆崩破壞見那羅陀天仙口唱不吉祥事見有一神名為歡喜當門作聲如是唱說稱不歡喜見虛空中塵霧烟雲悉皆遍滿見守魔宮功德大神舉聲大哭見其從來自在之處成不自在見自朋友悉成怨讎見諸魔宮或成黑暗或復失火悉皆燒盡見其一切諸魔宮殿震動不安見其所有樹木叢林或被他斫或自倒地見其所有思念判事或作方計竟日籌量不得一口唯有亂心爾時欲界魔王波旬見如是等三十二夢不祥相已從睡而寤遍體戰慄心意不安內懷恐懼普喚一切魔家眷屬皆令集聚及其宮內左右侍臣并大兵將當諸城門守護之人向說夜夢所見之事汝等諸人我昨夜夢見諸變怪如前所說我見如是不祥夢已甚大恐怖身心不安以是生疑忽然睡覺我應不久必失此處恐畏更有或大威德福力之人來生此處替代於我而說偈言昨夜光明自然現光明中說此偈言釋種太子今出家三十二相莊嚴體出家苦行六年滿今漸來向道樹間自覺覺他以菩提汝若有力共彼試彼種善根劫千億今得菩提證正真破汝境界悉當空汝若不能折伏彼彼證甘露身常住欲破汝等此魔宮是故我告汝諸魔若有強力早向彼沙門獨自在樹下速疾破彼莫令全汝等若取我愛言為我辦具四兵眾世間多有辟支佛彼今出已令涅槃望我獨自作法王不令斷絕如來種爾時魔王波旬長子名曰商主時彼商主即便以偈白其父言父王何故面無色心戰身體無威光看此形相似大驚未審曾見聞何事唯願向子等實說如所聞見一一論時魔波旬還以偈告其子商主作如是言子汝今當善諦聽昨夜我夢甚異常若我眾中具說之大眾聞皆絕倒地時魔波旬長子商主復更以偈報其父言大眾倒地不敢辭入陣若退是大苦若夢見有如是相寧住莫鬪被他追時魔波旬復還以偈告其子言丈夫發意取鬪勝可以不勝即鬪休彼獨沙門何所能我到樹下當起走是時商主復更以偈白其父言有力眾力弱力人獨一智慧勝他鬪螢火蟲滿三千界一日出世悉能遮若人自慢心不思貢高欺他不廣問諸智人來相開諫若不取語此難治爾時菩薩向菩提樹未至彼處其間見一菴羅之樹謂言此是菩提之樹菩薩至彼樹下欲坐意中以為菩提之樹是時彼地以菩薩身威德力故重不能禁欲陷向下爾時菩薩如是思惟世有二人行坐之處其地陷沒何等為二一者斷絕諸善根盡二者福德諸善甚多計我即今應非是斷善根盡人此或應非菩提樹下爾時色界淨居諸天為幖幟真菩提樹故懸妙繒幡置於其上又復彼中所有諸樹枝幹悉傾向菩提樹是時菩薩即知此是真菩提樹便捨於前舊菴羅樹迴步安庠漸漸而向菩提樹邊爾時菩薩當向菩提樹下行時有一夜叉名曰香獸守護於彼菩提之樹去樹不遠停止其中見菩薩來得急即告更一同伴名為赤眼別夜叉言仁者汝來我今語汝汝須知覺汝速為我往欲界主魔王邊諮道如斯語昔拘留孫及拘那含并迦葉等諸大仙聖於此地中所居之處成大等覺今復更有精進之人功德圓滿菩提行備以具足得三十二相侵於魔王境界所住是彼釋種淨飯王子名悉達多已捨苦行得於正念來至於此最勝地處而欲居停願大王知時赤眼聞香獸夜叉如此語已速往詣於魔波旬所既到彼已如上所語悉具說之爾時欲界魔王波旬從彼赤眼夜叉邊聞如此語已即便召喚他化自在一切諸天化樂兜率三十三天四天王等并地居天諸龍夜叉諸乾闥婆及阿修羅緊陀羅摩睺羅伽鳩槃茶羅剎毘舍遮等一切大眾而勅之言汝等悉集聽我處分有一釋迦種姓之子欲取菩提我等相共至於彼處斷其如此勇猛之心勿令取證爾時魔王長子商主白其父王魔波旬言父王如是子心不樂何以故而今父王欲共悉達菩薩大士而作怨讎唯恐後時父王內心悔無所及作是語已時魔波旬告子商主作如是言咄汝小兒愚暗淺短未曾知我變化神通未曾覩我自在威力爾時商主白其父言父王當知我非父王愚癡之兒亦非不知父王神通威力自在但父王今未知悉達菩薩神通未見悉達菩薩德力其事雖然但願父王至於彼邊應當自見應當自知彼之神通爾時欲界魔王波旬不取其子商主之言聞已忽然裝束四種精銳兵眾悉令聚集帶甲持仗譬如大力最猛健將率領可畏雜種軍眾人覩之時能令毛竪世未曾見又未曾聞如是無量百千萬億天神鬼兵所謂一身能現多種百千面孔其一一面能出無量種種蛇身手脚繚戾形容可畏皆執弓箭槊矛槌棒斧鑿刀劍最勝金剛諸器仗等或復身體頭目手足眾雜異形或復頂上大火熾然或於肚邊出極猛火或復語言麤澁叫喚或執犁木或持杵等如是諸物眼孔可畏或眼睛睞視䀎高低或口喎斜而復多齒其舌廣大現多種形或舌下垂或舌拳縮猶如礓石或眼放光猶如黑蛇其中毒滿或有頸項纏繞諸蛇或有手執蟒蛇而食猶金翅鳥從海取龍而噉食之或復手執人肉骨血頭目支節而噉食之或手執人五臟腸肚糞穢而食或有青眼如師子王喧張可畏或眼凹凸開合放光或復騎於猛火大山乘空而來或兩肩頭擎於焰火熾燃如山或於地上兩手拔樹合根擔來其中或有耳如羖羊或如簸箕或如蚌蛤或如象耳或如猪耳或垂朵耳或復有肚如病水人脚脛細弱身體羸瘦或鼻匾𠥶或腹如甕足如覆鉢身體皮乾猶如曝脯其肉枯燥血脈乾竭或復割截手足而懸或復斫頭而手中執或身出血更互相飲飲已復吐或吐白沫或飲融銅或吞鐵丸或刖手足肘膝而行或唯骨身無有皮肉或作猪形或驢騾形象形馬形駱駝牛羊羖羝󰥚兕水牛狐兔𤛆牛𤝙𤡣摩竭鯨鷁師子虎狼熊羆禽㹮獼猴豺豹野干狸狗諸如是等種種形容作大恐怖作大可畏如是軍眾悉皆整備儼然承奉待命即行
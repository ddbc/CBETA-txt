歸命十方無邊際所住一切世界中過未現在諸如來菩薩聲聞緣覺等智者當知人身難得於剎那間成諸勝行亦復為難若於此中不起思惟作利益事此生虛來云何能於如來清淨言教發勤勇心領納聽受此有二事謂人身難得正法難聞值佛出世復甚為難問此中以何而為印證值佛甚難答無數經中皆作是說斯為定量且依妙法蓮華經云佛言諸苾芻如來應供正等正覺經於百千俱胝那庾多劫如是等曠遠世時或有或無如來出世斯為甚難如優曇華時一現爾決定王經云佛言阿難諸佛出世彼優曇華俱時而現其華如金有淨妙光開敷異香遍由旬內是華光明能破冥暗能令念者即得清淨能息病苦能作明照能去惡香能施妙香彼香能息四界增損其華亦非隨轉輪王遍處皆出唯金輪王乃可應現況復破戒諸有情類唯佛出世是華俱出此中云何能知彼優曇華於曠遠時或有或無如有緣起中說無熱惱大池北面有山名五峯而彼山上有優曇華林若佛世尊從兜率天宮沒降生人間入母胎時彼優曇華而方含蘂若佛世尊出母胎時是華增長有開敷相若佛世尊成阿耨多羅三藐三菩提果時彼優曇華開敷茂盛若佛世尊棄捨壽命及緣行時是華萎瘁若佛世尊入涅槃時是華枝葉及以華果皆悉凋落其華分量大若車輪覺智方廣經云大名稱仙王謂諸仙眾言諸仁者若菩薩暫時得值如來出世說法化利是即相應華嚴經云於俱胝劫中值佛出世聽受正法尊重信奉此真實見甚為難得賢劫經云此賢劫後六十五劫無佛出世其後有劫號大名稱彼一劫中有十千佛出現於世大名稱劫後八十千劫無佛出世其後有劫號曰星喻彼一劫中有八十千佛出現於世星喻劫後經三百劫無佛出世其後有劫名功德莊嚴彼一劫中有八萬四千佛出現於世此中問言云何能知人身難得答諸契經中皆作是說如雜阿含經云佛言諸苾芻譬如大地流水充滿有人取木開一孔穴置於水中是木輕浮隨風飄流東風西向西風東向南北所吹亦復如是有一眼龜居其水內壽命無數百歲凡經百歲自水一浮投木孔中諸苾芻於汝意云何彼一眼龜如是壽極長遠百歲一浮可能得值浮木孔邪諸苾芻言不也世尊佛言諸苾芻值佛出世說法化度覺了正道得至涅槃亦復如是斯極為難或得人身時分具足又復為難此中問言云何能知時分具足而難得邪答諸契經中作如是說如增一阿含經云佛言諸苾芻有八種難不知時人不應修梵行何等為八若佛出世時宣說法要化度有情使至涅槃而一類有情在地獄中此為第一修梵行者時分之難若佛出世時宣說法要化度有情使至涅槃而一類有情在畜生中此為第二修梵行者時分之難若佛出世時宣說法要化度有情使至涅槃而一類有情在餓鬼中此為第三修梵行者時分之難若佛出世時宣說法要化度有情使至涅槃而一類有情在長壽天此為第四修梵行者時分之難若佛出世時宣說法要化度有情使至涅槃而一類有情在於邊惡恚害之處此為第五修梵行者時分之難若佛出世時宣說法要化度有情使至涅槃而一類有情雖生中國或聾或瘂根不完具善說惡說不知其義此為第六修梵行者時分之難若佛出世時宣說法要化度有情使至涅槃而一類有情生於中國不聾不瘂六根完具善說惡說而悉能知然起邪見顛倒計執謂無施無利亦無事火無善作惡作諸業果報無此世無他世無父無母無世間沙門婆羅門無正趣正道無阿羅漢智解於此世他世以自通力而證聖果此為第七修梵行者時分之難或復一類有情生於中國不聾不瘂六根完具善說惡說而悉能知又復正見無顛倒計執謂有施有利乃至有阿羅漢取證聖果然佛不出世不說法要此為第八修梵行者時分之難諸苾芻當知有一種時分和合應修梵行謂佛出世宣說法要初善中善後善文義深遠純一無雜具足清白梵行之相而一類有情生於中國不聾不瘂六根完具善說惡說而悉能知正見具足不起顛倒計執謂有施有利亦有事火有善作惡作諸業果報有此世有他世有父有母有世間沙門婆羅門有正趣正道有阿羅漢智解於此世他世以自通力而證聖果是為一種時分和合大集經月藏品云諸仁者時分和合如應時香樹極為難得此中應問彼作是說得人身者云何能得清淨平等清淨所說答有十種功德若能圓滿彼得人身清淨平等何等為十如超越下族經云一者若善男子善女人內發菩提心已即生淨信二者廣多清淨欲見聖賢三者樂聞正法四者不生慳嫉普行大施五者端身繫念樂涅槃道六者以無礙心善心廣施七者信有諸業及諸業報八者不起分別九者無求無疑亦無染慧十者不壞善惡業果如是十種若了知已於此命緣諸惡莫作此中應問何名為信答信者謂順向聖賢諸惡莫作如破染慧經云諸善法中信為先導是中信者何義謂信順義此能具足如來無障礙智而能宣說難見難知甚深正法永斷愛纏謂無眼無眼滅無耳鼻舌身意無耳鼻舌身意滅無住非無住無意樂非無意樂具六十種音聲文句次第語業清淨潔白其身極淨其心現種種色相而佛如來無所不知無所不見無不成證無不覺了如來以清淨眼及如來普眼永斷過失遠離貪愛破諸癡瞑過於肉眼而能觀照甚深頂相宣說無上第一義諦一切佛法雖復分別如是佛法而不謗緣起此名為信信力入印法門經云佛言妙吉祥何名信力謂於一切佛法現前印順信解無疑亦無異求決定實信業及業報信心無雜於空無相無願所作諸行及一切法皆生淨信謂布施有布施果持戒持戒果忍辱忍辱果精進精進果禪定禪定果智慧智慧果彼如是說是清淨相於大乘勝解中能生淨信此說名為信力若復覺了諸著是名信根若根若力總說名信又復此中何名信力信謂印順能信他聲云何修菩薩者信他聲邪所謂聞他教示發菩提心修菩薩行菩薩依止波羅蜜多善巧方便及四攝法一切佛法菩薩法等聲從他聞已極生淨信此說名為信力菩薩藏經云佛言舍利子此修菩薩行者內發菩提心已即生淨信廣多清淨欲見聖賢樂聞正法決定信有諸業及業果報斷十不善業修十善業信有沙門婆羅門及正趣正道而復多聞所聞相應心意和合超越疑惑不受後有於諸佛菩薩及聲聞等真善知識常所親近起愛重心信彼善知識所說諸業及業果報知其器已如應為說甚深言論謂空無相無願無行無生無起之論無我無人無有情無壽者之論及緣生論是諸言論聞已無疑亦復無執隨入一切法蘊處界等悉應無著信一切法自性皆空以佛智推求純一不放逸何名不放逸謂若諸根起散亂時應自心調伏他心隨護月光菩薩經云若諸有情於三寶中起淨信心而實難得譬彼如意珠寶求得亦難入如來功德智不思議境界經云聖除蓋障菩薩白妙吉祥菩薩言有五種法諸菩薩摩訶薩當生勝解若此若彼阿僧祇最勝功德而悉獲得何等為五一者一切法空二者一切法無對治三者一切法無生四者一切法無滅五者一切法不可記說如是五種當生勝解如閻浮提地過微塵等數諸威儀道及作用處如來悉無發悟亦無分別然隨眾生心意若時非時一切常轉諸菩薩摩訶薩於此當生勝解星賀騷那儞緣起經云世尊釋迦牟尼如來為化度有情作利益故於殑伽沙數劫中歷修諸行現成正覺諸菩薩摩訶薩於此應生信解又世尊釋迦牟尼如來於燃燈佛所得授記別於其中間歷修勝行遍入諸佛境界經無邊際劫乃至于今現成正覺於此應生信解又世尊釋迦牟尼如來見殺釋種因緣為化度有情作利益故經無邊際劫歷修勝行現成正覺於此應生信解是故當知一切有情若發菩提心此為難得問發菩提心實為難得此復云何得發起邪答多有經說且依華嚴經云世間有情若發阿耨多羅三藐三菩提心實為難得當知菩提心如世間種子以世間一切善法悉種植故如一切佛法境界一切惡作能盡燒故猶如劫火一切不善法能銷壞故猶如大地一切義能成就故如摩尼寶王一切意樂悉圓滿故猶如賢瓶拔出生死流故如勝鉤餌一切世間天人阿修羅乃至一切佛法一切佛功德皆悉稱讚彼菩提心功德故如佛塔廟何以故此中具有諸菩薩行勝境界故又復此菩提心出生過去未來現在一切諸佛善男子譬如有藥名鐵金光是藥一兩能化鐵千兩悉使成金非彼千兩鐵而能壞此一兩聖藥發菩提心者亦復如是若能一發一切智心微妙聖藥善根迴向智所攝受能令一切業煩惱障悉成一切法一切智金非彼一切業煩惱障而能染污一切智心善男子又如秉一燈炬入於暗室隨入室中彼百千年積集暗瞑皆悉破滅洞然明照發菩提心亦復如是秉一切智心大光明炬入於有情心意暗室隨入其中彼不可說百千劫已來積集一切業煩惱障無明黑暗皆悉銷除以大智光出生明照善男子又如大龍王頂大如意妙寶王冠不為他怨敢來侵怖諸菩薩摩訶薩亦復如是頂菩提心及大悲心妙寶王冠不為一切惡趣諸惡敢來侵怖又如日月淨圓光中極所照曜是中應現所有一切金銀珍寶華鬘衣服勝妙樂具總集彼等一切所有皆不能與如意寶王等其價直發菩提心亦復如是極盡三世一切智智法界道場隨所照曜是中應現一切有情一切天人及彼一切聲聞緣覺若有漏若無漏一切善根皆不能與發菩提心自在寶王等其價直又如牛羊之乳滿大海中若師子乳足跡之滴墮海中時牛羊諸乳不能凝結亦不和合菩提心亦復如是不可說百千劫積集諸業煩惱其猶大海如來大丈夫師子發一切智心一滴之乳墮海中時諸業煩惱永盡無餘所有一切聲聞緣覺解脫亦不和合又如親近勇猛之人一切怨惡不能侵害發菩提心者亦復如是若親近勇猛菩薩一切惡作之怨不能侵害又如殘缺金剛之寶雖有所損於眾寶中亦復最勝而能出過諸莊嚴具彼金剛寶名亦不殞滅普能拯濟諸有貧乏少分菩提心亦復如是其猶殘缺金剛之寶雖未圓具而亦出過一切聲聞緣覺功德莊嚴彼菩薩名亦不殞滅能濟貧乏無聖財者勝軍王問經云佛言大王善哉善哉汝能於佛法中愛樂希求如汝大王現今治化憍薩羅國利益安樂一切人民救拔濟度安慰接引使歸正道而汝若能廣利一切有情令發一切智心圓滿一切佛法趣證阿耨多羅三藐三菩提道斯復大利又復大王彼祇陀林常有無數百千聖賢隱居其中生尊重想大王彼諸聖賢於正等覺有所樂欲有信有求有願有稱讚生隨喜心是諸聖賢若身語意極生信重何以故大王而彼地方有無數百佛出現無數百轉法輪無數百聖眾相續得度如是乃至無數百千俱胝那庾多殑伽沙數諸佛出現轉正法輪化度聖眾如是彼諸聖賢皆悉發生菩提樂欲信求願等阿闍世王經云尊者大迦葉白妙吉祥菩薩言譬如初生師子隨生即有力勢凡所向詣或有群鹿纔聞師子之香皆悉奔竄設使大力龍象若聞師子香時逼惱驚怖掣拽鎖縛鎖縛斷已奔馳四向山巖地穴遍求隱匿水族飛禽聞師子香亦悉驚怖妙吉祥若諸菩薩具慧力者亦復如是彼初發心菩薩纔發大菩提心即能勝過一切聲聞緣覺魔宮震動一切天魔咸生恐慄以恐慄故而悉不能安止其宮寶積經云佛言阿難於汝意云何譬若有人雙斷手足能活命不阿難答言手足雖斷其命尚活佛言阿難若或有人剖裂其心是人能活命不阿難答言不也世尊佛言阿難汝應當知我之弟子大目乾連及舍利子猶如手足而諸菩薩其猶我心阿難若有菩薩御大寶車以五欲功德作神通游戲而無有人為其駕御如來爾時為彼菩薩力御其車以進前道若舍利子及目乾連修三解脫門若經一劫若過一劫如來不復與其勤力而為策進父子合集經云諸苾芻所有殑伽沙數等諸如來於殑伽沙數等劫中稱讚彼發一切智相應心者諸功德藏說不能盡何以故如來往昔修菩薩行曾無暫時不發是心一切有情悉皆攝受隨攝受已於諸有情亦復不起所化度想所有無量諸有情界如來遍是有情界中歷修菩薩廣大勝行一一發心集諸福蘊所以者何諸苾芻有情界無盡以有情界無盡故如來廣修菩薩勝行一一發心集諸福蘊亦復無盡如來祕密經云若諸菩薩發菩提心修勝行者令三寶種不斷不絕又云菩薩菩提心所生福蘊悉用迴向一切有情如是迴向功德滿虛空界而復過上彼一切有情福蘊所攝悉由菩薩菩提心轉法集經云菩薩發菩提心覺悟一切法知一切法與法界等而一切法無所從來及無所止亦不可知然以如量智知法性空令一切有情亦如是覺了菩薩若如是發心此說是為菩薩菩提心利樂一切有情心無上心大慈柔軟心大悲無倦心大喜不退心大捨無垢心空無異作心無相寂靜心無願無住心此中應問云何以少善根迴向一切智乃至坐菩提場於其中間而不盡邪答如無盡意經云佛告尊者舍利子言譬如一滴水入大海中乃至窮劫於其中間而不能盡菩薩以少善根迴向一切智亦復如是乃至坐菩提場於其中間亦不能盡善巧方便經云或有菩薩見貧窮者起悲愍心施以少飯如佛所說此心廣大名最上施何況諸所施法其施雖少而一切智心功德無量賢劫經云星王如來於聲授如來所初發菩提心彼星王如來昔為牧牛人以末俱羅華供施因緣從是發心名稱如來於電光如來所初發菩提心彼名稱如來昔為織師以妙㲲邊縷供施因緣從是發心明焰如來於無邊光如來所初發菩提心彼明焰如來昔為守城人以一草燈供施因緣從是發心難勝如來於堅固步如來所初發菩提心彼難勝如來昔為樵人以齒木供施因緣從是發心功德幢如來於妙稱如來所初發菩提心彼功德幢如來昔為汲水人以盛水器供施因緣從是發心力軍如來於大臂如來所初發菩提心彼力軍如來昔為醫王以一菴摩勒果供施因緣從是發心寶積經云若或有人為求阿羅漢果故以摩尼寶充滿無邊世界而行布施有菩薩乘人見已發一切智相應隨喜心而此相應隨喜所有福蘊比前布施福蘊百分不及一乃至烏波尼殺曇分亦不及一問云何菩薩而能勝出彼前布施答以迴向一切智故如般若波羅蜜多經云佛言舍利子菩薩摩訶薩若欲勝出一切聲聞緣覺所修布施持戒忍辱精進禪定智慧者應當一發一切智相應隨喜心修學般若波羅蜜多以大悲心而為先導而諸菩薩然後發菩提心是故當知大菩提心者大悲為先導此何能知邪如菩薩藏經云若諸菩薩欲求菩提應以大悲而為先導譬如士夫所有命根以出入息而為先導諸菩薩摩訶薩亦復如是於所集大乘法中以大悲心而為先導又如轉輪聖王於諸寶中以其輪寶而為先導菩薩摩訶薩亦復如是於一切佛法中以大悲心而為先導又云諸菩薩於己過失常行伺察於他過失悲心護念無畏授所問大乘經云佛言長者若諸菩薩為欲成就大菩提者當於一切有情起大悲心於自身命不生愛著乃至一切財穀舍宅妻子飲食衣服乘輿床座香華塗香等一切樂具悉不應著何以故長者多諸有情於身命等皆生愛著以愛著故廣造罪業墮惡趣中若復有情起大悲已於身命等不生愛著以不著故生於善趣復能於彼一切有情運心廣行布施等行一切善法相應而作修菩薩者以大悲心而成其身此云何知如寶雲經云佛言善男子若諸菩薩具十法者是為大悲所成其身何等為十一者見一切有情為苦逼迫無救無依無歸趣者見已應發大菩提心為作依怙二者發菩提心已令彼有情得法成就三者隨所得法為諸有情作大利益四者慳悋有情令住布施五者若毀禁戒令修淨戒六者若多忿恚令住忍辱七者若多懈怠令發精進八者若多散亂令修靜慮九者諸無智慧令得勝慧十者一切有情極苦所逼菩薩普為息除令於菩提不為障難如是名為十法總持自在王問經云菩薩或見一類有情貪愛所纏於自妻子眷屬而生耽染以愛纏故不得自在菩薩如應為說法要令解愛纏使得自在菩薩為諸有情起大悲心故或見一類有情起忿恚心互相違損生多過失菩薩如應為說法要使令斷除忿恚過失菩薩為諸有情起大悲心故或見一類有情為惡友攝故遠離善友常造罪業菩薩如應為說法要使令常得親近善友遠離惡友菩薩為諸有情起大悲心故或見一類有情最極貪愛不知厭足遠離勝慧菩薩如應為說法要令斷貪愛發生勝慧菩薩為諸有情起大悲心故或見一類有情謂無業報執斷執常菩薩如應為說法要令入甚深緣起知諸業行菩薩為諸有情起大悲心故或見一類有情以其無明癡暗所覆取著我人有情壽者菩薩如應為說法要使令慧眼清淨斷諸見執菩薩為諸有情起大悲心故或見一類有情耽味生死執著五蘊如殺害者菩薩如應為說法要使令出離一切三界菩薩為諸有情起大悲心故或見一類有情為彼魔索之所纏縛若愛若惡皆生住著菩薩如應為說法要使令解脫魔索纏縛斷除愛惡所住著心菩薩為諸有情起大悲心故或見一類有情扃涅槃門闢惡趣戶菩薩如應為說法要使令彼等闢涅槃門扃惡趣戶菩薩為諸有情起大悲心故發菩提心若於菩薩忍法有毀謗者彼生欺慢心於法障難欲令菩薩遠離忍法菩薩當知是魔事起信力入印法門經云佛言妙吉祥假使有人於一切世界極微塵等一切有情所有善根悉為障難若復於一優婆塞無異師尊具修十善業者彼少善根而為障難如是之罪倍勝於前阿僧祇數假使有人於極微塵等一切世界諸優婆塞所有善根悉為障難若復有人於一苾芻所彼少善根而為障難如是之罪倍勝於前阿僧祇數如是次第若於隨信行人隨法行人須陀洹斯陀含阿那含阿羅漢八人地及緣覺人羊車行菩薩人象車行菩薩人日月神通行菩薩人聲聞神通行菩薩人等若或有人於是極微塵等一切世界諸聲聞神通行菩薩人所諸有善根悉為障難若復有人於一如來神通行菩薩所彼一善根而為障難起欺慢心生忿恚者如是之罪倍勝於前阿僧祇數假使有人於十方一切世界極微塵等一切有情挑取其眼而復劫奪一切所有資生財物若復有人於一菩薩所起欺慢心而生忿恚罵辱毀呰加復觸嬈如是之罪倍勝於前阿僧祇數若或有人於菩薩所隨以何緣起欺慢心生忿恚者由是罪業墮大號叫地獄身量五百由旬有五百頭其一一頭有五百舌而一一舌有五百犁以耕其舌有大熾焰假使有人於三千大千世界一切有情所皆以刀杖而打斫之加復侵奪所有一切資生財物若復有人於菩薩所起欺慢心而生忿恚及懷損惱如是之罪倍勝於前阿僧祇數假使有人發極惡心一切有情不利益心於殑伽沙數等世界一一世界中有殑伽沙數諸阿羅漢而悉殺害復以殑伽沙數等諸佛塔廟諸寶所成及寶欄楯豎立幢幡殊妙嚴飾皆悉破壞若復有人於信解大乘菩薩所同植大乘種已隨以何緣起欺慢心而生忿恚罵辱毀呰加復觸嬈如是之罪倍勝於前阿僧祇數何以故以菩薩能生諸如來故使令佛種不斷絕故若有毀謗菩薩者是即毀謗正法若毀謗菩薩者彼無別法可攝受故唯菩薩法而能攝受假使有人於十方一切世界諸有情所悉生忿恚若復有人於菩薩所生忿恚已捨而背之不樂瞻視如是之罪倍勝於前阿僧祇數假使有人於閻浮提一切有情而悉殺害加復侵奪一切所有若復有人隨於一菩薩所而生毀謗如是之罪倍勝於前阿僧祇數慈氏師子吼經云若菩薩於滿三千大千世界一切有情所悉生忿恚罵辱捶打而彼菩薩亦復不為壞失損惱若此菩薩或於一菩薩所一起忿恚心雖極少分而此菩薩是為陷失損惱何以故彼一菩薩經爾所劫被忍辱鎧常不捨離一切智心是故此菩薩不應於彼暫生忿恚妙吉祥神通游戲經云佛言妙吉祥汝今當知諸言損害者謂百劫中積修善根別別壞失此名損害修菩薩行者應如是知若於佛世尊所作不饒益得大罪報作諸饒益者獲大福蘊入定不定印經云佛言妙吉祥假使有人於十方一切世界一切有情悉挑其目至滿一劫若有善男子善女人於彼如上諸有情所起慈愍心悉使其目平復如故至滿一劫妙吉祥若復有人於信解大乘菩薩所發清淨心暫一觀視者如是福蘊倍勝於前阿僧祇數假使有人遍往十方一切有情諸牢獄中悉為解除牢獄繫縛而復令得轉輪聖王或帝釋天主上妙快樂妙吉祥若復有人於信解大乘菩薩所發清淨心瞻仰讚歎如是福蘊倍勝於前阿僧祇數信力入印法門經云佛言妙吉祥若有善男子善女人於一切世界極微塵等諸有情所日日常以天百味飲食及天妙衣於殑伽沙數等劫中普行布施若復有人於一優婆塞無異師尊具修十善業者當起是念此是學佛戒行人於一日中以一食施如是福蘊倍勝於前阿僧祇數如是次第若一苾芻若隨信行人若隨法行人乃至若緣覺倍倍供施若復有人但見一畫佛形像或經夾中畫如來像者如是福蘊倍勝於前阿僧祇數何況合掌尊重或以華香塗香燈明淨心供養如是福蘊倍勝於前阿僧祇數復次若有於殑伽沙數等諸佛世尊及聲聞眾日日常以天百味飲食及天妙衣於殑伽沙數等劫中布施供養若復有人於一羊車行菩薩人所隨於何佛種植善根淨心具足者攝取是人於一日中以一食施如是福蘊倍勝於前阿僧祇數若有人於一切世界極微塵等諸羊車行菩薩人所日日常以天百味飲食及天妙衣於殑伽沙數等劫中布施供養若復有人於一象車行菩薩人所一日之中以一食施如是福蘊倍勝於前阿僧祇數若有人於一切世界極微塵等諸象車行菩薩人所日日常以天百味飲食及天妙衣於殑伽沙數等劫中布施供養若復有人於一日月神通行菩薩人所一日之中以一食施如是福蘊倍勝於前阿僧祇數若有人於一切世界極微塵等諸日月神通行菩薩人所日日常以天百味飲食及天妙衣於殑伽沙數等劫中布施供養若復有人於一聲聞神通行菩薩人所一日之中以一食施如是福蘊倍勝於前阿僧祇數若有人於一切世界極微塵等諸聲聞神通行菩薩人所日日常以天百味飲食及天妙衣於殑伽沙數等劫中布施供養若復有人於一如來神通行菩薩人所一日之中以一食施如是福蘊倍勝於前阿僧祇數此中應問何名羊車行菩薩人乃至如來神通行菩薩人邪答如入定不定印經云佛言妙吉祥菩薩有五種行所謂羊車行象車行日月神通行聲聞神通行如來神通行此中羊車行象車行二菩薩人於阿耨多羅三藐三菩提有所退轉其日月神通行聲聞神通行如來神通行三菩薩人於阿耨多羅三藐三菩提不復退轉彼羊車行菩薩人其復云何譬如有人欲過五佛剎微塵數世界乃自思念我當乘其羊車念已即乘隨路而去時極長久歷受勤苦行百由旬忽為大風所吹退八十由旬妙吉祥於汝意云何是人乘彼羊車若經一劫乃至不可說不可說劫能過爾所世界或一世界不妙吉祥言不也世尊若能過者無有是處佛言妙吉祥如是如是或有菩薩先發大菩提心已後於大乘法中不持不誦返於聲聞法中愛樂修習同其稱讚受持讀誦解釋其義復令他人持習解了由是緣故智慧鈍劣於無上智道有所退轉是菩薩雖先修習大菩提心慧根慧眼以其智慧成鈍劣故有所壞失此名羊車行菩薩人何名象車行菩薩人譬如有人欲過如前佛剎微塵數世界乃自思念我當乘其八支具足妙好象車念已即乘隨路而去經于百年行二千由旬忽為大風所吹退千由旬妙吉祥於汝意云何乃至是人能過一世界不妙吉祥言不也世尊若能過者無有是處佛言妙吉祥如是如是或有菩薩先發大菩提心已後於大乘法中不持不誦返於聲聞法中愛樂修習乃至持讀解了此名象車行菩薩人何名日月神通行菩薩人譬如有人欲過如前佛剎微塵數世界乃至其人作日月神通行隨路而去妙吉祥於汝意云何是人能過爾所世界不妙吉祥白佛言世尊是人能過時極長久歷受勤苦佛言妙吉祥如是如是或有菩薩先發大菩提心已不於聲聞法中愛樂修習乃至一四句偈亦不持讀唯於大乘法中愛樂讀誦解釋解了此名日月神通行菩薩人何名聲聞神通行菩薩人譬如有人欲過如前佛剎微塵數世界乃至其人作聲聞神通行隨路而去妙吉祥於汝意云何是人能過爾所世界不妙吉祥白佛言世尊是人能過佛言妙吉祥如是如是或有菩薩發大菩提心已於大乘法中愛樂修習而復於他修大乘者信解大乘者持誦大乘者攝受大乘者諸菩薩所信奉歸向親近於彼希求大乘受持讀誦乃至值遇失命因緣亦不暫時捨離大乘而復於他修大乘者以香華等尊重供養於未學菩薩亦不起慢心此名聲聞神通行菩薩人何名如來神通行菩薩人譬如有人欲過如前佛剎微塵數世界乃至其人求佛神通行隨路而去妙吉祥於汝意云何是人速能過爾所世界不妙吉祥白佛言世尊是人一剎那間發是心時即能速過爾所世界佛言妙吉祥如是如是或有菩薩發大菩提心已乃至善解大乘最上甚深廣大義理常為救度一切有情發大菩提心慈悲攝受於六波羅蜜多四攝法等發勤勇心已復令他人亦如是安住此名如來神通行菩薩人此中應言若有毀謗正法者是即於法作其障難斯極大罪如般若波羅蜜多經云或有修菩薩乘者雖曾得見百千俱胝那庾多諸佛如來於諸佛所廣行布施乃至修習智慧而起有所得心雖往諸佛會中聽受宣說般若波羅蜜多不生尊重若身若心悉不清淨起染污慧成大罪業即於甚深般若波羅蜜多而生毀謗由謗此甚深般若波羅蜜多故是即毀謗過去未來現在諸佛世尊及佛一切智以是緣故是謂於法作大障難此業相續墮大地獄經俱胝那庾多百千歲從一地獄出復入一地獄如是展轉數數成壞地獄出已復墮餓鬼及畜生趣舍利子白佛言世尊此障正法罪業相續當墮五無間地獄今可說是校量罪業為不可說邪佛言止舍利子汝不應說復次諸修菩薩行者有多種魔事如般若波羅蜜多經云復次須菩提若有建立諸名字者菩薩當知是為魔事若有魔來詣菩薩所作如是說汝此菩薩現成正覺建立是名菩薩爾時隨起伺察若住不退轉相即彼魔異不得其便若起解心謂我得記即生慢意於餘菩薩所乃起欺慢此是惡魔巧以方便欲令菩薩遠離般若善友不攝惡友隨逐或墮聲聞地或墮緣覺地起欺慢相應心者獲罪甚重過四根本菩薩當知此為魔事妙吉祥神通游戲經云妙吉祥言天子隨有事業成此皆是魔事若其所求若有所取若有所捨皆是魔事若有所欲若有想像若有領納若有計度皆是魔事又復天子若於菩提心有所取著皆是魔事於布施持戒忍辱精進禪定智慧諸心有所取著皆是魔事又施起慢心戒住分別忍生忿恚精進戲論禪定取相智慧作意此等皆是魔事若起厭捨心樂居寂靜此是魔事若於少欲知足頭陀功德起領解意此是魔事若行於空若行無相若行無願若行無戲論若行遠離於如來言教所行起我慢意有所分別皆是魔事天子乃至若有分別若無分別見聞覺知想念生時皆是魔事天子問言妙吉祥是諸魔事何因所起妙吉祥言天子諸魔事者皆從增上相應所起何以故而諸魔事於增上相應法中伺求其便若非相應勝法魔何所作天子言妙吉祥何等是菩薩增上相應何等是不相應妙吉祥言天子若二法相應是即增上相應何以故以二法相應是為世間和合依止此增上相應即是正相應增語此正相應即是不相應增語此不相應即是無戲論增語此無戲論即是正相應增語若相應若不相應是中建立是故天子無眼相應無色相應乃至無意相應無法相應此說名為菩薩正相應復次天子當知諸菩薩有二十種法隨起魔事令魔勇悍何等二十一者於修解脫事業者於怖畏生死者於修相應勝行者方便親近承事供養此等皆是菩薩魔事二者若但觀空棄捨有情是菩薩魔事三者但觀無為於有為善根而生懈倦是菩薩魔事四者雖起定意而不修定行是菩薩魔事五者說法者樂說聽者不起大悲是菩薩魔事六者於有戒有德人所求行布施於破戒人所而生毀謗是菩薩魔事七者樂說聲聞緣覺言論隱覆大乘言論是菩薩魔事八者隱覆甚深言論樂說種類言論是菩薩魔事九者雖知菩薩道而不求修波羅蜜多道是菩薩魔事十者以稱讚增上相應語言與不相應諸有情類而為教示是菩薩魔事十一者雖種植善根而背菩提心是菩薩魔事十二者雖於相應觀行相續所行而不為諸有情如應教示是菩薩魔事十三者雖求盡彼無餘煩惱於生死相續煩惱厭棄是菩薩魔事十四者雖復伺察勝慧而不取大悲所緣之境是菩薩魔事十五者於一切善行若不具方便是菩薩魔事十六者雖復希求菩薩藏法而樂受持路伽邪陀外道典籍是菩薩魔事十七者雖復多聞於所聞法而常祕惜不令他知是菩薩魔事十八者雖復多聞以世間緣為他說授貿取其財為無義利是菩薩魔事十九者於住大乘諸法師所而不親近尊重承事返於住彼聲聞緣覺乘人非同分者同其稱讚是菩薩魔事二十者若時菩薩恃有財寶威德富盛若天帝釋若梵王若護世若王及長者皆不親近尊重承事以威德富盛故是菩薩魔事此等是為菩薩二十種法隨起魔事令魔勇悍海意經云若有菩薩具大名稱富盛自在種族高勝眷屬廣多具有福行由如是故而生懈怠不以智求相應勝行驕倨放逸或見菩薩出家圓滿常以智行求相應法悍勞忍苦大風大熱悉能甘受血肉銷瘦容貌醜惡而前菩薩如是見彼勝功能已生欺慢意彼有善說而不聽受而復增起驕倨癡慢此為菩薩魔力鉤制又云有四種法能於大乘而為障難一者顯露己德二者隱覆他德三者我慢熾盛四者忿恚堅固又諸菩薩勿應以發菩提心便為喜足然當廣修相應勝行此中應問在家菩薩云何所行答如勇授長者問經云佛言長者在家菩薩雖處其家常修正士所行諸業非正士所行而實不作依法受用不以非法艱苦希求正命自資不以邪命而活不惱他人自所得利雖常受用起無常觀廣以實法而行布施大捨無悋尊事父母於妻子奴婢及作事人乃至朋友知識常以正法而相教示又復何等是在家菩薩不正所行如出家障難經云佛告尊者大名言汝今當知諸生盲者聾者瘂者及旋陀羅不知樂者多毀謗者諂曲者不男者常為僕使者轉女人身者駝驢猪狗乃至毒蛇如是等類世世生生於佛教中不生愛樂又復大名在家菩薩若有四種法者是為難事一者於先佛所曾種善根諸有情類及求出離心者樂聖道心者於彼若作障難此為在家菩薩第一難事二者貪著財寶子息眷屬不信業報若男若女若妻子等諸親眷屬於富貴中捨欲出家者若於彼等作障難者此為在家菩薩第二難事三者在家菩薩毀謗正法未聞之法雖復聽受聞已不信返生毀謗此為在家菩薩第三難事四者於具戒德沙門婆羅門所起損害心及多種過失心此為在家菩薩第四難事如是四種及別別起諸障難法皆是在家菩薩乃至世世所生而為難事如有一人墮穢污井乃謂餘人言快哉此井有清潔水餘人聞已於穢水中起清水想不以穢污為不清淨諸染欲有情亦復如是自染欲泥而復教令他人亦染自嗅惡香教他亦然自墮貪瞋癡等諸險難處而復教令他人亦墮又如有人獲其怨對棄擲火坑是火猛焰高七人量無薪無煙諸染欲者亦復如是親近女人讚說欲事墮欲火坑而復教令他人亦墮使彼墮已病苦憂惱常所侵逼又如一人教令餘人登刀鋒山受其快樂而復謂言是山平坦無復巇險可登其山受於快樂世間父母愛戀子息亦復如是以愛子故於欲染事隨生取著而欲染法其實大惡猶如毒蛇是人染心於彼妻前返以美言讚說欲事彼三惡趣極大險怖亦以美言返為善說作是說者當墮地獄餓鬼畜生道中如日子王所問經云佛言大王彼染欲人愛著欲事樂見女人行染欲法不樂親近具戒沙門及婆羅門為彼有戒德者而共嫌厭減失所有信戒聞捨慧等法彼穢惡門惡氣充盈不淨流溢故起耽染不生厭棄處其穢惡與蛆蟲等非所依著遠離慚愧天人法滅殘毀身命智者呵厭為彼女人之所降伏與彼女人而為僕使涎液涕流諸不淨物取以為味於不淨境中與彼牛羊雞猪狐及驢等同其所行於父母沙門婆羅門所遠離孝愛於佛法僧減劣淨信當墮地獄餓鬼畜生趣中於其險惡怖畏岸側登鐵叉樹墮在等活黑繩眾合號叫大號叫炎熱極炎熱阿鼻大地獄中皆由與彼女人儔侶親狎愛戀喜笑嬉戲娛樂歌舞唱妓如是等事常思念故於出離事不起思念又復不念父母生育極甚為難十月懷擔不淨流溢於諸艱苦而悉甘忍及其生已轉復增長諸苦惱事養育存惜乳哺愛憐洎至長立教彼閻浮提中種種事業欲令子得安隱利樂時彼父母為欲令子得安樂故選擇上族與娶其妻妻至家已子生愛著迷醉耽湎纏縛悶亂以彼愛著其妻室故不念尊重孝養父母返於父母輕慢棄背其後父母年邁衰朽諸根劣弱多所闕乏子設方計遣其父母令出自舍佛言大王汝觀彼人無悲愍心生捨離心起損害心不念父母生育極難而彼父母常與其子作安樂事方便存惜令得安隱彼子背恩遣其父母出自舍已乃與妻子常所歡聚飲食衣服隨意受用由是因緣棄捨善趣行斯非法決定當墮諸惡趣中復次宣說一切有情共行邪行唯諸菩薩而乃不行所謂殺生偷盜欲邪行等如是作已決定當獲不可愛果如月燈三昧經偈云愚者耽著諸欲事親近女人染穢身還當向彼染穢中隨業墮在諸惡趣佛不讚說染欲事亦不聽近於女人大怖畏繩所縈纏欲女之繩極堅惡欲火猛熾當遠離如惡蛇毒智應知女人無信不可憑智於此道應覺了當觀菩提最勝道是即先佛所親近觀已菩提聖道圓獲得諸佛無上智如正法念處經云諸地獄中所有罪人時彼獄卒於日日中數教示云汝等罪人自造惡業決定無失隨其所造彼無數種不善業行亦然今受無數種苦因相等故取果無異種子等故受果亦然由如是故汝諸罪人于今墮在炎熱大地獄中由自所作不善業因昔充滿故而今所受不善業果亦悉充滿如是經於百千歲中所作罪業在不死地無利樂欲時彼罪人受罪乃至地獄果滿或暫放釋即求救護罪人遙見如大黑雲冥然無際極大勇悍復大力勢如金剛嘴大惡狗眾大惡吼聲而來圍繞罪人見已四向奔馳即時諸狗前來搏噬罪人恣意食噉皮肉絲裂筋脈斷壞支體骨節各各分離乃至一切身分皆悉食噉無復遺餘如芥子許如是食已業力所持而復還生展轉長時又復食噉凡如是等業果報者謂由殺生取其肉食害有情故果報如是復次偷盜業果報者如彼罪人雖見作業果報真實而為惡業幻惑所迷隨逐不了侵取他財攝為己有由斯罪故而彼獄卒執取罪人執已即持利刀割截支節斷壞斷已還合見餘罪人亦悉奔走為彼獄卒各執取已或持利劍或爍吉帝或都摩囉或復擣杵皆有熾焰斬斫打擊種種治罰此等皆是行偷盜法不善業果經于無數百千歲中在是地獄乃至偷盜業果壞散極盡邊際然後放釋復次宣說欲邪行果謂染欲者見彼女人在灰河地獄或浮或沈叫呼怖畏而彼地獄熾焰猛惡其狀如流時彼女人悲涕號哭呼其人言我自作業今墮於此灰河地獄極險惡處無救無依願為救護時染欲人聞其女人號哭聲已業幻癡迷即時奔馳入彼河中是人入已流焰觸身遍體融潰無復遺餘如芥子許業力所持即復還活又復如前見彼女人在灰河中叫呼求救是人見已亦復奔前持捉女人時彼女人返捉前人即以熾焰鐵所成棒而為打擊是人為捧所擊流血遍滿全身碎壞無復遺餘如芥子許其染欲人業力所持即時還活染因重故又復奔前持捉女人同在灰河大地獄中經于無數百千之歲乃至染欲業果壞散極盡邊際然後放釋又復還生如經廣說此中當知財富壽命勿生取著生取著者是為邪行如勝軍王所問經云佛言大王譬如世間若男若女夢中或見可愛園林或可愛山或見可愛人眾闤闠及睡覺已都無所有大王又如眾果樹林莖幹枝葉最初青潤漸變赤色次第含蘂後乃開華華開不久即時結果果落衰殘後見凋謝如前華果都無所有今汝大王亦復如是世間王者所有快樂王富盛樂王五欲樂廣有象馬車步倉庫財穀宮闕園苑金銀珍寶臣佐宰官后妃宮屬童男童女乃至一切王族親枝凡如是等皆當棄捨應求出離此等一切悉是無常是不堅牢是不究竟是變易法是不真實是不久住是動是搖剎那壞散畢竟是罪是盡是滅極其邊際為減失法為怖為惱多起憂苦是損是墮是斷是破是離散法大王如是應知又如有四大山從四方來其山堅實不破不缺妙峯圓滿從虛空中一時墮地爾時大地諸有情類乃至一切樹林草木而悉摧毀是諸有情及草木等皆不能避設有力勢不能奔走復無方術及諸作用而為制止大王四種大怖彼彼若來亦復如是一切有情皆不能避設有力勢不能奔走復無方術及諸作用而為制止何等為四大王老怖若來壞少年相病怖若來壞安樂法死怖若來壞滅壽命邪行若生壞失正行大王又如師子為獸中王若入獸群取一獸食隨其所欲不以為難然彼師子雖有大力若入咩拏大惡飛鳥口中極不自在盡食無餘大王死箭射人亦復如是中是箭者極甚迷亂無救無歸支節將斷血肉乾枯渴惱所逼面相恐畏手足戰掉無力無能涎液涕流大小便利穢污染身眼耳鼻舌身意諸識不行喉頸闐咽欲語不能醫師棄捨無以為療眾味飲食其何能進是人爾時隨自業力欲奔他趣無始時來生老病死輪迴流轉循環不止此識若捨他識還依此命餘業復取有身閻魔獄卒甚可怖畏黑暗長夜常履其中將捨識時彼出入息漸漸微細單己無侶無所堪任此界既謝他界即行長廣路中孤然遊履大恐怖處而生極怖深隱道途隱覆而行入大黑暗處大艱險沒溺生死長流大海業風所吹飄颺無定不辯方隅莫知所詣爾時無救亦無歸趣佛言大王唯除善法當於爾時是所依歸是為救護大王世間富樂等法都無所得勿生耽著諸有所作皆為邪行是故大王應修正行所言正行者如真實品云王者若行八種想行是為護世相應正法何等為八一者世間無子孤露之人與為子想二者將護惡友如病人想三者見有諸苦起救拔想四者見有諸樂起歡喜想五者於諸冤對隨觀彼緣離過失想六者於諸善友起隨護想七者見諸富樂猶如藥想八者於身作無常想又如破惡慧經云王者若能具足四種法者應受王之灌頂即成不退墮法速得如來應供正等正覺愛念獲受廣大富樂具足何等為四一者護持如來教法令得久住二者棄捨罪不善法三者攝取空無相無願法門四者發起阿耨多羅三藐三菩提心此中云何是為棄捨罪不善法如日藏品云佛言大王未來世中諸剎帝利婆羅門吠舍首陀於彼一類修行正法之者以其所有舍宅田土園苑奴婢坐臥之具病緣醫藥乃至四足等如是一切而悉侵奪或自受用或與他受用此等剎帝利婆羅門吠舍首陀即於現生獲二十種不可愛法何等二十一者賢聖捨離二者所向方隅譏謗流布三者友愛遠離四者多生冤對五者財物資具而悉破壞六者多生散亂七者身分殘缺八者不得睡眠九者渴惱常逼十者飲中有毒十一者朋友輕侮十二者常與他諍十三者父母妻子奴婢眷屬教令不行十四者自隱密法及隱密財為他顯示十五者自隱密人及隱密事悉為他說十六者財物銷蕩散歸五分十七者輕重病惱而來侵逼十八者奉醫藥人而悉捨離十九者血肉乾枯受諸苦惱二十者其身流注大小便利染污而終大王如是二十種不可愛法彼等現生決定速獲皆由於彼修行正法人所侵奪彼有受用資具或自受用或與他人由是因緣彼命終已當墮阿鼻大地獄中盡其一劫渴飲銅汁飢吞鐵丸身被火衣如是種種受大惡苦盡彼劫壽從地獄出還復生於餓鬼趣中處大曠野極惡險難枯涸之地四方熾盛炎風所吹其地堅利狀若刀鋒經于無數百千歲中受彼趣苦其後暫時或彼滅已於大海中為一肉團量百由旬以其宿業因故令彼海中周百由旬悉成炎熱銅汁如是經于多百千歲於大海中受地獄苦從彼滅已還來於此極惡險難大曠野中化成肉團與山相等周匝四方炎風所吹其四方面飛禽走獸皆來食噉過長時已或暫彼滅還復生於大地獄中地獄滅已數數受是大惡苦果其後成滿一劫乃得人身雖生佛國土中然五濁具足空無智慧眼目角睞又復聾瘂大王凡如是等皆由於彼修行正法人所侵奪彼有受用資具等如月藏品云諸仁者於我法中出家人所起大罪者所謂殺生偷盜欲邪行妄語等極不善業謂彼剎帝利囉惹乃至州城聚落官屬於出家人所若國土州城住處寺舍多行制止不令居處或語調伏謂惡言呵毀或身調伏謂加諸杖責彼一切處如是循環皆不解脫於天人趣有所減失當墮阿鼻大地獄中爾時諸天乃至羯吒布單那等隨其所來一切大眾咸於三寶發生最上清淨之心以種種相極生尊重俱發是言我等從今已往誓於一切世尊教中而作衛護所有苾芻苾芻尼優婆塞優婆夷下至破佛戒者下至於佛法中不持戒行但剃除鬚髮被服袈裟無所攝受者我等於彼起大師想皆為作護一切資具長養攝持若復隨諸方處或有官屬於彼剃除鬚髮被袈裟者以多種緣加諸杖責我等於彼不為作護棄捨一切彼境界事隨其國中若起種種諂誑不實鬪諍殺害疾疫飢饉他兵侵擾非時風雨或旱或澇種子散壞有如是等諸嬈惱事我不為彼作其止息我等當往別國土中有佛弟子之所當為作護我乃空其境界捨離而去如地藏經云佛言地藏過去有國名半左羅王名最勝軍是時彼有法應刑戮之人以護命故潛剃鬚髮以袈裟衣片纏於頸上時宰殺者執其罪人繫縛五處驅逐往詣尾體朅藍嚩迦大丘曠林中棄置而還即於是夜彼丘曠林中有羅剎女名曰惡眼與五千眷屬來入是林忽見其人五處繫縛剃除鬚髮被袈裟片見已即時右繞頂禮出林而去次有羅剎女名佉禰囉㮏帝與千眷屬次有羅剎女名猙獰髮次有羅剎女名曰劍口次第而來入於林中各見其人剃除鬚髮被袈裟片見已雖復彼彼飢急不敢侵食頂禮而去又復過去有王名最勝福彼有智臣以其法應刑戮之人付於醉象是人以赤袈裟片潛被其身時彼醉象舉鼻捲取罪人雙腨盡其力勢欲擲於地時象乃見罪人身被赤袈裟片見已即時生清淨心乃以罪人徐置其地跪伏於前涕泣悔謝復以其鼻摩洗雙足佛言地藏且觀彼象雖受無暇傍生趣身彼時見被袈裟片者尚能捨離而去不造罪業況復未來世中有旃陀羅囉惹及其官屬沙門婆羅門長者等中旃陀羅人本實愚癡起聰明慢以諂曲言誑惑世間謂言我是求無上大乘之者彼等愚癡旃陀羅人不怖不觀後世果報於我法中出家人所若是法器若非法器以種種緣伺求過失謂以惡言剋責楚撻其身制止資身所有受用復於種種俗事業中而生條制或窺其遲緩或覘其承事求過失已而為條制如是乃至欲害其命彼諸人等於三世一切佛世尊所生極過失當墮阿鼻大地獄中斷滅善根焚燒相續一切智者常所遠離如地藏經云復次有剎帝利旃陀羅乃至長者旃陀羅人於其所為四方僧眾造立寺舍園林臺觀資畜田土給侍人等飲食衣服臥具醫藥或華果樹或染色樹香樹蔭樹乃至種種受用之具若自侵奪若教他侵奪若自受用若令他受用於我法中出家人所或生瞋恚或復呵罵制止輕侮於正法中作其障難於說法師而興嬈亂此等皆於三世一切佛世尊所生極過失乃至一切智者之所遠離復次彼中世尊作如是言諸得忍菩薩摩訶薩應受剎帝利王灌頂及富樂受用我即許可金剛藏菩薩白佛言世尊剎帝利王所受灌頂若非得忍菩薩彼當墮於何等惡趣佛言金剛藏若非得忍菩薩但能修集十善業道受剎帝利王灌頂及富樂受用我亦許可金剛藏菩薩白佛言世尊若非得忍菩薩又不具修十善業道彼旃陀羅剎帝利囉惹於此世尊甚深教中而令減失當墮阿鼻大地獄中斯等云何而得解脫佛言善男子受剎帝利王灌頂者若被信力堅固鎧甲於三寶中廣生淨信又不於我三乘出離法中而生毀謗下至一四句偈亦不輕毀於持戒破戒人中悉不嬈亂下至不受淨戒但剃除鬚髮被袈裟者諸苾芻眾而不嬈亂若眾僧所屬若單己所屬一切受用等物悉不侵奪制止常所聽受三乘出離正法如其所聞隨力修行於彼修行三乘諸苾芻所而常親近願力堅固不起違背之心教授有情大乘之法使令趣入復令安住若有能具如是相者剎帝利王應受廣大富樂受用而不退墮先佛如來皆悉許可我今亦然許可是事復次彼中作如是言若有真善剎帝利王乃至真善長者若今現在或未來世乃至後五百歲法欲滅時若自若他皆作衛護於佛清淨教中堅固守護又於安住聲聞乘者緣覺乘者及大乘者諸補持伽羅具修淨戒德廣大者若是法器若非法器乃至但剃除鬚髮被袈裟者悉為守護復為護持塔寺所屬之物悉不侵奪或自受用或與他受用他所侵者即為制止如是福蘊無量無數不可限極爾時會中一切天主乃至畢舍左主咸作是言世尊若真善剎帝利王乃至真善長者具足如是功德者我等皆為作護令具十種增長之事何等為十一者增長壽命二者增長無難三者增長無病四者增長眷屬五者增長財物六者增長資具七者增長自在八者增長名稱九者增長善友十者增長智慧我等與自眷屬常當護彼真善剎帝利王盡其國境有十種法使令遠離而為守護何等為十一者他國兵敵二者自國兵敵三者罪業之人四者殺害之人五者非時雨六者惡風暴熱七者極惡宿曜八者饑饉九者橫病夭死十者邪見月燈三昧經云佛言若諸天龍夜叉等於我教中作護持者彼等是大施主令我法眼而得久住使三寶種不斷不絕從我口生之子從法化生諸苾芻苾芻尼優婆塞優婆夷及餘淨信善男子善女人為勝義諦法乃至為求阿耨多羅三藐三菩提者悉為護持我今親自付囑於汝天龍夜叉等諸大施主及慈氏等賢劫之中諸菩薩摩訶薩如我教勅當為作護若欲安住修行正法者即得心善云何得心善如寶雲經云菩薩得心善是中云何名為心善謂彼若能於身心離即得心善應生如是心審諦觀察當以何法是我心之所行又復以何說名為善若行於善即喜心清淨由心喜故是即行善能生多種厭離能起多種伺察諸不善法而悉斷滅阿闍世王經云諸菩薩不應如是生心若心有所生即諸惡魔伺得其便諸佛如來亦不愛樂賢聖不生喜心自善根分而亦減失若復生心而無所生即諸惡魔伺不得便諸佛如來亦悉愛樂賢聖心喜自善根分亦不減失彼若如是修行即於一切處生心生心轉法輪所說之法而無雜亂如開發內心經云佛言慈氏若諸苾芻所說雜亂雖復多聞返生驕倨迷醉忘失內心散亂而不專注彼諂曲心相續而生遠離奢摩他毘鉢舍那不為他人之所尊重天龍夜叉亦不隨順所修正行而不成就若於所行悉無所得是為正行若欲了知其正行者謂即勤行修習多聞宴坐復次彼中作如是說若有菩薩勤修勝行而為總領造七寶妙塔遍滿三千大千世界我亦於彼而不許可若復有人聽受正法一四句偈與般若波羅蜜多相應者我即於彼尊重稱讚何以故多聞能生諸佛菩提復從世間無取著生若有菩薩勤修勝行為總領者應當為他說法講授菩薩與其教導令於繫著法中不生繫著所獲福蘊廣大無量業障銷散慈氏假使滿閻浮提勤修勝行總領菩薩彼等若能於一勤行說法講授菩薩之所承事供養又若滿閻浮提勤修說法講授菩薩而悉於一勤行宴坐菩薩之所承事供養此如是等佛悉許可而亦隨喜何以故智慧事業於難行事業中而為最上一切三界高顯最勝復次宣說正法行者如寶積經云佛言迦葉譬如商主欲入大海求無價寶先善觀察堅固船筏乃至到寶所已還復自舍迦葉菩薩摩訶薩亦復如是欲入一切智海先當觀察勤行六波羅蜜多乃至超過一切愚夫異生聲聞緣覺之地然後住佛果位阿闍世王經云佛言大王一切智心根本不斷如是根本當起精進策勤教示布施無厭足以彼迴向一切智智故持戒無厭足迴向一切有情故忍辱無厭足求佛色相故精進無厭足於諸善根勤修集故禪定無厭足所緣相應故智慧無厭足於一切處善思擇故為法利故富樂壽命於一切處皆無過失及復修正行者當為一切有情起平等心如月燈三昧經云佛言童子菩薩摩訶薩當具足一法若成是功德者即得速證阿耨多羅三藐三菩提何等一法童子所謂菩薩摩訶薩於一切有情起平等心利益心無障礙心無毒心是為一法若欲修正法行者應當棄捨利養等事如開發內心經云應當伺察諸利養事以其所著失正念故癡若起時自利成辦故諂若起時不能隨順諸佛教勅故驕倨我慢起時一向但為險惡根本故此等壞失諸善根故智者應當伺察利養雖於現受而有所得然其後世果利都無無量禪定皆悉遠離當墮地獄餓鬼畜生趣中智者又應伺察利養猶如水行流注不斷既伺察已如是生心少欲知足如雜阿含經云譬如一類瘂羊之群於彼尼拘律陀樹周匝而行是中有一瘂羊獨詣群鹿巖中守鹿人所乃至於彼群鹿之前搖動其頭跪伏而坐求彼所食及求作護如是還已餘瘂羊眾悉生輕慢此有一類稱讚利養我慢苾芻亦復如是起無厭心離於眾中為所食故獨入城邑巡行乞食復求邀命得彼最上清淨飲食自分食已以所求食持還園中苾芻眾所謂苾芻言諸尊者我於今日白衣舍中受其邀命得彼最上清淨食已今我有其所乞之食是長食法是已捨法汝諸尊者若欲食者應當隨意如是言已中有少年苾芻皆生輕慢智者當知若發如是麁惡言者皆為利養等事如經廣說此中云何遠離諂誑二法如無熱惱經云有二種法於一切智心而為障礙所謂一誑二諂有其二法是無障礙一正直二無諂若欲成辦諸正行者常當親近諸善知識因善知識故成諸正行何等經中而作此說如勝生勝鬘解脫經云諸菩薩摩訶薩因善知識故流出一切菩薩行法善知識者有大威力而能圓成諸菩薩故善知識者而能出生一切菩薩諸善根故善知識者普能結集一切菩薩修學所行善知識者而為根本能令一切菩薩深心清淨故善知識者能為守護增長一切福蘊故善知識者是所愛樂獲得一切佛菩提故善知識者而能攝持令諸菩薩不墮惡趣使令不退轉於大乘不越菩薩學處出過愚夫異生之地亦不棄捨聲聞緣覺之法復為作護善知識者能令一切失道之者還歸正道聞正法者引令解入一切佛法善知識如母能令一切悉生佛家善知識如父廣為有情資育利益故善知識如乳母善護一切令離罪業故善知識如僕使捍勞能入生死大煩惱海為拔濟故善知識如舉棹人運載有情至一切智智大寶洲故諸修正行者若欲往詣善知識所應如是作意使其身心清淨勤勇其心如地悉能荷擔諸重擔故心如僕使隨所欲教令悉為作故其心如犬常所警吠為守禦故當觀自身如病人想善知識如醫師想所教示法猶如藥想依教所行如病除想凡如是等因善知識故得深心清淨已隨諸善知識所教令法而善修行即能增長一切善根如雪山王一切藥草樹林皆悉依止依止善知識亦復如是能成一切佛法大器又如大海眾流所歸菩薩因善知識從彼出生故即得圓成一切菩薩行法及一切佛法如寶積經云佛言迦葉如人乘船入其大海而於中流船忽破壞是中或有依一版木或餘椽木隨得所依安隱到岸迦葉菩薩乘於一切智心之船亦復如是忽於中流壞失菩薩乘法若遇善知識而為依止彼即還得一切智心乘諸波羅蜜多法運載而行到法界洲迦葉所有阿耨多羅三藐三菩提法而悉依止善知識故是故於諸善知識所供養承事而為最上若佛在世若涅槃後應當勤行斯得無量福行圓滿畢竟果報而悉成辦如華積經云若見師子游戲如來見已發清淨心而為供養又若彼佛入涅槃後取其舍利如芥子許而為供養如是所獲果報皆悉齊等是中亦無種種差別如大悲經云佛言阿難若人於我現前供養且置是事又若有人於我涅槃後收取舍利如芥子許作諸供養亦置是事又若有人於我法中造立寶塔復置是事若或有人但以一華散擲空中觀想諸佛而為供養我說是人以此善根畢竟趣證大涅槃果阿難以要言之下至傍生趣中諸有情類若能想念諸佛我說彼等以是善根畢竟亦成大涅槃果阿難汝觀於佛世尊所何等行施而為最大何等發心是大威力阿難若有人但能一稱那謨佛陀邪此為勝義何以故謂佛世尊具大不空名稱故此不空義者所謂即是那謨佛陀邪以於諸如來所隨有何等極少善根而不壞失下至一發淨心此等一切乃至畢竟趣證涅槃阿難譬如漁師於大池中欲取其魚即以鉤餌置於水中魚即競來游泳而食是時漁師知魚所在重復牢固鉤竿輪線徐緩深鉤既得魚已置于陸地隨其所欲取以用之世間一類有情亦復如是先於佛世尊所發清淨心種植善根下至一發淨信已而彼有情後復惡作業障所覆生於難處其後還得值佛世尊以菩提智及四攝鉤線拔彼有情出生死流置涅槃岸海龍王問經云佛言龍主諸菩薩摩訶薩若能具足八法即得常不離諸佛何等為八一者教示觀佛影像二者承事如來三者常讚如來四者造佛形像五者教示觀佛色相六者隨何佛剎聞佛名稱即於彼佛剎中發生勝願七者不生下劣之心八者起廣大心求佛之智如菩薩藏經云若能嚴淨如來塔廟者當得四種清淨最上誓願何等為四一者獲得最上色相清淨誓願二者最上諸相具足清淨誓願三者最上堅固修集清淨誓願四者最上觀見如來清淨誓願彼經復言若人於如來塔廟散華塗香作供養者是人獲得八種不壞之法何等為八一者不壞色相二者不壞富樂三者不壞眷屬四者不壞淨戒五者不壞多聞六者不壞寂定七者不壞智慧八者不壞誓願若人欲造如來形像者應隨意作或以土木鐵石或復象牙或金銀瑠璃水精赤珠珊瑚碼碯及諸珂貝眾妙香等或造圖󰎶或於版木牆壁作諸畫像或以紙素及諸繒帛䤹剪而成或自新而作或增修故壞如來形像如是作已當來不於下族中生不於惡業族中生不於邪見族中生所感身支當無殘缺設有具造五無間罪者於如來所能發淨信造立如來形像是人所有當來地獄業報轉重令輕於三乘法或餘乘中而得出離如人不淨穢污其身而能潔淨沐浴妙香塗飾而彼穢惡之香飄散無餘造五無間罪業者亦復如是造佛像故彼等罪業銷滅無餘又復具行十不善業者若於如來所發淨信心彼之罪業亦悉銷滅如酥投火中而悉成焰業散無餘其義如是何況具足最勝菩提心者及彼出家具淨戒者如寶積經云假使滿三界中一切有情是諸有情各各造立如來塔廟如是色相一一高顯猶如須彌山王而諸有情經於殑伽沙數劫中各各尊重供養是塔若有不離一切智心菩薩但置一華而為供養此獲福蘊勝前福蘊其數倍多彼經又云假使三千大千世界一切有情悉住大乘而復皆成轉輪聖王設以香油如大海水積燃燈草等須彌量各各燃是廣大燈明供養如來所有塔廟若有出家菩薩取燃燈草投少分油於佛塔前燃燈供養此獲福蘊倍勝於前燈明布施百分不及一乃至烏波尼殺曇分亦不及一又若彼諸轉輪聖王各於佛及苾芻眾所普施一切受用樂具若有出家菩薩以自持鉢所乞之食先減施人然後自食此獲福蘊勝前福蘊最上廣大又若彼諸轉輪聖王積以妙衣如須彌量普施佛及諸苾芻眾若有出家菩薩但以三衣或施十信心菩薩或施佛及諸苾芻眾或施如來塔廟之中此獲福蘊比前所施極為殊勝又若彼諸轉輪聖王一一皆以滿閻浮提布設妙華廣為供養如來塔廟若有出家菩薩下至但取一華供養如來塔廟者此獲福蘊比前所施百分不及一乃至烏波尼殺曇分亦不及一次第出生經云當觀菩薩有其四種賢善稱讚應於如來策勤供養何等為四一者自作最上布施供養令他有情亦如是作供養勝行二者勤誠供養諸如來已轉復堅固大菩提心三者現前瞻覩三十二種大丈夫相四者種植善根而得增勝此等四法是為最上承事供養諸佛如來海慧問經云佛言海慧有三種最上承事供養如來之法何等為三一者發生大菩提心二者攝受如來正法三者廣為有情起大悲心此等是為勝義供養之行慈氏師子吼經云無佛可想無佛可觀何況有佛可供養邪有所得者無有是處此中何等是供養佛所謂真供養者應起無想無相之心若無心心所作意無佛想無法想無眾想無補特伽羅想無自他想如是供養者是真供養諸佛如來般若波羅蜜多經云佛言天主假使殑伽沙數世界之中積滿如來舍利置於剎幢之上若有人書寫般若波羅蜜多經俱為獻施汝於二分之中當取何分帝釋白佛言世尊我於此二分中當取般若波羅蜜多分何以故般若能生如來舍利故若有供養修習般若波羅蜜多者是即供養如來舍利佛言帝釋若諸有情信解如來如實涅盤者極為難得此中何等是諸如來如實涅槃無數經中作如是說如來興顯經云佛言佛子若諸菩薩樂欲了知諸佛如來大涅槃者以慧觀察先當了知法自性性法自性者謂即真如實際法界虛空界自性清淨際無相際我自性際一切法自性如如涅槃應如是了知如來如實涅槃何以故佛子諸法本來如是無生無所生若法本來如是無生無所生是故無有少法可得然佛如來有所生者但為有情喜樂相續乃有生故如來入涅槃者亦為有情厭倦生故而實如來本無所生亦無涅槃是諸如來常住法界佛子譬如日輪光明出現普遍照耀一切世界各於清淨水器之中見日光影亦非日輪遍一切處隨入器中乃有所現若復彼彼清淨水器或破壞時或渾濁時或減少時彼日光明而悉不見然日光影雖於器中而不顯現非日之咎以彼淨器自破壞故佛子如來亦復如是法界日輪廣大光明從法界中常所出現普遍照耀隨順一切世間若諸有情清淨心相續如來即為出現影像一切有情雖常覩見如來日輪影像亦非如來遍一切處隨為出現若復有情如彼壞器不清淨心相續業煩惱覆故不見如來日光影像彼諸有情即起如來入涅槃想然以如來入涅槃者非如來咎但為有情相續善根有破壞故又復應以大涅槃法所可化度諸有情故是故如來現入涅槃而實如來無來無去亦無所住佛子譬如一切世間悉作火事或復後時別異聚落國土城邑火事息滅且非普盡一切世間火事皆息佛子如來亦復如是普盡一切世界隨順施作一切佛事若餘佛剎中作佛事已現入涅槃亦非一切世界諸佛悉入涅槃如巧幻師善學幻法諸明呪力而悉洞曉於一切三千大千世界中普現其身作諸幻事一切聚落國土城邑悉遍顯示隨其幻力若住一劫若過一劫若餘聚落或城邑中作幻事已隱自身相亦非一切世間幻事皆隱佛子如來亦復如是以無量如幻之智善學方便勝慧智明示現一切法界幻事如來隨現然如來身畢竟安住法界及虛空界一切有情平等事業別別剎土隨順作已示現涅槃亦非一佛剎中入涅槃故一切法界如來悉入涅槃佛子諸有菩薩應如是知諸佛如來大涅槃故所知無量畢竟無著法界無邊亦復無中如虛空界自性廣大真如無生而亦無滅安住實際然以方便隨時示現是故當知一切世間勿生疲厭隨先行願而自安住一切世間一切剎土成辦所有諸勝法行般若波羅蜜多經云大涅槃者所謂自性空妙法蓮華經云佛言迦葉若能覺了彼一切法平等之性是大涅槃彼經又云佛言善男子如來諸所作事而皆作已成佛已來極甚久遠壽命無量如來常住不入涅槃為度有情故示現涅槃何以故應以如是緣成熟有情故大悲經云佛言大梵如是此世業盡煩惱盡苦盡苦緣息滅寂然出離此說是為涅槃大梵此中無復有人了是涅槃謂業煩惱盡自性清淨出世品云諸佛方便開示無邊涅槃之法梵王問經云梵王白佛言世尊諸出家者於隨所樂一切相中若能止息此說是為涅槃佛言大梵此互為緣所成立故覺智方廣經云佛言大目乾連過去有佛號名稱高顯彼佛剎中唯聲聞眾是時有一苾芻名等觀諸所緣住大乘行是人曾於無量俱胝那庾多佛所種植善根於阿耨多羅三藐三菩提心曾無退轉安住無上大乘法中欲令嚴淨不可說不可說佛剎其佛剎中無別有情發菩提心是時彼苾芻雖廣植善根然於甚深法中生輕慢心以是緣故當生長壽天時名稱高顯如來如其所應作佛事已即時普觀一切佛剎何等剎中有情不作佛事還自觀見我剎土中有一苾芻住大乘行是菩提器然彼苾芻有障難事以生長壽天故彼之身器不能堪任令其種植菩提善根是人命終之後當墮阿鼻大地獄中亦復不能堪任種植菩提善根地獄出已生於人中而復聾瘂諸有所作舉手示物或假他緣方曉其事是時名稱高顯如來為欲化度彼苾芻故以善方便於六十俱胝那庾多生中捍勞忍苦作諸化事使令成熟佛言大目乾連汝且觀彼如來大悲心故為一有情經如是時受其勞苦乃至彼苾芻機緣成熟安住不退轉地大目乾連於汝意云何彼時名稱高顯如來者豈異人乎即現一切義如來是彼等觀諸所緣苾芻者即無量光如來是父子合集經先行品云佛言妙吉祥彼過去世輪迴之中無量阿僧祇不思議無等比無初際時有如來名曰帝幢經于殑伽沙數等世界佛剎是諸佛剎中諸有情類皆悉得其五種樂事或有有情得其欲樂或得出離樂或得禪定樂或得三摩地樂或得阿耨多羅三藐三菩提樂而彼有情雖受諸樂然無繫著譬如飛鳥騰翔空中而得自在彼諸有情受樂亦然悉無所著妙吉祥白佛言世尊彼時帝幢如來者即我世尊釋迦牟尼佛是入楞伽經頌云我不觀寂靜亦不起行相復無分別心故我證涅槃此中當知於一乘信解極為難得此一乘者而諸經中皆作是說妙法蓮華經云我發起一乘為有情說法所謂佛乘無二無三十方一切世界法爾如是何以故若過去世十方一切世界諸佛如來皆發起一乘為有情說法若未來世十方一切世界諸佛如來亦發起一乘為有情說法若今現在十方一切世界諸佛如來復發起一乘為有情說法所謂佛乘以是緣故十方世界尚無二乘而可建立何況有三真實品云佛言妙吉祥由昔因中一乘境界能具足故今佛剎中唯一乘法而為出離而無聲聞緣覺二乘建立何以故如來已離種種想故若有人言如來或說大乘之法或說緣覺乘或說聲聞乘者是人於如來所起不清淨心不平等心取著之心大悲經云佛言我若說有種種想者即於法中自生諂曲然我為諸有情所說諸法皆悉令於菩提樂欲得大乘法一切智攝使諸有情同到一切智智之地是故無彼諸乘分位而可建立亦無諸地我所建立亦不建立補特伽羅事亦無少行及無量行之所建立復無三乘而可分別彼無分別性入法界門但為世俗諦故開示引導方便宣說勝義諦中唯一乘法而無有二般若波羅蜜多經云佛言天主若諸天子未發阿耨多羅三藐三菩提心者我當令發阿耨多羅三藐三菩提心若復不能決定發菩提心者我亦當令隨喜發於阿耨多羅三藐三菩提心何以故彼於生死流中相續不斷故我意不欲令彼諸善根分有所隱沒當令於彼最勝法中而有所得大集會品云一乘普攝彼一切乘以其一乘攝諸乘故同歸一理普入法界無分別性總持自在王問經云佛不說有種種之想然佛出世諸所作事悉同一味法界而無障礙容受一切有情自成正覺已復令諸有情而亦覺了然後轉妙法輪所謂不退轉輪譬如治寶之師於其寶所但取假色瑠璃先以灰水磨淬令潔次用黑膩之髮而復治之然其寶師會無疲倦後以肉汁及以繒帛重復磨治又用大藥汁及細妙衣次第精治然後瑩潔去其假色同真瑠璃如來亦復如是知有情界本不清淨乃為宣說無常苦無我不淨之法令於輪迴起厭離想後以聖法調伏方便開導如來亦不暫生疲倦後為宣說空無相無願之法令其開覺如來之眼如來亦不暫生疲倦後為宣說不退轉輪及說三輪清淨引導有情令入如來境界之中平等超越種種因性咸證如來清淨法性此說是為世間究竟得無上果阿惟越致經云不退轉輪平等故諸佛說法亦平等是故如來為下劣信解諸有情類不能解了一乘法故乃出娑婆世界五濁時中以善方便為彼有情建立佛事使成佛果勝鬘師子吼經云諸佛如來方便宣說此涅槃法從三乘中出生諸乘然由一乘之法取證阿耨多羅三藐三菩提入楞伽經云諸煩惱種子入三摩地三摩鉢底如實覺了住無漏界復入聲聞緣覺無漏界中出世勝行圓滿成辦得不思議法身自在如來為所化有情成諸善行故以善方便說種種乘是故諸如來於種種界中非但說三乘亦說餘乘法如華嚴經云大毘盧遮那解脫吉祥世界中普遍智焰功德幢王如來建立無量有情住聲聞地無量有情成熟緣覺菩提無量有情成熟迅疾辯才出生菩提無量有情成熟無垢精進幢出生菩提無量有情成熟法辯才出生菩提無量有情成熟根清淨辯才出生菩提無量有情成熟十力諸行圓滿出生菩提無量有情安住法城現前境界一乘出生菩提無量有情於一切處隨現種種神通一乘理法出生菩提無量有情建立諸行普攝無量方便出生菩提無量有情安住三摩地分位理法出生菩提無量有情安住一切所緣境界清淨道場理法出生菩提無量有情發菩薩菩提心無量有情住菩薩道無量有情安住清淨波羅蜜多道無量有情住菩薩初地乃至住於菩薩十地此中應知菩薩常以正法攝受一切何等是正法攝受如信力入印法門經云佛言妙吉祥正法攝受故即菩薩攝受菩薩攝受故即正法攝受正法攝受故一切有情攝受一切有情攝受故即佛種不斷所作成就又若欲令佛種不斷欲破一切有情諸業煩惱欲閉一切惡趣之門欲受無量無數轉輪聖王上妙快樂及梵王帝釋護世等樂欲斷一切惡魔羂索乃至欲成阿耨多羅三藐三菩提果者悉當以其正法攝受此中應問初發心菩薩以少善根彼當云何攝受正法如菩薩藏經云菩薩若具四種法者彼即不減菩提轉生當作轉輪聖王如其願力即得一切善根隨轉得如大力堅固那羅延身彼得轉輪聖王已修四梵行生於梵世為梵天主何等為四一者菩薩若見如來塔廟故壞發勤勇心而為治飾乃至以一泥團作其供獻二者於四衢道或闤闠之所建立如來高顯妙塔或塚廟像或隨立幢相或但竪剎竿或安如來形像或別別安布如來諸相所謂轉法輪相或復踰城出家之相或菩提樹下成正覺相或現大神通降魔車相或示現入大涅槃相或忉利天下降之相三者若見聲聞弟子眾中有離間者為作和合四者於如來教中若見正法欲減滅時乃至一四句偈勇力護持使彼流通令不忘失又於正法或說法師皆為攝受乃至損棄身命終不捨法寶雲經云佛言善男子菩薩若具十種法者即能攝受正法何等為十一者於後末世後五百歲正法減時如來教中起雜亂事而諸有情多住邪道息滅智燈無正師授爾時應以廣大經典具大威力攝廣大義如一切法母者尊重供養受持讀誦宣說解釋二者以甚深經為他演說解釋開示使其解了三者於修正道人所發生歡喜清淨之心四者得歡喜已為彼攝受五者以無著心為他說法使其聽受六者於說法人所起師尊想七者於其正法起甘露想八者又於正法如良藥想九者不惜身命希求正法十者以所得法如說修行是為十法寂靜決定神變經云佛言賢護菩薩若具四種法者即能攝受正法何等為四一者於自快樂而不愛著二者施於他人上妙快樂三者具大悲心四者求法無厭彼經又云過去世時無垢威光王於大高如來所千歲之中種諸善根以一切樂具供養彼佛及以四事給施八萬四千諸苾芻眾如是過千歲已彼大高如來告無垢威光王言大王如是滿足千歲於如來所行諸施法若比勤行求法菩薩一出入息中所有善根百分不及一乃至烏波尼殺曇分亦不及一何況於正法中乃至一四句偈勤行宣說解釋其義彼福邊際我不能說大王且置是事正使如是滿足千歲盡諸所有布施供養總以為聚施一遊方苾芻如是或施諸苾芻眾若於勤行宣說講授菩薩所以樂法故於彼尊重起於淨信持以飲食生如是心我為求正法故以此飲食而為獻施以前布施之法比此善根百分不及一乃至烏波尼殺曇分亦不及一如來祕密經云所有菩薩福蘊若比攝受正法福蘊此復倍多正使一切諸佛勤劬宣說經俱胝劫尚不能得受持正法福蘊邊際何等正法如勝鬘師子吼經云此正法者即是大乘增語何以故大乘出生聲聞緣覺之乘及世出世間一切善法故法集經云彼正法攝受者所謂於一切如來諸說甚深甚深經典宣說講授專注思惟是為正法攝受當知諸菩薩若依著有所得行雖經無量時供養諸如來於彼彼佛所然不得授記況復成菩提如梵王問經云佛言大梵我於一劫若過一劫宣說彼彼如來名字若我供養是諸如來或復於彼我修梵行及修六波羅蜜多我於彼彼佛所未得授記何以故我於有所得行而依著故若我爾時於然燈如來所纔見彼佛即得無生法忍彼佛世尊與我授起我於爾時超過一切有所得行而復圓滿六波羅蜜多於甚深法中能生信解所有諸菩薩自利利他最勝諸行悉得周畢大集經月藏品云佛言月藏彼勝義諦即能成就阿耨多羅三藐三菩提不共一切聲聞緣覺所有是故世俗諦不能成就阿耨多羅三藐三菩提最上善根及辦諸勝行月藏如人持以爝火不能枯涸甚深大海彼世俗諦亦復如是尚不能涸自煩惱海況復為他諸有情類此中何能信解甚深之法如菩薩藏經云菩薩有二種慧一者從他聲聞二者自心深固作意此中何等是從他聲聞若有菩薩雖復樂修諸相應行然於菩薩藏正法不樂聽受又不樂聞諸聖法律於定中少味而為喜足慢心熾盛故墮增上慢而彼菩薩不能解脫生老病死憂悲苦惱亦不解脫六趣輪迴又復不能解脫苦蘊以彼緣故如來說言從他聲聞而此所聞不能解脫老死等法何等是為深固作意所謂菩薩自作是學無所有法而可和合非不和合是深固行此深固行即是非行增語彼如是聲若前際若後際如實伺察從何所生復從何滅又若言說若義理若斷若證若已說若當說彼等一切如實伺察無過去相無未來相無現在相可得即一切法自性寂滅自性寂靜自性圓滿畢究無生無起無實應觀諸法畢竟涅槃若如是觀即無所觀亦非無觀此名正觀況復一切法如實可觀邪是即無所觀此無所觀亦即無生增語若一切法無生即不越正理若一切法平等即佛法平等如是所說是為不越正理此說名為深固作意如是乃能解入最上甚深正法父子合集經云佛告淨飯王言大王若或空劫時中或有梵天樓閣出現於前七寶所成彼堅實性若生起時從何所來如是欲界他化自在天化樂天兜率天夜摩天忉利天四大王天是等諸天樓閣悉現七寶所成又鐵圍山大鐵圍山堅實一聚金剛所成是等諸山彼堅實性從何所來又須彌山儞民達囉山持雙山持軸山持金剛山朅那里酟山尾那怛酤山馬耳山善見山大善見山烏咎誐盧山香醉山雪山及餘黑山悉現於前乃至一切三千大千世界而悉出現且彼須彌山王去地八萬由旬其堅實性悉集現前從何所來大王若此世界成後大地火然大水漂流大風鼓擊其火亘空所有烟燼悉無所現如酥或油投火中燒亦無烟燼其水漂時無餘可得如鹽投水而悉混融亦無有餘其風鼓擊無少物可現如毘嵐風當吹鼓時何有飛鳥而可得現此三千大千世界亦復如是火然水漂風鼓之時無餘可見彼堅實性如是壞滅從何所去此說外地界內地界亦然及餘諸界若內若外亦復如是是故一切法生時無所從來滅時亦無所去彼等有生決定皆空生已亦復自性皆空阿闍世王經云爾時阿闍世王於其宮中飯佛世尊及諸菩薩聲聞大眾盥手滌器已於妙吉祥菩薩之前肅恭而坐聽受正法王言菩薩願今為我解除惡作妙吉祥言大王假使殑伽沙數等諸佛世尊亦復不能為汝解除惡作阿闍世王聞是語已驚怖無救烟絕躄地是時尊者大迦葉即告王言止止大王勿生驚怖此妙吉祥菩薩善能為汝說自因緣應作是問以何緣故菩薩作如是說時阿闍世王從地徐起白妙吉祥菩薩言以何緣故菩薩作如是說妙吉祥言大王於汝意云何汝心有所緣觀佛世尊邪王言不也妙吉祥言汝今云何觀心生邪王言不也妙吉祥言觀心滅邪王言不也妙吉祥言觀有為法邪王言不也妙吉祥言觀佛世尊於有為法有表示邪王言不也妙吉祥言大王於汝意云何若諸法中無法可觀者而容有法可解除邪王言不也妙吉祥言大王以此緣故我作是說假使殑伽沙數等諸佛世尊亦不能為汝解除惡作復次大王若此空中或煙或塵欲染虛空於汝意云何是彼煙塵能染空不王言不也妙吉祥言大王又或有人作如是言我欲清淨虛空而彼虛空其能淨不王言不也妙吉祥言大王如來亦復如是與虛空等說一切法本來相續自性無染彼無有法若染若淨而實可觀是中復何有所解除大王我於是義如實正觀故作是說假使殑伽沙數等諸佛世尊亦不能為汝解除惡作復次大王諸佛世尊內心非有所得非有所起外亦非所得非所起何以故一切法自性無所起若法自性無所起故即無處容受有所起性何以故一切法自性無所起故即無所成一切法無所成故即無所集一切法無集故即無出生一切法無出生故即法離性一切法離性故即無能作行一切法無能作行故即無有生一切法無有生故即無異熟法一切法無異熟故即無起作一切法無起作故即無所染一切法無染故即自性明亮一切法自性明亮故即法清淨一切法清淨故即虛空等一切法虛空等故即無對治一切法無對治故即離於二一切法離二故即離二邊一切法離二邊故即法無邊一切法無邊故即無涯際一切法無涯際故即無究竟一切法無究竟故即無所緣一切法無所緣故即於一切處無顛倒住一切法於一切處無顛倒住故即常樂我淨悉不可得一切法常故即無動轉相應一切法淨故即自性明亮所成一切法樂故即無分別相應一切法我自性故即無我表示相應一切法無惡作故即內心寂止一切法無實故即勝義諦無所安立一切法寂靜故即遍寂相一切法無我故即我我所相離一切法無味故即解脫相一切法離名故即名差別不可得一切法無分別故即種種性離一切法一味故即解脫普攝一切法離相故即無相際一切法無相故即無解了所緣清淨一切法空故即一切見作皆離一切法無願故即超越三世一切法三世斷故即過去未來現在皆不可得一切法涅槃普攝故即畢竟無生大王於汝意云何若法無生復無積集是中還能有所染不王言不也妙吉祥言又復有法可解除邪王言不也妙吉祥言大王由如是故如來知一切法與涅槃等乃於是中無有惡作而能解除是故大王彼深固相應當如是行以無顛倒心應當如實作其伺察如伺察已隨伺察時無有少法可取可捨亦無有法而可共住若一切法不共住故此說是為輕安若法輕安即法寂靜若法寂靜是即法自性若法自性即無自性一切法無自性故即無主宰大王於中應作忍法即此亦復無法可作何以故大王所作寂靜故如是了者當證涅槃此中亦復無法可作亦非無作若作若非作此說皆歸涅槃寂靜爾時阿闍世王持以價直百千上妙㲲衣獻施妙吉祥菩薩而菩薩不肯受之其王即以此妙㲲衣被妙吉祥菩薩之身衣未著身菩薩即時隱而不現王既不見菩薩之身但聞空中聲曰大王汝若能見妙吉祥菩薩身相即能見汝所有惡作若見惡作如是即見彼一切法如見一切法亦然可見所施㲲衣若汝不能見亦然如是見大王汝若能見有身相者如是乃以㲲衣奉施其王即時復以㲲衣各各遍施一切菩薩聲聞大眾及其宮人婇女眷屬而悉不見彼彼身相其王即時入定觀察都無少色為眼所見無境相可現是中唯存自身想轉又聞如是空中聲曰汝若能見自身相者如是乃以㲲衣奉施王即自觀亦不見有自身之相爾時乃離一切色想又聞空中聲曰大王汝若如是無少色相若麁若細而可見者亦然如是應見惡作亦然如是見一切法若汝不見彼即離見彼離見中若汝可見此即非見大王若非見若非不見此為正見若如是見一切法者亦即非見大王此非見者是為正見爾時阿闍世王於一切法所對疑惑悉得遠離從定起已重復觀彼一切大眾亦悉不見幻士仁賢經云菩薩有四種法思惟經義何等為四一者緣法生起非無作因二者無法可生亦無補特伽羅性三者若法緣生彼生無性四者於甚深法中無差別門亦不壞菩提菩薩十住經云佛言妙吉祥諸菩薩有五法令得安隱能清淨初地何等為五一者若於無所緣解脫智中自安住已復令他人亦悉安住無所緣解脫智中是為菩薩得安隱法二者此無所緣解脫智即無二無二清淨緣法無生此解脫中自安住已復令他人亦悉安住緣法無生解脫法中是為菩薩得安隱法三者彼緣法無生即諸緣自性無生一切法無所有處此解脫中自安住已復令他人亦悉安住一切法無所有處解脫法中是為菩薩得安隱法四者彼一切法無所有處即諸分位分別悉無自性智觀如虛空此解脫中自安住已復令他人亦悉安住如虛空智解脫法中是為菩薩得安隱法五者此如虛空智即無雜亂無依止離心意識之智此解脫中自安住已復令他人亦悉安住離心意識之智解脫法中是為菩薩得安隱法當知彼中離心意識之智即是無發悟有所得智是為五法勝思惟梵天所問經云梵天問光網菩薩言一切法深固邪一切法非深固邪菩薩言如汝梵天復云何說一切法是深固非深固邪梵天言若非思惟即一切法深固若心與思惟有所和合即非深固又一切法離相此即深固若復離中有所和合此即是為差別所行若差別中有所行者即諸所作皆非深固菩薩言若爾者云何諸法而可生乎梵天言善男子若自境界離清淨實際中諸法乃生七百頌般若波羅蜜多經云佛言妙吉祥汝修般若波羅蜜多時當何所住而修般若波羅蜜多妙吉祥白佛言世尊我修般若波羅蜜多時都無所住而修般若波羅蜜多佛言妙吉祥無住云何修般若波羅蜜多邪妙吉祥言世尊我修般若波羅蜜多時實無法可住佛言妙吉祥汝修般若波羅蜜多時有何等善根若增若減妙吉祥言世尊我於彼時無少善根若增若減世尊諸修般若波羅蜜多者悉無有法若增若減妙吉祥菩薩神變品云有天子白妙吉祥菩薩言如汝所說少能有人解了其義妙吉祥言天子以我所說佛智甚深若少若多不能解了何以故佛智無著無分別不可記不可說非作用非語言道離心意識若少知若遍知非易解了天子言若佛智不能知者而諸聲聞何能解了菩薩云何住不退轉妙吉祥言天子如來以善方便假文字智隨為開覺是智無文字譬如火中求火其何所得天子如來亦復如是若最初便說廣大佛智即無有情能知佛智是故如是宣說種類之語開示彼智是智無文字天子言妙吉祥何等是為種類之語妙吉祥言天子若說持戒及制止法或說般若波羅蜜多相應之法或說入解菩提分法此等所說是為種類之語天子若說離生離滅之法離雜非雜之語離染離淨之語不厭離生死之語不忻樂涅槃之語無知無斷無修無證無得亦無現前三昧可轉此等所說是為清淨真實之語不思議音聲一切法決定無所得經云佛問妙吉祥言諸如來所說不思議不思議界當云何是妙吉祥言此不思議不思議界者是諸如來說世尊界離思惟非心所行非心所量非心法揀擇世尊此心如是是即不思議界何以故無心可思惟此心離思惟故即心自性亦無所有而此無思惟心是心如實世尊此乃是為不思議界此經又云佛言妙吉祥汝勿應便被此鎧化度有情妙吉祥言世尊若知有情界不增不減是中何有有情而可化度令入涅槃世尊若彼虛空有人能度者彼有情界亦可化度又欲以菩提心有所化度者而彼有情亦可發起為作化度世尊一切法是菩提亦非菩提染淨可得是故世尊作如是說汝勿被此鎧化度有情世尊有情非染我亦不住度有情心何以故世尊若有有情即有染淨而為表示既無有情豈有染淨可表示邪世尊若法有者從緣而生即不相違世尊緣生法中而實無染無淨可得以一切法自性無實緣生性故若於緣中亦無緣義染淨可得世尊此無所有義緣生之義智者了知又復如是緣生之義智者於中悉無分別若於無分別義中即無染無淨譬如幻師或幻師弟子幻出樓閣或復舍宅具有光焰廣大熾盛或有人言我能勇力於彼樓閣光焰聚中而為止息是人乃至損壞其身徒生疲極終不能成佛言妙吉祥如是如是妙吉祥言世尊若被精進鎧化度有情亦復如是徒自疲極終無所得此經又云佛言妙吉祥汝當如實伺察為是何法增語妙吉祥言此謂如實伺察者然如實伺察中彼無一性無種種性而可造作世尊若無種類無分別中作如實伺察即非如實伺察世尊即此非如實伺察是為增語是故若如實伺察成已是中不起我是凡夫我是聖人之見何以故諸法無所觀若法不立凡夫聖人之見即得如實伺察成就世尊若善男子善女人能如是住者即得法界相應是中無有少法若平等若差別可得若謂凡夫法差別亦無分別生若謂聖人法平等亦無分別生何以故所緣不可得故若於所緣中或平等差別有所取者此即分別是分別性都無所有若彼彼所緣中有平等差別而可取者即我法彼法乃有差別凡如是等應知決定無法可取維摩詰經云何為病本謂有攀緣即為病本若有攀緣即有其病何所攀緣謂之三界若無攀緣彼何所表若攀緣不可得即無所得云何無所得謂二見無所得何謂二見謂內見外見彼無所得此經又云愛見菩薩言色空為二色即是空非色滅空色性自空如是乃至識即是空非識滅空識性自空此等五蘊若解了者是為入不二法門般若波羅蜜多經云舍利子問尊者須菩提言若菩薩摩訶薩修行般若波羅蜜多時云何能知善巧方便須菩提言尊者舍利子若菩薩摩訶薩修行般若波羅蜜多時不行色不行受想行識不行色有相乃至不行受想行識有相不行色非常非無常非苦非樂非我非無我非寂非動非空非不空非相非無相非願非無願非離非不離如是乃至不行識非常非無常乃至非離非不離五蘊如是所有界處緣生菩提分法神通波羅蜜多力無畏無礙解不共佛法等乃至非離非不離而悉不行何以故尊者舍利子色不異空空不異色色即是空空即是色乃至識不異空空不異識識即是空空即是識如是界處緣生乃至不共佛法不異空空不異不共佛法不共佛法即是空空即是不共佛法菩薩摩訶薩若如是修行般若波羅蜜多是即能知善巧方便而彼菩薩於般若波羅蜜多亦不念我行不念我不行不念我亦行亦不行不念我非行非不行何以故無性自性即是般若波羅蜜多故此經又云佛言憍尸迦善男子善女人宣說般若波羅蜜多時或有誹謗般若波羅蜜多者何等是為誹謗般若波羅蜜多邪所謂若說色是無常是苦無我不淨如是受想行識及界處禪定無量無色定念處正勤神足根力覺道聖諦無所畏無礙解不共佛法乃至一切相智是無常是苦無我不淨若如是行是行般若波羅蜜多作此說者是為誹謗般若波羅蜜多何等是不謗般若波羅蜜多謂若說言善男子汝修般若波羅蜜多時勿觀色無常勿觀色苦無我不淨乃至一切相智亦復如是何以故色自性空故若色自性空是即般若波羅蜜多若般若波羅蜜多中無色為常可得彼色如是無所有故況復若常若無常而可得邪受想行識乃至一切相智亦復如是作此說者是即不謗般若波羅蜜多又若說言善男子汝修般若波羅蜜多時勿謂有法而可過越勿謂有法而可安住何以故般若波羅蜜多於一切法中無所有故若法不過越無所住即一切法自性皆空若法自性空即法無性若法無性是即般若波羅蜜多此般若波羅蜜多中即無有法若出若入若生若滅如是說者是即不謗般若波羅蜜多又須菩提白佛言世尊般若波羅蜜多云何有所得云何無所得佛言須菩提若法有二即有所得若法無二即無所得須菩提言世尊云何為二佛言須菩提眼色為二意法為二乃至菩提法佛法為二須菩提言世尊有所得是無所得邪無所得是無所得邪佛言須菩提非彼有所得是無所得亦非無所得是無所得須菩提若有所得若無所得而悉平等此即是為無所得復次須菩提言世尊豈不住勝義諦中證阿耨多羅三藐三菩提果邪佛言不也須菩提言住顛倒法中邪佛言不也須菩提言若不住勝義諦中又不住顛倒法中成正覺者豈非如來不證菩提果邪佛言須菩提我證菩提果然於有為界中無為界中悉無所住又復佛言須菩提我不能以無性中無性而成正覺須菩提言世尊豈不以有性中無性能成正覺不佛言不也須菩提言若以無性中無性能成正覺不佛言不也又須菩提我於金剛般若波羅蜜多經中曾謂汝言須菩提於汝意云何如來得阿耨多羅三藐三菩提邪如來有所說法邪須菩提言如我解佛所說義無有法如來得阿耨多羅三藐三菩提亦無有法如來可說何以故若有法如來所說者彼不可取不可說非法非非法所以者何一切賢聖皆以無為法而有差別如來但為化度有情故以善方便開種種門宣說如是甚深正法如入楞伽經中大慧菩薩問如來藏佛言大慧何故汝今問於如來自性明亮清淨本來清淨如是之說如來具三十二相在一切有情身中如無價寶為弊垢衣之所纏覆蘊處界衣纏覆亦然彼貪瞋癡不實計執此之垢染是無常法是不堅牢是不究竟大慧白佛言世尊外道所說神我之語何故不能等比如來藏語以外道說神我是常我能造作離繫自在而永不滅彼說如是神我之語佛言大慧外道我語不可等比如來藏語大慧然我所說實際涅槃無生空無相無願等諸句義如來應供正等正覺為諸愚者令離無我驚怖之法故以方便說無分別無所對礙如來藏門此中亦非未來現在諸菩薩摩訶薩著我所作大慧譬如窰師取土成泥用水及繩并其工具勤力所作成種種器如來亦復如是住法無我離分別相故以種種勝慧方便善巧相應或說如來藏或說無我法以多妙巧文句言詞譬喻而說以是緣故外道我語不可等比如來藏語大慧又我所說如來藏語但為降伏諸外道輩執我語者故以方便說如來藏如是等輩何故意樂墮在無實主宰計執見中若於三解脫門意樂具足即能速證阿耨多羅三藐三菩提果以是義故如來應供正等正覺所說如來藏法與外道我語不可等比是故大慧為令外道離諸見執使其當得隨順如來無我藏法此所宣說是謂無上成就究竟之法是謂諸菩薩空無生無二無自性法是謂甚深之法若有宣說及受持者即能普攝一切大乘經中甚深之義何以故此甚深法於一切法一切經中攝故此經又云大慧此空無生無二無自性相普攝一切諸佛及一切經典故月燈三昧經中如來說偈云三千大千世界中我所宣說諸經典種種文句皆一義故復不能周遍說乃至一切諸如來及廣宣說多種法於一句中修學已一切修習得成就一切諸法皆空性若人於義明解了此句義中學所成而諸佛法不難得於甚深法能信解獲得一切勝福生諸有世間出世間辦所作事至成佛寶授經云復次妙吉祥若菩薩經百千劫善修六波羅蜜多具善巧方便若有人於此正法勤求聽受者比前福蘊此復倍多何況以無所求心聽受書寫為他廣說金剛般若波羅蜜多經云佛言須菩提於汝意云何殑伽河中所有沙數彼一一沙為殑伽河是諸河中所有沙數寧為多不須菩提言諸殑伽河尚多無數何況其沙佛言須菩提我今實言告汝若善男子善女人於諸殑伽河中所有沙數如是沙等世界以七寶滿爾所世界持用布施諸佛如來是善男子善女人以是緣故得福多不須菩提言甚多世尊甚多善逝佛言須菩提若有人於此正法乃至受持一四句偈為他說者其福勝彼梵王問經云仁者若善男子善女人於如來所樂修福事者應當於此正法聽聞信解及受持等即能獲得色相富盛廣多眷屬於法自在人天之中受諸快樂舍利子說般若波羅蜜多經云舍利子白佛言世尊若復有人得聞說此般若波羅蜜多聞已信解者是人即於菩提得不退轉慈氏菩薩言世尊若有聞說此般若波羅蜜多聞已信解者是菩薩即得近佛果位妙吉祥菩薩言世尊若有聞說此般若波羅蜜多聞已信解者見是菩薩當如佛想一切罪染惡作而悉解除一切業障皆得清淨於甚深法能生勝解如來藏經云佛言迦葉最極十不善業者所謂一者假使有人緣覺為父而興殺害是為最極殺生之罪二者侵奪三寶財物是為最極不與取罪三者假使有人阿羅漢為母而生染著是為最極邪染之罪四者或有說言我是如來等是為最極妄語之罪五者於聖眾所而作離間是為最極兩舌之罪六者毀呰聖眾是為最極惡口之罪七者於正法欲雜飾為障是為最極綺語之罪八者於其正趣正道所有利養起侵奪心是為最極貪欲之罪九者稱讚五無間業是為最極瞋恚之罪十者起僻惡見是為最極邪見之罪迦葉此等是為十不善業皆極大罪迦葉若一有情有如是罪具行十不善業者如來即為宣說因緣和合之法使令解入爾時亦無我人有情壽者之想若能解了此法無作無為如幻之法離染清淨自性明亮解一切法本來清淨於一切法淨信勝解者我不說彼有情墮於惡趣何以故無諸煩惱聚性可得生已即時一切破散故知諸煩惱一聚因緣和合所生生已即滅若起心遣除而諸煩惱隨即有生若如是信解者彼復何有罪之分位無處容受故若言有諸罪障而可住者無有是處持律優波離尊者問降魔品云汝諸惡魔云何是苾芻真持律行魔言尊者若苾芻了知一切法畢竟調伏諸罪本來無前後際離邊際故若犯墮罪及餘惡作而悉解除勿生堅著以如是法為他開示彼之所有五無間罪尚悉蠲除況復少略破戒垢染解是法律者不為客塵煩惱所染生出離想知諸煩惱非內非外亦非中間非離染智能除煩惱離染之性亦不可遣智者如實觀諸煩惱猶如浮雲風飄流散隨所向方何適何住又諸煩惱如水中月遍計影像對現其前又諸煩惱是黑暗境界慧燈光明而能照破又煩惱賊竊害色相如夜叉羅剎若深固作意如實觀察即無所住又諸煩惱常伺其便若不深固作意即煩惱增長於空無相無願智慧法中即不違害又於如是諸煩惱中智者以智於彼染著煩惱諸有情所對住其前起悲愍心為說無我無有情法令其離染此即是為真實持律阿闍世王經云佛言阿難我今實言告汝若有造五無間罪者得聞如是正法已能生勝解我不說彼人有業及業障阿難以要言之此所宣說甚深正法應生勝解廣大稱讚數於彼彼經中專勤聽受不離善巧方便菩薩應當如是勤行說甚深法是故慧及方便二法不離是為菩薩相應正法維摩詰經云無方便慧縛有方便慧解何謂無方便慧縛若菩薩於空無相無願法中調伏其心不以相好莊嚴佛土成熟有情此即是為無方便慧縛何謂有方便慧解若菩薩能以相好莊嚴佛土成熟有情於空無相無願法中調伏其心習力勤行而不疲懈此即是為有方便慧解何謂無慧方便縛若菩薩於諸見煩惱生起隨逐有所住著然復發起一切善根迴向無上菩提此即是為無慧方便縛何謂有慧方便解若菩薩於諸見煩惱生起隨逐斷諸有著而發起一切善根迴向無上菩提悉無所取此即是為有慧方便解此等慧及方便二法和合當知皆是菩薩之行云何是菩薩行所謂非凡夫行非賢聖行是菩薩行在於生死不為染污在於涅槃不永寂滅是菩薩行雖求四諦智亦不非時取證涅槃是菩薩行雖觀內空而常思念於三有中示現受生是菩薩行雖觀無生而不入正位是菩薩行雖攝一切有情而不染著是菩薩行雖行於空而常勤求諸相功德是菩薩行雖行無作而勤修一切善行獲得輕安是菩薩行雖修止觀之行而不畢竟墮於寂滅是菩薩行雖轉法輪示現大般涅槃而不捨菩薩所行之行是菩薩行凡如是等皆是菩薩所行之行降魔經云復次所有諸菩薩摩訶薩最上正行謂即勝慧智增上相應若方便智即普攝一切善法之行勝慧智者即無我無人無有情無壽者無儒童等方便智者即成熟一切有情之行勝慧智者即遍攝諸法之行方便智者即正法攝受之行勝慧智者即一切佛法界無分別行方便智者即一切佛法尊重供養承事之行勝慧智者即一切佛剎如虛空行方便智者即一切佛剎功德莊嚴之具作清淨莊嚴之行勝慧智者即一切賢聖修無為行方便智者即於一切師尊所起尊重心施作種種作用之行勝慧智者即觀察佛身無漏之行方便智者即修佛相好之行勝慧智者即觀察一切行無生無起之行方便智者即常思惟於三有中示現受生之行無盡意經云何等是為菩薩方便復何等是菩薩勝慧所謂若入定時起大悲所緣深固之心觀察有情此即方便若於定中住寂遍寂此即勝慧若入定時起大悲心隨順佛道此即方便若無所有依止觀察此即勝慧若入定時觀察普攝彼一切法此即方便若觀法界無所分別此即勝慧若入定時佛身莊嚴所作現前此即方便若觀察法身分位此即勝慧維摩詰經云佛言慈氏菩薩有二相一者信樂雜句文飾二者不畏甚深之法如實解入是為二相若菩薩信樂尊重雜句文飾者當知是為初學菩薩若復於此清淨甚深經典普攝種種文義差別之門聽受宣說生勝解者當知是菩薩久修梵行復有二法是即初學菩薩為自毀傷不於甚深法中調伏其心一者於昔未聞甚深經典聞已驚怖生疑亦不隨順返生輕謗作如是言我昔未聞此法從何所來二者於大法器宣說甚深法者善男子所不樂親近亦不尊重或時於中密說其過是為二法復有二法菩薩雖信解甚深之法亦自毀傷不能速證無生法忍一者輕毀初學菩薩不為攝受不為決擇復不教誨二者雖信解甚深之法而不習學亦不尊重不行財施法施攝受有情是為二法此中應知若諸有情解入諸佛菩薩大威德力斯極難得何等是為菩薩大威德力維摩詰經云維摩詰言大迦葉所有十方世界現作魔王者皆是住不可思議解脫菩薩以善方便成熟有情故現魔相又十方世界或有菩薩從其求乞手足耳鼻血肉筋骨頭目身分妻子奴婢人民國邑象馬車乘凡如是等或來求者皆悉給施菩薩以如是相故行逼迫此等皆是住不可思議解脫菩薩迦葉譬如龍象蹴踏非驢所堪凡夫亦復如是不能如是逼迫菩薩而菩薩者乃能如是逼迫菩薩如華嚴經云法界行願分位宣說菩薩無盡佛種世界世尊普遍智境界音聲如來從彼剎中來至世尊釋迦牟尼如來之前出現菩薩威德身相所謂一切身分一切相好一切毛孔一切莊嚴一切衣服及緣具等一切菩薩眷屬具足所有世尊大毘盧遮那如來前際中住過去一切如來後際中住若已受記及未受記未來一切如來現在十方一切佛剎普遍安住一切菩薩昔所修習布施波羅蜜多相應先行海一切受者及所施物皆悉影現一切身相一切毛孔諸相好等亦悉對現而為表示又復身諸分位及語言道一切衣飾眾緣具等而亦對現一一表示又昔修習持戒波羅蜜多相應先行海又諸忍辱波羅蜜多示現割截身諸分位相應先行海又諸菩薩加行精進相應先行海又諸如來廣大靜慮辦事相應先行海又諸如來轉大法輪法事成辦捨諸所有自在身相諸門影現一一表示相應先行海又諸如來喜見諸菩薩道一切世間最上愛樂相應先行海又諸菩薩諸勝願海增上法門廣大莊嚴相應先行海又諸菩薩力波羅蜜多諸行成辦清淨相應先行海又諸菩薩廣大法界一切神變雲廣大所作諸菩薩智境界相應先行海乘如是等十波羅蜜多影現表示廣大法界一切廣大諸神變雲來詣佛所於是菩薩并其眷屬頂禮佛已住於上方化現一切金剛帝寶心莊嚴藏大樓閣中金剛帝青蓮華師子座上加趺而坐現諸寶焰摩尼王網彌覆其上復以三世一切如來音聲寶王纓珞垂掛莊嚴頂戴摩尼寶冠現菩薩身加持而住而此菩薩并其眷屬皆從普賢菩薩行願出生於一切如來足根門中表現清淨智眼所觀聞一切如來法輪經中理法音聲勝海普攝一切菩薩得諸自在及得最上波羅蜜多一切如來皆悉雲集於剎那剎那中廣現神變出現諸有情身廣大境界一切如來眾會道場身中光明顯照一切世界於一世界中普攝影現諸境界相如微塵聚所有一切有情善根成熟應化度者而悉應時能來應現一切如來轉法輪雲一切毛孔吼音境界一切世界普遍一切善根出生生已即時諸有情身皆悉平等一切方分雲海一心剎那廣現神變此經又云菩薩大威德力者爾時善財童子諦觀普賢菩薩身相乃見菩薩一一身諸分位一一身諸分位分明一一界體一一界體細分分明一一身分各別分位一一身分各別分位分明一一依聚一一依聚分明一一毛孔一一毛孔分明現此三千大千世界所有風火地界并大海洲渚江河寶山及須彌山鐵圍山等國土城邑聚落方處樹林舍宅并諸人民地獄餓鬼畜生之趣阿修羅界龍界迦樓羅界人界天界及其梵界欲界色界無色界是諸境界悉以神力加持而住乃至形色顯色雲電星宿晝夜圓半月時年分住劫壞劫現如是等此世界相已所有東方一切世界亦如是觀南西北方四維上下一切世界如應對現所觀亦然又諸佛降生眾會道場及有情等所有此娑婆世界前際中住過去一切世界一切互相皆見普賢菩薩一一身中大人之相并諸佛降生一切菩薩眾會道場及有情舍宅晝夜劫數等如是後際中住未來一切世界佛剎等普遍一切亦然皆見如此娑婆世界前際後際中住一切世界一切互相見諸影相如是十方前際後際中住一切世界一切皆見普賢菩薩一一身中大人之相一一毛孔中一一分明互相無雜皆見普賢菩薩在世尊大毘盧遮那如來之前坐於大寶蓮華藏師子座上現游戲神通時此東方蓮華吉祥世界賢吉祥如來見此所現游戲神通東方如是普遍十方一切世界亦然皆見一切如來足根門中各有普賢菩薩坐於大寶蓮華藏師子座上現是游戲神通如其十方一切世界悉見一切如來足根門中有普賢菩薩坐於大寶蓮華藏師子座上現是游戲神通時如是普遍十方一切佛剎如微塵數一一微塵數皆是廣大法界佛會道場悉見一切如來足根門中有普賢菩薩坐於大寶蓮華藏師子座上現是游戲神通時一一身相悉得三世一切所緣影相表示所有一切剎土一切有情諸佛降生諸菩薩眾會道場影現表示時普聞一切有情語言一切佛音聲一切如來轉大法輪一切宣說教授神通變化一切菩薩集會諸佛游戲境相音聲此等總略如其所說當知皆是菩薩摩訶薩大威德力此中應問何等是如來大威德力如菩薩十地經云解脫月菩薩問金剛藏菩薩言佛子諸菩薩行境界如是加持神力尚復無量云何能入如來行境界邪金剛藏菩薩言佛子譬如有人於四大洲世界之中取小石塊若二若三如豆之量作如是言大地世界頗有過於此邪或無量邪說是語者如汝今時以諸如來應供正等正覺無量智法與菩薩法而相等比佛子四大洲世界如所取者豆量石塊而極少分餘無有量如來境界亦復如是且法雲地菩薩所有功德經無量劫猶尚不能說一少分何況如來無量智境佛子我今實言告汝於如來前為我作證假使十方無邊世界如微塵等一切佛剎證菩薩地者其數充滿如稻麻竹𥯤甘蔗叢林彼等菩薩經無邊劫宣說開示如來所有一智境界百分不及一乃至俱胝那由他百千及譬喻分亦不及一入如來功德智不思議境界經云佛言妙吉祥今此會中或有有情謂佛如來初始出家或謂久已出家或謂修諸苦行或坐菩提場成等正覺或破諸魔軍或梵王帝釋護世勸請轉大法輪或聞宣說聲聞乘法或說緣覺乘法或說大乘之法或覩佛身高一尋量或見佛身高一俱盧舍或見佛身高顯過諸由旬百千數量或見佛身如真金色乃至或見如摩尼寶色或見如來寂靜身相或見如來入涅槃相或見如來一聚身相或見分布如來舍利或謂十年成等正覺或謂十年入大涅槃或謂有於世尊釋迦牟尼如來教中得圓滿者或隱沒者或謂若十二十三十四十乃至百千俱胝那由他劫入大涅槃或謂世尊釋迦牟尼如來於不可說不可說劫成等正覺妙吉祥於如是等差別之相如來悉非分別非離分別而佛如來以無發悟無分別法常隨有情心作諸行相菩薩十住經云佛言妙吉祥有多種說者如有大池縱廣正等五十萬由旬池岸平坦池水清甘復有蓮華遍覆池內若或有人以鐵所成千輻輪車而以駿馬勝迦樓羅迅疾勢者而駕馭之其車行得不著池水馬跡亦復不踐蓮華妙吉祥如來亦復如是乘於大車游彼大池中有毒蛇鼓水騰踊若剎那間而彼毒蛇隨車後轉其車即時七返右旋若復毒蛇隨彼大車一返右旋其車即時右旋無數如阿難等諸大苾芻說法亦然有時阿難說十種法表示其義若復阿難說一種法即時舍利子說千種法表示其義若復舍利子說一種法即時大目乾連過八萬世界若復大目乾連過一世界即時如來於十方法界最上自在越虛空際普遍一切世界海一一世界一一洲渚一一凡夫道中示現從兜率天宮沒下降人間入胎住胎出胎梵王帝釋承接沐浴莊嚴周行七步觀察十方作師子吼習學一切工巧伎藝明論事業現處太子之位於王宮中嬉戲娛樂游賞園林出家苦行食乳糜粥已詣菩提場坐成正覺摧伏魔軍觀樹經行大梵天王請轉法輪入忉利天宮等國土分量劫名次第威德身相壽量多少眾會莊嚴佛剎清淨教法莊嚴發菩提心修諸行願成波羅蜜多圓滿諸地神通智忍具總持三摩地諸解脫門如來無量諸供養事無量如來及菩薩法境界無量法雲廣大所行分量成熟有情方便分位差別之量起大游戲神通變化示現一乘大般涅槃分布舍利分別教法住時久近及法滅時皆從如是大法池中之所出現又復於諸外道所修行處及一切有情所應作事如來以無發悟無分別心同時悉現於後邊際究竟分位勤勇示現凡如是等剎那俱時十方一切一一自身毛孔之中所有遍諸方分三世一切如來及諸菩薩眾會之海廣大一切佛剎功德莊嚴諸有情聚舍宅宮室廣大莊嚴諸有情聚眼耳鼻舌身意處廣大施設諸菩薩行皆悉積集廣大莊嚴一切如來境界廣大莊嚴如是等相如來俱時以無發悟無分別心普遍示現於後邊際究竟勤勇剎那俱時普攝一切十方世界乃至凡夫道中有盡無盡無復遺餘諸有情界一切有情一一有情各各身相形色顯色音聲語言譬喻說法凡如是等分量差別如來俱時以無發悟無分別心普遍示現隨諸有情別別心意於後邊際究竟勤勇隨應表示隨所施作妙吉祥譬如白月十五中夜之時遍閻浮提一切男子女人童男童女各各現前觀月輪相而彼月輪悉無分別如來亦復如是以無發悟無分別心作諸行相由成就不共佛法故隨有情心意隨應化度一切有情各各現前普觀如來而如來心亦無分別是故當知若有分別若無分別諸佛如來悉無發悟而成就不共佛法故隨應施作一切行相此中應知諸廣大甚深經中而獨顯說諸佛菩薩大威德力若有人能深生信解書寫讀誦尊重供養者是人獲福廣大無量此經又云佛言妙吉祥譬如須彌山王勝出眾山顯照殊妙亦高亦廣而復最大妙吉祥若菩薩信解此正法者亦復如是勝出一切菩薩摩訶薩以十方一切世界如微塵等諸菩薩眾若於此正法生信解者所有五波羅蜜多出生善根於阿僧祇劫中而能積集顯照殊妙亦高亦廣而復最大妙吉祥若善男子善女人所有十方一切世界一切有情而悉勸令發菩提心復有善男子善女人信樂無餘依涅槃者此所獲福比倍於前不可數量妙吉祥正使善男子善女人普令一切有情信樂無餘依涅槃若復善男子善女人於此正法能生信樂若自書寫若令他書寫若自讀誦若令他讀誦乃至但能信樂受持以香華燈塗等諸供具而供養之此所獲福比倍於前不可稱數
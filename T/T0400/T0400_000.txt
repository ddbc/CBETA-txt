如是我聞一時世尊住於如來神通境界大寶莊嚴最勝道場大菩薩宮中而彼道場皆是如來威神建立積集廣大勝福莊嚴圓滿廣大福智妙行現轉一切佛法勝報顯示如來無邊神變加持之力善入無礙境界大智一切見者生大喜悅入念慧行普遍運行無動妙智於無邊劫修集無量眾功德聚而佛世尊現證諸法平等覺道轉妙法輪能善調伏無邊學眾已於諸法得大自在善知一切眾生心意及諸根性已能到於最上彼岸善斷一切種子習氣得無發悟佛身輕安是時與大苾芻之眾六百八十萬人俱皆住近心悉斷一切煩惱種習皆是如來法王之子能善出生諸無所得甚深法行身相端嚴威儀圓備作大福田正智具足復有無量無數不思議無等比不可說不可說諸大菩薩摩訶薩眾悉獲無所得菩薩智忍已超菩薩灌頂之位而能游戲無加行位菩薩神通得無盡陀羅尼及諸菩薩陀羅尼門於諸菩薩首楞嚴王三摩地中而得自在一切眾生歡喜樂見已得菩薩諸無礙解出生菩薩無發悟行深心安住殊妙莊嚴其名曰無盡藏菩薩摩訶薩無量慧菩薩摩訶薩無邊慧菩薩摩訶薩無緣觀菩薩摩訶薩常精進菩薩摩訶薩精進慧菩薩摩訶薩無斷辯才菩薩摩訶薩無著無畏積菩薩摩訶薩畢竟義慧菩薩摩訶薩如是等無量無數不思議無等比不可說不可說諸大菩薩摩訶薩眾而共集會爾時世尊以菩薩行位方便出生無障礙門甚深正法而用莊嚴諸菩薩道成辦一切佛法力無畏等真實智行入一切法最上自在總持印門入無礙解決定出生大神通智妙境界門宣示一切不退轉輪普攝諸乘住平等理混入法界無分別性隨諸眾生根性意樂開示演說隨知真實決定正法破諸魔境以深固法理止息一切煩惱見等入無著慧宣說普遍廣大迴向善方便智入一切佛平等性智以無著加持法門如實決定宣說諸法於無分別非無分別悉入平等覺了甚深緣生之法積集無量福智妙行佛身語心平等莊嚴隨知一切念慧行等無盡慧門以四聖諦理顯示聲聞乘法以覺了身心智顯示緣覺乘法以得一切智灌頂顯示大乘之法入一切法自在理中出生如來無邊功德是故如來開示演說施設表了分別解釋顯明宣暢爾時世尊將說如是廣大甚深決定法時忽然於此三千大千世界之中大水充滿猶如大海下至地界上至大寶莊嚴最勝道場又如劫壞水災現時一切三千大千世界大水充滿下至水輪混如一海今此大水亦復如是然此三千大千世界如是大水一切充滿其中國土城邑聚落及諸人民悉無所壞亦無障礙及閻浮提諸四大洲乃至大海須彌山等欲界諸天一切宮殿悉無少分損壞障礙先現如是相已後復於此大水之中出現俱胝那庾多百千廣大蓮花其花高顯瑠璃為莖帝青為枝閻浮檀金而為其葉吉祥藏寶以為其鬚馬瑙為臺真珠交絡一一花有無數俱胝多百千葉其葉量廣一俱盧舍是諸蓮花於大寶莊嚴最勝道場中涌現虛空高一多羅樹一切大眾坐蓮花上於蓮花中隨其色相放大光明是光普照十方無量阿僧祇佛剎此諸光明廣照耀時而此會中一切大眾歎未曾有合掌恭敬咸作是言今現如是希有瑞相將非世尊說妙法邪爾時慈氏菩薩摩訶薩見是廣大神變事已即於所坐蓮花臺上偏袒右肩右膝著地合掌向佛恭敬頂禮而白佛言世尊何故今時先現是相而此三千大千世界之中大水充滿混如一海其中復現俱胝那庾多百千蓮花高顯世尊昔所未聞昔所未見如是廣大希有神變願佛為說佛告慈氏菩薩言慈氏當知下方去此佛剎過十佛剎不可說俱胝那庾多百千微塵等數諸佛剎土有世界名無量功德寶無垢殊妙莊嚴彼土有佛號海勝持慧遊戲出高神通如來應供正等正覺今現住彼說法教化彼有菩薩名曰海意與出過算數諸大菩薩摩訶薩眾將同來此娑婆世界瞻禮恭敬供養於我又復於我所說法中而有所問以是因緣先現瑞相爾時尊者舍利子白佛言世尊彼海意菩薩去此甚遠何故世尊說彼菩薩能聞此會佛說法邪佛言舍利子如汝今時於我前聞所說正法海意菩薩雖復住於彼世界中而能聞我所說之法亦復如是舍利子又如汝今現前觀我及諸大眾彼海意菩薩能見我身及諸大眾亦復如是舍利子言希有世尊諸菩薩摩訶薩所有神通智力不可思議而彼海意菩薩居于極遠剎中能以無障礙眼見此色相無障礙耳聞此音聲世尊若有聞是諸菩薩摩訶薩不可思議功德威神者其誰不發阿耨多羅三藐三菩提心尊者舍利子作是說時二萬四千天子皆發阿耨多羅三藐三菩提心爾時海意菩薩摩訶薩與彼出過算數諸大菩薩摩訶薩眾恭敬圍繞同時瞻仰彼佛世尊海勝持慧遊戲出高神通如來已即受教勅承彼如來神足通力及無加行菩薩已辦神通於一念間瞬目之頃於彼世界隱伏身相即時於此娑婆世界大寶莊嚴最勝道場中涌現虛空高一多羅樹於最高廣蓮花臺上師子座中安詳而坐餘諸菩薩亦各處于蓮花臺座下方世界無量無數諸佛剎中復有無量無數菩薩之眾隨從海意菩薩而來聽法是時大寶莊嚴最勝道場中所有十方世界普來集會一切菩薩摩訶薩眾皆悉處于蓮花臺座周匝充滿殊妙奇特而彼一切諸來大眾心生歡喜悉得清淨歎未曾有合掌頂禮彼諸菩薩時海意菩薩以彼無量功德寶無垢殊妙莊嚴世界之中諸勝妙花其花名為無憂適悅愛樂喜見量廣一俱盧舍花有無數多百千葉隨其所應供養如來令諸菩薩一切見者深心無垢宿世善根悉得清淨是諸眾會皆生歡喜悅意愛樂花有光明復有妙香此諸勝花於世尊前作供養已復雨廣大殊妙花雨其一一花可七人量遍布充滿大寶莊嚴最勝道場一切大眾悉得離生喜樂禪悅之味空中自然擊種種鼓鼓出微妙可愛之音一切大眾聞者悉得禪定妙樂爾時海意菩薩摩訶薩作如是等供養事已從空而下頭面著地禮世尊足右繞七匝合掌恭敬住立佛前作是白言世尊海勝持慧游戲出高神通如來問訊世尊釋迦牟尼如來少病少惱起居輕利勢力安不得妙樂邪時彼同來一切菩薩悉從空下亦各頭面禮佛足已右繞七匝各各還復本座而坐爾時此三千界有大梵王名大悲思惟居此梵世此四大洲無憂安隱忽然見是三千大千世界大水充滿混如一海復有俱胝那庾多百千廣大蓮花高顯出現種種勝相及此道場菩薩充滿見是相已即自思惟劫火未然壞相安有大水充滿此復何緣將非如來神變力邪我今宜往問佛世尊此希有相何因何緣時大悲思惟大梵天王作是念已即與六萬八千梵眾隱于梵界恭敬圍繞來詣大寶莊嚴最勝道場佛世尊前住虛空中曲躬合掌頂禮世尊作是白言世尊何故今此三千大千世界大水充滿混如一海復有俱胝那庾多百千廣大蓮花高顯而出及諸菩薩大士皆悉處于蓮花座上而此三千大千世界一切國土城邑聚落諸人民眾及閻浮提四大洲等欲界天宮乃至大海須彌諸山悉無損壞亦無障礙如是等相甚為希有此何因緣復何神力願佛為說爾時佛告大悲思惟梵天言大梵當知下方世界有佛剎名無量功德寶無垢殊妙莊嚴其佛世尊號海勝持慧游戲出高神通如來彼有菩薩名曰海意與出過算數諸大菩薩摩訶薩眾而共來此娑婆世界瞻禮恭敬供養於我又復於此廣大集會正法之中而有所問是彼菩薩神通之力於此世界先現瑞相梵天白佛言世尊大集會中所有正法今尚說邪佛言大梵諸佛境界不可思議所有如來智慧辯才及威神力不應限量汝或見於如來默然勿謂無說而我常為十方世界所來菩薩廣大宣說決定正法爾時大悲思惟大梵天王復白佛言世尊佛所說言現神變者海意菩薩其誰是邪佛言大梵今此會中有大蓮花廣十由旬花中有臺臺上復有眾寶莊嚴師子之座座中有一菩薩大士處于其上身真金色相好端嚴唯除如來餘諸菩薩所有身相皆能映攝有無數千菩薩之眾圍繞頂禮者汝可見不答言已見佛言大梵圓具如是神通相者即是海意菩薩是時大悲思惟梵天乃向海意菩薩恭敬頂禮已即白佛言世尊若有眾生得聞如是海意菩薩名字之者當知是人得大善利我於今日聞此菩薩大士名字得見菩薩如是色相深自欣慶快得善利梵天復白佛言世尊此大集會正法當住為久如邪佛言大梵今此正法隨佛壽量久近而住佛涅槃後有諸菩薩於此正法受持讀誦廣為佗人開示演說何以故大梵所有過去未來現在世中諸佛菩提從此中出爾時海意菩薩摩訶薩承佛神力普為此會一切大眾生歡喜故及為大悲思惟大梵天王起信敬故復為莊嚴此正法故亦為顯示己之智慧辯才力故即時同彼高廣蓮花及師子座俱涌虛空高七多羅樹乃於空中說伽陀曰下方過於塵數剎有佛剎名功德嚴彼佛化主現居中其名海勝神通慧剎中眾德皆圓具菩薩依止無所畏其佛如來說法門我等聞已能持受我等故來茲剎土瞻仰敬禮十力尊其諸菩薩此所來佛大牛王各伸問我今禮此法王已亦禮無比佛大智所應供養隨所施廣伸供養佛正覺若能觀佛色無色離受離行亦離識三種領納此亦無是中潔白常清淨若無色相及種好是為正觀佛世尊慧眼清淨照法身乃見無垢真實義若法無取亦無捨二邊無我無我所安住內入性寂然止息心外諸所取有無分別離分別是心寂默如虛空即能供養諸世尊於正法幢善建立若觀諸法猶如幻此中施受二皆空雖知造作本所無亦不捨離於諸法而不決定求菩提又不決定住生死亦無施者無慳心遠離施中諸過失止息調寂身語心隨行三業無逼惱除諸煩惱息燒然利智諸根常寂靜雖知菩提無所得不捨眾生住無我為度破戒諸眾生修持廣大淨戒行覺了諸法剎那性亦不為諸境所壞內心寂靜若虛空外觀世間猶如幻節節支解於身分亦復不起瞋恚心乃至坐樹成菩提堅持忍行佛所說能觀諸法如水月如泡如幻如陽焰了知無壽亦無人及無摩拏嚩迦等菩提眾生雖無得為利他故求菩提若聞此理怖不生是中能發精進行若能於心無所著乃於外境不生厭知他眾生心所行於三世中隨順轉令諸魔眾不能知心之所行隨所轉到於彼岸善住心圓滿禪定神通慧我聞諸佛所說法隨所聞已能受持設經無邊劫數中佛之辯才不能斷復於一切佛法中眾生無墮亦無著具智慧藏有力尊三界自在寂默者能到所到二俱離是中無去亦無來隨諸眾生心所行所向無住亦無動雖到彼岸具眾德亦於眾德無取相無比釋迦大牛王是故我今伸頂禮如日清淨大明曜能蔽螢光星宿光又如劫火映諸明上騰梵世下至地復如須彌大山王持地亦持諸山等釋迦牛王毫相中最勝光明出三界十方一切菩薩眾皆從百佛剎中來瞻佛色相及威光一切皆生大歡喜隨諸眾生心意願如來各各為開示我知如來大威神故從本土來斯剎佛以一音演說法隨諸眾生各知解乃至眾生差別音如來普為隨宜說一切眾生意差別如塵如沙尚可數牟尼種種妙音聲量等虛空不可數虛空不能度其邊眾生不能窮其數乃至生死先際中亦復不能知其限虛空邊量眾生數生死先際尚可知諸佛戒定慧境中畢竟不能知少分眾生無量咸歸命牛王法主人中尊多劫精修眾德嚴色相邊際無比度我佛具大威神力遍知眾生諸信解見此希有難思尊頂禮善調諸趣者爾時海意菩薩摩訶薩說是伽陀已從空而下向佛合掌恭敬頂禮前白佛言世尊我於如來應供正等正覺今有所問若佛世尊聽許我者我即當問佛告海意菩薩言善男子恣汝所問如來應供正等正覺隨有疑者一一能為宣示演說令心開曉海意菩薩乃白佛言世尊我先聞有諸菩薩自說淨印三摩地法門若有菩薩摩訶薩住是三摩地者而能速證阿耨多羅三藐三菩提菩薩應當云何獲得如是淨印三摩地門又復以何行相名為自說云何是淨印何能得入彼境界門又諸菩薩若得聞是三摩地已云何速證阿耨多羅三藐三菩提唯願世尊善為宣說爾時佛告海意菩薩摩訶薩言善哉善哉菩薩大士今汝所問極為賢善善男子汝應專一深固作意諦聽諦受今為汝說若諸菩薩得是自說淨印三摩地者即能速證阿耨多羅三藐三菩提海意菩薩白佛言唯然世尊願樂欲聞於是海意菩薩受教而聽佛言海意若有菩薩於諸善根發勤精進善心具足住正定聚於生死中能以利根積集諸善為善知識之所攝受諸佛威神之所建立因力具足常當親近諸佛世尊尊重恭敬以妙香花塗香抹香花鬘衣服繒蓋幢幡而供養之若復得見諸佛如來具足相已或聞正法美妙言已或見圓滿清淨眾已又復得聞無礙之智或見如來神境智通或見如來調伏眾生諸變化事或教誡神變或讚歎神變如是見已於眾生所常以大悲發阿耨多羅三藐三菩提心起大精進勤求善法於一切智心而不忘失以相應行清淨初心初心淨已即得清淨彼三摩地海意譬如種性所出大摩尼寶善治寶人授其掌中妙巧修治復加磨瑩乃至其寶得清淨已彼治寶人即自說言此摩尼寶去除虛假離諸瑕㙠是為清淨大摩尼寶諸有智者共所愛樂海意從菩薩種性發一切智心寶亦復如是畢竟能成阿耨多羅三藐三菩提故由彼菩薩初以宿世善根及現聞善法而用磨治彼一切智心寶乃至是寶去除意中諸虛假法遠離過失十方三世諸佛世尊共所愛樂而彼菩薩乃可自說獲得淨印三摩地門海意又如清淨大摩尼寶離九種寶性何等為九一者金性二者銀性三者頗胝迦性四者吠瑠璃性五者馬瑙性六者珊瑚性七者赤珠性八者鷄薩梨寶性九者吉祥藏寶性離如是等九種寶性已乃名悅意清淨光明大摩尼寶最勝無價轉輪聖王之所受用乃非餘王而受用之又彼大摩尼寶光明殊妙亦非餘寶光明等比海意諸菩薩一切智心寶亦復如是而能超越九種寶性何等為九一者異生性善寶性二者隨信行人寶性三者隨法行人寶性四者無相行寶性五者須陀洹寶性六者斯陀含寶性七者阿那含寶性八者阿羅漢寶性九者緣覺寶性超越如是九寶性已第十乃名一切諸佛共所加持深心堅固大悲寶性菩薩如是磨治所發一切智心寶時超勝一切聲聞緣覺而能照明一切眾生相續種子海意又如真實大摩尼寶而能容受磨治堪任摧壓穿亦不壞彼摩尼寶能於世間善所作用為諸眾生施作福事菩薩久植諸善根者亦復如是而彼所發一切智心寶容受磨治堪任摧壓穿亦不壞是寶真實離諸過失而彼一切智心寶能為一切眾生作大饒益復次海意云何是為能善磨治一切智心寶所謂先當具修三戒淨十善業慈心隨轉故以清淨心觀視一切眾生悲心隨轉故隨諸眾生何所作事皆往營助喜心隨轉故一切眾生諸有善法悉為成辦捨心隨轉故於一切眾生而無損害無諂誑故其心正直無怠墮故於利益事深心勤行心自在故即能發起一切善根得正念正知善伏心故其心調暢常少欲故而能徧修頭陀功德能善資養生喜足故即不斷聖種於師尊聖賢之所不生侮慢故即能謙下常起恭敬心安定故能離我慢及增上慢無濁亂故無不清淨心不恃己故能知自行不毀他故能護眾生離增上慢故能親近正法隨授法藥於諸義中能領解故是求法者於諸法中初淺次深漸增廣故能具法欲修無諍行故即常得法樂遠離非法故能勤求正法於三寶中常慚愧故能不斷淨信信業報故於一切善法中如理作意修正行故於威儀道隱密寂靜心不高故而常柔軟勤行奢摩他故能離掉舉慧善安住故無毀無譽安然不動故心如山王能離高下諸對礙故其心如地內意清淨故其心如水無異想故其心如火無繫著故其心如風妙無垢故心如虛空勤求出家故能令佛眼永不喪失身能離故樂修寂靜之行心能離故常修正法之行於諸所行不為塵境之所盜故說真實語誓願昭明故如說能行不為煩惱所摧伏故心常清淨畢竟無破壞故能修集淨戒乃至小罪猶懷懼故即能於戒無缺無壞不為求生天故於戒不斷純一潔白行故戒無濁染常能親近善知識故而得開明大菩提道眼清淨故得無礙光耳清淨故得無礙聲鼻清淨故得無礙香舌清淨故得無礙味身清淨故得無礙觸意清淨故得無礙法復次海意菩薩若欲離貪結者應當常修不淨之觀欲離瞋結修慈心觀欲離癡結修緣生觀欲除五蓋善觀五根欲拔諸障清淨五力欲蠲現起諸煩惱故於出離道應常清淨修正行故能離貪瞋癡慢等怖無慳心故能行法施無悋攝故能行財施大菩提心常堅固故不樂餘乘之法內心寂靜故能隱密諸根外境寂靜故善觀諸過失於生死中常怖畏故不作諸罪心無懈倦故積集善根而無厭足為渡四流故常善修治大乘法船為令眾生到彼岸故善作橋梁菩薩常以不懈退心拔諸眾生出生死泥到安隱處海意菩薩若能具修如是諸行相者即得圓滿布施之行亦能清淨持戒之行此為菩薩能善磨治所發一切智心寶爾時世尊重說頌曰先當善戒身語心防護十種清淨業慈心觀視諸眾生一切智心此磨瑩悲心助營他所作喜心他法為成辦捨心不害諸眾生一切智心此磨瑩無諂誑故心常正止罪能修利益事深心增長諸善根一切智心此磨瑩心自在故念正知善伏心故心調暢少欲能修頭陀因一切智心此磨瑩喜足善行於聖種復常恭敬於師尊而能不生輕侮心我慢邪慢皆遠離定心不起增上慢無濁亂故心清淨不恃己故自了知不毀他故為他護親近深固妙法藥離增上慢治諸病希法名為求法人勤求法乃具法欲修無諍行名樂法離非法故能求法不壞三寶具信心一切智心此磨瑩於不善中心懷愧於諸如來起慚心慚愧具足護諸根一切智心此磨瑩明了業報勝所作信解不著邊執心於緣生法不相違一切智心此磨瑩善護威儀修正行心無高故常柔軟掉舉不生止行修一切智心此磨瑩慧善住故無毀譽安然眾覩如山王堅固願中無退心一切智心此磨瑩苦樂無動心如地意淨如水滌塵勞心如火無異想生心如風行無繫著心如虛空妙無垢勤求出家佛眼明身離能修寂靜心心離常依正法行所行常說真實語如說能行誓願明清淨不為染所摧無破毀故修戒行於戒無缺亦無壞小罪能壞大懼心護戒亦不求生天戒常潔白無濁染常能親近善知識悉為開明菩提心無礙光明照世間斯由獲得清淨眼智者隨聞種種聲不生欣樂不生厭一切聲中表義無斯由獲得清淨耳鼻香舌味皆如是身觸意法亦復然觸等高下想不生斯由獲得諸根淨欲離貪染及瞋癡當修不淨慈心觀於緣生法復善修一切智心此磨瑩若欲除去五種蓋應當善觀於五根欲拔諸障之所纏善住清淨於五力知出離道除現障離不深固住深固於四念處常勤修正斷神足亦如是復常增進七覺分聖八正道亦增修無貪無瞋怖不生善護諸根離癡結無慳能行於法施不生鄙吝愛護心於財無攝常施他彼菩提心此成就於諸財寶無希取不捨菩提不求報為攝眾生故常行布施愛語利同事於菩提心不捨離亦不愛樂於餘乘隨觀如來功德門如須彌山心堅固內心寂靜省己過外護他非不譏毀諸所作中離瑕疵怖生死故不造罪勤行善法無懈倦嚴淨佛土不疲勞護法不生減失心度脫眾生無退墮常勤修治大法船濟渡四流生死海復為橋梁接眾生引到涅槃安隱地拔眾生出深淤泥致於清潔無畏處怖畏眾生施慰安自渡渡他到彼岸若於此法善成就即諸菩薩大無畏彼能常淨菩提心諸煩惱垢不能染虛空無垢尚能染空中鳥跡尚可見煩惱不染菩提心自性本來常清淨復次海意云何是為菩薩於其所發一切智心寶堪任摧壓又復何謂摧壓行相海意若此菩薩於其一切智心寶中或有破戒不可意人或復諸魔或魔徒眾或魔力所加魔宮賢聖或魔使者固來嬈惱振擊動搖期剋打擲當於爾時菩薩堅固大菩提心令無所壞亦復不壞度脫一切眾生大悲精進亦復不壞勤力護持令三寶種不斷不絕亦復不壞諸佛法中勤行積集一切善根亦復不壞為成辦相好故積修福行亦復不壞為嚴淨佛土故勇力增進亦復不壞為護正法故不惜身命亦復不壞普為度脫諸眾生故不著己樂菩薩若能如是深心具足起如是意乃能於彼諸眾生所或遇瞋恚打擲罵辱譏毀之者菩薩爾時悉能忍受或為一切眾生之所摧壓亦悉堪任以其菩薩普為救度一切眾生不疲不懈不退不沒增發勢力勇起精進捍勞忍苦攝受心故若有他人固來起瞋菩薩爾時不以瞋對他來打擲或復破毀菩薩爾時皆不以對作是思惟我今應被大乘忍鎧何以故此大乘法與諸世間極相違故世間眾生順生死流我大乘法逆生死流世間眾生互相違背我大乘法令諸眾生斷相違故世間眾生瞋恚熾盛我大乘法忍力增強世間眾生互相欺誑我大乘法令諸眾生慧心圓滿又復世間或有眾生周行十方執持器仗隨逐菩薩於諸方處若行若住若坐若臥或有一人發大菩提心者或修布施心者或修持戒忍辱精進禪定智慧心者乃至或聞發一善根心者我當隨於彼彼方處斷割其身節節支解猶如棗葉菩薩設遇如是等事悉能堪忍又若世間一切眾生皆起瞋恚巧出惡言罵辱譏毀菩薩爾時於諸眾生不起少分嬈動之心所以者何今我此身於無量無數生死之中先際已來遍歷諸趣無所不作或在地獄或在餓鬼畜生等趣乃至今在人趣之中耽味飲食諸欲受用聽受非法艱苦追求邪命資養多種逼迫於己身命都無果利雖復多所營作不能自利亦不利他是故我今乃至生死後際之中設使一切眾生於我身分斷割支解寧受眾苦我終不捨一切智心亦復不捨一切眾生亦復不捨諸善法欲何以故今我此身多種逼惱苦切殘毀比地獄中所受之苦百分千分乃至優波尼殺曇分皆不及一是故我於佛法之中永不捨離亦復不捨度脫眾生所緣大悲何以故如佛所說一切善法多諸障難世間眾生多於不善法中而能營助少能營助於諸善法是故我今於善法中發勤精進營助修習非於不善法中而助其力故我於彼一切眾生瞋恚等事悉能堪忍若諸眾生隨所起事我即旋當施所對治若有眾生於我起瞋加復嫌恨我即施其辱忍之法由我施彼忍辱法已忍力現故我於彼所寧捨身命終不起瞋是故菩薩若如是修即不難得阿耨多羅三藐三菩提果又復若時或以因緣瞋恚起時菩薩當念我起斷瞋之法斷法云何謂若愛樂於身若繫屬身若取著身如是等法皆悉捨離由能如是棄捨身故瞋恚不起海意菩薩若於如是等法能善思惟勤修習者即能堪任一切眾生之所摧壓於一切智心不壞不失海意當知堪任摧壓有其三種一者堪任摧壓於身二者堪任摧壓於語三者堪任摧壓於心復次海意云何是為菩薩堪任摧壓於身謂若菩薩或遇身分欲斷壞時菩薩應當依法觀察餘諸眾生又若有具善巧方便菩薩即能修行圓滿六波羅蜜何等行相是為善巧方便菩薩圓滿六波羅蜜所謂菩薩或遇己身欲斷壞時若不惜其身棄捨其身亦不愛樂此即能修施波羅蜜又復若遇身欲壞時於一切眾生起大慈心而不棄捨此即能修戒波羅蜜又復若遇身欲壞時菩薩為度一切眾生故設身斷壞堪任忍受其心不動忍力發現此即能修忍波羅蜜又復若遇身欲壞時不捨一切智心發大精進勇力攝受於生死中起諸善根此即能修精進波羅蜜又復若遇身欲壞時於其所發一切智心寶而不棄捨當善伺察大菩提心如是伺察內外寂靜此即能修定波羅蜜又復若遇身欲壞時菩薩應當伺察其身猶如草木土石等類悟了己身不實如幻如實義者諸行無常諸行是苦諸法無我涅槃寂靜若能如是諦察其身此即能修慧波羅蜜如是行相是為菩薩修行圓滿六波羅蜜乃得不退轉於大乘之法此等名為菩薩堪任摧壓於身復次海意云何是為菩薩堪任摧壓於語謂若菩薩或有人來若虛若實惡言譏毀瞋恚罵辱菩薩爾時堪任容受不起瞋恚斷彼怨縛又若有具善巧方便菩薩或遇他來惡言譏毀罵辱之時菩薩聞已應當修行圓滿六波羅蜜何等行相是為善巧方便菩薩圓滿六波羅蜜所謂菩薩或遇他來惡言譏毀罵辱之時菩薩聞已即作是念此人先世造慳吝因由如是故慳吝垢染今所發現亦復不曾親近善友是故此人不捨於瞋我今為說斷瞋之法何以故我能信解施捨法故不慳吝故亦曾親近諸善知識是故我今護其惡語捨離瞋恚此即能修施波羅蜜又復他來譏毀罵辱菩薩爾時即作是念此人破戒惡業發現故來瞋恚罵辱於我我今修集清淨禁戒故我於彼不生瞋恚我復守護菩提心故念業報故此即能修戒波羅蜜又復他來譏毀罵辱菩薩爾時即作是念此人麁猛過失多所瞋恚故來譏毀罵辱於我我今具其忍辱之力廣修慈行故我於彼不生瞋恚此即能修忍波羅蜜又復他來譏毀罵辱菩薩爾時即作是念此人懈怠遠離善法故來於我瞋恚罵辱今我發起廣大精進勤行修習植諸善本曾無厭足我願此人先得坐於菩提道場我乃最後取證阿耨多羅三藐三菩提果若被如是精進鎧者此即能修精進波羅蜜又復他來譏毀罵辱菩薩爾時即作是念此人失念復不正知而亦不能止息煩惱故來於我瞋恚罵辱今我止息煩惱正念正知專注一境復不忘失大菩提心我今應為此等眾生不調伏者不寂靜者不護諸根者不止息者作利益故被大乘鎧若能如是安定心者此即能修定波羅蜜又復他來譏毀罵辱菩薩爾時即作是念此人執著我相情見有所得境故來於我譏毀罵辱今我依法於已起瞋若未起瞋二種之中如實伺察瞋者瞋法皆不可得如理推求若自若他而悉遠離有所得見故能堪任此即能修慧波羅蜜海意如是行相是為善巧方便菩薩修行圓滿六波羅蜜乃得不退轉於大乘之法此等名為菩薩堪任摧壓於語復次海意云何是為菩薩堪任摧壓於心謂若菩薩遇諸魔來相嬈壞時菩薩應當堅固不動大菩提心又復一切邪異之語以有所得有所著相來相嬈時亦應如實安住內心於一切智心勿當忘失何以故彼魔有大威力乃至最後變佛形像來現汝前作如是言汝於大乘法中何有力能汝宜棄捨如是重擔止息所行勤苦精進菩提難得佛法難得於生死中徒歷多苦今汝大士若欲息其苦者宜速取證聲聞涅槃若諸菩薩或遇魔來以如是相固嬈壞時當被如先堅固之鎧不應棄捨亦當內心無動無壞若如是者即於無等等心不能減沒菩薩爾時乃作是念我當決定詣菩提場我當決定以大智力摧魔軍已然後取證阿耨多羅三藐三菩提果我當決定轉妙法輪我當決定普於三千大千世界說廣大法我當邀以一切眾生普與法施悉令滿足一切諸佛以他心智照明於我一切賢聖證知我此大菩提心實能堪任諸所摧壓我不虛誑一切諸佛一切賢聖一切眾生乃至亦不自為虛誑海意若諸菩薩如是修者即能堪任摧壓於心乃得不退轉於大乘之法此等行相是為菩薩於其所發一切智心寶堪任摧壓若於忍辱波羅蜜被堅固鎧即於精進波羅蜜而不懈退若復此二波羅蜜中能圓滿者是即菩薩摩訶薩於一切智心寶堪任摧壓爾時世尊重說頌曰大菩提道心不壞亦復不壞大悲心於三寶中善護持積集佛法亦無失三十二相八十好十力莊嚴妙相身多種修作福智圓堪任摧壓故無退佛土功德無邊量無願力故悉嚴淨法寶無上最勝門我願堅固常守護多百眾生無邊際我願普令得度脫內心不壞利樂因是故堪任於摧壓所有十方世界中乃至無邊眾生界普盡一切諸眾生各執器仗來逼惱作大恐怖生瞋恚如是期剋而打擲菩薩為修功德因起勇勝心能堪忍經歷無邊多百劫從本生死先際來眾生惡言罵辱時彼菩薩心無惱害為大智故能堪忍不生忿怒不生瞋如是摧壓隨了知故能忍受得清淨又復普盡諸眾生各執器仗來加害於我身分悉支離乃至叚叚而破折菩薩爾時心無動不生少分瞋恚心大菩提意堅固持堪任摧壓此清淨菩薩若行若復住坐臥威儀他所隨於中伺求或有人大菩提心不捨者或行布施等諸行或復發起餘善心即當斷割彼人身節節支解而離散菩薩設遇此苦時亦於此人心生喜思念無邊百劫來遍歷諸趣靡不作地獄鬼畜三塗界乃至今得生人中身雖破壞果利無為求佛智身棄捨今我雖得於人身無數眾苦常逼迫若比阿鼻地獄中此苦百分不及一我寧處彼地獄中忍受其苦經百劫佛及正法與眾生此三我終不棄捨我觀此身無常法剎那謝滅猶如幻四界虛假共合成佛說此四如蛇毒我若棄捨於此身速離身中諸毒害彼煩惱毒欲消除自他成佛自然智今我此身處世間多怖畏事生恐怖為求身諸安樂緣因諸所欲飲食等我若棄捨於此身止息諸緣離諸怖若能解入此思惟即能堪任諸摧壓世間眾生多百千不善法中常營助少人能於善法中隨應勤力而營助故我於諸不善法是中不復助其力我當助修忍辱門忍辱之言佛所說所有十方一切佛一一皆為證明我如我所起決定心於佛乘中永不壞彼大威力諸賢聖亦悉證我堪忍心我所堪任摧壓因是中不作諸過失如佛所說身語意此三摧壓有多種彼彼勇猛悉堪任如先所說皆不壞是身具有多種苦彼一一苦無邊際於如是苦若堪任此身摧壓而清淨若身遭苦而離散節節支解斷壞時六波羅蜜若圓成彼善方便大智德所謂布施及持戒忍辱精進與禪定最勝慧等若同修須臾攝受皆圓滿或時若能棄捨身亦復不愛而不惜爾時應當如是修圓滿布施波羅蜜若於眾生廣行慈即不破毀淨戒行現證菩提攝受因圓滿淨戒波羅蜜其身設欲斷壞時應當堅固忍辱力由斯忍力若勤行圓滿忍辱波羅蜜精進重擔荷無倦內心亦復不生厭身雖破壞力堅持圓滿精進波羅蜜其身設欲斷壞時不念棄捨菩提心於諸煩惱塵暗中勤力為令皆消滅為修禪定解脫力寧當破壞於己身普令眾生得離塵圓滿禪定波羅蜜我觀此身實無我是身如幻復如電作者受者二俱無是中實無有少法於身艱苦纏縛中善為眾生作度脫到勝彼岸自他圓圓滿勝慧波羅蜜若能於此深固法方便思惟常善修彼能堪任摧壓身是中不起諸過失菩薩若時聞惡言不善譏毀而輕謗聞已不生瞋恚心能起慈心善調伏棄捨瞋恚諸過失清淨布施波羅蜜慈心廣大普運行清淨持戒波羅蜜忍力發現彼對治清淨忍辱波羅蜜數起精進佛智求清淨精進波羅蜜於諸境中定其心清淨禪定波羅蜜了不可得諸音聲清淨勝慧波羅蜜菩薩聞諸惡言已應當思惟於深法堪任摧壓於語言是故不著諸過失假使百千諸魔眾邪異外見悉從來勸令棄捨方便修菩提分位言難得菩薩爾時心不動勢力增進轉精修是故堪任摧壓心多種摧壓皆無壞忍辱精進此二行善修安住如山王諸所摧壓悉堪任諸眾生同一勇猛磨治心寶摧壓者如來十力悉能知得見現證菩提尊亦復得受成佛記復次海意云何是為菩薩於其所發一切智心寶穿亦不壞謂若菩薩於彼一切智心無所領納無所依著亦無所住不出不入無戲論無分別壞諸分別無所安立當以正智於甚深法如實伺察何等是為彼甚深法所謂隨順緣生之法如實覺了無因所緣不斷不常遠離邊見自性無我我無自性故一切法亦無自性諸法本來生無所生解了於空信順無相無願無求於真實慧無所造作畢竟無常色如聚沫受如浮泡想如陽焰行如芭蕉識如幻法諸界無所動諸入互相生心無所住亦無作意於增上所作非增上所作於平等法如實覺了無種種行相等同一味而悉同住一乘之道修道行智依於勝義以智了知於義無著彼一切聲悟入非聲智知一切聲前後際斷故文義二種智入無二現證諸法不可說義無我義是苦智畢竟義是集智不和合義是滅智有為無為平等悟入是道智離前後際是身念處生滅無住是受念處觀無所緣是心念處法界非界性平等平等義是法念處心自在義是四正斷離諸障礙是四神足出生義是信根無念是精進根無作意是念根超越戲論是定根無他信是慧根所緣無障礙是信力通達諸力是精進力心止息住是念力無所動轉是定力於念隨念是慧力於一切法平等相應是念覺分不出不入是擇法覺分無我所是精進覺分身心善住是喜覺分平等覺悟是輕安覺分離二法是定覺分遠離諸見是捨覺分一切分別無分別中離諸遍計是正見一切音聲平等悟入是正思惟離身心法是正語一切所作悉得輕安名為正業無高無下是正命若善不善隨施設已平等而住是正勤於心所緣平等悟入是正念寂靜安住妙奢摩他是正定於見非見而悉清淨無所生義是無常義本來不生義是苦義無所行義是無我義止息義是寂滅義善調伏心是布施義住清涼性是持戒義隨知盡法是忍辱義於一切法能善決擇是精進義止息內心是禪定義如實了知諸法無相是勝慧義一切眾生本來清淨是慈義與虛空等是悲義喜無所得是喜義一切發行皆悉究竟是捨義一切諸法先際已來三輪清淨是空義後際清淨是離義現在清淨是無我義海意若諸菩薩於如是等諸甚深法無起無滅離諸文字與虛空等於順於違智入平等若能如是思惟觀察如實所行而彼菩薩即能於其所發一切智心寶穿亦不壞雖復如是穿彼一切智心而無發悟即於諸法自在理中乃能現證海意譬如日月各處自宮於四大洲周遍普照而彼日月天子都無發悟亦不作是念我能往諸方處或復不往而為照曜但由一切眾生福果報力照明如是海意彼具善決擇智菩薩亦復如是雖於無量諸佛剎中廣為眾生作大利益而彼菩薩都無發悟未甞數起諸作意想然彼所作隨應發現復次海意若具決擇智菩薩應於定波羅蜜及慧波羅蜜中如理伺察何以故住等引心菩薩不修觀法修觀行菩薩不住等引心若復修觀行者彼即有慧由有慧故能善觀察何所觀察所謂觀於諸法實相云何是為諸法實相若於諸相而無所行此即是為諸法實相何等是諸法相謂有所表即諸法相如是表中如實之相此亦說名諸法實相若復如是一切了知即能悟達無相無無相何者是相何者是無相相即是生無相是滅若無相無無相即無生亦無滅若法無生亦無滅者即諸法性本來常住法界無壞真如無動實際不變如是法性此即說名如實解了緣生之法覺悟諸法真實之相現證實際無二真理如是乃以現量智知海意此即名為具決擇智菩薩摩訶薩當佛世尊宣說如是容受磨治堪任摧壓穿亦不壞法時此會中有十那庾多天人悉發阿耨多羅三藐三菩提心萬六千菩薩皆得無生法忍爾時世尊重說頌曰菩薩若聞菩提心乃能貫穿一切法即此所有貫穿智於諸法中無所著雖復了知甚深法菩薩於中不生怖而亦不起恐怯心彼能獲得最勝道諸法若因若所緣如實覺了緣生法有慧隨順諸法生而實不執於邊見諸法若斷若常中智者不生於著礙覺了中際亦復然是故實際不思議若法自性本無我是中我亦無自性諸法無性亦復然本來不生皆空寂諸法無生亦無起空無所取常清淨遠離戲論無相門一切皆與虛空等無心亦復無求願遠離一切諸欲貪現觀諸色自性中其猶聚沫知無實受如浮泡暫起滅想如陽焰妄相生行如芭蕉中不堅識如幻法非久固所有四界性無動與彼虛空界同等內外諸入亦復然境互相生而冥默應知心法不在內亦非於外有所得意法無我亦復然是中諸識皆無住彼一切法無作意而亦遠離於我相於一切法平等中如實覺了於正性法本一味無異性一道一乘皆同等道智如實若了知此義顯示於勝義智者於義能悟入觀聲非聲能覺了世間所有一切聲前際後際二俱斷若文若義雖善解於中了知無二法解此不可說義門即能現證真實性諸法不生是苦智諸法平等是集智諸法盡義是滅智諸法無為是道智於彼身受心法中如理隨觀一一法無念復無作意行此說是為四念處若觀法界非界性平等正盡而平等無斷之斷正法門此說是為四正斷於心若得大自在此說是為四神足超越一切有著心此即是名為信根若於一切法寂靜此說名為精進根無念之念正法門此說是名為念根若了諸法無作意此說是名為定根超越諸法戲論門此說是名為慧根若法不起於他信即能獲得真實智於心亦無所覺知此名信力精進力若了無生無滅智此即是名為念力寂定於心無所行此即定力得成就非有非離於分別此即是名為慧力諸法義中實覺知此說是為七覺分於法平等無差別此說是名為正見無二法中如實觀無生是觀諸正道無生是為無常義無起是名為苦義無行是名無我義止息句是寂靜義調伏心即是布施寂靜心即是持戒盡法隨向是忍門正慧伺察名精進畢竟寂止是禪定如實了知是為慧眾生本來清淨心了知此說名為慈與虛空等名為悲清淨適悅是為喜一切所緣無住心此說是名為捨行若復三輪得清淨即能了知一切法如是貫穿諸法門而復永斷諸見執此中所有定及慧即此二法能貫穿遍入無量境界門此說是名正法智爾時世尊復告海意菩薩摩訶薩言海意若菩薩得如是淨遍淨已於一切眾生所起無虛假意若為眾生之所摧壓不生逼惱及諸障礙得善覺了智得決定慧而彼菩薩即能於此自說淨印三摩地根本無住中住云何是為安住三摩地根本謂於一切眾生無障礙故起大悲故若得一切眾生常所恭敬心亦不高若不恭敬心亦不下由是之故即法無所起亦不生慢心是故乃能隨住諸法不住癡法能生法智普遍皆得智為先導身業具足智為先導語業具足智為先導意業具足若身語意諸所作業一切皆以智為先導菩薩即能隨智而轉云何是菩薩智為先導身業具足謂若眾生應見色身而可化度及調伏者菩薩即當現威儀相令彼眾生心得調伏菩薩雖復如是現相然無發悟亦無分別若或菩薩身起過失愛着於身身起異相身行屈曲身有動亂身生計度若如是者而彼菩薩諸有過失集現其前如斷多羅樹心而於諸法後不復生又若菩薩身得清淨一切勝相莊嚴其身手足柔輭殊妙可愛成福生身諸根無劣身分圓滿菩薩雖具如是莊嚴之身然於色相亦不驕恃身雖嚴好而不生於和合之想菩薩若見一切眾生種種色相有缺壞者菩薩爾時不起慢心為求法故謙下恭敬所以者何若自身法性與一切眾生身之法性皆悉平等依止於智菩薩於身及身法性悉了知已即得法身不受分叚身何名法身謂以禪悅而為飲食非分叚食菩薩為欲順世間故愍眾生故示現受彼世間之食不為身支治瘦劣故菩薩但於法身以其法命而為資養非假世間叚食所資何名法命謂所資養不從因緣所造作故不越聖行何名聖行所謂無貪無瞋無癡離諸煩惱隨所施設密護於戒是名聖行菩薩由此智為先導身業具足故獲諸智通神力成就以無發悟心於一切佛剎中普為現身隨諸佛剎一一眾生應見菩薩色相光明莊嚴身者菩薩即住無所發悟無分別中具足光明莊嚴身相於其身中放大光明是光普照無量無數諸佛剎土一切地獄惡趣眾生蒙光照觸悉得快樂由快樂故樂觸現前得樂觸故一切眾生煩惱燒然皆悉止息咸得清涼身心調暢彼諸眾生得調暢故善作佛事海意如是等法名為菩薩智為先導身業具足復次海意何名菩薩智為先導語業具足謂若菩薩凡出語言而常遠離語中一切麁惡過失海意何名語中麁惡過失所謂菩薩常當遠離六十四種語之過失何等六十四一者菩薩無麁澁語二者無濁亂語三者無壞器聲語四者無衰弱聲語五者無極高聲語六者無極下聲語七者無猛惡聲語八者無堅硬語九者無謇吃語十者無逼惱語十一者無離散語十二者無燒然語十三者無迷惑語十四者無怨恨語十五者無密切語十六者無染著語十七者無呻吟語十八者無童稚語十九者無震吼聲語二十者無熾盛語二十一者無掁觸語二十二者無不知時語二十三者無貪隨卑語二十四者無瞋障礙語二十五者無癡狂亂語二十六者無驚怖語二十七者無慢執語二十八者無作破壞語二十九者無諂曲語三十者無高慢語三十一者無離慢卑下語三十二者無隨愛覆藏語三十三者無非愛訐露語三十四者無不實說語三十五者無缺失語三十六者無虛妄語三十七者無鬪亂語三十八者無兩舌語三十九者無惡口語四十者無綺語四十一者無破朋友語四十二者無極利語四十三者無極柔軟語四十四者無凡俗語四十五者無不藏護語四十六者無繁多語四十七者無瞋害語四十八者無鬪諍語四十九者無賤劣語五十者無動亂語五十一者無輕浮語五十二者無面譏語五十三者無戲劇語五十四者無歌音語五十五者無非法語五十六者無離間語五十七者無自讚語五十八者無毀他語五十九者無侮翫語六十者無激動語六十一者無違背佛法僧語六十二者無毀謗賢聖語六十三者無非理作證語六十四者無一切麁惡過失等語海意如是六十四種語中過失菩薩凡所發言皆悉遠離即得語業清淨凡所發言皆說無間斷語說如實語說正真語說誠諦分位語說隨諦轉語隨入一切眾生語言知一切眾生意樂令諸眾生皆生歡喜照明一切眾生根性息諸煩惱住佛威神任持正法所發語言分明顯了美妙可愛離諸過失皆由福行之所成故不生於貪攝功德語不生於瞋深無源底不生於癡十方世界施設語言非無義利隨往一切處皆無作相海意此為菩薩智為先導語業具足復次海意何名菩薩智為先導意業具足所謂菩薩剎那於一心中遍入一切眾生心行皆悉明了住三摩呬多中現諸威儀事然亦不起彼三摩地一切魔眾悉不能知菩薩心業遍入一切聲聞緣覺之心彼亦不知而是菩薩終不生心自害害他亦不俱害非心意所表無少法中而生障礙於一切法中起智了知由彼心意無表了故即無所了知不受而受未具佛法亦不滅受而為取證海意此名菩薩智為先導意業具足海意如是等法是為菩薩安住自說淨印三摩地根本此根本者謂即菩薩身語意業皆以智為先導由其三業智先導故即能獲得自說淨印三摩地法海意當知有十種法此三摩地名為自說何等為十一者初發起行名為自說深心清淨故二者菩薩之行名為自說六波羅蜜多清淨故三者顯示潔白之行名為自說一切善法清淨故四者相好圓滿之行名為自說無礙福行清淨故五者得辯才行名為自說隨聞法行善令他得清淨故六者念定不散亂智名為自說遠離一切麁重蓋障現起煩惱清淨故七者菩提分法智名為自說不放逸清淨故八者表示奢摩他毘鉢舍那智名為自說心意識清淨故九者十地次第之智名為自說一切對治建立法中超越障礙悉清淨故十者大菩提場莊嚴之智名為自說斷一切不善法集一切善法清淨故海意具是十種法故此三摩地名為自說海意當知復有二十種法此三摩地名為淨印何等二十一者內淨名為淨印我清淨故二者外淨名為淨印我所清淨故三者身淨名為淨印一切見中悉清淨故四者一切法無我清淨名為淨印本來清淨故五者於一切法平等覺了清淨名為淨印一味清淨故六者空無相無願清淨名為淨印一切解脫清淨故七者虛空清淨名為淨印畢竟清淨故八者眾生界法界清淨名為淨印離諸所作故九者現所見清淨名為淨印自智通清淨故十者日輪光明清淨名為淨印常照曜清淨故十一者三世無礙知見清淨名為淨印離諸障礙清淨故十二者表了門清淨名為淨印識智無住清淨故十三者無為清淨名為淨印有為自性清淨故十四者了知緣生清淨名為淨印善觀緣法故十五者隨證力無所畏佛法清淨名為淨印無能敵實智清淨故十六者了知佛法相清淨名為淨印先業清淨故十七者大慈大悲清淨名為淨印不捨眾生清淨故十八者降伏諸魔外道清淨名為淨印一切所行清淨故十九者破一切煩惱種習清淨名為淨印諸法自性清淨故二十者於一剎那心中普盡一切佛法之門隨知清淨名為淨印積集圓滿清淨故海意具足二十種法故此三摩地名為淨印海意當知菩薩當坐菩提場時乃能獲得是三摩地得是三摩地後當獲八種不共大神通相何等為八一者忽然此三千大千世界悉變金剛所成之地二者一切樹林花果枝葉皆悉開敷俱向菩提樹低垂曲折作恭敬相三者一切眾生於剎那間不為一切煩惱之所惱害四者一切地獄惡趣眾生悉見菩薩坐菩提場見已皆獲快樂具足五者一切世界空中悉現金色光明廣大照曜六者大地皆悉震動然於其中亦無少分眾生而生嬈害七者所有十方現住說法教化諸佛世尊以無畏法施其安慰作如是言汝善男子最勝最勝是大導師八者於一剎那心中一切佛法集現其前海意而是菩薩得彼淨印三摩地已後獲如是八種不共大神通相而能出生無量功德之事一切悉同此三摩地神通威力爾時世尊重說頌曰此法善淨復明亮本無和合與空等無住無滅無起生是印隨攝於佛印住彼根本得總持長時修習慈悲行若敬若慢世所行平等慧中無喜恚等智隨住於法性不住癡暗及癡法雖住智中無得心安止等智常清淨智常覺了身所作以諸智行利世間眾生若見清淨身皆得離塵勝佛智威儀善戒無散亂有無分別中隨行身諸過失雖無邊本來不生無所斷彼獲莊嚴妙相身手足柔軟福嚴具清淨圓滿諸根身不恃色相智所作若見貧賤苦眾生謙下尊敬而不慢尊奉知法持戒人從彼聞法得聖道實知自他身法性知諸眾生實性身獲得淨勝妙法身不受分叚身離染常受定中禪悅食不以叚食益威光順世受食非力資法命滋養成甘露常獲聖行善寂靜解脫貪瞋癡染聚密護戒學無順違寧捨己身不造罪神力能往俱胝剎隨應現身而說法世間瞻覩妙相身彼皆獲得身高勝身放光明妙清淨廣照無邊諸剎土光照福勝軟觸生眾生悉除煩惱害地獄眾生常受苦蒙光照觸得快樂身意調暢酸楚停由斯得離地獄苦如是及餘諸身業隨智無邊善殊妙能開佛事調伏門菩薩身業此清淨語言妙音淨悅意天人世間聞皆喜凡所說法果不虛此法能成甘露滅語言隨墮語過失清淨福智善能斷眾生語業及音聲普令同等皆歡喜相續平等真實說言無濁亂皆如實凡所說言誠實行智隨諦轉善清淨語言甘美貪止息攝功德語瞋解脫甚深無底斷除癡於千剎中作善利此所說言無分別不假勤力隨解脫應眾生根歡喜生此智所作語清淨善修意業常無障一剎那心世悉知不起滅定現威儀魔不能知菩薩意聲聞緣覺不能測菩薩甚深心意道不生自他損害心無高無礙智平等菩薩隨世善覺知無受無思無伺察不入滅定證樂門無邊辯才總持具聞法所行智常住念定無亂住等引清淨諸障煩惱除極微瑕穢悉不見菩提分法無邊量悉能普攝離放逸智常隨住止觀中十地次第今成證乃至道樹成智果若具十種法清淨菩薩得定名自說現修諸行淨圓滿一切善道淨勝上隨諸地位淨諸度一切善法超勝高相好殊妙圓福果坐菩提場善畢竟染法勝怨悉能斷積諸善法等須彌不思議光淨成就得是三摩地獲福具二十法名淨印如日光明照世間證大菩提佛勝智菩薩當坐道樹已得八不共神通相能於百佛剎土中廣作利樂世間事諸佛皆來施無畏讚言勇猛汝最勝悉能已伏諸魔軍證佛菩提勝無上獲此身心勝功德決定能成此佛印此功德門若欲修當於菩提心堅勇爾時世尊復告海意菩薩摩訶薩言海意以是緣故若諸菩薩欲得如是自說淨印三摩地法門及自說無垢慧者當住二種之心一者無濁亂心二者無滓穢心無濁亂心者謂心自性清淨明亮而不容受客塵煩惱法性常住本自光明一切作意無所積集無塵故離貪無分別故離瞋無我故離癡清淨遍淨畢竟無垢自在光明如所解脫一切法亦然隨住真如平等故如所解脫一切法亦然隨住法界平等故如所解脫一切法亦然隨住實際平等故如所解脫一切法亦然隨住空平等隨住無相無願無造無作無生無起諸平等故如所解脫有為法亦然隨住無為法平等故即此隨住平等之法無集無散非智所知此說名為無濁亂心即以此法為他眾生及餘補特伽羅顯明開示於自他法不起動亂之想此即是為無滓穢心海意具是無濁亂心無滓穢心者即能獲得自說淨印三摩地門爾時海意菩薩白佛言世尊此三摩地而極甚深佛言不得涯底故海意又言世尊此三摩地而極難見佛言離二法故又言世尊此三摩地極難覺了佛言無我我所故又言世尊此三摩地而極難知佛言識智二法平等知故又言世尊此三摩地而無濁亂佛言得無礙解脫故又言世尊此三摩地而極微妙佛言離諸譬喻故又言世尊此三摩地而極精實佛言得金剛喻智故又言世尊此三摩地而不破壞佛言先後不破故又言世尊此三摩地悉無所著佛言一切有著隨超越故又言世尊此三摩地得大光明佛言離諸癡瞑故又言世尊此三摩地而極清淨佛言畢竟無染故又言世尊此三摩地本性無垢佛言離貪塵故又言世尊此三摩地而無所行佛言三界無行故又言世尊此三摩地而無戲論佛言超越戲論故又言世尊此三摩地無動佛言畢竟寂靜故又言世尊此三摩地隨入一切處佛言與虛空等故爾時海意菩薩復白佛言世尊若如是者何能發起勝行云何當獲自說淨印三摩地門佛言海意譬如有人欲與虛空而共戰敵時彼虛空乃被甲冑菩薩亦復如是欲得自說淨印三摩地者應當被於諸法平等甲冑莊嚴何以故海意隨有所滅即有所起又復海意識種子是有為無表種子是無為此三摩地非眼識所知非耳鼻舌身意識所知此三摩地不可表了應知無知亦非無知此三摩地無表了相於一切法平等覺了故此名三藐三佛陀又復海意我不見有法是染相故成等正覺亦不見有法是淨相故成等正覺若有相是染即彼相是淨所謂自性清淨相故若彼自性清淨相者即是無相若其無相即無行相若無行相即無少法而可表了由無表故即一切法無所了知若法無能表及無所表故是中即無文字集現若無文字可集現者即所說如此復何名即所說如謂後如於前中亦復然此即是名一切諸法三世皆空復何名空所謂無作即此無作亦復無作亦非無作是故此說名之為空所言無作義復云何無作者謂無現前諸行造作以無少法可造作故是故此說名為無作復何名為無現前行謂無身現前行語現前行心現前行故此說名無現前行若無現前行彼即無為若其無為即無生無滅亦無處所即此無生無滅無處所法亦復無處何名無處所謂現前諸行無處是故此說名為無處所以者何所謂識不住色中不住受想行中若識無所住即是正智而彼正智即智無領納若智無領納即無增上意樂若無增上意樂即無諍論若無諍論即無動亂若無動亂即無逼惱若無逼惱即無燒然若無燒然即得止息若得止息即住遍寂若住遍寂即住近寂若住近寂此即名為得大寂默是故前言智無領納是佛所說海意此法甚深難見難解若有得聞如是之法生信解者是人所有一切顛倒煩惱執著纏縛等法悉得解脫即能任持過去未來現在諸佛世尊法藏為大導師開示一切眾生無量正道為大醫王善療眾生一切無相煩惱之病是為能以廣大供養普供如來不久當得自說淨印三摩地門所作決定於此大乘法中能善積集為大法船而能濟渡無量眾生出生死海為大正士降伏諸魔永不復隨魔境中語爾時海意菩薩白佛言世尊菩薩云何而能降伏一切魔怨佛言海意若菩薩以無所為心能於一切普攝受者而彼菩薩即能降伏一切魔怨又若菩薩以無所為心於彼一切所緣相中能發起者而彼菩薩即能降伏一切魔怨海意當知魔有四種何等為四一者蘊魔二者煩惱魔三者死魔四者天魔若或伺察幻法即能降蘊魔安住空法能降煩惱魔伺察無生無起之法能降死魔俱時依止一切意法趣向滅道能降天魔又復知苦能降蘊魔斷集能降煩惱之魔證滅能降死魔修道能降天魔又復伺察諸行是苦能降蘊魔伺察諸行無常能降煩惱魔伺察諸法無我能降死魔伺察涅槃寂靜能降天魔又復菩薩內斷煩惱垢而不忘失大菩提心行於布施即能攝伏蘊魔若菩薩不惜其身亦不繫著行布施已而能迴向於一切智即能攝伏煩惱之魔若菩薩能念財富無常我當與彼一切共用真實施與如是施已而能迴向於一切智即能攝伏死魔若菩薩於一切眾生所而不越失大悲之心以解脫慧普攝眾生行布施已而能迴向於一切智如是即能攝伏天魔復次海意若菩薩雖生諸趣無所希望善護戒行即能降蘊魔若我見無依止善護戒行能降煩惱魔若以淨戒令諸眾生出離老死自護戒行能降死魔若起是念我令一切毀禁眾生皆悉安住聖淨戒中自護戒行能降天魔又復菩薩於我無所得修行忍辱能降蘊魔於眾生無所得修行忍辱能降煩惱魔於生死無所得修行忍辱能降死魔於涅槃無所得修行忍辱能降天魔又復菩薩身寂靜故發起精進能越蘊魔心寂靜故發起精進能越煩惱魔了達無生無起故發起精進能越死魔於生死中未甞懈倦成熟眾生攝受正法發起精進能越天魔又復菩薩蘊無依止而修於定能越蘊魔界無依止而修於定能越煩惱魔處無依止而修於定能越死魔於餘禪支亦悉一一迴向菩提能越天魔又復菩薩能以正慧善知諸蘊能降蘊魔善知諸界能降煩惱魔善知諸入能降死魔雖善知緣生而於實際亦不取證能降天魔又復菩薩解諸法空即彼蘊魔伺不得便意能信順諸法無相即煩惱魔伺不得便知一切法無求無願即彼死魔伺不得便知一切法無所造作亦無疑惑然於善行心不厭足即彼天魔伺不得便又復菩薩隨觀身中身念處而修亦不與身俱起於尋求能破蘊魔隨觀受中受念處而修亦不與受俱起於尋求能破煩惱魔隨觀心中心念處而修亦不與心俱起於尋求能破死魔隨觀法中法念處而修亦不與法俱起於尋求於菩提意亦無所動能破天魔復次海意汝今當知此如是等諸有魔業皆由我為根本若或菩薩於根本我而不起者即於我無我是中亦無少法可起如是即以現量智知又若菩薩為彼無智諸眾生故被大乘鎧者菩薩應當不與自他俱時依止故被其鎧菩薩乃自思惟我當云何而得此鎧堅固不壞又復惟忖我所被鎧不為壞我亦不壞眾生不壞壽者士夫養者補特伽羅意生等類若或依止我人眾生壽者補特伽羅等見即有所著是故我今諸所依止而悉棄捨何依止邪謂於蘊處界中顛倒依止何所顛倒以諸眾生於無常中而生常想苦生樂想無我我想不淨淨想菩薩若能正知彼想即為如應說其法要云何正知想邪謂若無受無取即能正知何以故此若不受彼即不取此若不取彼亦不受若如是者即無癡昧能正知想海意菩薩白佛言世尊想云何知或過去耶未來邪現在耶佛言非過去未來現在所以者何過去想已盡未來想未至現在想無住是故當知於三世中想無所得如是乃能正知於想由正知想故即能清淨菩薩一切所行之行復能了知一切眾生種種之行海意若菩薩不能清淨菩薩之行即不能知眾生之行若復能知眾生諸行乃能清淨菩薩之行如是了知眾生行故即為眾生如應說法乃能隨諸眾生心轉所應示現而悉能知海意當知或有眾生貪意中行瞋有瞋意中行貪有癡意中行瞋有癡意中行貪有貪意中行癡有瞋意中行癡有瞋癡意中行貪有癡貪意中行瞋又有眾生假現於貪而取於瞋假現於瞋而取於貪假現於瞋而取於癡假現於癡而取於瞋假現於癡而取於貪假現於貪而取於癡假現貪瞋而取於癡假現瞋癡而取於貪假現癡貪而取於瞋又有眾生先貪後瞋先瞋後貪先瞋後癡先癡後瞋先癡後貪先貪後癡先貪瞋後癡先瞋癡後貪先癡貪後瞋先癡瞋後貪又有眾生於色起貪於聲起瞋於聲起貪於色起瞋於香起貪於味起瞋於味起貪於香起瞋於觸起貪於法起瞋於法起貪於觸起瞋又有眾生因離色故而得調伏不因離聲有離聲故而得調伏不因離色有離香故而得調伏不因離味有離味故而得調伏不因離香有離觸故而得調伏不因離法有離法故而得調伏不因離觸又有眾生因身離故而得調伏不因心離因心離故而得調伏不因身離有亦因身離亦因心離而得調伏有不因身離不因心離而得調伏又有眾生因無常聲而得調伏不因苦無我寂靜等聲有因苦聲不因無常無我寂靜之聲有因無我聲不因無常苦寂靜聲有因寂靜聲不因無常苦無我之聲又有眾生有因說法神變而得調伏不因教誡神變有因教誡神變而得調伏不因說法神變有因神境神變而得調伏不因說法教誡神變又有眾生因說法神變故而生信解有因教誡神變故而得遠塵有因神境神變故而得解脫又有眾生利根勤行鈍根解脫有鈍根勤行利根解脫有鈍根勤行鈍根解脫有利根勤行利根解脫又有眾生由因得解脫而不由緣有由緣得解脫而不由因有亦由因亦由緣故而得解脫有不由因不由緣故而得解脫又有眾生因內觀過失故而得解脫不因外觀有因外觀過失而得解脫不因內觀有亦因內觀亦因外觀諸過失故而得解脫有不因內觀不因外觀諸過失故而得解脫又有眾生修行於樂成證解脫不因於苦有因於苦不因於樂有亦因苦亦因於樂有不因樂亦不因苦又有眾生因警發相而得調伏因安止相而得調伏因降伏相而得調伏因善攝相而得調伏有因善相而得調伏有因不善相而得調伏有因瞋相而得調伏有因三相而得調伏有因容緩相而得調伏有因緣生法而得調伏有因隨順行而得調伏有因默然行而得解脫有因差別行而得解脫有因念處法聲有因正斷聲有因神足聲有因根聲有因力聲有因覺支聲有因正道聲有因奢摩他聲有因毘鉢舍那聲有因四聖諦聲而得解脫海意此如是等不可思議眾生所行不可思議眾生心意不可思議眾生境界若菩薩入不思議智入已即能遍入一切眾生不可思議境界海意譬如有人周遍四方以繩為網是人忽以因緣入其網中此人普欲解除其網而以此人善呪力故其網後時為呪力所加而悉斷壞是人隨意得出無礙菩薩亦復如是由具善巧方便故遍入一切眾生心意入已即能以般若波羅蜜多明呪之力普斷一切眾生煩惱纏縛菩薩然亦不證佛智普為一切眾生現起施作一切佛事爾時尊者舍利子前白佛言希有世尊所有無量眾生心行乃至不思議佛智又復甚奇世尊若新發意菩薩或聞說此無量眾生心行無量佛智聞已豈非生驚怖邪佛言舍利子於汝意云何譬如新生師子之子聞師子吼可驚怖不舍利子言不也世尊佛言舍利子新發意菩薩亦復如是聞佛如來師子吼已不生驚怖聞說無量眾生心行亦無恐畏舍利子又如小火光明於彼一切草木不生驚怖火亦不作是念我無力能燒諸草木新發意菩薩亦復如是智慧光明雖復甚少而於一切眾生所有煩惱不生驚怖菩薩亦不作是念我不能息眾生煩惱何以故菩薩若起深固作意以所成慧如實觀察即能息諸眾生煩惱舍利子又如有火與彼大地一切草木樹林花果要期盡劫而共鬪戰至第七日當起戰事時彼大地草木并餘一切草木等眾而共集會乃相謂言汝有力能與我援助時諸草木積聚既廣量等須彌時或有人來謂火言草木眾多汝唯單己汝今何不多求援助汝力何能敵草木眾彼火答言我今不須求其助力何以故而諸草木雖復眾多隨彼一切我力能敵令彼草木悉滅無餘菩薩亦復如是隨彼無量眾生一切煩惱菩薩即放無量慧火其力敵勝又復菩薩起深固意於一切眾生煩惱聚中以所成慧如實觀察即能息諸眾生煩惱若或菩薩取證離煩惱法捨煩惱者彼即速墮聲聞緣覺之地舍利子以是緣故汝應當知若菩薩隨於一切煩惱聚中能深固作意如實伺察者即於彼彼一切煩惱力能勝伏舍利子若有得聞如是說已不驚怖者當知是為善巧方便菩薩舍利子又如蛇毒凡所傷𠻲而無助伴新發意菩薩亦復如是修集菩提分法時亦復單己而無助伴但自修集菩提分法又如螢火不能勝彼百千日輪廣大光明一切煩惱亦復如是不能勝敵菩薩慧光又如除毒之藥狀雖至小而能解除廣大之毒菩薩亦復如是智慧之藥雖復至小而能息除諸煩惱毒又如天降一味之雨隨所墮處器有差別成種種味菩薩亦復如是修集一味解脫之智隨諸眾生種種根性種種說法而各有異又如閻浮檀金出現世間映蔽一切餘諸珍寶菩薩大寶出現世間亦復如是映蔽一切聲聞緣覺又如轉輪聖王出現世間一切小王皆悉歸向菩薩法王之子亦復如是若發大菩提心一切世間天人阿修羅等各各頂奉而悉歸向又如薄福眾生雖遇寶雨而無所獲不種善根諸眾生等亦復如是雖發菩提心而無所成又如世間若無甘蔗種子即不能生於甜味菩薩亦復如是若無大菩提心種子即不能成就阿耨多羅三藐三菩提果復次佛告舍利子言譬如耆婆醫王普觀大地一切草木無非是藥修行般若波羅蜜多菩薩亦復如是觀一切法無非菩提又舍利子譬如羅睺阿修羅王雖有勢力不能於其日月道中而為障礙一切魔眾亦復如是雖有勢力不能於其勤行精進菩薩所修菩提道中而為障礙又舍利子譬如色界諸天子眾所有宮殿依空而住修甚深行諸菩薩眾亦復如是猶如虛空平等無礙諸法亦然與虛空等如是乃得阿耨多羅三藐三菩提果又舍利子譬如世間諸有器用既成就已隨彼大小空量現中然彼虛空不增不減菩薩亦復如是修諸善力得成熟已隨其深淺能受佛法然彼佛法不增不減又舍利子譬如力士極盡其力舉箭射空終不能至虛空邊際菩薩亦復如是盡其信力於佛法中而生信解然不能得佛法邊際又舍利子如世陶器未成熟時即不能得器用之名菩薩亦復如是菩提善根未成熟時即不能得波羅蜜名又舍利子如人得見轉輪聖王已不復樂見諸小國王菩薩亦復如是得見如來大法王已不復樂見諸聲聞緣覺又舍利子譬如牛跡水中而不能出一切珍寶聲聞戒中亦復如是不能出生佛法僧寶又舍利子譬如大海乃能出生諸妙珍寶菩薩亦復如是聞戒海中而能出生佛法僧寶又舍利子譬如新生太子不名為王非不名王初發心菩薩亦復如是不名為佛非不名佛又舍利子譬如世間未經治瑩摩尼之寶人不愛樂初發心菩薩雖復說法未得無畏亦復如是又舍利子如摩尼寶經治瑩者清淨明亮人所愛樂具修勝行菩薩亦復如是獲得無畏而善說法一切眾生皆生忻樂又舍利子如江湖中所出小寶亦不可輕何以故是寶雖小若在房舍或復闇中能以光明普遍照耀初發心菩薩亦復如是勿生輕慢何以故而是菩薩得菩提已能於一切佛剎土中普放光明廣大照耀又舍利子譬如無價大摩尼寶最極殊妙離諸塵垢不退轉菩薩亦復如是離諸慢心又舍利子譬如世間穀稼成熟實穗垂𥠄菩薩亦復如是所修善法得圓滿已於諸眾生謙下無礙又舍利子譬如世間劫火歘起而此大地一切草木燒爇無餘菩薩亦復如是智火若然一切煩惱種子習氣悉爇無餘既滅盡已然後乃證阿耨多羅三藐三菩提果又舍利子譬如有火若小若大燒三千界而虛空性本自如是菩薩亦復如是若有菩薩成等正覺若無菩薩成等正覺而一切法自性如是舍利子如是等諸有譬喻如來所說而能攝受諸菩薩眾若有菩薩聞此說已生勝解者而能於彼一切喻中悉得成就當佛說是見邊法時會中有二萬四千人發菩提心爾時世尊重說頌曰難得最上佛菩提深妙無垢無所有若人於此欲圓成是中勿當生疑惑淨妙智慧無虛假真實光明普照耀安住無垢妙印中此佛菩提能觀見心自性淨而明亮前際後際亦復然煩惱染污意中時應當勿離深固意是中無作無受者諸法自在無主宰無我人故說無我如空如夢無自性當觀此法非身業非語非心所分別無為實性異想無譬喻言詞不能說與虛空等自性淨非色相故不可觀非眼耳鼻識所知非舌非身亦非意遠離非相非無相無依寂靜湛如月非意亦非心所行非識非想非思度此非智業可能知云何識心而曉了由佛無上大悲心假以文字而說法眾生先世勝行業為善知識所攝受如是相中聞法已獲無等喜無愛著非彼諸魔伺得便不能知心及境界隨何所作何所行而彼魔業不能勝菩薩超越四魔已如理如教修福慧善住諸佛境界中此名修勝菩提者眾生不能知所行修菩提者所行勝施設多種行門中隨彼彼相為說法如是世間種種行互相所緣而和合大智了知諸行中隨所宣說無間斷或有眾生多貪染或復多瞋悉了知見瞋煩惱逼迫時彼癡性中起諸害如是世間種種行菩薩隨了而能入行相所緣及緣成隨其相言為宣說譬如周遍置繩網大智持明者善知普遍能破諸網已隨意所觀出無礙菩薩勇智亦如是世間心意悉能入普使令諸煩惱除周遍所行無覆障如日舒光無援助蛇毒亦無於等侶師子振吼亦復然菩薩所修無助伴菩薩單己而無二積集最上諸佛法精進勢力悉具圓摧滅世間諸煩惱譬如有火得乾薪隨處增長其勢力菩薩增長慧光明悉能照破諸煩惱爾時世尊復告海意菩薩摩訶薩言菩薩若能發起精進常所堅固勤行樂欲所起精進無有休息而諸菩薩即於阿耨多羅三藐三菩提不為難得何以故海意由精進故乃得菩提若懈怠者於佛菩提遠中復遠無懈怠者能行布施無懈怠者而能持戒無懈怠者能起精進無懈怠者能修禪定無懈怠者能集智慧無懈怠者能行自利無懈怠者而能利他以是緣故汝今當知菩薩若能發起精進彼諸菩薩乃於阿耨多羅三藐三菩提不為難得海意我念過去世中大阿僧祇劫前彼時有佛出現世間號勇猛精進如來應供正等正覺明行足善逝世間解無上士調御丈夫天人師佛世尊世界名善見劫名花積以何緣故劫名花積海意是時三千大千世界大水充滿水中復出八萬四千廣大蓮花花有無數俱胝那庾多百千葉殊妙可愛觀者悅意爾時淨居天眾見是花已咸生歡喜意樂適悅俱發是言若此蓮花廣大出現決定當有正等正覺出此劫中此劫不空有佛世尊出現於世猶如花積是故此劫名為花積又復何緣而彼世界名為善見以其世界最勝清淨十方一切諸佛剎中無量無數諸菩薩眾咸悉往詣於彼世界而共瞻仰當瞻仰時一切大眾於彼世界皆得喜相三摩地一切妙樂皆悉具足於彼世界所觀善妙故名善見海意此善見世界七寶所成有眾寶樹及寶樓閣是寶光明普遍照耀而彼世界無有女人不受胎藏於蓮花中自然化生加趺而坐又其世界無有餘乘諸修行者唯住大乘其土人民諸所受用如兜率天須飲食者悉得如意復得神通遊戲能履虛空彼勇猛精進如來法中有二十六俱胝出家菩薩具菩薩道入菩薩眾復有無量在家之眾修大乘行是時彼佛為諸菩薩宣說勤行精進之法彼佛告言汝諸大士當勤精進常所堅固深極勤勞深極樂欲無令休息海意其佛會中有一菩薩名堅固鎧從座而起白其佛言世尊云何菩薩能發精進復以何法如來教授諸菩薩眾時勇猛精進如來告堅固鎧菩薩言善男子所謂精進有其四種而能普攝一切善法何等為四一者發起二者勤作三者伺察四者修行如是四種而能普攝一切善法又復云何名為發起何名勤作何名伺察何名修行善男子發起者所謂發起大菩提心勤作者廣大積集一切善根伺察者於諸眾生作利益事修行者隨何等法悉住於忍又發起者勤求多聞勤作者如聞能說伺察者深固作意修行者起聖正見又發起者攝止慳心勤作者捨諸所有伺察者所有善利與一切眾生共之迴向菩提修行者不求果報又發起者振大捨聲勤作者諸來求者起善知識想伺察者諸所受用觀無常分修行者施已無悔又發起者諸所受用依法而求勤作者淨命自資伺察者行真實施修行者施時不起意念又發起者滌破戒垢勤作者禁戒無缺伺察者破戒眾生而將護之修行者雖具戒德不起意念又發起者身業清淨勤作者語業清淨伺察者心業清淨修行者諸法清淨又發起者諸有瞋心而不容受勤作者忍力發現伺察者自他作護修行者雖住忍辱不起意念又發起者諸有忿恚皆令歡喜復得清淨勤作者令諸忿恚歡喜和合伺察者內心清涼而無熱惱修行者自他無所得又發起者遣除懈怠勤作者於精進力而善決擇伺察者懈怠眾生而救護之修行者隨何等法皆住於忍又發起者積集善法勤作者成辦善法伺察者不樂餘乘修行者不壞諸業又發起者念勤作者行伺察者慧修行者住又發起者理勤作者教伺察者門修行者出離道又發起者積集文字勤作者文義總持伺察者若聲若文皆悉不著修行者覺了諸法悉不可說又發起者親近善友勤作者遠離惡友伺察者於善惡友起心平等修行者如所說言隨能憶持又發起者起出家心勤作者於愛非愛所觀平等伺察者隨何等善悉樂希求修行者得現量智又發起者樂居曠野勤作者遠離憒閙伺察者樂處寂靜修行者修寂靜行又發起者少欲勤作者知足伺察者獲得妙樂修行者知所應量又發起者修增上戒學勤作者所修無雜伺察者修增上心學修行者修增上慧學又發起者布施勤作者愛語伺察者利行修行者同事又發起者大慈勤作者大悲伺察者大喜修行者大捨又發起者剎土清淨勤作者相好圓滿伺察者護持正法修行者救度眾生又發起者了知蘊魔勤作者越煩惱魔伺察者遠離死魔修行者摧伏天魔又發起者知苦勤作者斷集伺察者修道修行者證滅又發起者修身念處勤作者修受念處伺察者修心念處修行者修法念處又發起者信勤作者精進伺察者念定修行者慧又發起者防斷不善之法勤作者圓滿生起一切善法伺察者若身若心輕安調暢修行者獲得無加行神足又發起者修七覺分勤作者行八正道伺察者修習止觀修行者得明解脫又發起者發起諸行勤作者表示潔白之行伺察者心得輕安修行者不轉境界相智復次海意彼勇猛精進如來復告堅固鎧菩薩言善男子由精進故身心輕安即此精進若因若見悉當遠離又此精進能知名色又此精進能滅我我所見又此精進能解所取之縛又此精進能除五蓋及現所起一切煩惱又此精進能斷惡作及彼疑惑又此精進破諸結病又此精進而能勤力除斷諸障又此精進離慢過慢又此精進超越一切所依所著又此精進離諸喜恚又此精進於無明有愛悉不染著又此精進於貪瞋法而悉不行又此精進於其癡法而常伺察又此精進知覺內外十二處法又此精進了知五蘊及十八界本來不生又此精進心住寂靜遍寂近寂又此精進決了諸法悉無所得又此精進於一切法不取二相又此精進了知法性本來常住又此精進知一切法不來不去又此精進知一切法無取無捨又此精進知一切法無作無止又此精進知一切法無高無下又此精進知一切法不出不入又此精進知一切法無縛無解又此精進知一切法無勤無墮又此精進知一切法無放逸無不放逸又此精進知一切法無能作無所作又此精進知一切法無觀無不觀又此精進知一切法無止息無熾然又此精進知一切法無所護無不護又此精進知一切法無集無散海意彼勇猛精進如來為諸菩薩說如是等勤行精進法時會中有一萬人得無生法忍堅固鎧菩薩於彼佛所得聞如是精進法已轉復發起精進勤求善法如是精進常無休息經俱胝歲過是已後得柔順忍如是精進勤求善法經爾所時即於彼滅滅已還於彼如來前重復化生聽受宣說大集會正法又復精進勤求善法海意其堅固鎧菩薩以是緣故經爾許時普遍親近八萬四千佛於彼花積劫中發起精進勤求善法經如是時一切勤行海意汝今勿生疑念是時堅固鎧菩薩者豈異人乎即我身是我昔曾歷多菩薩位棄背生死勤求菩提乃至我今得成正覺廣行精進深歷艱苦況復世間懈怠眾生起下劣精進者而能獲得菩提果邪海意若諸眾生能發精進者於我法中即得清淨非懈怠者而能成就以是緣故汝今當知諸有精進不放逸者即得菩提當佛說是過去所行精進法時會中有五千菩薩得無生法忍七千天人發阿耨多羅三藐三菩提心爾時世尊重說頌曰我念過去佛出世號曰勇猛精進尊劫名花積妙可觀最上世界名善見八萬四千蓮花出有佛出現彼劫中世界猶如兜率天所須飲食皆如意彼無女人不處胎眾生化生悉嚴好而復不修於餘乘菩薩皆住大乘法十方所來菩薩眾於彼世界善可觀皆獲喜相妙定門受諸快樂未曾有菩薩俱胝二十六是眾莊嚴二足尊復有餘多天及人最上佛乘皆安住其佛大仙智德海數數宣說精進門有菩薩名堅固鎧於佛發問如斯義所欲安住精進力菩薩云何精進修此義願佛為我宣我於是中修行住彼大法王知意已為說發勤精進德發起勤作行相應常所伺察修行住發起所謂菩提心勤作成辨眾善法伺察利益諸眾生修行隨何法住忍發起恭敬此聽受勤作宣說而開明深固作意伺察門修行謂起聖正見發起滌除於慳垢捨諸所有是勤作具菩提心伺察門修行所作不求報發起謂振大捨聲慈於丐者是勤作伺察受用觀無常修行施已不生悔依法所受名發起淨命自資是勤作我真實施伺察門修行施時無意念發起滌除破戒垢禁戒無缺是勤作伺察將護破戒人修行具戒無意念發起所謂身業淨語業清淨是勤作心業清淨伺察門修行是為諸法淨不容受瞋名發起忍力現行是勤作自他作護伺察門修行忍辱無意念恚者常淨名發起勤作於彼不捨離內心清淨伺察門修行自他無所得發起謂除懈怠垢擇精進力是勤作護懈怠者伺察門修行隨何法住忍積集善法名發起成辦善法是勤作伺察不樂於餘乘修行不壞諸業報發起了知於正念勤作悟入法行中善護正慧伺察門修行所謂堅固住發起謂理勤謂教彼諸法門謂伺察知出離道即修行此發精進善方便發起所謂文總持善宣說義名勤作不著於聲伺察門修行了法不可說親近善友名發起遠離惡友是勤作觀善惡性伺察門修行憶持於諸法法中出家名發起捨愛非愛是勤作希求善法伺察門修行於法無障礙發起樂居曠野中遠離憒閙是勤作樂居寂靜伺察門修行謂修寂靜行少欲善言名發起歡喜知分是勤作獲受妙樂伺察門修行謂知所應量增上戒學名發起所修無雜是勤作增上心學伺察門增上慧學修行住布施持戒名發起忍辱精進是勤作禪定慧行伺察門修行總起智方便財法二施名發起愛語所謂是勤作利行是為伺察門修行真實而同事大慈圓滿名發起大悲具足是勤作法中大喜伺察門修行此說大捨智發起清淨佛剎土圓滿相好是勤作護持正法伺察門度脫眾生修行住不著蘊魔名發起出煩惱魔是勤作攝伏死魔伺察門摧伏天魔修行住了知苦果名發起不立愛故是勤作修道是為伺察門滅智所謂修行住發起身念處離縛觀受念處是勤作觀心念處伺察門修行謂觀法念處發起所謂信根方精進根力是勤作念定根力伺察門修行謂即慧根力防斷不善名發起不壞善法是勤作身心輕利伺察門修行智起四神足發起謂修七覺分行八正道是勤作修習止觀伺察門修行真實明解脫發起勤作起諸行心得輕安伺察門不轉諸相境界中此說是為修行住若身若心輕安故於見於因當出離是中名色若了知諸聖稱讚此精進於我我所若能滅即解一切所取縛現起五蓋悉蠲除惡作疑惑皆斷滅又復能破諸結病此力除障無所覆於慢過慢斷無餘所作皆由精進力遣除一切諸有相止息一切諸戲論斷滅一切煩惱因智者稱讚此精進聞此精進功德已勇發精進咸稱讚菩薩會中有十千悉得無生妙法忍釋迦如來此會中為諸菩薩廣宣說聞說精進先行時五千菩薩忍清淨復有天人阿修羅緊那羅等諸會眾爾時會中有百千發菩提心善安住我昔曾名堅固鎧得最上忍菩薩位棄捨身命精進修經爾許時常無懈親近八萬四千佛棄捨己身而奉事近侍諸佛一劫中後居無數菩薩位爾時大悲思惟大梵天王白海意菩薩言善男子所言佛法是何等增語海意菩薩言大梵此言佛法者是一切法增語何以故如來以無分別相如量取證菩提無分別相者即一切法平等相如來是中如量取證菩提大梵若了一切法平等即是菩提是故此說一切法即是佛法若一切法如是即佛法亦如是所有一切法自性即佛法自性一切法離故應知佛法亦離一切法空故應知佛法亦空大梵一切法緣生若能覺了諸法緣生即是菩提如如來於一切法如是見而彼佛法亦如是見梵天言善男子豈非佛法越三界邪菩薩言大梵三界自性即是佛法何以故大梵而彼佛法平等相中無高無下猶如虛空亦無高下佛法亦復如是同彼虛空無高無下大梵一切法亦然自性空中等無高下大梵若善男子及善女人欲知佛法者應如是知然於所知方便不應取著復次大梵佛法無方分無處所不生不滅非青非黃非赤非白故無顯色非有形相故無形色無形顯色故即是無相大梵無相義者即佛法義佛法義者即不墮句義不墮句義者即寂靜義寂靜義者即是離義離義者即是空義空義者即無繫著義無繫著義者即實性義實性義者即真如義真如義者即畢竟不生義不生義者即不滅義不滅義者即無住處義爾時海意菩薩重說頌曰所說無相義是勝佛法義其說佛法義即不墮句義不墮寂靜義寂靜是離義離義即空義空義無著義無著實性義實性真如義真如即畢竟不生不滅義不滅無處義法義如是住如所住法界諸法亦然住如諸法所住佛法亦然住如佛法所住生滅法亦然無著法等義真如無異住聲聞緣覺法亦平等隨住如是處住法佛法勝無上無方分處所故佛法安住勿於生滅中隨觀諸佛法彼非形顯色無少法可得無形亦無相佛法而開明如諸法自性佛法亦如是此所說平等無差別無相如是求佛法諸法亦然求若法無所得彼即無分別佛及諸佛法一切法皆然大仙處道場得平等正法佛及諸佛法於道場觀察彼所說佛法平等等故常等無高下法如虛空清淨若佛及佛智彼佛此所說謂諸法緣生自性無所有若自性不有即無少法生實際此若知世間等無際是際中起智隨轉一切法所謂過去法及彼未來法此名現在法此是諸佛法如是三時中佛智無所著由智無著故牟尼乃說法所謂佛十力及四無所畏諸佛十八種不共功德法於是中普攝所有一切法如是一切法是即諸佛法復次大悲思惟大梵天王重白海意菩薩言善男子汝於如是法中云何所見菩薩言大梵夫佛法者墮色數邪梵天言不也菩薩言若法非色即不可見若無對礙即無表了是中云何有所見邪梵天言不也善男子菩薩言大梵若佛法不可見者即一切法亦如是何以故法本無二此無二者即是一切法大梵若法有所見彼即是有相謂以無別可見無別佛法若此如是見彼如是佛法若如是佛法彼即如是見梵天言善男子若爾者如來於一切法不復有見菩薩言大梵若如來於佛法中有所見者即彼如來及諸佛法有實定性可得梵天言善男子若如是者佛法不有邪菩薩言大梵若法無實定性是中有無悉不可說若法非有無彼即無所見梵天言若爾何故世尊今此會中說佛法邪菩薩言大梵如說虛空非彼虛空有實定性佛法亦復如是此說佛法非彼佛法有實定性梵天言希有善男子若初發心菩薩聞此說已不生驚怖者而是菩薩於佛法中被堅固鎧菩薩言大梵若諸眾生得佛加持已發菩提心者聞此所說甚深佛法即不生驚怖又復大梵有取有執者即生驚怖無取無執者不生驚怖有依止有繫著者即生驚怖無依止無繫著者不生驚怖有我我所見者即生驚怖離我我所見者不生驚怖梵天言善男子菩薩有幾種力若諸菩薩具是力者即於如是甚深佛法中不生驚怖菩薩言大梵諸菩薩有八種力若諸菩薩具是力者乃於如是甚深佛法中不生驚怖何等為八一者無障礙信力於諸佛法生勝解故二者尊重出生善知識力諦意隨順如師尊故三者多聞出生慧力出世聞法悉圓滿故四者福行出生承事之力無量福行悉圓滿故五者深固作意出生智力破諸魔故六者大慈出生大悲之力於無我法離疑惑故七者安定出生善思惟力大菩提心不忘失故八者無佗信出生忍力獲得無生妙法忍故大梵此等是為菩薩八種勝力若諸菩薩摩訶薩具是力者能於甚深諸佛法中不生驚怖爾時世尊讚海意菩薩摩訶薩言善哉善哉海意汝善說此菩薩八力若諸菩薩具是力者能於甚深諸佛法中不生驚怖又復於佛法中隨所聞已皆不生怖海意當知諸說法聲皆是分別若於菩提勝義諦中即不能說何以故彼勝義諦非語言非詮表亦非文字積集所行尚非心心所法而可能轉況復文字有所行邪海意如汝所觀諸佛世尊有所說者但為不可思議一切眾生大悲轉故乃於如是甚深法中成正覺已於無文字無語言無記說無詮表法中為他眾生及補特伽羅假以文字建立宣說海意譬如有人知此虛空非色相故不可見非對礙故無表了然於空中以種種色彩畫形像所謂象馬車乘天龍夜叉乾闥婆等現諸色相海意於汝意云何是人所作斯為難不海意菩薩白佛言世尊是人所作最極為難佛言海意諸佛世尊如復為難過極於彼何以故謂於不可說法中成正覺已假以言說為他眾生及補特伽羅建立宣說由於不可說義中如實覺了是故諸佛難作能作海意若復有人於此甚深佛法之中不驚不怖不生恐畏者當知是人於先佛所深種善根作諸勝行是故於此甚深佛法不生恐畏若復有人於此甚深經典一切世間難信解法如實知已受持讀誦廣為他說者當知是人能持如來一切法藏能持一切眾生諸善法分又復海意若有菩薩得佛眼照明能於無量諸佛剎中滿積珍寶持用供養彼彼如來廣行布施於汝意云何而彼菩薩以是緣故得福多不海意白佛言甚多世尊甚多善逝此之福蘊無量無數乃至譬喻所不能及佛言海意我今語汝如汝應知若有菩薩能於如來法中善為作護令三寶種不斷不絕於諸眾生不捨大悲於如是等甚深經典如來大智法中能了知已受持讀誦何況是中如理修行而此菩薩所得福蘊倍多於彼何以故所有財施但是世間之所愛樂若法施者彼即出過一切世間復次海意若有菩薩能護持正法者而此菩薩得四種攝受何等為四一者得佛攝受二者得天攝受三者得福攝受四者得智攝受若諸菩薩得佛攝受者當得四種最勝之法何等為四一者常得不離瞻仰如來二者一切魔眾伺不得便三者獲得無盡陀羅尼門四者速具神力住不退轉地海意諸有菩薩為佛攝受者獲得如是四種最勝之法又諸菩薩若得天攝受者當獲四種清淨何等為四一者天眾神力令其菩薩眾會清淨二者使令聽受正法專注一心三者遣除一切魔外之眾四者由天威神能令一切無不清淨悉得淨心海意諸有菩薩為天攝受者獲得如是四種清淨又諸菩薩若得福攝受者當獲四種莊嚴之相何等為四一者身莊嚴謂相好圓滿二者語莊嚴謂勝出一切眾生語言音聲三者國土莊嚴謂諸所施作悉能顯示四者所生莊嚴謂在所生處或為梵王帝釋護世天等海意諸有菩薩為福攝受者獲得如是四種莊嚴又諸菩薩若得智攝受者當獲四種照明之法何等為四一者照明一切眾生根性如其所應即為說法二者照明一切煩惱之病積集法藥隨為治療三者神力照明餘佛剎中悉能遍往四者法界照明於一切法如實了知海意諸有菩薩為智攝受者獲得如是四種照明以是緣故菩薩摩訶薩欲得如是攝受稱讚功德法者應當勤行護持正法若諸菩薩而能勤行護正法者當獲無量最勝功德爾時世尊重說頌曰諸佛正法能護持當得種種善稱讚彼稱讚法我略宣如大海中水一渧知諸佛恩能報者諸佛付託持法藏諸佛正法能護持是即普供十方佛佛眼照明觀佛剎妙寶供養諸世尊諸佛正法護持時比前福蘊此最勝雖以世財供養佛不能解脫世間行出世勝法若求時智者出離世間法諸佛正法護持者即得諸佛所攝受諸天龍等亦攝持福攝智攝皆獲得諸佛正法護持者得念慧行悉具足廣大勝慧普遍知智者拔除煩惱種諸佛正法護持者非彼諸魔伺得便惡作疑惑悉蠲除彼無諸障亦無縛諸佛正法護持者所生剎土不空過一切生中見佛身見已即得心清淨諸佛正法護持者獲得宿命大智法出家善利數能成所修真實清淨行諸佛正法護持者戒聞勝生諸梵行得五智通妙輕安禪定解脫悉無礙諸佛正法護持者趣入甚深諸法中佛境界空無所疑信解眾生無我法諸佛正法護持者獲無礙解捷利慧得無礙言無畏門破諸眾生疑惑網諸佛正法護持者得大總持勝善利不能聽受百劫中由具辯才悉無礙諸佛正法護持者得諸智者常稱讚天阿修羅等悅心諸佛讚護如佛子諸佛正法護持者帝釋梵王得非難及彼人中轉輪王乃至菩提勝妙樂諸佛正法護持者具三十二殊妙相大智圓成無壞身一切觀者無厭足諸佛正法護持者得善知識亦非難彼為宣明法印門聽受無盡正法藏諸佛正法護持者身語心業皆清淨戒定慧淨亦復然得解脫智善清淨諸佛正法護持者常不捨離菩提心波羅蜜行不棄捐而能普攝多善法諸佛正法護持者若廣稱讚彼功德正使住壽一劫中亦不能說其邊際爾時會中有一菩薩名功德光王從座而起前白佛言世尊如佛向者作如是言我於不可說法中而成正覺世尊若法不可說何故今言護持正法佛言如是如是善男子如汝所言我於不可說法中而成正覺然善男子不可說者謂以世俗文字語言於無為法中而不可說若以文字語言詮總持門施設建立顯明開示乃有所說此即是為護持正法又善男子有說法師於如是等甚深經中廣大受持為他演說如理修行者若人能於此法師所恭敬尊重承事種種供養密為護持飲食衣服坐臥之具病緣醫藥善作供施能護善法善護語言於非語言而為藏覆此即是為護持正法又善男子若有人能解了於空信順無相無願無求於無加行中真實安止此即是為護持正法又善男子若有人能於自所說無諍勝語及他所說非法語言是二同於法中所攝此即是為護持正法又善男子若人能以無障礙心相續普攝一切眾生入解脫慧中不以世間財利之心為他法施此即是為護持正法又善男子若有人能棄捨身命於如是等甚深經典密為作護居寂靜處依法修行此即是為護持正法又善男子若有人能為聽法因緣或為說法因緣乃至行於一步或一出入息間能專注者此即是為護持正法又善男子若了一切法無所護無所取此即是為護持正法復次功德光王如是等緣汝應當知善男子我念過去阿僧祇劫復過阿僧祇劫數之前彼時有佛出現世間名大智力聲如來應供正等正覺明行足善逝世間解無上士調御丈夫天人師佛世尊世界名淨光劫名喜上善男子彼淨光世界琉璃所成廣博清淨光照十方彼有清淨諸大菩薩摩訶薩眾依止遊戲大神通力從甚深法之所出生彼菩薩眾諸所受用皆如化樂天子悉以天子之狀於彼佛所聽受說法無復在家出家種種形相時彼大智力聲如來常為彼會諸菩薩眾廣大宣說護持正法作如是言汝等善男子應當勤行不惜身命護持正法時彼會中有一菩薩摩訶薩名曰法語白彼世尊大智力聲如來言世尊云何是諸菩薩能護正法又復云何是所護法彼佛告言善男子若於色心境界之中善護諸障專注一境調伏止息住寂靜法此即是為護持正法何以故眼根色境眼識此三非法非非法故耳根聲境耳識鼻根香境鼻識舌根味境舌識身根觸境身識意根法境意識非法非非法故若能了知眼色空已即眼及色無所分別眼識無住此即正法菩薩若於如實智中善令他得如是法者此即是為護持正法如是耳聲鼻香舌味身觸意法了知空已即意及法無所分別意識無住此即正法菩薩若於如實智中善令他得如是法者此即是為護持正法又善男子若有法於諸法中而可轉者彼法即無所護無所取如是解者此即是為護持正法又復於諸見中依止邪見者彼見即無所護無所取如是解者此即是為護持正法又復以其無智癡障故心不清白若彼無智癡障中無所護無所取如是解者此即是為護持正法又善男子若法有集有散即非法非律若無集無散即是法是律何等法集散謂有為道諸法集散若非法非律何無集無散是故當知若無取即無生由無生即無集亦無散以無集無散故即是法是律何者是法是律謂自性不生諸煩惱等不令生起此即名為是法是律若是法是律故即不生不滅者即是無盡此無盡者即是無生法律如是無生法乃無所護此無所護是即真實護持正法復次功德光王彼大智力聲如來說是法時彼眾會中三萬二千菩薩得無生法忍法語菩薩於彼佛所得聞法已心意快然踊躍歡喜前白佛言稀有世尊善說如是護持正法甚深法門世尊如我解佛所說義如我所得即一切法無法若無法即有法何以故世尊若一切法有所取著即無法若無所取著即有法以法與非法二想於一切法中無法非法二想可知世尊一切法與非法若於勝義諦中即無法可得亦無非法可得由無法想亦無非法想故即無法可數以無法可數故即住實際若住實際即是無際何以故虛空際即是諸法實際以其虛空無所從來是故無際如虛空無所從來故無際諸法亦然無所從來故亦無際乃說諸法即虛空際世尊若有菩薩得聞如是實際法已如實解者彼即了達諸法無有二相世尊我不見有少法可得若法無所有是故我說護持正法又復世尊我說此法時契順如來所說語不是法語不法隨法說我為正說不佛言善男子如汝所說真實契順如來之語是實法語法隨法說是為正說復次功德光王彼法語菩薩說是法時彼天子眾中有十千天子得柔順法忍功德光王汝勿生疑念彼時法語菩薩者豈異人乎即汝功德光王是汝今於此大眾會前勸請於我是故我今以彼阿僧祇俱胝劫中積集阿耨多羅三藐三菩提法付囑於汝汝當受持廣為他說宣演流布爾時世尊說是法已而此會中有六十俱胝大菩薩眾悉住佛前異口同音咸作是言世尊我等願為護持如來菩提正法廣演流布佛告諸菩薩言諸善男子汝等修行住何法已乃於如來阿僧祇俱胝劫積集菩提之法而為護持爾時會中有菩薩名山自在王前白佛言世尊若護惜身命斯即不能護持正法我不惜身命故如是乃能護持正法吉祥峯王菩薩言世尊若於利養有所希求斯即不能護持正法我於名聞利養等事而悉棄捨非聖所許亦悉遠離如是乃能護持正法大幢菩薩言世尊若法非法有其二想斯即不能護持正法若離二想得法平等如是乃能護持正法勝密菩薩言若煩惱病之所逼迫斯即不能護持正法我得諸聖智慧之力勝伏煩惱如是乃能護持正法持炬菩薩言世尊若處癡暗境界之中斯即不能護持正法我得無礙智光離諸癡暗如是乃能護持正法電天菩薩言世尊法中若起比量智者斯即不能護持正法我已證得現量之智於諸法中不起他信如是乃能護持正法普密菩薩言世尊若世俗根性及散亂心斯即不能護持正法我於諸根諸門諸處善調深密如是乃能護持正法淨光菩薩言世尊若眾生法有種種性及種種想斯即不能護持正法我於一切眾生起平等心及一切法亦得平等如是乃能護持正法最勝步菩薩言世尊若起散亂非等引心斯即不能護持正法我住等引不散亂心如是乃能護持正法導師菩薩言世尊若不了知正道之法修行邪道斯即不能護持正法我已了知正道智法邪道眾生置如實道如是乃能護持正法善慧菩薩言世尊若猶豫心起於分別斯即不能護持正法我今已離猶豫之心斷諸分別復令一切眾生得除疑惑之病如是乃能護持正法遍照菩薩言世尊若住非法壞修行道斯即不能護持正法我住正法真實修行復置一切眾生皆住如實道中如是乃能護持正法明觀菩薩言世尊若具染慧離法光明斯即不能護持正法我得決定慧圓善巧智具法光明如是乃能護持正法無礙慧菩薩言世尊若有礙心不能隨護眾生之慧斯即不能護持正法我以無障礙心隨護眾生令住勝慧如是乃能護持正法行淨慧菩薩言世尊若不善解諸眾生根又不能知諸眾生行斯即不能護持正法我於一切眾生根行智解入已如是乃能護持正法莊嚴王菩薩言世尊於法若有分別之想依止我人及依止法斯即不能護持正法我於一切分別非分別悉離遍計三輪清淨無我無人無法依止亦無造作如是乃能護持正法師子幢菩薩言世尊世間眾生聞一切法無生無起咸皆驚怖斯即不能護持正法我已了知一切法無生無起無復驚怖不見有法若近若遠如實住已如是乃能護持正法慈氏菩薩言世尊若於菩提起懸遠想斯即不能護持正法若有菩薩作是思惟我雖得阿耨多羅三藐三菩提而不見菩提若身若心有所和合非不和合彼菩薩者如是乃能護持正法功德光王菩薩言世尊若住非功德離真實功德不求如來勝功德者斯即不能護持正法我已遠離諸非功德安住菩薩真實功德勤求如來最勝功德如是乃能護持正法妙吉祥菩薩言世尊如世狂亂之人作如是言我能護持如來正法此非誠信所以者何如佛世尊坐道場時無法可得亦無所證是中云何有法可護世尊我於一切法都無所護離諸執著而以大悲持諸法性然於諸法無所成辦非不成辦爾時世尊讚妙吉祥童真菩薩言善哉善哉妙吉祥如是如是如汝所說我坐道場時無少法可得無所得時乃作是言處于道場妙吉祥白佛言世尊為於何時坐道場邪若有所坐即於菩提而有所得斯乃有二對礙有別菩提有別世尊謂以佛及菩提無二對礙故佛言妙吉祥菩提場自性我了達已是故我乃坐菩提場以我自性即是菩提場自性而菩提自性即一切眾生自性彼一切眾生自性即一切法自性妙吉祥同一自性等一味故我於菩提場成正覺時觀菩提場無有少法而不解脫謂以菩提平等故現證諸法而亦平等然平等法中不墮諸數數與非數皆悉離故彼平等法是故如來說名無為妙吉祥如來得是無為超越一切有為之法如來說是法時妙吉祥菩薩深生信解及一切眾會信解如來解脫之法由信解故普遍皆於平等法中無所違越爾時無量功德寶無垢殊妙莊嚴世界先同海意菩薩來此娑婆世界諸大菩薩摩訶薩眾聞是法已心意快然踊躍歡喜咸皆忻樂俱發是言我等來此佛剎快得善利見佛世尊又見妙吉祥童真大士得聞說此甚深正法見佛出世見此正法現住世間轉大法輪世尊若此正法所在之處廣流布者彼諸眾生得大善利又若有人於佛在世或涅槃後而能聽受如是正法聞已信解受持讀誦廣為他說當知是人得大利益佛言諸善男子如汝所知菩薩善得幾種大利彼菩薩白佛言世尊菩薩善得十種大利此即不思議善利所轉何等為十所謂一者值佛出世而能親近得此大利二者得見佛已深心清淨三者起清淨心聽受正法四者聞正法已離諸疑惑五者離疑惑已於中出家六者既出家已淨命自資七者淨命資故能善說法八者善說法已發菩提心九者由不忘失菩提心故而能聽受菩薩藏法十者聞菩薩藏甚深法已依法修行得此大利世尊如是等法是為菩薩十種大利此即不思議善利所轉若諸菩薩如是住者此即說名善得大利時佛讚言善哉善哉汝諸大士善說菩薩所得大利說是法時會中有三萬六千人發阿耨多羅三藐三菩提心爾時海意菩薩摩訶薩白佛言希有世尊多所饒益修大乘者一切眾生謂諸天人雖受天人中樂乃能親近無上涅槃最勝妙樂世尊有幾種法而能隨轉攝受大乘復有幾法於大乘中而能多作復有幾法於大乘中而極難作復有幾法增長大乘復有幾法於大乘中而為障難世尊復以何緣說名大乘佛告海意菩薩言汝當諦聽我今為說海意當知有一種法攝受大乘何等為一謂不忘失大菩提心復不放逸海意復有一法攝受大乘謂信所作悉墮業報復有一法謂起正見於緣生法不相違背復有一法離愛非愛於一切眾生起平等心復有一法隨住大慈而自救度復有一法起大悲心不著己樂復有一法希求佛身隨念於佛復有一法依法真修隨念於法復有一法住不退轉眾中隨念於眾復有一法蠲除一切煩惱隨念於捨復有一法常不忘失菩提心故隨念於戒復有一法住清淨法隨念於天復有一法隨住利樂令他歡喜復有一法住堅固意極善樂欲復有一法起歡喜心為一切眾生施作解脫復有一法從甚深法如理出生勤求正法復有一法不以財利之心而行法施復有一法於聽法者作病人想復有一法於所說法如良藥想復有一法己說法者如醫王想復有一法常行衛護令法久住復有一法令三寶種不斷不絕復有一法無貪相續常生喜足復有一法捨諸所有不起愛著復有一法雖自守戒而常將護諸破戒者復有一法諸惡作者不觀彼過而住於忍復有一法諸善作者現起饒益而住於忍復有一法於背恩者起悲愍慧復有一法於知恩者起恭敬悲復有一法於無智者不起慢心復有一法於有智者隨彼受學復有一法深固善根心無厭捨復有一法於諸善法心常隨轉復有一法無諂曲故三戒清淨復有一法於說法者愛敬承事如師尊想復有一法捨諸外道文籍善聽正法復有一法修諸善根雖復艱苦於生死中亦不疲懈復有一法於現住世及已涅槃諸佛如來承事供養而無厭足復有一法與諸眾生為不請友復有一法以無依無取無著之心修四攝法復有一法了知在家諸過失已常樂出家復有一法於正士之業常自開發復有一法所作決定住菩提道增修勝行復有一法於同住大乘者不生惱恚復有一法教授菩提心法不生疲懈復有一法善護祕密法使不流散復有一法常當勤求法工巧智復有一法以真實語建立法幢復有一法所發誓願當令畢竟復有一法以無變悔心鈞行布施復有一法常當覺了諸魔事業復有一法常應發起離慢智業復有一法遠於知識樂居寂靜復有一法離增上慢及貢高心不起他謗復有一法雖復了知諸煩惱已而亦隨順世間行相復有一法淨命自資離諸貪染復有一法深固相應而常宴坐復有一法雖復多聞而常寂定復有一法如理正修瑜伽行地復有一法如實伺察空境界法復有一法於其利衰心無高下復有一法怖畏憒閙獨處園林復有一法若得法利與他同分復有一法善解四聖諦智復有一法於諸智法而無祕惜復有一法為未學者成辦學故心無高勝復有一法若得若失信業報故不生熱惱復有一法恭敬聽法之者善為說法復有一法於親友中離諸貪愛於一切眾生起平等心復有一法於說法師所不起諂心而常讚歎復有一法以調順心故荷擔一切眾生復有一法於諸波羅蜜多相應勤求復有一法精進長養菩提道行復有一法建立信根令無動轉復有一法於國城中不空受食復有一法積集七種聖財而不匱乏復有一法內意真實安固命根復有一法以方便善巧成熟眾生復有一法行法施故而善攝法復有一法離諸諍論說最上法復有一法以無所得心聽受正法復有一法離沙門垢故而成沙門復有一法以無染愛心入王城聚落復有一法常當伺察過失善護一切眾生復有一法棄捨世間諸雜藝者復有一法於善知識所常當誠實復有一法自心清淨已起智復令一切眾生心得清淨復有一法無虛假故內意清淨復有一法趣向最勝道故深心清淨而此一法善作勝業方便清淨復有一法福清淨已諸相清淨復有一法智清淨已煩惱清淨復有一法眾生清淨已剎土清淨復有一法雖觀無相而善迴向復有一法修隨順忍復有一法於三解脫門常當伺察修習出離復有一法住無所住復有一法證漏盡智神通游戲復有一法住於止觀所作成辦得明解脫復有一法勤修方便所攝之慧復有一法住三界輪得菩提場莊嚴復有一法謂一切法平等現成正覺復有一法攝受大乘謂一切法自性無性無生無起如是知已即得無生法忍海意此之一法而能攝受大乘如是等一法攝受大乘已餘諸攝受依止而悉捨離復次海意有二種法於大乘中而能多作何等為二一者於佛法中生淨信解二者不樂聲聞緣覺乘法有二種法於大乘中而極難作何等為二一者自解脫已善護未解脫者二者隨為彼說解脫之法復有二法多作一者常不壞滅大菩提心二者伺察眾生善為建立復有二法難作一者觀菩提心猶如幻法二者觀一切眾生皆悉無我復有二法多作一者心無厭離二者所修方便而不虛假復有二法難作一者內心清淨而為根本二者無作無不作故修諸福行復有二法多作一者勤修善根方便二者所修方便而令畢竟復有二法難作一者無戲論故而修方便二者所修方便住畢竟故其心寂靜復有二法多作一者深心趣向勝道二者於最勝法中作最勝所緣復有二法難作一者說悔自罪二者出離他罪復有二法多作一者捨諸所有二者不求果報復有二法難作一者起平等心而行施捨二者善能迴向復有二法多作一者護戒無缺二者不求生天復有二法難作一者於毀戒者起悲愍心二者自具戒德不作貢高復有二法多作一者善樂於忍二者迴向菩提復有二法難作一者捨離高心二者尊敬忍者復有二法多作一者發起精進求諸善法二者於諸善根生歡喜心復有二法難作一者身心寂靜二者心離依著復有二法多作一者積集禪支二者心業調暢復有二法難作一者不著禪味二者不厭欲界復有二法多作一者勤求正法二者常生法欲復有二法難作一者伺察於法二者於法寂定復有二法多作一者親近善友二者於師長所增加尊重復有二法難作一者專勤承事二者善言隨順復有二法多作一者於時非時而常請問二者隨所得義領納於心復有二法難作一者修義智二者修法智復有二法多作一者聞財無厭二者聞慧無厭復有二法難作一者伺察深固之法二者遠離不深固法復有二法多作一者如理為他說法二者於聽法者起悲愍心復有二法難作一者於法不吝二者不以財利之心為他說法復有二法多作一者止息外聽二者攝受諸心復有二法難作一者息除五蓋二者修七覺分復有二法多作一者獲得歡喜二者喜受相應復有二法難作一者知法知量二者知自境界復有二法多作一者信於業報二者善修勝行復有二法難作一者解了諸非業報二者增長一切善法復有二法多作一者出誠實言二者不誑聖人復有二法難作一者如說能行二者不壞佛眼復有二法多作一者身業清淨二者離三不善復有二法難作一者觀身猶如影像二者觀如草木瓦礫復有二法多作一者語業清淨二者離語四過復有二法難作一者解悟不可說法二者智了諸聲猶如對響復有二法多作一者心業清淨二者遠離貪瞋邪見復有二法難作一者內心寂止二者外無所行復有二法多作一者修慈心觀二者於諸眾生起平等心復有二法難作一者心如虛空清淨無垢二者自度度他而善迴向復有二法多作一者常不厭離大悲之心二者勤修善根而無懈倦復有二法難作一者伺察無生二者善護出離復有二法多作一者游戲法園二者除厭離心復有二法難作一者圓滿寂默之法二者未具法者而令修行復有二法多作一者捨離愛染二者斷諸損害復有二法難作一者修於捨行二者觀察眾生而無艱苦復有二法多作一者修念佛觀二者住於無念而起念心復有二法難作一者觀於法身二者成辦諸相好身復有二法多作一者修念法觀二者成辦諸眾生法復有二法難作一者伺察離貪二者於其貪行眾生起大悲心復有二法多作一者隨念諸菩薩眾二者歸向不退轉眾復有二法難作一者觀察無為二者護得果者復有二法多作一者隨念於戒二者常不忘失大菩提心復有二法難作一者伺察無加行戒二者攝受將護破戒眾生復有二法多作一者隨念於捨二者捨己不生變悔復有二法難作一者蠲除己之煩惱二者為眾生說斷煩惱法復有二法多作一者隨念於天二者不求生天復有二法難作一者住正念慧二者散亂心者令住念處復有二法多作一者增修福行二者增修智行復有二法難作一者善修無加行智二者於諸福行不生厭離復有二法多作一者超越諸著二者於諸愛著悉能解脫復有二法難作一者極善樂欲二者不生諂誑復有二法多作一者知恩二者報恩復有二法難作一者斷除欲貪二者於善法欲而無厭棄復有二法多作一者說悔諸罪二者不作諸罪復有二法難作一者不起惡作二者不起隨眠復有二法多作一者隨喜他福二者自福無厭復有二法難作一者於一切罪起盡滅智二者於一切福起長養智復有二法多作一者勸請諸佛二者護持正法復有二法難作一者雖知法界本無分別二者智善分別說諸句義復有二法多作一者善解迴向二者隨所迴向與一切眾生共之復有二法難作一者決擇無相二者修諸有相復有二法多作一者雖觀於空二者觀照眾生復有二法難作一者慧起悉無所樂二者方便而有所樂復有二法多作一者希求善根二者為諸眾生成辦善根復有二法難作一者修習無願二者積集所生之智復有二法多作一者無著二者無動復有二法難作一者無慢二者愛樂復有二法多作一者樂居寂靜二者領納寂靜功德復有二法難作一者修寂靜行二者自度復度一切眾生復有二法多作一者少欲二者知足復有二法難作一者省察己之煩惱二者審觀斷除一切眾生煩惱復有二法多作一者安定二者伺察復有二法難作一者常省己過二者不觀他過復有二法多作一者自離貢高二者不起他謗復有二法難作一者觀我無我二者觀眾生無眾生復有二法多作一者自常行施二者容受他施復有二法難作一者出離輪迴二者度輪迴中一切眾生復有二法多作一者勤求波羅蜜多二者隨諸所求波羅蜜多如所說住復有二法難作一者得現量智二者成辦他智復有二法多作一者不求世間名聞利養二者勤求正法復有二法難作一者不饒益者為作饒益二者已饒益者而令增極復有二法多作一者所作大慈而無邊際二者所行大悲而無間斷復有二法難作一者已得度者而令證悟二者未得度者而為濟度復有二法多作一者為諸眾生成就功德二者無德眾生起大悲心復有二法難作一者不饒益者作饒益行二者已作饒益而無異想復有二法多作一者常作身念處觀二者身住清淨復有二法難作一者雖作身中身隨念觀二者不與身俱起於尋伺及尋伺道復有二法多作一者常作受念處觀二者於苦樂等受而無領納復有二法難作一者雖作受中受隨念觀二者不與受俱起於尋伺及尋伺道復有二法多作一者常作心念處觀二者心住清淨復有二法難作一者雖作心中心隨念觀二者不與心俱起於尋伺及尋伺道復有二法多作一者常作法念處觀二者常起決擇法智復有二法難作一者雖作法中法念處觀二者不與法俱起於尋伺及尋伺道復有二法多作一者已生諸不善法悉令除斷二者已生一切善法而能守護復有二法難作一者未生諸不善法防令不生二者未生一切善法當令生起復有二法多作一者常修欲勤心慧四種神足二者應以神足得度眾生而善度之復有二法難作一者雖獲無加行神變二者不動法界能於一切佛剎之中顯諸神應復有二法多作一者自所得信而無動轉二者諸未信者令具於信復有二法難作一者自心而無雜染二者染心眾生令得清淨復有二法多作一者發起諸精進根二者安住念根不生散亂復有二法難作一者決擇善觀諸精進根二者不著空相而起於念復有二法多作一者於定慧根勤修諸行二者所修諸行不生疲懈復有二法難作一者智無所行二者成熟眾生而有所行復有二法多作一者於諸煩惱觀離煩惱二者已生煩惱勤求出離復有二法難作一者一切法不和合本離煩惱故二者於三界和合為斷一切眾生諸煩惱故復次海意復有二法於大乘中而能多作一者精進修七覺支二者深心說覺支法復有二法難作一者不住盡智二者無生智忍復有二法多作一者善行正道二者善知非道不行復有二法難作一者修向道智二者安立正道復有二法多作一者隨順緣生之法二者離二邊見復有二法難作一者善知一切眾生染因染緣二者善知一切眾生淨因淨緣復有二法多作一者覺知魔事二者遠離魔業復有二法難作一者出離諸魔二者令魔隱伏復有二法多作一者已盡之法復無所盡二者無盡之法而不可盡復有二法難作一者本來無盡二者諦觀諸法剎那破壞復有二法多作一者從初發心而即伺察大菩提場二者伺察菩提場故不樂餘乘復有二法難作一者初發心時是即出生菩提場因二者雖復起諸善心而無取著復有二法多作一者生死相續之者為斷諸結二者善根相續之者令其發心不生厭離復有二法難作一者若有方分若無方分一切善根悉用迴向無上菩提二者雖復迴向菩提起心諦觀皆如幻法復有二法多作一者令諸眾生普觀菩提二者已觀菩提眾生令觀解脫復有二法難作一者伺察菩提平等故眾生亦平等二者成熟眾生精進無倦復有二法於大乘中而能多作一者發心如理決擇一切善法二者發起大悲之心以諸眾生置涅槃道海意此之二法於大乘中而能多作復有二法於大乘中而極難作一者無生而生二者無起而起海意此之二法於大乘中而極難作復次海意有三種法增長大乘何等為三一者發菩提心增修善根二者為善知識之所攝受不生疲懈三者建立大悲而無退轉此之三法增長大乘復有三法增長大乘何等為三一者勤修勝行二者伺察諸行三者於勝行中為諸眾生而善成辦復有三法一者攝止慳心二者廣行施捨三者迴向菩提復有三法一者自集淨戒二者將護破戒之人三者迴向菩提復有三法一者心無障礙二者忿恚眾生令得清淨三者迴向菩提復有三法一者精進無倦二者懈怠眾生而能將護三者迴向菩提復有三法一者從禪定生二者不著禪定三者迴向菩提復有三法一者勤求多聞二者如聞伺察三者迴向菩提復有三法一者起於緣眾生慈二者起於緣法之慈三者起於無緣之慈復有三法一者自所作故起於悲心二者為他作故起於悲心三者離二邊故起大悲心復有三法一者勤求自利之智二者勤求利他之智三者發勤精進二利圓滿復有三法一者過去已盡之智二者未來未至之智三者現在住法界智復有三法一者於其正定眾生起方便慈二者於其不定眾生起解脫慈三者於其邪定眾生起大救度慈復有三法一者得樂受故身業調暢二者善護他故語言甘美三者行正直故心業堪任復有三法一者雖修不淨之觀而於貪行眾生類中不生厭離二者雖修慈心之觀而於瞋行眾生類中不生厭離三者雖修緣生之觀而於癡行眾生類中不生厭離復有三法一者利益修勝行故二者歡喜常知足故三者清涼永無熱惱故復有三法一者任持所聞二者總持文句三者入於智聲前後際斷故復有三法一者攝集七聖財故而不匱乏二者法施無障礙故能行大捨三者所有財利鈞眾分故常得大富復有三法一者誠諦入勝義諦故二者真實無虛誑故三者如常無變異故復有三法一者自知今我云何二者知諸眾生當何施作三者知時解時非時諸分位故復有三法一者蘊法蘊平等二者界法界平等三者處觀如空聚復有三法一者不壞因果二者能善長養諸緣三者和合互相涉入復有三法一者不違背佛二者不毀謗法三者不輕慢眾而常尊重恭敬承事復有三法一者止息於貪二者遠離於瞋三者開曉於癡復有三法一者入世俗諦二者真實說相三者勝義諦無住復有三法一者於諸眾生不起輕慢二者於阿羅漢常生尊敬三者不為煩惱之所制伏復有三法一者不染欲界二者不樂色界三者不著無色界復有三法一者於衰譏毀苦其心不下二者於利稱譽樂其心不高三者不染世之八法猶如山王安固無動復有三法一者隱密諸根二者善解諸結三者善調其心復有三法一者建立地位功德二者能離地位過失三者於地地中善能勝進復有三法一者內心起勝上智二者深心起差別智三者方便起安立智復有三法一者定清淨已得增上戒學二者慧圓滿已得增上心學三者解脫圓滿已得增上慧學復有三法一者樂受斷除貪愛二者苦受斷除瞋恚三者不苦不樂受斷除無明復有三法一者雖轉於因而無加行二者雖轉煩惱而無分別三者雖轉三界而無願求復有三法一者決擇於空遠離諸見二者決擇無相止息尋伺三者決擇無願三界寂滅復有三法一者眼空二者色境離性三者眼識無住復有三法一者耳空二者聲境離性三者耳識無住復有三法一者鼻空二者香境離性三者鼻識無住復有三法一者舌空二者味境離性三者舌識無住復有三法一者身空二者觸境離性三者身識無住復有三法一者意空二者法境離性三者意識無住復有三法一者密修於戒二者善護於定三者決擇於慧復有三法一者修念任持正法二者修慧深固伺察三者修行覺了行義復有三法一者隨住聲聞聖諦聲中說解脫法二者隨住緣覺緣生法中說解脫法三者隨住菩薩六波羅蜜諸勝行中說解脫法復有三法一者捨謂捨一切珍寶二者大捨謂捨妻子奴婢眷屬三者極捨謂捨身分頭目手足復有三法一者護持正法二者護持諸說法師三者護持大乘之法復有三法一者不令生死相續二者覺悟生死過失三者遠離生死罪業復有三法一者無蓋障心聽受正法二者無隨眠心而常宴坐三者以出離心能正修行復有三法一者所聞依義二者觀察依智三者解脫依法復有三法一者多聞樂居寂靜二者住寂靜已深固作意三者深固作意相應而能覺了諸法平等復有三法一者恭敬智者二者請問多聞三者護修定者復有三法一者不以得利之心而行法施二者於聽法者慈心攝受三者起一切智心現前所作復有三法一者心平等故眾生平等二者無種種性故諸法平等三者智平等故諸佛平等復有三法一者智知三世平等二者慧解三解脫平等三者了悟三界平等復有三法一者善觀諸行無常亦復是苦二者善觀諸法無我三者善觀涅槃寂靜復有三法一者誓願真實住畢竟故二者所聞真實如理修行三者三摩地真實發生勝慧復有三法一者已作之罪而不覆藏二者未作之罪防令不起三者現所有罪悉令悔滅復有三法一者遠離惡作二者遠離隨眠三者遠離疑惑復有三法一者樂居寂靜二者離於貪愛三者起善法欲復有三法一者住深法忍二者說種種法三者得一切處通達辯才復有三法一者所聞決定總持二者得佛加持辯才三者諸所說法賢聖攝護復有三法一者從初發心坦平如地二者諸行畢竟諸行相續三者雖轉諸想而住不退轉地復有三法一者圓滿聞所成忍二者思所成忍而不流散三者獲得無生法忍復有三法增長大乘一者方便與慧和合修諸道行二者大慈大悲和合成熟眾生三者精進不放逸和合護持正法海意此之三法而能增長大乘復次海意有四種法於大乘中而為障難何等為四一者惡聞所謂尋求外道文籍二者於其六波羅蜜菩薩藏正法不樂聽受三者增上慢心起諸魔業四者業障隨逐毀謗正法海意此之四法於大乘中而為障難復有四法於大乘中而為障難何等為四一者貪愛二者瞋恚三者愚癡四者煩惱增盈不求善法功德復有四法一者嫉他得利二者諂曲親近諸說法師三者起黠利慧誑行饒益四者以不實心而作欺誑復有四法一者於善友所起惡友想二者於惡友所起善友想三者於非法中起正法想四者於正法中起非法想復有四法一者常起慳染之心二者見乞丐人即起損害過失之心三者施已生變悔心四者起背一切智心復有四法一者欲心行施二者過失心行施三者怖畏心施四者愚癡心施復有四法一者為求名稱故施二者為求美譽故施三者為求善聲故施四者為求讚歎故施復有四法一者以世俗情義故施二者有所為事故施三者不顯明施四者不自手施復有四法一者以麁物施二者不貴重施三者不恭敬施四者增上慢施復有四法一者以利刀施二者以毒藥施三者不軌法施四者損害心施復有四法一者於持戒人生瞋恚心二者於破戒人起彼損害不將護心三者自所修戒而常雜亂四者於說戒人起殺害想復有四法一者好求艱苦財利二者若得法利不鈞他分三者不欲他人所得利養四者於自得利不生知足復有四法一者身曲非威儀道二者語曲所言不實三者心曲欲作諸罪四者一切處曲不以淨命而資養故復有四法一者於其同住大乘之者起瞋恚心二者不能覺了諸魔事業增上慢故三者聞非所說而即喜行四者聞說諸善功德而生惱意復有四法一者高慢正法不能親近二者於說法師不起尊重三者於其父母師長及親教師不生歸敬四者身心堅獷諸所起行常生違背復有四法一者舉揚自德二者隱覆他德三者我慢熾然四者堅猛瞋恚復有四法一者懈怠二者惛沈三者不正順四者執著復有四法一者不調伏二者不寂靜三者不隱密四者不柔善復有四法一者少聞入於國城聚落二者不具戒蘊而求利養三者不護身儀入女人舍四者不住等引之心解入一切眾生根性復有四法一者不能勤修四攝之法二者棄捨成熟眾生三者毀謗正法不作護持四者於說法人而生嬈惱復有四法一者愚癡常生多欲二者瞋恚樂作諸罪三者貪愛不生喜足四者求利心常無厭復有四法一者不信而常掉舉二者親近惡友不厭捨罪三者懈怠減沒善法四者放逸所作善根而皆喪失復有四法一者不能內觀察故而常無慚二者慧解不明曉故而常無愧三者與無間業等故而不知恩四者雖於他人少行善利而自伐滅返生誣謗復有四法一者瞋二者忿三者恨四者害復有四法一者虛誑諸聖二者不護諸聖三者輕慢施主四者於阿羅漢起增上慢復有四法一者身業不能清淨二者語業不能善護三者心業雜染四者於大乘中而生疲倦復有四法一者於眾聚中而起兩舌二者於師長阿闍梨所而發惡語三者於諸來求者而興綺語四者虛誑人天復有四法一者不護戒蘊二者不越他世三者散失善根四者破壞長養勝行復有四法一者於大眾中起強勝心二者於集會所執高慢心三者常出惡言欲離於罪四者以雜亂語說世間典復有四法一者以不勤行心居寂靜處二者多損害心居憒閙中三者不種善根起有福想四者竊菩薩名求利活命復有四法一者心不柔順二者其心麁獷三者心不調伏四者於諸眾生起艱苦心復有四法一者憍恃持戒二者憍恃多聞三者憍恃住阿蘭若四者憍恃頭陀功德復有四法一者計我為勝二者計法為勝三者以少善根計為高勝不迴向菩提四者先修大乘之行中樂聲聞緣覺乘法復有四法一者執著於身二者執著於心三者執著於戒四者不向勝道復有四法一者親友家乞於非家用二者追求利養自謂清淨而復喜見破戒之者三者耽樂俗舍四者於具戒人而生瞋恚艱苦所作起諸纏縛復有四法一者多作事二者多求利三者多語言四者多知識復有四法一者我見取著於我二者眾生見取著眾生三者斷見取著無作四者常見取著身命復有四法一者雖於諸事有所發起二者既發起已不能攝持三者不攝持故而生疲懈四者以疲懈故乃起怖畏復有四法一者不修昇進地地之智二者不能善修禪定三者棄捨眾生勝慧不行四者雖修願及方便而起有得之想復有四法於大乘中而為障難一者法障隨眠而根性鈍二者業障隨眠於諸善根而不勤行三者煩惱障隨眠三蘊隨轉四者魔事隨逐忘失菩提心海意如是等四法於大乘中而為障難世尊說是攝受大乘等諸法時會中四萬四千眾生及千天人悉發阿耨多羅三藐三菩提心二萬八千菩薩得無生法忍而此三千大千世界六種震動有大光明廣照十方有千天人處于空中言音互發喜躍回旋復雨殊妙天諸寶花鼓吹歌音奏天妙樂而為供養以妙偈詞而讚嘆曰如是最上大法藏如來今日親開示久已安住大悲心為諸眾生明顯了說此偈已又作是言世尊若人於此如來所說大法寶藏而能受持極少分者是人速能解脫一切地獄恐怖次第當轉無上法輪世尊譬如有人去彼州城聚落不遠見地伏藏中有無盡珍寶充滿是人以具利益心故見已即時詣州城中語諸人言汝等善來汝若欲求諸珍寶者我知方處當示於汝無盡伏藏世尊彼州城中有一類人雖聞其言而不信受有一類人信其所說即同其人詣伏藏所隨自力能恣取其寶如其智量得寶而還然彼伏藏取而無盡亦無分別此人我與彼人不與此人應取彼不應取何以故而是伏藏無分別故世尊諸佛所說大法寶藏亦復如是佛於阿僧祇俱胝那庾多百千劫中積集如是無上廣大妙法寶藏既積集已詣菩提場成正覺果後於波羅奈國鹿野苑中轉大法輪今日世尊又復轉此集會正法開示無上大法寶藏而佛世尊以無取心於諸眾生起大悲行作利益事諸不知者以妙梵音普遍告諭諸天及人阿修羅等而表示言汝等來此受持無上廣大法寶此法能盡生老病死諸苦邊際能施一切無盡妙樂世尊或有一類不具於信愚癡之人於此正法不生勝解復不正順不能分別故不生信或有一類具信之者於此正法能善分別而生勝解復起正順以能分別故深生淨信是人乃能於佛如來大法寶藏隨力堪任取其法寶自取寶已復令他人於彼諸乘解脫法中而生信解或有樂住聲聞乘性或有樂住緣覺乘性或有樂住阿耨多羅三藐三菩提者然佛如來無上最勝大法寶藏而無窮盡亦無分別又復世尊今此無上大法寶藏如是廣大開發顯示而諸眾生於此法寶總略乃至極少分中有不能取者是人不得寶故於長夜中行三惡趣無有窮盡世尊若復有人於此無上大法寶藏少略乃至或能受持一四句偈者是人具足七種聖財而不貧匱何況有能於此廣大集會正法少略一品信奉受持或復二三四五若十二十逮七十品乃至終畢能受持者是人所獲功德不可稱計何以故今此法門不離菩提心故為諸眾生起大悲心所逼切故是故若人能起淨心受持讀誦為他說者應知彼人得受阿耨多羅三藐三菩提記當坐道場降伏諸魔於大乘中得大神通爾時世尊讚諸天子言善哉善哉諸天子眾汝等善說當知善能於此正法受持讀誦而生勝解如理修行者是人建立一切語言勝妙功德是人得至一切智頂復知是人廣為一切世間作智慧光普遍照曜詣菩提場不久當成阿耨多羅三藐三菩提果何以故由能乘御此大乘故爾時世尊重說頌曰建立此最勝廣大諸佛乘如虛空光明越諸世間故出離三有已往詣菩提場無彼有著心已離諸繫著俱胝劫積集廣大清淨說布施調止門令內心深固由戒止諸罪身心得清淨離諸怖畏心往詣菩提場平等心及意容受諸眾生超勝於餘乘謂諸下乘等趣此大乘法令眾生歡喜高建大法幢神足御如馬聞精進相續禪定為床坐忍辱力隨得大智慧灌頂摧伏諸外眾破諸魔軍已詣淨菩提場趣向大乘法慈心為甲冑怨惡不能壞行堅固大悲趣向深法理四禪四神足乘四無量行調御菩提心不捨諸正道十方無邊際一切眾生界悉於此大乘乘御而修進無苦亦無樂非減亦非增最上佛乘中具如是神力修行四念處及彼四正斷四神足亦然五根五力等如佛所讚說具七覺支寶遊行八正道往詣菩提場寂止諸煩惱圓具法光明破一切暗塵顯出於三有神力普能召帝釋梵王等汝等各善御此無比大乘諸波羅蜜多謂施戒及忍精進禪定門勝慧智神力及彼方便行所攝真實願縱百千魔軍此悉能摧伏毀戒諸眾生勤造諸罪業高勝諸菩薩集多種功德若所起諸心菩提心廣大能御大乘人彼悉能觀察所有世間典種種義及行乃至出世間真實諸善法有學及無學緣覺諸聖人住於佛乘者悉入彼彼門若種種煩惱及種種心行諸苦惱眾生輪轉有為界住於佛乘者菩薩悉能觀令彼等息苦趣向畢竟乘又諸懈怠人劣弱無勢力而不能運心盡眾生苦際由聞大乘已彼心生恐怖唯求自樂因不作利他行若明解大力有大智菩薩精進力具圓眾生常利益行大悲方便內心性清淨由乘最上乘故彼心歡喜普盡諸世間無邊種種行上中下等差根性及意樂乘此最上乘具大智菩薩剎那能遍知諸眾生心行身得妙相好莊嚴諸身分語出悅美音一切聞皆喜心意得清淨具禪定神通由乘最上乘獲廣大功德此最上佛乘三界遍聞故乃至一切佛聖佛眼不斷增長最上眼謂法眼熾然超越三界眾即諸阿羅漢此乘淨微妙不墮穢土中菩薩御此乘剎那見諸佛十方界往已無疲亦無減觀此無比乘有如是神變御佛乘大士遍行諸世間超勝及比倫求之俱不得世間一勇猛菩薩大威神由乘最上乘能怖魔軍眾獲色力威勢及得廣大富或帝釋梵王輪王護世等乃至天及人得是三界樂由乘最上乘妙樂悉圓具菩薩心無高而亦復無下能施諸所愛施已不求報以歡喜慈心亦施於頭目由乘最上乘迴向菩提故菩薩持淨戒或具於梵行禁戒淨光明煥耀踰日月色相及富盛悉無所希求由乘最上乘為救度眾生菩薩聞惡言不忿亦不恚正使碎其身亦護諸群品此身即易得法王值極難由乘最上乘得此忍清淨菩薩於無邊百千劫已來循環惡趣中流轉生死界發大精進力為救度眾生由乘最上乘精進力成就菩薩得寂靜柔軟勝妙樂知定功德法慈眼視眾生是中無少分味著禪定樂唯思念希求得見於諸佛菩薩知諸法因緣所生空我法及眾生彼皆無所得諸見善清淨勝慧調伏心由乘最上乘此妙慧清淨所有四聖諦四無量四定及五種智通四無礙解等於四攝法中法施為最上如是功德門皆從佛乘出所有十力等無邊諸佛法佛人中師子說法若其吼眉間及口中無見頂放光由乘最上乘菩薩不難得諸佛有三種最勝大神通調伏於世間照明諸心意諸佛所說法其果利不虛由乘最上乘疾速皆獲得佛語義相應無染無過失緊那羅梵音軟美復悅意普攝諸世間眾生言音等聞佛妙音聲一切皆歡喜菩薩非久獲如是佛言音等空佛剎中一切皆表示普遍悉能聞法義相應語眾生聞皆樂煩惱悉蠲除假使以神力能至虛空邊十方海水中亦能知其量無邊眾生行剎那心尚知唯佛最上乘功德說無盡爾時世尊復告海意菩薩摩訶薩言海意是故當知若有菩薩欲於如是廣大正法密作護持令法久住自心潔白已於他眾生及補特伽羅所有一切上中下根能遍知者應當受持如是句義所謂門句印句及金剛句得受持已如義解了以慧相應最勝方便如理伺察海意何者名為門句所謂諸施設門表示一切法分別義阿字門表示一切法無生義波字門表示一切法勝義諦那字門表示一切法了知名色義捺字門表示一切法調伏寂靜義娑字門表示一切法出過諸著義多字門表示一切法隨住真如義迦字門表示一切法了達業報義又娑字門表示一切法平等無差別義摩字門表示一切法大悲義誐字門表示一切法最極甚深難徹源底義惹字門表示一切法超越老死義馱字門表示一切法法界無分別義設字門表示一切法圓滿奢摩他義佉字門表示一切法虛空煥明義叉字門表示一切法普盡無生義倪野字門表示一切法智無著義他字門表示一切法善解處非處義塞迦字門表示一切法了知諸蘊義姹字門表示一切法畢竟無邊際義身寂靜門表示一切法無貪染義心寂靜門表示一切法調伏瞋癡義止息門表示一切法歸趣無著義深固門表示一切法出離三際義住實性門表示一切法住法界義無取門表示一切法解脫相義無執著門表示一切法離諍論義無雜染門表示一切法清淨相義法自性門表示一切法本來明淨義妙光明門表示一切法煥明義觀想門表示一切法離散義無攝藏門表示一切法不和合義菩提門表示一切法平等一味義涅槃門表示一切法離諸煩惱義海意如是等門句能受持者得自心潔白已於他眾生及補特伽羅上中下根悉能了知復次海意何名印句所謂一切法解脫印所印法本無二二清淨故一切法二邊無邊印所印斷常清淨故一切法盡離貪印所印盡門盡際中無盡無邊際故一切法無高無下印所印平等性實際清淨故一切法如虛空印所印出過五眼道故一切法住虛空印所印法界即虛空界故一切法無分別印所印法界涉入故一切法法界印所印法無分別相故一切法真如印所印前後際如實故一切法實際印所印本來清淨故一切法空印所印有為同等故一切法無相印所印遠離差別諸所緣故一切法無願印所印離諸所求故一切法無常印所印自性無性無相故一切法苦印所印五蘊善積集相故一切法無我印所印自性無我故一切法寂靜印所印畢竟無動故一切法誠諦印所印普遍攝入勝義諦故一切法無動印所印種子無住故一切法不壞印所印畢竟決定故一切法如如印所印前後際不斷故一切法三世平等印所印於一切處同一味故一切法無生印所印自性無所有故一切法無滅印所印自性無生故一切法不相待印所印離增上慢故一切法無戲論印所印一切尋伺無積集故一切法明了無相印所印無諸色相所表示故一切法無染印所印依止斷故一切法無成辦印所印對治不可得故一切法非業報印所印一切無造作故一切法無為印所印悉離生滅諸分位故一切法平等性印所印諸法等虛空悉無差別故海意此等名為印句是諸印句乃是過去未來現在諸佛世尊菩提之印如是印句所有八萬四千法蘊於中出生如是印句普攝諸佛及諸菩薩最上智印速疾證得無生法忍海意如是等印句所有不種善根諸眾生等而不得聞又此法門善能降伏一切魔業海意所有無盡總持寶篋而能藏攝彼一切法是法皆從印句中出又復八萬四千三摩地門及遍入八萬四千眾生心行及千波羅蜜門悉從如是印句中出而此印句亦復隨入彼彼法門復次海意云何是金剛句謂即自身是金剛句自性無分別故海意此金剛句於諸見中決擇而轉無明是金剛句入諸明故此金剛句於所緣事中遍知而轉五無間際是金剛句無加行平等故此金剛句於諸加行遍知而轉貪際是金剛句離貪際平等故此金剛句於貪離貪平等而轉瞋際是金剛句慈際平等故此金剛句破諸瞋恚癡際是金剛句慧光明平等故此金剛句開顯明慧一切眾生一眾生是金剛句遍入眾生平等故此金剛句而隨覺了眾生自性一切眾生心一眾生心是金剛句入無心故此金剛句而隨了知心之自性本來明澈一切佛一佛是金剛句遍入真如平等故此金剛句而隨覺了平等性智一切剎土一剎土是金剛句遍入無盡剎土故此金剛句隨知虛空平等一切法一法是金剛句入一切法性平等故此金剛句而隨了知無二法門一切法佛法是金剛句於一切處智隨入解故此金剛句而隨覺了金剛喻定諸魔事業諸佛事業是金剛句入諸魔業隨警悟故此金剛句出過一切魔之事業一切語言如來語言是金剛句遍入一切音聲隨解了故此金剛句而隨了知不可說法一切法無生是金剛句入無滅故此金剛句超越生老病死之道一切法無起是金剛句入無止息故此金剛句而能隨轉諸法寂滅海意此如是等諸金剛句是不破壞句是精妙句是平等句是聖諦句是堅固句是無種種句是愛樂句是不斷句是寂靜遍寂近寂之句是無作用句是不和合句是入無趣之趣句是無行句是真性句是如實句是不背佛句是不謗法句是不破僧句是如所說句是三輪清淨句是勇猛句是梵行句是空寂句是虛空句是覺支句是無相句是無願句是法相句是心意識無住句是摧伏諸魔外道句是清淨無垢明澈句是觀照菩提句是慧光明句是無法顯示句是畢竟不生不滅句是自境界清淨句是入佛境界句是無思惟分別遍計句是法界無差別句是入無句之句句海意如是等金剛勝妙諸句若有菩薩隨能領受決擇其義者我說是人決定當坐菩提道場作師子吼當佛世尊說是門句印句金剛句時此會中有八千菩薩獲得入一切法門印陀羅尼及得遍入一切眾生意樂三摩地爾時十方世界所來集會一切菩薩摩訶薩眾聞是法已踊躍歡喜心意快然各以神力隨自所來諸佛剎土彼彼剎中各各所有花鬘塗香及抹香等而悉集來於此會中廣雨眾妙花鬘香等普用持奉供養世尊釋迦牟尼如來及此正法願此正法久住世間是諸菩薩作供養已同發妙音讚歎世尊說伽陀曰無相顯示於色相一相離相大聖尊諸相平等相無相稽首安住真實相遍入一切眾生語所入音聲智隨入一切音聲解脫門稽首平等心解脫世間差別諸心行心如幻故無所覺無行等行無所行我禮虛空心明顯有無平等邊無邊法法分別離分別一切心意本寂然我今頂禮心寂靜佛知因緣諸運用佛能宣說諸因行因緣解脫本際中佛知實際真平等今此遍入平等相我觀善逝身非身不可分別有相身故現差別諸妙相所有十方佛剎土皆同入此佛剎中而此佛剎無所增彼剎無動亦無減諸心平等心無心幻心無異無分別了知平等菩提心世尊常行平等法法界混入平等界諸法無性而可入性常平等染淨中我禮世間利益者日月尚可使墜地風無形相亦可繫須彌山可吹如塵唯佛世尊無妄說真實語言本清淨淨心如空心明煥世法貪愛不染心如蓮不染居三有或聞稱讚不生喜或聞譏謗不生瞋如須彌山不動搖我禮世間與樂者爾時彼諸菩薩摩訶薩眾說是伽陀讚歎佛已俱白佛言世尊由佛世尊出世間故即是寶出佛出世故即是樂出即念慧行智出即布施持戒忍辱精進禪定勝慧出即慈悲喜捨出即勝義出即實諦出即正法出即作證法出即念處正勤神足根力覺道之法出即奢摩他出即毘鉢舍那出即六通三明八解脫出以要言之即斷一切不善法集一切善法出爾時會中有一菩薩名曰慧積前白佛言世尊如我解佛所說義者以有身見生故佛出世以無明有愛生故佛出世貪瞋癡生故佛出世四顛倒生五蓋六入七識處八邪法九惱處十不善業生故佛出世何以故為斷一切眾生諸不善業故佛出世然佛世尊亦無對治及增勝力以無所對治故佛出世世尊若諸菩薩欲知諸佛出世因者應如是知如是修學佛言善男子如是如是如汝所說如佛出世應如是知如是修學以佛出世如是因故諸法出世亦如是知爾時海意菩薩摩訶薩白佛言世尊彼初發心菩薩聞如是說佛出世因彼不解了故謂佛出世者云何如是佛言海意佛出世因而諸菩薩隨其所應心得清淨所以者何海意當知菩薩有四種何等為四一者初發心菩薩二者修行位菩薩三者不退轉菩薩四者一生補處菩薩海意於此四種菩薩之中若初發心菩薩觀佛如來色相莊嚴心得清淨若修行位菩薩觀佛如來成辦一切勝妙功德心得清淨若不退轉菩薩觀佛法身心得清淨若一生補處菩薩者彼不觀佛色相莊嚴亦不觀佛種姓族氏亦不觀佛成辦功德是中而悉無法可觀何以故慧觀照故慧眼力故慧所攝故慧無行故離諸戲論彼不如是觀亦非無觀何以故有見無見斯為二種此位菩薩於見非見離彼二邊如是觀佛以如是觀佛故觀身亦然觀身清淨已即觀佛清淨觀佛清淨已應知一切法亦如是清淨如是觀中若清淨者是為智觀此即名為真實觀佛海意由如是故我昔得見然燈如來我時見已獲得無生法忍及無所得相應忍即時涌身虛空高七多羅樹處虛空中得一切智智無差別力永斷諸見越諸思惟分別遍計於諸境界意無所住爾時復得六萬三摩地門是故然燈如來為我授記汝於來世當得作佛號釋迦牟尼如來應供正等正覺我當彼佛說記之時我於耳根無所對礙亦非餘識有所了知我於和合有所得見中而無所住我於爾時無佛及佛想無我及我想亦無授記及授記想海意是故菩薩三輪清淨授成佛記三輪清淨者謂無佛及佛想無我及我想亦無授記及授記想海意復有三輪清淨何等為三謂無我執無眾生執無法執復有三輪清淨謂無名執無色相執無所緣執復有三輪清淨謂過去已盡智未來未至智現在住法界智復有三輪清淨謂身如影像智語如響智心如幻智復有三輪清淨謂五蘊與法蘊平等十八界與法界平等十二處觀如空聚復有三輪清淨謂解了於空信順無相無願無求海意若此三輪清淨即一切法清淨是故諸菩薩若三輪清淨者應修善巧之智爾時海意菩薩復白佛言希有世尊彼不退轉菩薩而能具足甚深法智世尊若諸菩薩能具如是法智之者彼即善能成熟功德佛告海意菩薩言海意當知此位菩薩以本願力故善作勝業而彼菩薩設在散位之中以本願力而亦不壞成熟功德海意世有一等無智之人不能解我所說今以喻言當令聞者由譬喻得解海意譬如世間有甘蔗田或復稻田或復豆田農作之人於彼諸田作治事已開其水道隨彼畎澮流注周遍水悉盈滿是農作人善安布已憩於他所彼諸田中隨處所經水自然入不假田人更施功力所植諸田各得成熟菩薩亦復如是或時雖居散位有善方便於一切眾生相續善根之中而能成熟隨其所說一切佛法中諸有善根悉能圓滿而彼菩薩心意清淨善護戒蘊或在定位之中以本願力故而能成熟一切善根令諸眾生於佛法中相續滋長一切善法海意以是緣故當知諸菩薩隨其所應不假施力而自圓滿一切善根復善迴向於一切智是故諸菩薩若定若散以本願力於諸善根中身心調暢念不散亂不墮下乘趣向大乘海意譬如城中有一大樹或有人來斷彼樹根斷已即去當斷樹時樹漸低下畢竟須隨斫處墮地菩薩亦復如是於長夜中修習善法趣向一切智漸入一切智畢竟成熟一切善根既成熟已悉用迴向於一切智迴向一切眾生共其功德迴向願令三寶聖種不斷不絕迴向圓滿身相莊嚴具諸相好迴向圓滿語業莊嚴廣為眾生說無誑法迴向圓滿心業莊嚴常念諸佛定願成就而是菩薩不假功用無所發悟悉能成熟一切善根普用迴向於一切智不墮餘乘若定若散於菩提分法修習圓滿皆由本願方便善巧迴向之力海意又如苾芻欲入滅定先當要期聞犍椎聲然後出定彼入定已而犍稚聲亦不入於定中而是苾芻後假犍椎之聲乃從定起菩薩亦復如是為欲解脫一切眾生起大悲誓願我當救度一切眾生普令解脫悉當成辦菩提事業於諸眾生廣行慈心於生死流中運心意識普為濟度雖入定中以本度脫眾生大悲願故終不墮於聲聞緣覺之地後從定起開發正慧還復積集菩提分法廣為眾生成熟化度海意汝且觀是諸菩薩者所作事業而悉最勝雖入寂靜三摩地中而能出過聲聞緣覺解脫境界復次海意我今復以喻明斯義譬如世間或有二人一被金剛堅固甲冑入於大火熾焰聚中一被枯草而為甲冑入於大火熾焰聚中海意於汝意云何彼二人中何人為火所焚何人不為火焚海意白佛言世尊若被金剛甲冑之者雖入大火熾焰聚中以其堅固甲冑能善作護是人不為火焚世尊若被枯草為甲冑者入大火中是人決定為其所焚何以故為彼枯草於熾焰中力無能護佛言海意彼身所被金剛甲冑入大火中不為焚者即是菩薩常以大慈大悲而為甲冑內心堅固金剛力護解脫眾生所緣誓願曾不棄捨雖常觀察一切法空無相無願無作無生無起入於空寂三摩地中而常超越聲聞緣覺正位不求得果於彼定中雖受勝味而不嗜著還從定起從定起已嚴淨佛土成熟眾生圓滿佛智海意彼以枯草而為甲冑入大火中為所焚者即是聲聞乘人於諸行中而生怖畏復觀三有熾然不息棄捨眾生遠離大悲於寂靜三摩地中生味著已無所容受若復不得第八果證能起是定者無有是處何以故聲聞乘人於其福行罪行不動行中不能修習諸菩薩者能於無量福智行中修習成熟不於中間取證實際畢竟圓滿一切佛法海意是故菩薩於空無相無願無作法中常生大火熾焰之想雖於此法審伺察已而復於是法中起智善行終不取證實際是故諸菩薩不成熟善根不應修習海意菩薩成熟善根者謂於甚深佛法之中如理修行不於中間取證實際此即名為成熟善根何故如是以彼菩薩俱為成熟大乘之法漸向漸入漸復增勝非餘乘法而成熟之海意如陶家輪日光未照未成熟時但是坏模無有諸器用之名後成熟已乃可得彼器用之名菩薩亦復如是雖復廣多修諸善根若不迴向於一切智即不能得波羅蜜多之名若復迴向一切智者乃得波羅蜜多之名海意又如妙好真金未經工作即不能得莊嚴具名但名真金若經工作得成熟已乃可得諸莊嚴具名菩薩亦復如是所修善根若不迴向於一切智即不能得波羅蜜多之名若復迴向一切智者乃得波羅蜜多之名海意以是緣故而諸菩薩常當運發廣大之心成熟諸善隨所成熟諸善根已即當迴向於一切智以其迴向一切智故菩薩當於甚深法中如理修行不於中間取證實際爾時海意菩薩復白佛言世尊諸菩薩者難作能作善能防護諸有過失於所作中不生過染世尊若諸菩薩具於善巧方便之者即能迴向所以者何菩薩有方便故雖入禪定解脫三摩地三摩鉢底中而不為禪定解脫三摩地三摩鉢底過失所著彼具善巧方便而能現諸所作不墮無作見中善住諸法平等之性若有趣向邪定聚中諸眾生類菩薩為說正定聚法而彼菩薩為令圓滿眾生願故自亦不住正定聚中佛告海意菩薩言如是如是如汝所說菩薩於一切處常應修習善巧方便何以故海意善巧方便者即是菩薩菩提若無善巧方便即不成菩提譬如世間於一器中置三種色一者青色二者赤色三者黃金色是三種色同一器中染三種衣一者毳衣染其青色二者㲲衣染其赤色三者無價上妙天衣染黃金色彼三種衣於一器中從彼染師所治事已隨諸意樂皆得妙色須青得青須赤得赤須黃得黃然其染器曾無分別海意其染器者即是空無相無願有三種人合一器中者一聲聞乘人二緣覺乘人三大乘人是三種人隨諸作用如心所樂各隨所應皆取智色而彼空無相無願之器曾無分別彼毳衣者當知即是聲聞乘人㲲衣即是緣覺乘人無價天衣即是安住大乘之人海意汝觀諸法無有實性無作者性無我性無人性無眾生性無壽者性無主宰性隨欲所生生已聚集無所覺了亦無分別海意若能解了此諸法生即諸菩薩於諸法中無有少法而生懈倦若得如是知見清淨諸所作中亦無饒益無不饒益即能如實了知諸法平等之性如是如實了知諸法平等性已常不棄捨大悲之鎧海意譬如世間琉璃珠寶自體瑩潔淨無瑕翳置塵穢中經於千歲過千歲已取之治事去其塵穢滌浣清淨依然瑩潔離諸瑕翳菩薩亦復如是了知眾生心之自性本來清淨明澈潔白但為客塵煩惱之所覆蔽菩薩觀已即作是念眾生心性本來清淨但為客塵煩惱之所覆蔽而彼煩惱實無所住眾生橫起虛妄分別我當為彼諸眾生類宣說斷除煩惱之法起無懈心於眾生所轉復增勝運心普令皆得解脫又復思惟此諸煩惱能壞眾生諸有力勢使令劣弱此諸煩惱能令眾生於無實煩惱中虛妄分別若能如實深固作意如理伺察者彼即不為煩惱所動如所伺察已即彼煩惱不復和合若與煩惱不和合者斯即為善又復我今若與諸煩惱合云何能為煩惱繫縛諸眾生等宣說斷除煩惱之法故我今時不與諸煩惱合應為煩惱繫縛眾生說斷除法然我欲為化度眾生於輪迴中令諸善根相續不斷亦復應當與煩惱合云何名為於輪迴中與煩惱合相續善根所謂勤求福行而無厭足菩薩作是思惟已於三有中故現受生願值諸佛誓度眾生而無懈倦護持正法諸所施作勇進無退常生法欲永不棄捨波羅蜜多勝行海意此即名為於輪迴中與煩惱合相續善根菩薩當於是中雖合煩惱不為煩惱過失所染海意白佛言世尊今說善根何緣故說諸煩惱邪佛言海意菩薩了知此如是等諸煩惱法與三界合從煩惱中出生三界而彼菩薩具善巧方便故積集善根緣力與三界合此即名為諸有善根與煩惱合以其三界合故即不復心生諸隨煩惱海意譬如世間有大長者唯有一子慈育憐慜深加愛念時彼童子愚小無智於穢井邊而為戲舞以幼稚故忽墮井中爾時其母及彼親族俱見其子墮穢井中見已憂愁競前觀井深不可測徒極悲苦無能為計入其井中雖痛愛子不能救拔是時其父知已奔至見彼童子墮穢井中臨視哀惱蒼惶旋轉深愛此子不生厭捨即設方計入其井中善為救拔令子得出海意當知彼穢井者即是三界其子即是一切眾生菩薩觀於一切眾生如一子想童子之母及親族者即是聲聞緣覺乘人見諸眾生墮輪迴中見已雖復心懷憂惱無有方便而為救拔彼大長者即是菩薩而諸菩薩雖以無垢潔白清淨之心住無為法然復和合三界所修之行化度眾生海意此即菩薩大悲之行菩薩畢竟自能解脫諸纏縛已而復於其三有之中示現受生具善巧方便勝慧所攝己之煩惱無復有礙能為一切眾生宣說斷除煩惱纏縛之法海意菩薩白佛言世尊諸菩薩者難作能作能以無垢潔白清淨之心於輪迴中不生厭棄如其所說甚深之法如理伺察不住無為不求果證佛言海意此菩薩者所修正道與禪支合所謂般若波羅蜜多及善巧方便海意當知若諸菩薩無垢潔白清淨心者此即般若波羅蜜多於輪迴中不生厭棄示現受生化度眾生此即善巧方便復次海意若諸菩薩於空無相無願無作無生無起一切法中如理伺察者此即般若波羅蜜多若復發起大悲現前之心不住無為不求果證此即善巧方便復次海意若諸菩薩善住三世平等法故即無有少法見種種相若彼法界平等即眾生界平等若眾生界平等即涅槃界平等若涅槃界平等即法界平等若能入此法界平等性中所入即是般若波羅蜜多若復能入一法界了知眾生界不證涅槃界是故不捨眾生界不住於法界不取於果證此即善巧方便復次海意若布施清淨此即是慧若迴向清淨即是方便若持戒忍辱精進禪定清淨此即是慧若迴向清淨即是方便以要言之一切善根清淨此即是慧迴向清淨即是方便海意白佛言世尊何者是菩薩善根清淨何者是迴向清淨何者是慧清淨何者是方便清淨佛言海意菩薩善根清淨者為離我人眾生壽者之見然後積集諸有善根迴向清淨者謂於空無相無願法中成熟善根迴向菩提慧清淨者謂於一切眾生初後根性智悉了知方便清淨者善為一切眾生如應說法復次海意又善根清淨者雖於諸有諸趣示現受生而無依止然後積集諸有善根迴向清淨者謂離一切聲聞緣覺作意善攝諸乘所有善根悉用迴向大乘法中慧清淨者普為斷除一切煩惱種子習氣方便清淨者謂欲化度諸眾生故先同其事後為教示大乘之法復次海意又善根清淨者所謂菩薩舒其寶手普施無盡一切受用迴向清淨者謂以一切眾生一切學無學人一切緣覺一切菩薩及一切佛諸有善根普用收攝入迴向中慧清淨者所謂任持諸佛所說悉以陀羅尼印印之其所任持而無壞失方便清淨者謂以無斷辯才無礙辯才為諸眾生善說無誑之法令諸眾生悉得歡喜復次海意又善根清淨者謂於生生之中常不捨離大菩提心迴向清淨者謂不忘失大菩提心以諸善根悉用迴向於一切智慧清淨者謂善知安住大菩提心而為根本方便清淨者謂於菩提心住平等故為他教示菩提之法爾時海意菩薩復白佛言世尊如我解佛所說義者諸善巧方便是菩薩菩提般若波羅蜜多清淨一切處通達皆是菩提無有少法非菩提者何以故世尊若了一切法平等性即是菩提是故諸菩薩勿於菩提生極遠想菩薩於諸法中若六塵境來為障礙爾時應當如實覺了即是菩提若諸菩薩如是解者即得善巧方便清淨及般若波羅蜜多清淨爾時世尊讚海意菩薩言善哉善哉如汝所說菩薩具善巧方便及般若波羅蜜多清淨者於諸法中若六塵境來為障礙爾時應當如實覺了即是菩提海意以是緣故諸菩薩者應如是知復次海意我念過去無量無邊阿僧祇無等比劫數之前彼時有佛出現世間名無邊光照如來應供正遍知明行足善逝世間解無上士調御丈夫天人師佛世尊世界名善變化劫名光味以何緣故彼佛如來名無邊光照以彼世尊初坐菩提場未證一切智居菩薩位爾時身放種種色光是光普遍十方無量阿僧祇出過算數諸佛剎土皆悉照曜而彼一切佛剎之中所有一切不退轉菩薩及一生補處菩薩見彼菩薩坐菩提場見已即各向彼菩薩散擲妙花其所擲花以佛威神力故皆悉向彼菩薩身聚而一一花於彼善變化世界之中廣大積集高七人量以是緣故建立彼佛及光味劫如是名字海意彼劫之中有十四俱胝如來出現世間而彼善變化世界具大威神安隱豐樂一切天人眾多熾盛國土廣遠有九十六俱胝那庾多百千大洲彼一一洲縱廣八十四百千由旬一一百千由旬有八萬四千州城一一州城有八萬四千縣邑聚落一一城中各有十俱胝那庾多百千人民而共居止一一縣邑各有八俱胝人民居止彼世界中人民富盛尚爾許數何況大威德諸天龍鬼又彼世界四寶所成所謂金銀琉璃頗胝迦寶又復彼土隨意所念飲食衣服莊嚴具等自然充足又彼人民無我我所海意彼無邊光照如來應供正等正覺壽量十中劫有三十六俱胝那庾多百千諸聲聞眾一千二百俱胝菩薩摩訶薩眾有一王城名善清淨是彼世尊本所生地彼佛出王宮已別止一城其名樂生而彼樂生大城之中有轉輪聖王名善淨境界統王三千大千世界七寶具足所謂輪寶象寶馬寶女寶摩尼寶主藏臣寶主兵臣寶如是七寶王之受用海意彼善淨境界王已發阿耨多羅三藐三菩提心深心具足於一切眾生起無障礙心王有八十四俱胝那庾多百千宮嬪婇女端正殊妙如天女相是諸宮女悉發阿耨多羅三藐三菩提心彼善淨境界王延請世尊無邊光照如來及菩薩聲聞大眾經二中劫而伸供養如法清淨離諸過失依沙門法所應受用衣服飲食病緣醫藥坐臥具等一切供給其王為佛世尊別立精舍清淨嚴潔縱廣百千由旬琉璃珠寶而為其地七寶牆界重重間作處處皆用赤旃檀香及烏囉娑旃檀之香間為其柱巧妙殊特與天宮等次復安布十千樓閣命諸菩薩聲聞大眾次第安止海意彼善淨境界王諦奉彼佛清淨之法受持五戒精修梵行與宮嬪眷屬經二中劫承事供養彼佛世尊過二中劫已其王即與諸眷屬俱詣彼無邊光照如來應供正等正覺所到已頭面禮足右繞七匝退住一面爾時善淨境界王白無邊光照如來言世尊云何菩薩於大乘中得不隨他信云何菩薩雖復趣向最勝之道而無我相云何菩薩善能安住無動無不動慧云何菩薩得方便慧清淨云何菩薩得久遠觀察不斷根本云何菩薩於六塵境界雖復增長而無放逸云何菩薩能於甚深義理之中不生驚怖云何菩薩得名真實菩薩時彼無邊光照如來應供正等正覺告善淨境界王言大王諦聽諦聽極善作意今為汝說大王有四種法若諸菩薩能具足者即得於大乘中不隨他信何等為四一者從勝解出生故信出世聖法二者勇猛不退故勤行精進化度眾生三者善觀察故起神通智作諸游戲四者智隨知法故於一切法起決擇相大王如是四法菩薩若具足者即得於大乘中不隨他信大王有四種法若諸菩薩能具足者趣向最勝道而不生我相何等為四一者不著禪味而心業調暢二者不著己樂施於他樂三者成大慈行安住大悲四者得廣大信解能起最上最勝樂欲如是四法菩薩若具足者即得趣向最勝道而不生我相大王有四種法若諸菩薩能具足者即得安住無動無不動慧何等為四一者內心遠離諂誑二者內心清淨具善方便三者深心方便而不退轉四者深心不捨所行如是四法菩薩若具足者即得善住無動無不動慧大王有四種法若諸菩薩能具足者得方便慧清淨何等為四一者雖觀一切法無我而常以其四攝之法化度眾生二者雖知一切法不可宣說常以音聲文字為諸眾生演說法要護持正法三者雖觀諸佛法身而常信解一切如來功德成辦相好精進無懈四者雖觀一切佛剎空寂而常嚴淨佛土勤行不息如是四法菩薩若具足者即得方便慧清淨大王有四種法若諸菩薩能具足者即得久遠觀察根本不斷何等為四一者能善觀察菩提道場以菩提心不捨離故二者善觀佛智自智無著故三者善觀轉妙法輪隨所聞法皆能為說不懈倦故四者善觀大涅槃法而不厭離生滅法故如是四法菩薩若具足者即得久遠觀察根本不斷大王有四種法若諸菩薩能具足者於六塵境界雖復增長而無放逸何等為四一者為轉輪聖王化度人民善觀諸行無常雖復六塵境界增長而無放逸二者為帝釋天主化諸天眾善觀諸行是苦雖復六塵境界增長而無放逸三者現作魔王化諸魔眾善觀諸法無我雖復六塵境界增長而無放逸四者為大梵王化諸梵眾善觀涅槃寂靜雖復六塵境界增長而無放逸如是四法菩薩若具足者即於六塵境界雖復增長而無放逸大王有四種法若諸菩薩能具足者即於甚深義理不生驚怖何等為四一者親近真實善友二者於善友所相續無間開示甚深佛菩提法三者於如是等甚深經典乃至多百由旬亦往聽受決擇其義四者如所聞法起慧推求但依於義不依於文如是四法菩薩若具足者即於甚深義理不生驚怖大王有四種法若諸菩薩能具足者即得名為真實菩薩何等為四一者勤行精進修諸波羅蜜多二者趣大悲心勤行化度一切眾生三者以精進力勤行圓滿一切佛法四者能於無量生死之中勤行攝化不生疲倦復能積集福智勝行如是四法菩薩若具足者即得名為真實菩薩海意彼無邊光照如來說如是等四種法門時彼會之中有十千俱胝那庾多人發阿耨多羅三藐三菩提心八俱胝那庾多百千苾芻不受諸法漏盡意解彼王太子妃主宮嬪皆得柔順法忍其善淨境界王得利順法忍彼王即時心大歡喜悅懌踊躍即以王之一切所有諸妙受用持獻彼佛時彼無邊光照如來告善淨境界王言大王汝已捨諸所有獻佛如來汝宜於我最上法中淨信出家捨於非家何以故大王若於如來最上法中淨信出家者有大威力得大稱讚大王當知出家菩薩得二十種廣大善利是即圓滿彼一切智無上勝利何等為二十一者棄捨王之所有富貴受用得無我我所大利二者樂出家已而能出離煩惱大利三者被服袈裟得心無雜染大利四者於其聖種生歡喜已即能圓具長養大利五者修行頭陀功德斷除多欲得離染大利六者戒蘊清淨已生天人中得斯大利七者不捨菩提心得圓滿六波羅蜜多大利八者居寂靜處得離憒閙大利九者心無愛著得思惟法樂大利十者修習禪支得心調暢大利十一者勤求多聞得大慧大利十二者離諸慢故得大智大利十三者少求少事故得決擇聖法大利十四者於一切眾生心平等故得大慈大利十五者起解脫一切眾生心故得大悲大利十六者不惜身命故得護持正法大利十七者心輕安故得神通大利十八者常念佛故十九者常所伺察深固法故得無生法忍大利二十者積集一切勝功德故速成一切智大利大王此如是等二十種法是即出家功德勝利諸出家菩薩不為難得是故大王汝今宜應於最上法中淨信出家海意時彼世尊為善淨境界王如應教授王出家已其王即捨一切所有於王勝福乃至厭離鬚髮自落袈裟著身成苾芻相其王於彼世尊法中淨信出家已王諸宮嬪亦隨出家太子妃主而亦出家乃至國境之中所化庶民有九十九俱胝那庾多百千人眾悉隨出家皆發精進勤求善法海意汝且觀是諸佛誠言能生淨信一切福行與諸眾生而為依止彼善淨境界王既出家已後復與諸出家眷屬同詣無邊光照如來所到已作禮而白佛言唯願世尊教授於我當如佛言堅固修行令我於諸國土之中不空受食爾時彼佛告善淨境界苾芻汝從今已往名字苾芻墮苾芻眾應當於自境界清淨所作及自境界深固伺察隨所伺察如理而住何名自境界謂六塵境來為障礙汝於爾時應當如實現前覺了諦觀菩提應於菩提起深遠想勿起近想時善淨境界苾芻承彼世尊如所教授已深固志意不生放逸求離煩惱如理修行於自境界如實伺察復云何是深固伺察所謂眼境界即空境界空境界即一切眾生境界一切眾生境界空境界即佛境界如是耳鼻舌身意境界即空境界空境界即一切眾生境界一切眾生境界空境界即佛境界又眼境界即無相境界無相境界即一切眾生境界一切眾生境界無相境界即佛境界乃至意境界即無相境界無相境界即一切眾生境界一切眾生境界無相境界即佛境界又眼境界即無願境界無作境界無生無起境界無起境界即一切眾生境界一切眾生境界無起境界即佛境界海意彼善淨境界苾芻聞所說已即入是法中乃得身心堪任調暢是故能修欲勤心慧四種神足不久能起五種神通一心專注而不放逸得入總攝一切言義陀羅尼門爾時佛告海意菩薩摩訶薩言汝今應當勿生疑念彼時善淨境界苾芻捨轉輪王最勝之位於佛法中出家修道者豈異人乎即汝身是彼時隨王出家九十九俱胝那庾多百千苾芻者豈異人乎即此會中隨汝海意同來聽法菩薩眾是當佛世尊說是往昔因緣時此大會中有一萬八千人發阿耨多羅三藐三菩提心八千菩薩得無生法忍爾時世尊告海意菩薩言海意若諸菩薩欲證阿耨多羅三藐三菩提者應當修學汝等大士諸所施作菩薩不應但修捷語利辯應當如說亦然能行云何是菩薩如說不能行海意謂若菩薩雖具辯慧而不積集諸善菩提分法而作是言我當成佛已普召一切眾生廣行法施令諸眾生得法滿足然此菩薩不能勤行修習多聞亦不積集諸善菩提分法虛誑一切眾生此即是為如說不能行海意若有菩薩作如是言我當成佛已普召一切眾生廣行法施令諸眾生得法滿足時彼菩薩而能勤行修習多聞亦復積集諸善菩提分法此即是為如說能行海意又復如說不能行者譬如世間若王若臣普召國中一切人民欲餉美膳悉令飽滿而不備辦所須飲食虛誑國中一切人民是諸人眾既誤所食各於異處求以食之心懷恚恨呵責而出海意菩薩亦復如是願為一切眾生未度者令度未解脫者令得解脫未安隱者令得安隱未涅槃者令至涅槃而彼菩薩雖有是願而不勤修多聞亦不積集諸善菩提分法此即是為如說不能行彼菩薩者虛誑天人世間賢聖呵毀亦復嫌棄安立諍訟而不能為大智之主不能畢竟圓滿誓願海意若欲發起最極難得最上大智應當於彼無上大乘不生懈退是故當知菩薩不應但以語言虛誑一切天人世間復次海意諸菩薩者或有人來求請說法時彼菩薩即當隨言我為汝說如是之法以如是法化度於汝乃至棄捨己身亦不吝惜而是菩薩即不虛誑一切眾生如是因緣汝應當知復次海意我念過去無量無數阿僧祇劫之前有一師子獸王名不壞身處於深山巖窟之中常行慈心視護一切眾生但以草葉花果而為所食時彼巖中有二獼猴雄雌共居後生二子欲有陀行乃以其子付託獸王而為守護付已他行有一鷲王名曰利見飛處空中忽然至地搏取猴子旋轉於空時師子王見其被搏即向鷲王說伽陀曰奇哉鷲王汝知我放捨此二獼猴子我此守護令無畏與彼歸趣勿生害爾時鷲王即說伽陀答師子王曰獸王若能捨己身我當捨此二猴子我處空中此為食無食居空何所為師子獸王又復答曰我寧捨身與汝食汝今速放此二猴我願視護至菩提智者應無虛妄語於是師子獸王說伽陀已深心堅固而無虛妄將捨其身爾時鷲王見是事已歎未曾有說伽陀曰世間性命為滋長能捨己身為護陀我今捨此二猴子令汝久住修法行海意汝今當知彼時不壞身師子王者勿起異見即我身是雄獼猴者大迦葉是雌獼猴者賢護苾芻尼是二獼猴子者今羅睺羅及阿難是利見鷲王者善愛苾芻是以是當知菩薩摩訶薩寧捨己身終不棄捨為他作護此即圓滿如說能行復次海意又云何是如說能行顯明之相所謂菩薩如說布施即當棄捨一切所有如所顯示此名能行菩薩如說持戒即當成辦一切戒學及頭陀功德如所顯示此名能行菩薩如說忍辱即於忿恚諸有過失皆悉斷除如所顯示此名能行菩薩如說精進即當於諸善法勤求修習如所顯示此名能行菩薩如說禪定即當修諸禪定解脫三摩地三摩鉢底如所顯示此名能行菩薩如說智慧即當分別一切章句起善巧智辯才決定如所顯示此名能行以要言之乃至菩薩如說斷一切不善法集一切善法即當斷除一切不善之法勤求修習一切善法如所顯示此名能行菩薩如說質直即當無諸諂誑虛妄此名能行如說方便即當開示方便之門此名能行如說勤勇即當策勤離諸懈退此名能行如說深心堅固即當離著趣向勝道此名能行如說誓願即當畢竟圓滿諸願此名能行如說聞持即當如聞而善修習此名能行如說積集善行即當身心俱無懈倦此名能行如說離慢即當圓滿勝智此名能行如說積集戒行即當於戒無所缺漏此名能行如說初發心位即當成辦菩薩勝行此名能行如說無生法忍之位即當進趣不退轉地此名能行如說一生補處之位即當進向坐菩提場此名能行如說堅固積集即當現證一切智果此名能行如說轉妙法輪即當於三寶種使令不斷此名能行海意如是等法是為菩薩如說能行當佛世尊說是如說能行法時會中有五千菩薩悉得無生法忍爾時有一菩薩名蓮花莊嚴前白佛言希有世尊諸佛如來以如說能行故即得一切最上佛法世尊如佛所言修行是即如說能行佛言善男子汝知修行法不菩薩白佛言我知世尊佛言善男子隨汝樂說修行之法汝今當說菩薩白佛言世尊修行者如佛所說即一切法平等平等知已於正位中以善巧智而不取證三摩鉢底此為菩薩正所修行山王菩薩言世尊我亦樂說修行之法佛言善男子隨汝意說菩薩白佛言世尊無所修是修行何以故菩薩觀一切法都無所得若有所修而非修行此即是為正修行功德光照王菩薩言世尊心若隨流乃識有所轉何名修行若菩薩識心於一切法無住彼即無有少法可住若無少法可住彼即是為正修行高炬王菩薩言世尊無所樂是為修行無所厭是為修行世尊菩薩於一切法中無高無下是故無有少法而可樂厭此即是為正修行日藏菩薩言世尊若有所依即有所轉若無所依即無所轉菩薩以無依止無動轉故即於一切法無所動搖此即是為正修行勇猛心菩薩言世尊心者世間所行世間馳流若菩薩於一切心得無心者即無所思亦無分別此即是為正修行愛見菩薩言世尊如佛所說一切所知皆悉是苦若菩薩於一切所知得醒悟者即無所知亦無所取是故不入滅受想定不捨眾生不失大悲此即是為正修行香象王菩薩言世尊愚夫異生荷諸重擔起於五蘊深重之見若菩薩了知五蘊得輕利者即捨諸重擔復能為諸愚夫宣說棄置五蘊重擔之法是故無有少法起真實想了知諸法無生無滅此即是為正修行持世菩薩言世尊正所行是修行非邪惡所行菩薩應當修正方便云何是正方便謂一切法平等性智虛空等故此即是為正修行堅固意菩薩言世尊若菩薩有慧方便智即無生而生無起而起於生滅中亦無所住此即是為正修行吉祥峯王菩薩言世尊若菩薩觀一切法自性寂滅即不棄捨大悲之鎧見諸勤力不虛果利此即是為正修行無礙光菩薩言世尊若有所行之跡是為魔事若為魔事即非修行若無所行亦無所住而彼諸魔伺不得便乃能超越諸惡魔道此即菩薩真實修行勤精進菩薩言世尊若有少法樂欲成辦彼即虛其勤力以一切法無所成辦故是中若有智及所知即非無意此即是為正修行滅惡趣菩薩言世尊若有種類分別所行何名修行無種類無分別是為修行彼無種類無分別即心自性若能了知心自性者此即是為真實修行善思而思菩薩言世尊菩薩隨入一切眾生心彼隨入已即了一切眾生心而無心此中無心智所入故此即是為正修行寂意菩薩言世尊近寂是為修行非近寂是為修行菩薩於其大寂遍寂近寂諸心所緣若增若減悉無造作離增減故平等覺了此即是為正修行導師菩薩言世尊菩薩發起善根是正修行若有所成即非發起善根何以故菩薩發起福行即是發起智行福平等故即智平等智平等故即福平等福智平等故即菩提平等菩提平等故即一切法平等此即是為正修行嬉戲王菩薩言世尊一切法無分別是為修行若菩薩了知一切法法界普攝已即無有少法若離若合此即是為正修行善思義菩薩言世尊諸法依義不依於文若菩薩解了義故即於八萬四千法蘊慧能受持讀誦解說然於真實不可說義中無所動轉此即是為正修行清淨意菩薩言世尊深固心是為修行菩薩深心具足即非語言記說最上所得但修真實正道觀彼真實道亦無去無來此即是為正修行畢竟無垢思惟菩薩言世尊如有垢之衣濯令清潔無垢之衣其何滌邪菩薩亦復如是不以本來清淨之心如實伺察使令清淨若復菩薩一切心垢煩惱本不轉者彼即清淨若如是清淨此即是為真實修行海意菩薩言世尊菩薩為善知識所攝受者即少歷辛勤能成正行何以故若菩薩力不能超越諸魔事者當知彼為諸惡知識之所攝受若力能超越諸魔事者當知彼為諸善知識之所攝受世尊是故菩薩若欲超越諸魔事者應當親近承事諸善知識菩薩為善知識所攝受故即少歷辛勤能成正行爾時世尊告海意菩薩言善男子汝知魔事不海意白佛言世尊我知魔事佛言海意隨汝意說令諸菩薩聞已即能超越摧伏諸魔外道速證阿耨多羅三藐三菩提果於是海意菩薩而白佛言如世尊勅當說魔事唯願世尊威神建立世尊所謂魔事有十二種何等十二一者菩薩行布施波羅蜜多時以非愛物而行惠捨其心樂欲以可愛物而行惠捨心不樂欲人不樂之物而固與之人所樂之物而不與之於所施物起種種想於所與人起種種想此為菩薩行布施時第一魔事又復世尊菩薩行持戒波羅蜜多時若見彼於善法戒行律範軌式而能具足乃至小罪猶懷大懼淨命自資堅持戒行諸沙門婆羅門即當親近尊重見破戒人呵毀恚怒於彼之前自恃戒德毀謗於他此為菩薩持戒之時第二魔事又復世尊菩薩行忍辱波羅蜜多時欲成忍行身雖能忍語不能忍心生瞋恚見有力人於彼即忍見劣弱人於彼不忍復於有力人前顯示忍力於劣弱人前現瞋恚相彼如是即忍彼如是不忍何等處可忍何等處不忍若行忍處起憍倨心於不忍處不速懺悔此為菩薩行忍辱時第三魔事又復世尊菩薩行精進波羅蜜多時發起精進化度聲聞緣覺乘人亦復化度大乘中人但為聲聞緣覺乘人相續說法返以大乘之法化諸愚人此為第六破魔法門復次海意一切法自性無染以無染相化度染污眾生此為第七破魔法門復次海意一切法自性無生無起以無生無起相為諸眾生宣說斷除生老病死之法此為第八破魔法門復次海意諸法自性同於一味而無差別以同一味無差別相建立三乘各為說法令諸眾生亦不捨離大乘意樂此為第九破魔法門復次海意若菩薩心意識雖無所依著而常不忘失大菩提心雖離諸發起然不捨離解脫一切眾生之心雖超越諸行而亦成辦菩薩勝行此為第十破魔法門海意如是十種破魔法門若諸菩薩勤行修習者即當超越一切魔事爾時世尊說是破魔法門時一切魔宮皆悉暗暝六種震動如佛初坐菩提道場未成正覺居菩薩位爾時眉間放大光明而諸魔宮亦皆暗瞑同於今日等無有異是時諸惡魔眾見斯廣大變異之相速疾嚴整於四兵眾猶如往昔詣菩提場所莊嚴相今者亦然領四兵眾廣三十六由旬皆悉遍滿來至世尊大寶莊嚴大集會所以佛世尊威神力故而悉不能還復魔宮又佛神力魔眾來時或見餘諸剎土有佛世尊與不退轉諸菩薩眾化度眾生及斷諸有結證阿羅漢者或有正見具足補特伽羅爾時世尊告海意菩薩言海意汝今見此諸惡魔眾如是莊嚴來眾會不海意白佛言世尊唯然已見佛言海意是諸魔眾至此會中於我正法欲興難事而汝今者當何所為海意白言世尊我今以此惡魔之眾置於他方諸樂莊嚴世界之中爾時會中尊者舍利子即白海意菩薩言善哉大士諸樂莊嚴世界為在何所其佛說法復何名字海意菩薩言尊者舍利子東方去此佛剎過十二殑伽沙數等國土有世界名諸樂莊嚴其土有佛號曰摧魔如來應供正等正覺見在說法以何緣故而此世界名諸樂莊嚴尊者謂彼世界有諸樂事諸功德事諸莊嚴事若廣宣說彼勝妙事縱一劫中說不能盡以是緣故其世界名諸樂莊嚴又其佛號摧魔如來應供正等正覺者謂彼世尊初坐菩提道場居菩薩位未證一切智時身放光明普照諸魔其光所照彼魔界中百俱胝魔眾而一一魔各有千俱胝眷屬是時諸魔詣菩薩所欲於菩薩興諸難事而此菩薩威神力故其魔不能作諸障難即時各發希有之心向彼菩薩歸依頂禮菩薩即為如應說法魔聞法已深心清淨即發阿耨多羅三藐三菩提心其後彼佛證道果已是故立名摧魔如來又復彼佛於過去世莊嚴劫中居菩薩位時名降伏魔今此賢劫之中得菩提已能令諸魔發菩提心而為承事其佛但為諸菩薩眾唯說最上大乘之法無復二乘之名尊者是故我今置此魔眾往彼諸樂莊嚴世界之中置於彼已使諸魔眾不復興於魔之事業於彼佛剎與其降伏魔菩薩同發菩提心已圓滿菩提分法爾時諸惡魔眾聞是語已生大驚怖身毛悚豎即欲離彼眾會以佛威神力不能去又不能隱蔽其身而極增懼即各向佛歸依頂禮作是白言救我世尊救我善逝無令海意菩薩置我於彼世界之中爾時佛告諸魔眾言汝等諸魔勿生驚怖菩薩大士於諸眾生不起嬈害汝等應當自於海意菩薩之前求忍悔謝必當為汝善作救護爾時魔眾即各合掌向海意菩薩稽首白言我今悔謝大士忍可勿置我於諸樂莊嚴世界之中如我所作不復第二往彼眾會海意菩薩言諸魔當知我今於汝無復可忍何以故菩薩於一切眾生究竟常忍汝等諸魔今宜往彼諸樂莊嚴世界之中觀彼世界眾莊嚴事彼摧魔如來於汝魔眾無所嬈害爾時海意菩薩即舒右臂金色晃耀安於魔頂而為加持作如是言若法真實此真實語諸菩薩者於法無慳亦無祕吝以此真實語故如我所有如是神力令此魔眾皆悉獲得海意菩薩作是語已而諸魔眾即得自在神力具足爾時此三千大千世界六種震動而諸魔眾於此會中隱身不現於須臾頃到彼諸樂莊嚴世界之中皆是海意菩薩加持力故是時魔眾到彼國已即詣摧魔如來應供正等正覺所頭面著地禮佛雙足右繞七匝退住一面於是彼佛剎中有一菩薩名降伏魔見是相已白其佛言世尊今此劣弱尠有威光狀貌異常人可惡者從何所來其佛答言善男子西方去此佛剎過十二殑伽沙數等世界有一世界名曰娑婆彼佛世尊號釋迦牟尼如來應供正等正覺今現在彼大寶莊嚴道場廣大宣說大集會正法復有十方世界無量阿僧祇出過算數諸大菩薩皆悉來集聽受正法而彼會中有一菩薩名曰海意善被不可思議大堅固鎧而能請問釋迦牟尼如來如是正法當說法時有惡魔眾至彼會中欲興難事於是海意菩薩大士置其魔眾而來至此為欲化度作成辦故爾時降伏魔菩薩白諸魔言我等今者與汝諸魔同發阿耨多羅三藐三菩提心何以故我昔亦甞處於魔類於諸眾生種善根時而生障難其後於此如來法中發阿耨多羅三藐三菩提心是故今時汝等諸魔宜應速發阿耨多羅三藐三菩提心爾時諸魔深心堅固各發阿耨多羅三藐三菩提心既發心已咸作是言我等已發阿耨多羅三藐三菩提心永不復作魔之事業於是降伏魔菩薩即命其魔同處於彼眾寶莊嚴師子之座而勸請言善男子云何是彼釋迦牟尼如來所說大集會正法隨汝所樂今當演說爾時諸魔承海意菩薩威神之力所加持故尋即處于師子之座從其口門及諸毛孔出清淨音猶如釋迦牟尼如來所說大集會正法如是文字如是章句一一宣說滿足無遺於其中間亦無增減時降伏魔菩薩於其魔所得聞如是大集會正法已生希有心白彼佛言世尊我今欲見娑婆世界及釋迦牟尼如來又欲見彼海意菩薩并十方世界所來集會諸大菩薩摩訶薩眾時彼世界摧魔如來即於眉間放大光明名曰普現一切色相是光遍照西方去此十二殑伽沙數等諸佛剎土乃至娑婆世界廣大明耀相續不斷彼諸樂莊嚴世界諸菩薩眾皆見釋迦牟尼如來在於大寶莊嚴道場之中處百千種色相嚴飾寶師子座為十方世界諸來集會大菩薩眾廣大宣說大集會正法又復見此娑婆世界大水盈滿猶如大海普觀是中悉無障礙又見十方世界所來集會諸大菩薩各各坐於眾寶莊嚴大蓮花上聽受正法其花縱廣一俱盧舍而諸大士見是相已生歡喜心適悅慶快即以妙花遙向釋迦牟尼如來散擲供養所散之花以佛世尊威神力故悉於釋迦牟尼如來頂上結成廣大殊妙花蓋時此佛會一切大眾見是花蓋於佛頂上乘空而住生希有心俱白佛言世尊今此花蓋從何所來佛言諸仁者而此花蓋是彼諸樂莊嚴世界之中菩薩大眾遙向此會散擲妙花而伸供養而此眾會咸白佛言世尊我等樂欲見彼諸樂莊嚴世界及彼世尊摧魔如來亦欲見此所往諸魔之眾并其世界所施作事爾時世尊知其眾會之所樂欲即告海意菩薩言善男子今此眾會樂見諸樂莊嚴世界亦欲見彼摧魔如來汝可現之使諸大眾咸悉瞻奉於是海意菩薩承佛教勅即時於其足十指間放十千光明其光普照東方去此十二殑伽沙數等諸佛剎土乃至諸樂莊嚴世界廣大明耀相續不斷時此會中一切大眾悉見諸樂莊嚴世界及得見彼摧魔如來又見諸魔在彼佛會處于法座廣為眾說大集會正法此會大眾見是相已生希有心各各從於蓮花座起遙向摧魔如來合掌頂禮各以妙花散擲供養所散之花以佛世尊威神力故於彼摧魔如來頂上結成廣大妙花樓閣爾時魔眾白彼摧魔如來言世尊我等今欲還復娑婆世界釋迦牟尼佛所彼佛告言諸善男子汝可還復今正是時於是諸魔頭面著地禮彼佛足右繞七匝以海意菩薩威神力故於彼剎中隱而不現經須臾頃還於娑婆世界到已頭面禮釋迦牟尼佛足右繞七匝退住一面攝心諦意恭敬歸向爾時尊者舍利子告諸魔言諸仁者汝等見彼諸樂莊嚴世界不諸魔答言我等已見尊者彼土希有清淨可愛是為清淨無垢最上所居我等見已皆發阿耨多羅三藐三菩提心尊者舍利子言諸仁者汝等已發阿耨多羅三藐三菩提心不應復作諸魔事業魔言不也尊者若有善住深固心者諸菩薩眾乃能施作諸魔事業何以故如諸菩薩善住深固心者即有力能隨其所應發起魔事以是緣故尊者當知諸有菩薩施作魔事此說即是佛之事業非魔事業爾時諸魔於此佛剎現神變已此眾會中有二萬人發阿耨多羅三藐三菩提心於魔眾中復有一萬天子發阿耨多羅三藐三菩提心異口同音作如是言世尊我等悉願生彼諸樂莊嚴世界之中作是語已於是釋迦牟尼如來即記之曰汝等當生彼佛剎中爾時海意菩薩復白佛言世尊諸佛如來菩提之法諸魔外道多生障難惟願世尊威神建立令此正法久住世間復於如是甚深經典攝受護持世尊若此經典得佛如來所加持故而不隱沒受持讀誦廣大流布令諸魔眾伺不得便佛告海意菩薩言海意我今建立此之正法若有眾生欲發精進種諸善根為作成熟化度之者當於如是甚深經典如法受持為他演說復次佛告海意菩薩言汝今諦聽極善作意今為汝說呼召四大天王祕密章句而此章句速能召集四大天王有此正法之處來為作護亦當攝護其說法師爾時世尊即說陀羅尼曰怛󰍕佗三彌三摩散底薩囉尼娑囉嚩底達泥達那嚩底度度彌度度摩底阿縛哩多泥阿末里尾末里尾囉𡁠葛葛哩葛葛尼虎魯虎魯嚩底虎魯散提儞哩伽薩儞阿嚩致尾嚩致末末枯末底摩囉𡁠帝尾戍提尾戍駄嚩底彌彌里末努賀囉莎賀海意如是祕密章句速能呼召四大天王來護持此甚深正法及能攝護其說法師又此章句能令法師善說此法如所作已諦觀四方起大慈心是時四大天王以此秘密章句所呼召故皆來攝受諸說法者爾時四大天王現在此會即從座起前詣佛所合掌頂禮而白佛言世尊若有眾生於此最上甚深正法真實了知而能為他如理宣說者我等四王并諸眷屬常來營衛護持正法復當攝護其說法師令無障難及無衰惱復次海意我今為汝宣說呼召帝釋天主祕密章句而此章句速能呼召帝釋天主來護正法爾時世尊即說陀羅尼曰怛󰍕佗惹曳惹野嚩底阿胝摩酤哩悉駄末底戌毘扇底葛哩那禰儞難帝難多末底怛哩葛哩叉曳叉野目契阿嚩吒儞尾嚩吒儞波哩嚩吒儞波哩砌禰悉蜜哩底悉蜜哩底散提阿誐蹉憍尸迦儞哩𡁠多阿蘇囉惹煬底禰嚩三摩踰帝阿半努達哩摩怛哩𡁠覩囉摩呬莎悉爹野曩部多喃摩囉叉達哩摩左哩𧹞海意如是祕密章句而能呼召帝釋天主有此正法之處來為作護及能攝護其說法師而彼法師應當以此祕密章句作持誦已潔淨身心依法沐浴著新淨衣處師子座向於東方散擲妙花祈求諸佛願賜攝受於諸眾生起大悲念虔想帝釋天主哀愍故來為我安布聽法之眾令其嚴肅復令此陀羅尼文句和合如是等事現前所作若彼法師內心清淨戒行潔白即能令其帝釋天主來為攝受安布眾會和合文句善作加護爾時帝釋天主現在此會即從座起前白佛言如世尊勅於後末世若有法師而能受持此正法者我當往彼為其安布眾會和合文句而作加護又此正法所在之處為其攝受令法久住世尊又此正法於後末世我當為彼三十三天諸天子眾常廣宣說何以故今此正法即是過去未來現在諸佛世尊菩提之法佛所讚故又復我於過去未來現在諸佛世尊菩提之法起尊重已是故我當說此正法爾時世尊讚帝釋天主言善哉善哉憍尸迦汝能作師子吼發如是言於後末世護持正法如汝所言應如是行又憍尸迦以此正法攝受力故能令諸天隨所願求常得最勝阿修羅眾威光退失復次海意我今為汝宣說攝伏諸魔天眾祕密章句而此章句速能攝伏諸魔天眾來護正法爾時世尊即說陀羅尼曰怛󰍕佗設彌設摩嚩底設彌多設訖囉盎酤哩𤚥酤哩摩囉𡁠帝葛囉膩枳踰哩帝野囀底烏路野儞尾設姹儞哩摩梨摩羅鉢那曳枯枯哩珂誐誐囉細誐囉薩泥烏目契鉢囉目契阿目契設彌多儞薩哩嚩誐囉賀滿駄那儞儞屹哩係多薩哩嚩波囉鉢囉嚩禰那尾目訖多摩囉播舍塞陀必多沒駄母捺囉阿耨捺伽致多薩哩嚩摩賴蘇左哩多鉢哩戍𠆙尾誐蹉覩薩哩囀摩囉葛哩摩尼海意如是祕密章句而能攝伏諸魔天眾復能消除一切煩惱彼說法師以此祕密章句作持誦已處于法座普觀眾會悉住道場廣運無量大慈之心當於己身起醫王想法如藥想於聽法眾起病人想於佛如來起正士想法眼不失起久住想如是等事以此祕密章句加持力故現前施作廣為一切如應說法是時周匝百由旬內諸魔天眾悉不能來作破壞事設復諸魔至法會者亦復不能作諸障難爾時諸魔天眾現在此會即從座起前白佛言世尊我今見此海意菩薩大士以威神力加持我故置我於彼諸樂莊嚴世界之中世尊我今最初已悉棄捨諸魔事業是故我等於此正法常當護持後末世中若城邑聚落若僧坊中有人宣說此正法者我等往彼離諸慢心恭敬尊重專注聽受爾時世尊讚諸魔言善哉善哉汝等諸魔而能尊重如是正法最先已捨諸魔事業汝等今於如是法中有所獲得此由海意菩薩大士神力所致復次海意我今為汝宣說呼召娑婆界主大梵天王祕密章句而此章句速能呼召大梵天王來法師所當為作護爾時世尊即說陀羅尼曰怛󰍕佗昧怛囉野哥哩葛魯拏哥哩母禰多哥哩烏閉叉哥哩沒駄哥哩達哩摩哥哩僧伽哥哩蘇訖哩多尾左曳摩賀尾多泥儞瑟波哩那祇烏惹鉢底烏儒誐彌達哩摩那捺儞薩爹鉢囉底瑟姹那烏波鉢底尾戍提莎唧覩鉢設彌咩嚩路葛野沒囉賀摩末踰底瑟姹三摩地阿吠叉達哩摩左囉𧹞酤嚕薩達哩摩波哩誐囉㰠訖哩多摩耨播羅野沒駄泥帝零摩咩嚩親那娑摩囉多達哩摩作葛囉鉢囉嚩哩多喃酤嚕薩埵尾輸達喃鉢囉底屹哩賀拏達哩摩那誐囉播羅擔沒駄提瑟姹喃摩尾酤鉢野海意如是祕密章句而能呼召大梵天王其說法師以此祕密章句作持誦已應當依止梵行住無礙心隱密諸根善護諸念所言決定於其身業善令清淨於其語業真實攝護善固心慧善修忍行善淨戒蘊善發精進之力善持多聞諦善觀想令心調暢極利慧根善修正行善護菩提心善修慈觀安立大悲普令眾生畢竟解脫一切苦惱普令眾生獲得妙樂其說法師起是心已當處師子之座祈求大梵天王願垂攝受然後如應為佗說法即時大梵天王與諸梵眾來法師所而為護持又復海意其說法師應當覺知大梵天王至法會時有諸善相所謂一切眾會咸起慈心或復眾會諸根無缺或復互相安住菩提法中或復愛樂法及法師起尊重想或離諸染污或專注一心離散亂意或復繫念於諸善法或攝斂諸念止絕外聞諦意聽法或於法師所昔未曾說昔未曾聞諸妙法門聞已能說若有如是等諸相現時當知即是大梵天王來至法會爾時大梵天王現在此會即從座起前白佛言世尊在在處處若復有人宣說如是甚深正法者我居梵界雖有無量禪定之樂悉能棄置即當往彼說法師所為作加護世尊加護之法有其八種何等為八一者加護其念令彼如所聞法而不忘失二者加護其慧令彼於甚深法不相違背三者加護其行令彼於義皆悉解了四者加護辯才令彼斷諸疑惑五者加護記說令彼一切語言音聲聞者皆喜六者加護化度之法令彼超勝一切眾會七者加護現法光明令無暗鈍八者加護得出離門令其依法修證世尊我以如是八法善作加護其說法師而復我等於法師所密常營衛令法久住諸魔怨諍咸悉除滅此等皆是如來威神之所建立令其正法廣大流布爾時海意菩薩復白佛言世尊今此正法惟願世尊威神建立使令久住於佛如來入涅槃後末世之中若有深種善根諸眾生等令得如是甚深經典受於手中或安篋笥展轉流布令不隱沒爾時世尊受海意菩薩伸勸請已即於眉間放眾色光其光遍照此三千大千世界廣大明耀而此三千大千世界之中一切藥草樹林砂石如是種類蒙光照觸皆悉變成如來形像所變之像皆於大寶莊嚴道場之中而為供養以佛威神所建立故其所變化如來之像即時各各異口同音作如是言世尊釋迦牟尼如來威神建立此正法故即彼十方一切如來亦以威神共所建立若彼諸佛威神建立故即彼諸魔不能作其障難世尊正使魔眾其數猶如殑伽沙等威勢增強盡其勇力畢竟不能於此正法而興難事所以者何假使大地分裂破壞一切大海而悉枯涸諸須彌山碎若微塵風可繫縛日月墜地空現色像火中得水水中得火四大種中各有異性一切眾生而同一心虛空與地二事相合假使若有如是等事而亦不能於佛如來加持力中而有少法可動可轉爾時世尊即舉右手置於尊者阿難頂上而告之言阿難汝當受持此之正法於後末世廣宣流布令得受持讀誦演說使佛正法久住世間爾時海意菩薩白佛言世尊見何義故乃以如是甚深正法付囑阿難苾芻而阿難者具分限智此會中有諸大菩薩念慧深廣猶如大海莫知淵際此諸菩薩不付囑邪佛言海意非彼阿難己之慧力而能受持如是正法皆由如來威神建立汝今當知於後末世有諸眾生於阿難所聽受如是甚深正法聞已信樂生大歡喜發希有心應作是言皆是如來不可思議威神建立聲聞之人乃能如是受持甚深廣大經典此即如來威神加持力故時眾會中或有天人作是思念彼海意菩薩念總持力豈有間邪何故世尊但說阿難多聞第一爾時尊者大迦葉知眾有疑觀察大會前白佛言世尊海意菩薩念總持力豈有間邪何故世尊但說阿難多聞第一佛言迦葉假使殑伽沙數等佛剎土中攝聚眾生皆悉遍滿於汝意云何彼眾生界寧為多不迦葉白佛言甚多世尊甚多善逝佛言迦葉正使如是諸眾生等無前無後一時皆得人身一一皆具念總持力悉與尊者阿難等無有異若以如上諸眾生等念總持力比海意菩薩念總持力百分不及一乃至烏波尼殺曇分亦不及一迦葉此海意菩薩能以十方諸佛世尊所說之法皆悉任持而無障礙非於一佛二佛所說之法無障礙故譬如天雨入大海中非但容受一渧二渧而無障礙乃至容受一切雨滴悉無障礙而彼大海不增不減海意菩薩亦復如是悉能任持諸佛世尊所說之法皆無障礙非於一佛二佛所說之法無障礙故而是菩薩念總持力亦無增減說是法時會中有八千眾生發阿耨多羅三藐三菩提心咸作是言我等當願各得念總持力如海意菩薩爾時會中諸天及人各以妙花向佛世尊及海意菩薩散擲供養於是會中有一菩薩名蓮花莊嚴前白佛言世尊若善男子善女人於此甚深法門聞已信解受持讀誦如理伺察依法修行者是人得幾數福爾時世尊即說伽陀答蓮花莊嚴菩薩曰正使大千世界中遍滿真金用施佛聞是法藏信解時此福比前為最勝正使十千世界中滿中珍寶施如來若能持讀此深經其福比前不可數又若十千世界中滿中珍寶廣行施若能宣說此深經其福勝前不可數正使千俱胝剎土廣積珍寶滿其中普施諸佛世間尊修行此法勝於彼十方殑伽沙數量寶嚴佛剎施如來此法真實修學時其福比前不可數四種法具無邊福佛亦不能說邊際發菩提心并護法起大悲及修法行四種法具無量福智者聞已不生疑虛空界與眾生界菩提心及諸佛智我此宣說正法寶震動十方俱胝剎放淨光明及雨花不鼓自鳴百種樂一切菩薩大智士發最勝心伸偈讚聞此所說妙法門各得善利無虛果從我得聞如是法眾生普獲諸善利皆由如來所護持令菩提心無忘失千俱胝數十方佛各各合掌而頂禮稱讚德海大聖尊善住加持釋師子天龍修羅緊那羅乾闥婆及夜叉等梵王帝釋護世天各處空中作是語願釋師子久住世最上正法無減沒勇猛菩薩聖眾尊護持如是深妙法有受持此法眼者我等當往現其身於彼尊重及策勤密護令其無衰惱爾時世尊告海意菩薩言海意今此正法是大法眼是妙法印是勝法幢決擇諸法分別諸法而彼過去未來現在諸佛世尊皆說是法海意我先已說汝等應當尊重恭敬志誠堅固如理修行佛說此經已海意菩薩等諸大菩薩摩訶薩眾及諸世間天人阿修羅乾闥婆等一切大會聞佛所說皆大歡喜信受奉行
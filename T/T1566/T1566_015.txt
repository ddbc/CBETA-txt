釋曰今此品者亦為遮空所對治令解涅槃無自體義故說鞞婆沙人言彼先言若一切非空則無有起滅此謂無自體義無自體者如石女兒則無起滅煩惱無自體故非是起滅而煩惱及名色因亦非起滅者如上偈說無斷苦證滅復誰得涅槃彼先已作此說者我今欲得有所斷故證於涅槃如經所說染與染者共起煩惱此盡滅故名為涅槃如是涅槃心得解脫譬如燈滅得涅槃者由煩惱有自體故如彼上說無自體者若無煩惱體亦無涅槃譬如石女兒復次若以無自體為驗無得涅槃者亦破得涅槃義即是破於差別法體是彼立義出因之過論者言汝說不善諸法無自體者如幻燈滅是亦不違世諦智境界故無自體者從無始因緣展轉而起如幻如焰諸行無起即是涅槃證得涅槃亦復如是無有自體我亦不立無體體故非立義過上引石女為喻者於第一義中得成汝執有自體義者不可壞故有所斷者不然以是故若不見真實理而說有自體者得涅槃義不成法自體壞故是事云何汝向出因立義譬喻三法皆不成故有過復次鞞婆沙人言如彼偈說若一切非空則無有起滅無斷苦證滅復誰得涅槃者不然我今立有涅槃云何為涅槃謂第一義中諸行有自體斷諸煩惱及滅名色而得涅槃故非如駝角涅槃不爾有體有斷有滅有得故論者言如先偈說若一切非空則無有起滅無斷苦證滅云何得涅槃者此謂有自體不可壞故自體者若是自宗出因立喻有相似者所成能成則為有力而今無此力故因與喻義亦不成又亦違汝先所立義我今問汝所立涅槃為是第一義諦為是世諦若欲得是第一義諦者我今答之如論偈說無退亦無得非斷亦非常不生亦不滅說此為涅槃釋曰此謂如是涅槃我所欲得如汝所說斷故滅故為出因等斷諸煩惱得涅槃者此等因義今皆不成顛倒心故作如是說義皆不然復次諸執有涅槃者或說涅槃是真實法或說涅槃是施設法二俱不然以是義故次須觀察如論偈說涅槃有自體即墮老死相涅槃是體者即是有為法釋曰此謂涅槃有自體者無驗可令信解若令涅槃有體即墮老死相何以故無有體離老死相亦無老相死相離體小乘之人不欲涅槃有老死相以是故如我出驗第一義中涅槃非是體無老死相故譬如石女兒是故汝宗因義不成因不成故亦與正義相違故復次今更與過若汝不欲涅槃是有為而欲得涅槃是無為者不然無處有一物是體復是無為者今當立驗涅槃非是體無為故譬如空華復次更說其過如論偈說涅槃若有體云何是無因亦無有一法離因而得有釋曰此謂體者皆藉因得有施設涅槃是體不得無因以是故此中出驗涅槃非是體無因能施設故譬如兔角多摩羅跋及修多羅人等言如鞞婆沙師說涅槃如燈滅我今說涅槃者但是無起於世諦中施設有故我所立者其義相應論者言今答此者如論偈說汝涅槃非體云何是無體若涅槃無體云何是無因釋曰鞞婆沙等分別涅槃是第一義善以息煩惱為因今汝義非如是體故而言涅槃無體者為無善等耶義皆不然譬如空華若言涅槃無實無自體者無如是驗能令開解涅槃非無體者汝之所說難令人解復次鞞婆沙分別涅槃先有體後無體以燈為喻者此是顯示世間所解以燈未滅時有體滅已是無體若汝計無體同彼已滅燈者如向偈說若涅槃無體云何是無因此謂如燈無體而有因施設作燈如是諸陰煩惱無體而有因施設為涅槃如論偈說涅槃非無體而不藉因者若無因無緣是名為涅槃釋曰如汝所說涅槃無體是第一義以是故因有來去流轉相而施設有生死涅槃有體無體者是世諦中所說非第一義如論偈說大師所說者斷有斷非有是故知涅槃非無亦非有釋曰如經說或有人以有求出有或有人不以有求出有是皆不然若言涅槃是體者不然犢子部言我今立涅槃者與彼不同有是體義有非體義有二義故無如上過是義應爾論者言汝所立者其義不然如論偈說若汝說涅槃是體是非體涅槃是體故解脫者不然釋曰此謂體非體相違故若是體則非非體若是非體則不是體若相待者則有體非體相如是說者義不相應何以故有分別執著過故犢子部言涅槃者云何非體謂身及諸根無體故名為非體云何是體謂有畢竟無上樂故名為是體論者言此語不善身諸根及覺等已遮故亦即是遮無起等畢竟無上樂者如遮有為起亦遮彼樂若欲以無為樂令物解者無此驗體汝之所立義不相應復次若言涅槃有自體者如論偈說若汝說涅槃二俱有自體涅槃是無為二體是有為釋曰此偈顯何義耶謂顯體非體外別有涅槃相若彼法與此法有別相而是法體者不然譬如水與火如是體非體為涅槃相者不然復次修多羅人言涅槃者非體非非體故俱不可說彼向言有二體過及有為者不然論者言亦無是事今答此語如論偈說汝若說涅槃非體非非體體非體若成二非體亦成釋曰此謂如明與闇有明故可說闇如是有體非體故有非體非非體得成復次如論偈說非體非非體若是涅槃者如是二非體以何法能了釋曰此謂若言以智能了者此智先已遮故如論偈說如來滅度後不言有與無亦不言有無非有及非無如來現在世不言有與無亦不言有無非有及非無釋曰此謂身中有神神與身一神與身異離身有神即身是神諸不記中皆不說是故第一義中涅槃不成汝出因義亦不成其過在汝鞞婆沙人復言第一義中有涅槃怖畏生死者為求彼故起勤精進不見求者為得無法故起勤精進論者言如我宗中不見有人得彼涅槃第一義中生死及涅槃俱無差別故如論偈說生死邊涅槃無有少差別涅槃邊生死亦無少差別釋曰此謂生死涅槃同無所得是二俱不可得故亦如分別性無故生死涅槃皆不可得已令信解是故如汝所說為得涅槃而起精進為因者其義不成亦違於義今以涅槃生死令開解者如論偈說生死際涅槃涅槃際生死於此二中間無有少許法釋曰涅槃者真如法界空之異名真如無別異故譬如虛空雖有方之殊別而無異相鞞婆沙人言彼說一切惡見皆以空能出離及欲得涅槃是空者若謂涅槃是無能對治諸見者不然是故有涅槃是對治故譬如明對治闇論者言此中燈光能照及有體者不成故汝喻無體是能成立之過我言空者謂一切諸法不可得也即是說有所得對治然彼有所得境界一切時不可得故而空非是有體無生故譬如空華亦非是無先已說遮故執著空者亦是邪見是故智者應捨此執若無智者執空有體空有體故則無利益如寶積經說佛告迦葉若有人言能見空者我說彼人不可治也如是故空義不成汝言對治為因者因義不成復次若第一義中有此見者彼對治法可然今觀此諸見無故如論偈說滅後有無等及常等諸見涅槃前後際諸見所依止釋曰此謂如來滅後為有如來為無如來為亦有如來亦無如來為非有如來非無如來世間有邊世間無邊亦有邊亦無邊非有邊非無邊乃至世間常世間無常亦常亦無常非常非無常如是四見有十二種如來滅後依涅槃起世間邊等依未來起世間常等依過去起如是等見云何起邪由有虛妄分別習氣過故然此分別無有自體已令開解以是故如論偈說諸體悉皆空何有邊無邊亦邊亦無邊非邊非無邊何有此彼物何有常無常亦常亦無常非常非無常釋曰如是等分別所依止境界無體彼依止無體故分別心亦無體所以者何一切法一切時一切種從眾緣和合生畢竟空故無自性故如是法中何者有邊誰為有邊亦邊無邊非邊無邊乃至何者是身誰為有身身一神一身異神異如是等六十二見於畢竟空中皆不可得以是故如修多羅中偈說所分別既無分別何處起能分別滅故所分別亦亡論初已來推求諸法有亦無無亦無亦有亦無亦無非有非無亦無是名諸法實相平等性空滅諸戲論得安隱道若依世諦中出因者已如前說過修多羅人言第一義中有涅槃佛為令眾生證得故觀根觀心觀法觀時觀方而為說法若無涅槃者佛不應作此說法乃至說八萬四千諸行煩惱對治門為得涅槃而有所說故有涅槃論者言若第一義中以說法為因汝欲得爾耶如論偈說有所得皆謝戲論息吉祥如來無處所無一法為說釋曰有所得皆謝者謂有所得境界無體故有所得心亦無體復次有所得境界無為故有所得心亦不起如是一切有所得皆謝戲論息者謂有所得境界無體彼境界言說相亦不起以是故名戲論息吉祥者謂一切災殃悉無體故名為吉祥由彼所起分別性一切法不成及一切法不可說故第一義中以說法為因者如上偈說如來無處所無一法為說復次因自覺所得真實法者不可言說然此言說者同分別境界故所證真實法者不可言說如上偈說如來無處所無一法為說復次如來說法者云何為攝諸有故無量千劫積集福智聚佛身從此福智聚生譬如如意珠悉能顯現一切色像以一切眾生心自在願力故如來無功用有聲出攝於三乘佛身力故所有聞者迷故謂言如來為我說法為說法者於世諦中施設而有復次陰非如來離陰亦無如來先已觀故如來名者無有一物無能說者亦無聽者亦無說處以無實體故如上偈說如來無處所無一法為說復次諸行無所造作及諸行聚是無漏二障俱斷為不共佛法等作依止具此四法故名如來彼諸行聚無所造作故有說法者不然乃至聽法者是有漏行聚而言聽者受者皆是言說無有實體第一義中如幻如化誰說誰聽以是故如來無處所無一法為說復次如來行菩薩道時種宿願力自在以四攝法攝諸眾生是諸眾生以種定報善根因緣力故由信樂諸根心願自在為令一切眾生歡喜故六十種具足無功用說法聲依如來起然如來常定心無功用力所作無覺觀體而言有聲出者是皆不然以如是故如來無處所無一法為說復次於先佛所說法自解自證故一切諸法皆先佛已說今佛隨順而說不加一字以是故如來無處所無一法為說復次第一義中一切諸法畢竟空故無有一法為總相智為別相智可取以是故如來無處所無一法為說如金剛般若經說如來為菩薩時定光佛邊無一法可受何以故不可取不可說故諸外道等甚可憐慜我今以此無體自體空最上乘所說道理破其邪辯然彼外道依止惡見道理而自覆藏己宗之過執其所見說是偈言彼第一義中佛本不說法佛無分別者說大乘不然化佛說法者是事則不然佛無心說法化者非是佛於第一義中彼亦不說法無分別性空有悲心不然眾生無體故亦無有佛體彼佛無體故亦無悲慜心外道等謂論者言彼佛法中若言世諦中有悲慜者猶如石女哭兒論者言此中明第一義者一相故所謂無相無佛亦無大乘第一義者是不二智境界汝說偈者正是說我佛法道理今當為汝說如來身如來身者雖無分別以先種利他願力為大誓莊嚴熏修故能攝一切眾生於一切時起化佛身因此化身有文字章句次第出聲不共一切外道聲聞辟支佛故而為開演二種無我為欲成就第一義波羅蜜故為欲成就乘最上乘者故名為大乘有第一義佛故依止彼佛而起化身從此化身起於說法由第一義佛為說法因故不壞我所立義亦不壞世間所欲復次薩婆多人言如來所說法者皆是有分別故說法以他眾生心自在願力起說法因故譬如為聲聞等說法論者言是義不然化佛說法者是無分別非如汝語一向分別薩婆多人言佛無分別而為說法者不然無分別故譬如土塊論者言化佛與第一義佛不可說異故世諦中有佛者不遮世諦中彼第一義佛為說法因者亦不遮第一義中如來無戲論故分別如來若有悲若無悲皆是戲論如是戲論悉皆無體所悲慜眾生及能起悲者亦皆無體如汝先說若世諦中有悲謂如石女哭兒者是喻不然悲云何相謂見他有苦起憂苦心是名悲相譬如慈母憐極愛子諸佛菩薩於諸眾生起憐慜心亦復如是縱令石女有悲憐心於我何妨而復不爾譬如龜毛空與太虛空而不相似是故設有悲者諸佛悲心與石女悲心亦不相似諸佛悲者無量劫來積集熏修究竟具足遍滿一切諸眾生界若石女無此悲者更莫復言世諦有悲者與石女悲相似此品初鞞婆沙等所立驗者論主已說其過顯示涅槃無有自體以是故此下引經顯成如梵天王所問經偈言實無有涅槃如來說涅槃如虛空自結如虛空自解梵王白佛言若有分別眾生欲得一切法有起有滅者佛於其人亦不出世若於涅槃起分別相言是有體者然彼眾生決定不能出於生死世尊涅槃者其義云何一切相皆寂滅是為涅槃一切所作皆已謝是為涅槃世尊愚癡眾生於佛法中雖得出家而墮外道見中求涅槃體如於麻中求油指手言得何異乳中求覓生酥若於一切法畢竟寂滅中求涅槃者乃至邪慢外道中聲聞非佛法中聲聞若是正見成就行者不作一法有起有滅亦不欲得證獲一法亦不見聖諦理如摩訶般若中說佛告須菩提涅槃者如幻如夢如影如焰如鏡中像如水中月如乾闥婆城釋觀涅槃品竟釋曰今此品者亦為遮空所對治而以世諦緣起故說目部人謂我言彼先言如來無處所無一法為說者其義不然論者言我今當說如來為欲驚怖一切外道及人天等眾生令息諸惡見過患故說緣起法佛由覺了緣起法故名稱高遠遍一切世間以是因緣故名為佛汝今與緣起法作過者自違所欲如論偈說無明之所覆造作彼三種後有諸行業由此往諸趣釋曰明所對治名為無明而此無明能覆障眾生智慧造作後有諸行云何名後有謂未受生者與不相離和合因果共趣向後有故名為後有云何名諸行行有三種一謂無我法二謂剎那三謂三種業云何為三業謂福非福不動等復有三種謂身語意無明者非獨為諸行緣亦能與識等後支展轉為緣體亦非獨無明覆障眾生更有諸餘煩惱行者謂造作有為法故名之為行如論偈說以諸行因緣識託於諸趣識相續託已爾時名色起釋曰云何為識於一一物分別取境界故名識託者言生行緣者謂行與識為緣故名行緣亦非獨諸行與識為緣彼識生時亦有諸心數法共生以是故亦以諸心數法為緣復次行緣識者如阿羅漢亦有諸行何故不與託後有識為緣以彼愛繩斷故不與託後有識為緣是故愛等諸煩惱亦與受後世識作緣何故獨言諸行耶為諸行有勝力故譬如王者鬪戰得勝非獨王勝一切兵眾亦名為勝由王為主故言王勝復次或有人起如是意言無明為不善諸行因可然但愚癡者是不善故云何得與善法諸行為因耶此謂未斷無明者為欲受天女眷屬樂故而造諸福德行以是故無明亦與福德行為展轉因復次生死者是第一義不善所有福德諸行繫屬生死者皆名不善以是故無明能總與諸行為緣復次善趣不善趣不動趣三種業者各有上中下差別是等諸行名為往諸趣業往諸趣者諸師各執不同如薩婆多人說言有彼中陰以有名色相續往託生處故正量部人曇無毱多部人等說言無彼中陰但以行為緣而識得起爾時名為託生復次計有中陰者言有色諸眾生等於一處滅是有色眾生還相續生無間前後起至彼異趣名為託生相續隨生故譬如燈以是故名色依止陰而有相續從死剎那至受生剎那無間生故名為受生譬如現在人從此到彼復次無中陰者言色界死有生有二有中間更無中有有漏故譬如無色界死有生有而無中有何以故死有中間有身起者非是中陰身是報故譬如現在所受得身復次有身起者是苦諦所攝故譬以意體為身往至異處剎那剎那相續隨起故而無中有非一向有陰汝立中陰義者是義不成復次有中陰者言若無中陰云何得至後受生處耶復次無中陰者言從死有相續至生有時如授經如傳燈如行印如鏡像現如空聲響如水中日月影如種子生芽如人見酢口中生涎如是後陰相續起時無有中陰往來傳此向彼是故智者應如是解如上偈說識相續託已爾時名色起云何為名色耶名有二種一謂自往諸趣二謂為煩惱所使強令入諸趣中復次名者謂無色四陰總名為名云何為色色者可變異故名色謂四大及四塵等非獨識為名色緣無明行等亦為彼緣復次識緣名色者識及無明等非是定與名色為緣有處有化生者而亦與彼六入為緣如無色界生者此識但與名為緣如論偈說從於名色體次第起六入情塵等和合而起於六觸釋曰云何為內六入謂眼入耳入鼻入舌入身入意入等眼入者以色為境界故彼清淨色是眼識所依止處故名清淨色以為眼入如是以聲等為境界彼清淨色是耳等識所依止處故名清淨色為耳等入意入者以無間次第滅為彼意入云何為入謂識及心心數法等從清淨色中起故名之為入何故名觸謂與苦受樂受不苦不樂受等各和合故名觸如論偈說因彼眼與色及作意三種與名色為緣爾乃識得生釋曰識得生者如眼以色為緣識緣色故而識得生如是耳以聲為緣耳識得生乃至意以法為緣意識得生云何名觸如論偈說彼色識眼等三種共和合如是名為觸從觸起於受釋曰境界與根意等三種為一體故而名為觸觸為緣故起三種受如論偈說受為起愛緣為受故起愛愛又為取緣取者有四種釋曰此謂求欲之相而名為愛無聞凡夫為樂受故起貪求心如舐刀蜜不覺後時傷舌過患若為樂受起貪者可爾云何於苦受不苦不樂受而起貪耶謂以苦受不苦不樂受亦為愛緣故受苦受時亦有求離心生亦是愛也是故無過四取者謂欲取見取戒取我語取云何為取謂積集義復次愛增長故亦即是取為得五欲樂故起追求心亦名為取如論偈說由取諸有故取者起於有以無取者故脫苦斷諸有釋曰有者是業相復次有者是生異名而生之因法亦名為有若爾者云何即因是果耶今現見因受果名故譬如佛出世樂彼識等五支果分是現在世所攝故而言從無明行生若得值善知識聽聞正法起正思惟於苦樂等諸行能見無常苦空無我等行復次諸行無生自體空彼起真實智者不復起愛不起愛故無復追求如上偈說若無有取者脫苦斷諸有此義云何謂有取故有有若無取則無有有云何相如論偈說五陰是有體從有次起生老病死憂悲哀泣愁苦等釋曰此謂亦說五陰因為有支體復次五陰因名有者謂非獨五陰因名有無色界四陰因亦名有生者謂先無陰體今有陰起老者謂變壞相死者謂無陰體病者謂身為苦所逼憂悲者謂從愛別離怨憎會等內被燒然有相起故哀泣者謂喪失所愛及有福德眷屬因此發聲稱其德行而哀泣之苦謂身受愁謂心受勞倦者謂身心疲極如是廣說生等皆名為苦者云何如論偈說愁及勞倦等皆以生為因獨此苦陰起畢竟無樂相釋曰獨苦陰起者謂不與樂和合故陰者謂聚起者謂生陰相續者是世諦所攝緣起非第一義如先品中已說無起令信解故我所立者不破若言生死行流轉者云何是不起耶我今答之如論偈說是謂為生死諸行之根本無智者所作見實者不為釋曰諸行生死根無智所作者此謂無智者不見諸行無始已來展轉從緣起如幻如焰過患故而求於樂為求樂故造福非福不動等諸行見實不作者謂聖道已起見真實故智障煩惱體無明已斷故如論偈說無明若已斷諸行不復生修習智慧故無明乃得斷釋曰此謂諸行不生闕於緣故如種子無體故芽則不生今修習何智得斷無明如此論中所說照緣起智遮一切諸體有自體解人法二無我境界空智修者謂數數習如論偈說一一支滅者彼彼支不起唯獨苦陰聚名為正永滅釋曰此謂行等一一有支對治道起故則滅此等有支更不起者由行滅故行滅則識滅乃至生老死憂悲等滅唯獨苦陰正永滅者是世諦所攝故若第一義中是無明等無起無滅云何復名緣起耶佛依世諦故說第一義我義如是如前偈說不依於世諦不能說第一以是故不壞我所立義此品初自部人謂我言立義有過者今說無此過故而以世諦緣起令物信解是品義意如佛說無起者名為緣起此謂不起者說為緣起若彼無起云何有滅若能於無滅覺無滅者名解緣起法等釋觀世諦緣起品竟釋曰今此品者亦為遮空所對治令解諸見空故說自部人言有自體五取陰是見處故陰若是無而為見處者不然五陰是見處者如俱舍論中說彼五陰者是苦是集是世間是見處如是等是有故論者言不然今當觀察諸見此中如論偈說往昔過去世我為有為無是常等諸見皆依先世起釋曰此謂我於過去為是有為是無為亦有亦無為非有非無如是諸見依過去世起世間常世間無常亦常亦無常非常非無常等四見因待現在世陰故說過去世陰常等諸見皆依此起依者謂緣為誰緣謂諸見緣見有何義謂執著於取等如論偈說復有異諸見執未來不起未來起等邊皆依未來起釋曰此諸見依過去世起世間有邊世間無邊亦有邊亦無邊非有邊非無邊等四見因現在陰故未來當起陰者名為後邊今且觀察依止先世起諸見者如論偈說過去世有我是事則不然彼先世眾生非是今世者釋曰云何不然謂時別故異業所生故譬如餘眾生復次身及諸根亦別故若言根等雖異而我是一者此亦不然如論偈說還是昔我者但是取自體若離彼諸取復有何我耶釋曰此謂如提婆達多過去世我還是今日我者不然取別故譬如耶若達多我以是故前世生還是今日生者不然復次若欲得我相異取相者如上偈說若離於諸取復有何我耶無如是我故離陰有我先已廣遮計有我者若作是意不欲令我無體即以取為我體者作是分別如似說無我者亦以取體為我如論偈說若取是我者何處更有我由取起滅故云何是取者釋曰第一義中取不是我取有起滅法二體先已說無我令信解故云何為取謂取及取者取是業取者是作業人譬如薪火二種復次如先已遮我故我義不成云何不成如先偈說取非即是我以有起滅故我者亦非是有亦非是無如是我者世諦中亦不能令物解今當更答計離陰有我者如論偈說若異於彼取有我者不然離陰應可取而不可取故釋曰此謂我若異取者不然何以故若離取有我者云何可說取是我相若無相可說則離取無我若謂離取無我但取是我者是亦不然離取無有我異故譬如餘物此中立驗不異取有我取是可取法我不可取故譬如取自體何以故取有起滅我則不爾復次云何以取即為取者若謂離取而有取者是亦不然若不取五陰而有取者應離五陰別有取者彼義如是我今說道理者如論偈說我不異於取亦不即是取而復非無取亦不定是無釋曰此謂我不離取亦不即取而非無取亦不是無已令物解若言過去世有我者不然如論偈說今世無過去是事亦不然過去前生者與今世不異若今與前異離前應獨立如是應常住不為現陰緣釋曰此謂問者不欲得如此云何欲得謂欲得前世五陰與今世五陰為緣我今立驗如提婆達多今世五陰與過去五陰不得有異相續不異故過去陰為因故譬如提婆達多過去五陰非但有此離前應獨立過亦更有餘咎如上偈說如是應常住不為現陰緣云何為緣耶謂後陰不起故若爾者則不從死有生而彼前世所受生陰仍在過去今別更有異陰於現在生以是故則有大過云何為過如論偈說諸業皆斷壞此人所造業彼人當受報得如是過咎釋曰若爾者即有斷過失於諸業果報故又彼人作罪此人受果復次若言業之與生一時起者不然如論偈說非生共業起此中有過故我是作如瓶先無而後起釋曰我者云何是造作耶謂先無後有我者先不起煩惱業應如瓶以外法為生因不以先世所集業為生因如是能生後陰因者則為無體非有非不有復次過去世亦同前二種過非有非不有者無如是法故觀察過去世有無等四句已今當次觀未來四句如論偈說或有如是見來世有我起來世無我起同過去有過釋曰此謂來世一異俱不俱等今亦如是遮故如論偈說若天與人一我則墮於常天既是無生常不可生故釋曰如是我者即墮常過自部人言一異等義有何過耶論者言若未生天即是天者我則無起無起者即是常以是故我未生天時應能起天所作業而無是事若謂我是常未生天時已能起天所作業者世人所不信故復次若我無常此人中我天中生時昔人中我今即壞故若汝意謂欲得有異而無如上所說一過者是事不然計異者亦有過故如論偈說若天與人異我則墮無常天與人異故相續者不然釋曰其過云何謂有異故譬如提婆達多與耶若達多二我相續則為有過復次若有人言我相續是一有是天義有是人義今當答之如論偈說若天在一分人又在一分常無常共俱一處者不然釋曰云何不然謂有天處有天即是常天處無人故無人即是無常若有人處有人即是常人處無天故無天即是無常猶如一物一處亦白亦黑者其義不然若有人言我非是常亦非無常者如論偈說若常與無常二義得成者非常非無常汝意亦得成釋曰此義難令人解故復次第一義中者如論偈說有處有人來從住處有去生死則無始而無有是事釋曰有處者若天世處人世處有人者謂若天若人住處者謂住天等世界處有去者謂有人向異趣處去若爾者此我無始已來恒有而即是常而無是事云何無耶謂眾生及人先已遮故以是義故無有常我若言雖無常我而有無常我者是亦不然如論偈說若無有常我誰復是無常亦常亦無常非常非無常釋曰此謂待常故說無常本無有常待何說無常復次常無常等皆已不成今當觀察邊等四句如論偈說世間若有邊云何有後世世間若無邊云何有後世釋曰邊者云何謂究竟處盡處等名邊如似阿羅漢涅槃陰而今有後世在者謂前世陰為因後世陰為果展轉無終如是依前陰因起後陰果故然今有此諸陰展轉相續起如論偈說此諸陰相續猶如然燈焰以是故世間非有邊無邊釋曰此中立驗有無明煩惱未盡諸陰相續不斷此陰有果故譬如燈焰相續以是故世間有邊者不然此相似果起不壞者非前陰不壞有後果故譬如燈前焰以是故世間無邊者不然如所說驗義者應如論偈說前世陰已壞後陰別起者則不因前陰是名為有邊釋曰此謂前陰起已即滅不為後陰相續因者即是有邊如論偈說若前陰不壞後陰不起者既不因前陰而即是無邊釋曰云何無邊謂一切時常住故是義不然如論偈說一分是有邊一分是無邊離彼有無邊更無俱等邊釋曰此謂無世間最後邊等四句所以者何如論偈說云何一取者一分是有壞一分是無壞如是者不然釋曰云何不然如前二種燈喻驗中已破故是為不然如論偈說有邊及無邊是二得成者非有非無邊其義亦得成釋曰此謂若一人是亦有邊亦無邊成者以相待故非有邊非無邊亦成而無是事如第一義中總說一切見皆不然作如是令物解者如論偈說是第一義中一切法空故何處何因緣何人起諸見釋曰此謂若第一義中一切諸體皆空者有何人緣何境以何為因起何等見以彼人空境空因空見空故有人有境有因有見起者不然以是義故品初自部人言第一義中有如是五取陰自體是見處者此出因義不然云何不然第一義中已令物解一切諸見悉皆空故不然若依世諦中而立因者自違汝義佛婆伽婆為世親者見一切眾生虛妄分別起種種苦種子諸見故而起憐愍如論偈說佛為斷諸苦演說微妙法以憐愍為因我今禮瞿曇釋曰斷苦者謂斷一切眾生生死等一切諸苦妙法者謂清淨故名為妙法能滅煩惱熏習火故名為清淨復次一切功德因增長圓滿故亦名清淨妙法者所謂大乘如勝鬘經說世尊攝受妙法者謂守護大乘何以故世尊一切聲聞辟支佛乘皆從大乘中出生故乃至一切世間出世間善法亦皆從大乘中出生故世尊譬如阿耨達池出四大河如是如是世尊大乘者能生聲聞辟支佛乘如是乘者以慈悲喜捨為因不以世間名利為因今禮瞿曇者謂能開示無上妙法寶故名為瞿曇復次姓瞿曇故名為瞿曇禮者云何有二種禮一謂口言稱歎二謂屈身頭面著地如梵王所問經偈言深解因緣法則無諸邪見法皆屬因緣無自定根本因緣法不生因緣法不滅若能如是解諸佛常現前此品初說自部人立驗有過又以諸見空故而令開解是品義意如般若中說佛告勇猛極勇猛菩薩摩訶薩知色非起見處亦非斷見處乃至受想行識非起見處亦非斷見處若色受想行識非起見處亦非斷見處者是名般若波羅蜜今以無起等差別緣起令開解者所謂息一切戲論及一異等種種見悉皆寂滅是自覺法是如虛空法是無分別法是第一義境界法以如是等真實甘露而令開解是一部論宗意問曰諸佛所說初中後皆真實此論中何須廣立諸驗耶答曰或有愚鈍諸眾生等於佛阿含不能正信為欲攝取彼眾生故廣立諸驗我今頂禮龍樹阿闍梨故而作頌曰牟尼法王子大智阿闍梨以般若妙理開演此中論善解利他行為照世日月顯了甚深法說得佛道因闍梨所作者我今悉解釋息諸惡見故造般若燈論此般若燈者深妙無比法然我今所作若有少福德以此般若燈願攝眾生類見法身如來遍滿十方剎得自所覺法息諸見戲論寂滅無分別無比如虛空復願般若燈普照於世界為闇所覆者建立於涅槃般若燈論釋第二十七品竟一切論到彼岸者深大智慧者乘於大乘者分別照明大菩薩造此釋中論長行訖而發願言願以一念善隨喜迴向等與一切眾生命終見彌勒